U la kyrpad ruh ïa baroh ki nongïashim bynta ban kyrshan bad trei na ka bynta ki jingangnud ba ki nongïakhun jinglailtluid ki khmih lynti na ka bynta kane ka ri bad ban bud ïa ki nongrim ba kongsan ba ïoh mynsiem na ka jingiakhun jinglaitluid.
Haba ïaroh ïa ki riewshlur jong ka jylla Meghalaya- U Tirot Singh, U Kiang Nangbah bad Pa Togan Sangma, u Prof Atanu Banerjee, Dean i/c Students Welfare Academics, NIT Meghalaya, Shillong u la ong ba lyngba ki dur ba la pyni ha kane ka exhibition, ngi lah ban ïoh jingtip shaphang kine ki riewshlur bym paw pyrthei jong ka thaiñ shatei lammihngi kiba la nohsynniang shikatdei na ka bynta ka India kaba laitluid.
U la pynpaw ka jingngeit jong u ba kane ka exhibition kan ïarap bha ban ai jinghikai ïa ki briew, bad khamtam ki samla pule, shaphang ka jingaiti ba khraw jong ki nongïakhun jinglaitluid jong ngi na ka bynta ka ri.
Ka Dr Moushumi Dey, Faculty Member, History Dept Women’s College, Shillong ka la kren halor ka phang “Ladies Freedom Fighters: Unsung Heroes of Meghalaya".
Da ka jingsngewsarong ka la batai ïa ka jingshlur jong katto katne ki longkmie kiba ïakhun ïa ka jinglaitluid na ka thaiñ shatei lammihngi ha ryngkat kiwei kiwei kum ka Phan Nonglait jong ka jylla Meghalaya, Manorama Banerjee jong ka Tripura, Rani Gaidinliu jong ka Manipur, Helen Lepcha jong ka Sikkim bad Kanaklata Baruah jong ka Assam.
Hadien ka jingïakhluit bad ka jingkawang ktieh ha kine ki bnai ba la long ka elekshon, mynta ka sorkar ba thymmai ka MDA kan sdang ban treikam noh naduh ka 7 tariku bnai Rymphang 2023, ka sngi kaba ki 12 ngut ki Myntri ka sorkar Meghalaya kin bam smai.
Ki 12 ngut ki Minister ka sorkar MDA 2 ki long u Conrad K Sangma kum u Myntri Rangbah.
Ki Myntri pat ki long u Bah Prestone Tynsong, Bah Sniawbhalang Dhar kiba lah ban ïoh ïa ka kyrdan Symbud Myntri Rangbah,u Bah A L Hek, Dr.M Ampareen Lyngdoh, Bah Paul Lyngdoh, Bah Comingone Ymbon, u AT Mondal, Bah Kyrmen Shylla, u Marcuise N Marak, u Rakkam A Sangma bad Bah Bah Shakliar Warjri.
Da kane ka jingrung kine ki kyrteng kamut ba ki Myntri kiba rim ne ki Myntri jong ka sorkar MDA 1, kiba duh Myntri ki long u Bah Lahkmen Rymbui, Bah Renikton Lyngdoh Tongkhar, Bah Baiteidor Lyngdoh ki la duh noh ban long Myntri ha kane ka sorkar ba thymmai wat lada ki la jop biang kum ki MLA.Kane ka sorkar kan don ki nongïalam ne kiba la rangbah ha ka kam kum u Conrad Sangma, u Bah Prestone Tynsong, u Bah Sniawbhalang Dhar kiba la bteng na ka sorkar kaba rim bad khlem pep ka MDA 2 kan bteng beit ïa ki kam kiba dang sahteng jong ka MDA 1.
Kiba dang thymmai kum ka Dr.Ampareen Lyngdoh, Bah Paul Lyngdoh, Bah Comingone Ymbon, Bah Shakliar Warjri, u AT Mondal, u Rakkam Sangma, u Marcuise Marak kin hap ban bud ïa kaei kaba kaba ka sorkar barim ka la trei.
Ki kam ba dang sah ha ka MDA 2 ki long kaba hakhmat eh kadei ka jingïapynbeit pud ïa ki hynriew tylli ki jaka ba dang sah bad ka Assam, ïa kaba la pynsangeh noh hadien ka jingmih ka jingka jingïasiat ha Mukroh, kaba la shim ïa ka jingim jong ki 5 ngut ki briew.
U Myntri Rangbah u Conrad Sangma, ula shimkhia bha ïa kane ka kam kum ka kam kaba hakhmat eh jong ka sorkar MDA 1.
Kawei pat ka kam kadei ka jingpyndep ïa ka jingtei ïa ka ïingdorbar kaba thymmai kaba la sangeh noh ka jingtrei hadien ka jingkhyllem jong u Dome ne u tnum pyllun ha ka por ba dang shna.
Nangta kan hap ban pyndep ruh ïa ka jingpynkynriah ïa ka Them Metor na ïew Mawlong kaba la long ka kam kaba la sahteng naduh ka snem 2018 haba la bthei ka jingïakhih kaba jur ha katei ka snem.
Ka kam kaba khamkhia ïa ka MDA 2 kadei ka jingpyndap ïa ka pla tyngka jong ka sorkar kaba la ring tyrkhong namar ka jingkhangtih dewïong ka NGT naduh u snem 2014.
Mynta ruh kane ka kam ka dang sah ponding, ha kaba hadien ki jingshimbishar kiba bunsien la bthah ïa ka sorkar jylla ban shna ïa ki kyndon kiba bun ryngkat ka jingwanrah ïa ka rukom treikam ban ïada ruh ïa ka mariang.
Ka jingtreikam ka MEeCL kadei kawei pat ka bynta kaba hakhmat eh ïa ka sorkar thymmai, namar ba kane ka tnad treikam ka la mad bun ki jingeh haduh ba ki nongtrei ki la ïakhih na ka por sha ka por.
Ka MDA kan hap ban pynkhreh lyngba ruh ïa ki jingïakhih kiba lah ban mih na ki ishu sahteng kum ka ILP, ka Reservation Policy, ka jingpynrungïa ka ktien Khasi bad Haro ha ka Khyrnit kaba phra jong ka Riti Synshar ka ri India.
Nangta ka jingeh na ka jingbym ïoh tulop thikna ki Nonghikai skul SSA, Adhoc bad kiwei kiwei.
Ka jingbym ïoh kam ïoh jam ki Samla bad kiwei kiwei de, ïa kaba ka sorkar thymmai ka hap ban peit.
Mairang, Lber 6: Ka District Magistrate Eastern West Khasi Hills District, Mairang, ka kong V.A Hynñiewta, ka la pyntip ba la ithuh ïa u ba shah pynïap ha ka jingjia kaba la jia ha ka janmiet 2 tarik ha DC ophis Mairang.
Ka kyrteng jong u ba la khlad noh ka dei u Aiban Khymdeit 35 snem ka karta ba shong ba sah ha Pyndengumiong Mairang.
Halor kane, na ka liang ka Additional District Magistrate, Eastern West Khasi Hills District Mairang, ka kyntu sha baroh kiba don jingtip halor katei ka jingjia ba kin sngewbha ban ai jingtip ha ka, kum ka nongtohkit halor kane ka jingjia.
Nongstoiñ, Lber 6: Ka lympung Invitation Knockout Football Tournament 2022-23 ba la pynïaid da ka New Nongstoiñ Sports Social and Cultural Club, ka la jam mynta sha ki semi final ba khatduh lane ‘2nd leg semi final’, ha kaba ha ka 7 tarik sngi hat majai, ki ar kynhun kata ka Assam Regiment sa shisien kan ïakynduh ïa ka Ri Bhoi United, na ka bynta ban ïakhun ban ïoh rung sha ka final jong kane ka lympung ba mynta u snem.
Lah ban pynkynmaw ba ka Assam Regiment ha ka wat ba nyngkong lane 1st leg jong ka semi final, ka la lah ban jop da ar kol la kawei pyrshah ïa ka Ri Bhoi United.
Kumta, kan long ka jingïalehkai kaba itynnad hapdeng kine ki ar kynhun, namar kan dei beit ka jingïalehkai ïakhun doh ïap jong baroh ar kynhun ban ïoh ruh sha ka final.
U Bah G.Syiemlieh nongïalam rangbah ka NNSSCC, ha u kyrwoh khubor u la ong ba ka Assam Regiment kan wanrah thymmai lut ïa ki rang ïalehkai ha kane ka jingïalehkai bad jan baroh hi ki dei na ka kynhun jong ka Services.
Katba na ka liang ka Ri Bhoi United lei lei kan wanrah syndon da ki rang ïalehkai Indian Super League, kumjuh ruh ki rang ïalehkai kiba leit shim bynta sha ka lympung Santosh Trophy.
Kumta, na ka liang ka NNSSCC ka khot ka wer sha baroh ki paidbah ba ieit phutbol jong ka sor Nongstoiñ, ban hiar sakhi dalade ïa kane ka jingïalehkai ka ban sdang thik ha ka por 1:50 noh phai sngi sngi ha madan New Nongstoiñ.
Nongstoiñ, Lber 6: Ka seng Hynñiewtrep Achik People Council hapoh ka jingïalam u samla Jylliew Singh Marweiñ kum u President, u la ong ba ka seng HAPC ka pynrem jur ïa ka jingleh shit khlieh ki katto katne kiba la leit ban kawang maw ne wiang ding ïa ka ophis treikam jong u bah Methodius Dkhar MLA ka Mawshynrut konstitwensi.
Ha kajuh ka por utei u samla u la ai ruh ka jingïaroh ïa ki nongkyrshan ne ki paidbah jong ka thaiñ Mawshynrut, kiba ym shym la shah ïalam bakla ha kiwei pat.
Ka jingleh jong kitei ki MLA jong ka thaiñ kiba na ka seng HSPDP kam dei kaba ki mih seng, hynrei ki ai jingkyrshan ban thaw ïa ka sorkar kaba dei ka hok jong ki ban leh ïa kata haba ki paidbah u la ai bor ban long u nongmihkhmat jong ka thaiñ.
U la ther ruh halor ka jingkwah myntri rangbah jong kiba bun da kaba ong, “Kumno yn dawa myntri rangbah da u Khasi haba wat ïa u ba don ruh ngi dang kynthoh sniew kum ïa u bah Prestone Tynsong, u ba lah dei uwei na ki riew shymphang bad u ba lah jop don burom bun bun sien".
Ula ong ruh, “Ha ka jingshisha lah dei ban sngewthuh kaei ka jingmut kaba ngi ong ka democracy.
Kumno yn shu dawa ne kwah myntri rangbah jubor da u Khasi haba katba dang don hapoh ka shatri Meghalaya.
Lda ka long kumta kan wanrah pynban ïa ka jingïasngewpher jaidbynriew", ong utei u samla ha ka jingïakren bad u nongthoh khubor mynta ka sngi ha ka ophis treikam jong ka seng HAPC Nongstoiñ.
Mawkyrwat, Lber 06: Ka Khasi Students Union (KSU) Photjaud Rangthong Unit hynnin ka sngi saitjaiñ ka la leit ban noh synñiang da ki tin sop ïing ïa kawei ka longïing ha shnong Photjaud-Rangthong, South West Khasi Hills District.
Kum ban shu pynkynmaw, ba ka jingleit ban noh synñiang jong ka KSU sha katei ka longïing ka long ba ha ka 27 tarik u Rymphang, 2023 kane ka longïing ka la ngat ha ka jingjia ba sngewsih ba ka ding ka la klang bad bam duh ïa shibun ki jingdon jingem.
Kumta, hadien ba ka seng ka la ïoh jingtip ka la ïoh ban leit jurip mar mar bad hadien kata hapoh ka jingïalam u samla Donaldstone Thongni, Vice President ka KSU Photjaud Rangthong Unit bad u samla Shiningstar Lyngdoh, General Secretary ka KSU Photjaud Rangthong Unit ki la leit ban noh synñiang da ki tin kaba long kum shibynta ban ïa don bynta lem bad ban ïarap ïa kane ka longïing ba mad ïa kane ka apot.
Ka seng kam don ei ei ban ai hynrei tang kum ka dak ban ïasnohkti lang bad kane ka longïing hynrei tang kine ki jingnoh synñiang ba rit eh.
Ha kane ka sngi la ïadonlang ban synran da ki nongïalam ka KSU Mawkyrwat Circle naduh u bah Pauldeep Tongwah, President KSU Mawkyrwat Circle, u bah Malvern Marngar, Asst.Education Secretary KSU Mawkyrwat Circle, ki dkhot jong ka KSU Mawkyrwat Circle, ki dkhot ka KSU Photjaud Rangthong Unit bad kiwei kiwei.
Mawkyrwat, Lber 06: Kawei ka kynhun ba kynthup naduh ki longkpa, longkmie ki samla kaba hapoh ka jingïalam jong u bah Sparlindro Lyngdoh Marshillong mynta ka sngi ka 6 tarik u Lber, 2023 ki la leit ban khang tala ïa ki ar tylli ki jaka pule kiba don ha shnong Mawthawpdah, South West Khasi Hills District.
Ki ar tylli ki jaka pule ne ki school kiba la shah khang-tala ki long ka Mawthawpdah Presbyterian Deficit Upper Primary School, Mawthawpdah bad ïa ka Mawthawpdah Government Lower Primary School (SSA) bad ka daw ba ki la leit khang-tala ïa kine ki skul ka long ba naduh mynshwa haduh mynta kim pat ïoh ka jingpynshai ba thikna halor kiba bun kiei kiei naduh ki rukom pynïaid bad rukom pynkylla ïa ka kyrteng jong ka skul kumba ka long naduh mynshwa bad khamtam eh ïa ka jingpynïeng ïa ka jingtei ba thymmai bad pynpra noh ïa kaba rim.
U bah Sparlindro Lyngdoh Marshillong haba kren ha ki lad pathai khubor hadien ba la dep khang-tala u la ong kum ki paidbah ki kwah ym ïa kano kano ka jingïasniew hynrei ki kwah beit ba kita ki bor ba dei peit bad ki nongpynïaid skul ki dei ban wan ban pynshai halor ki kynrum ki kynram ba don naduh ka Government LP School kaba la pynjot, ka Medium English School, Mawthawpdah kaba la ai kyrteng mynta ka Mawthawpdah Presbyterian (Deficit) Upper Primary School, Mawthawpdah bad kumjuh ruh halor ka madan bad lada ki lah ban wan pynshai noh kloi kum ki paidbah hapoh ka kynhun u bah Sparlindro Lyngdoh Marshillong kin long kiba la kloi ban ïa suk ïa saiñ.
“Lada kita ki bor pynïaid jong kine ki skul ryngkat ki nongpynïaid jong ka shnong ki kloi ban don ka jingïasuk bad hangta ngin sa plie ïa ka skul kumba ju long bad kane ruh ka dei tang hadien ba ka jingpynshai ba thikna ka la wan", ong u bah Sparlindro Lyngdoh Marshillong bad lada ym pat ïoh jingpynshai kine ki jaka pule kin sa kylla long noh ki jaka theh ñiut.
Ha kaba ïa dei bad ka Mawthawpdah Presbyterian (Deficit) Upper Primary School, Mawthawpdah kaba mynta, u bah Sparlindro Lyngdoh Marshillong u la ïathuh ba naduh ba la seng ïa ka ha u snem 1960 la ai kyrteng ka Medium English School, Mawthawpdah kaba dei hapoh ka jingpynïaid jong ka shnong hynrei hadien u snem 2000 pat la pynkylla ïa ka sha ka Mawthawpdah Presbyterian (Deficit) Upper Primary School, Mawthawpdah ha kaba kane ruh ka la pynsah umdum ïa ki paidbah balei la pynkylla.
Namarkata, u la buh ruh ka jingkyrpad ïa ki bor ba dei peit na ka tnad ka pule puthi naduh u SDO, u DI bad kumjuh ruh ïa u Deputy Commissioner, South West Khasi Hills District ba ki dei ban wan pynshai halor kane ka bynta khnang ba kan nym don kano kano ka jingsah umdum ha ki paidbah bad lada kita ki bor ba dei peit kin wan pynshai, kim dei ba pynshai habar jong ka madan kaba don hapoh shnong Mawthawpdah, hynrei kin wan beit ha kane ka jaka kaba kine ki ïing skul ki ïeng, ong u bah Sparlindro.
Nongstoiñ, Lber 6: Ki lai tylli ki shnong kiba don ha ka thaiñ rimen, kata ka Marshiang, Umïong bad Mawdong ki dei ki shnong kiba don ha kyndong eh jong ka Rambrai Jyrngam Constituency bad kiba jngai bha bad ka don tang kawei ka surok kaba poi haduh Mawdoh, Synñia bad Nongthymmai.
Ki nongshong shnong na kitei ki lai tylli ki shnong haba ki leit donkam ha Rambrai lane Nongstoiñ bad kiwei kiwei ki jaka, ki hap ban ïaid da ka kjat kumba lai haduh saw kynta haduh ban da poi ha ka jaka ba katei ka surok ka don.
Ka jingbym don ïa ka surok ka la buh ïa ki paidbah ha ka jingeh kaba khraw, khamtam eh ïa ki longkmie lada ki thmu ban leit phah sumar ha ka por ba ki ar met.
Nangta haba don kiba pang ba shitom kiba la hap ban kit sha ki Hospital.
Ha kaba ïadei bad katei ka jingeh, u bah Shanbor Nongphud Secretary ka Federation of Khasi Jaiñtia & Garo People Rambrai Circle, haba ïakren bad u nongthoh khubor u la ong ba ka seng ka sngewkhia jur halor ka jingiehnoh khunswet jong ka sorkar ïa kitei ki shnong.
U ong ba imat ka sorkar ka ñiew ba ki paidbah jong kitei shnong kim dei ki briew, hynrei ki dei tang ki shrieh ki tngaw lymda kumta balei kan shu iehnoh beiñ haduh katto.
Utei u nongïalam u la ong ruh ba na ka liang ki nongïalam bad ki dkhot jong ka seng, ki la lap bunsien ba ïa kiba pang ba shitom kiba thmu ban leit phah sumar ha Rambrai PHC, ha kaba la hap ban shu kit da u briew naduh shnong haduh ban da poi ha surok.
Wat haba la poi ha surok ruh ki shem jingeh haduh katta katta ban ïoh kali, namar ki kali kiba mih na Synñia, Mawdon bad Nongthymmai ki la dap briew lypa.
Teng teng lada dei ki shynrang la hap ban kyntiew noh sha tnum kali tang ban lait na kaba kit da u briew.
U la ong ruh ba kaba shem jingeh palat ka dei ïa ki longkmie kiba ar met namar ban kit da u briew ruh ka shitom bha.
Nalor kata u la ong ba baroh ki paidbah jong kitei ki shnong ki dei kiba im tang da ka rep bad ki mar rep ba kongsan kum u synsar, ki soh ki pai, ka kait bad kiwei kiwei ki donk kyrhai.
Hynrei, wat lada ki nongrep ki trei shitom katno katno ruh bun ki mar rep ki shu sep ei namar ka jingbym don surok.
U la ong ba ki la don ki surok ha ki shnong kiba la pyntrei lyngba ka skhim shispah sngi.
Hynrei namar ba ki dei ki surok khyndew tang mar ïa poi ka aïom slap, kim I dei shuh ki surok bad ym don ki kali kiba lah ban ïaid lait noh tang ha ka por tlang kata ruh tang ki trok four wheel.
Ha kaba ïadei bad katei ka jingeh, na ka liang ka seng kan sa shimkhia ban leit ïakynduh ïa ki bor sorkar ban dawa ba dei ban pynïoh noh da ka surok kaba biang ha kitei ki lai shnong, khnang ba ki paidbah kin lait na ka jingeh ha ka leit ka wan, ka kit ka bah.
U la ong ruh ba ka seng ka kyntu jur ïa ki nongmihkhmat ka Rambrai Jyrngam, ba kin tuklar lem halor kane ka jingeh, khnang ba ka sorkar kan phai khmat lem sha kitei ki shnong.
Jowai, Lber 06: U District Magistrate ka West Jaiñtia Hills District u bah B.S.Sohliya, IAS, ula pynmih ïa ka hukum mynta ka sngi kaba la pynjynsur ïa ka Curfew ha ka shnong Sahsniang, West Jaiñtia Hills District naduh mynta ka sngi.
Katkum ka hukum kaba la pynmih mynta ka sngi u DM ula ïathuh ba ka kyndon 144 CrPC kaba la pyntreikam hapoh shnong Sahsniang la kham pynjynsur noh.
Naduh mynta ka sngi 6 tarik u Lber, 2023 yn don noh tang ka Curfew miet bad kane kan treikam naduh ka por 9 baje mynmiet haduh 5 baje mynstep, tad haduh ban da pynmih da ka wei pat ka hukum.
Khliehriat Lber 6 : Ki pulit jong ka Umkiang Patrolling Post lem badka kynhun ki pulit ANTF, kaba hapoh ka jingïalamu DSP Crime ka East Jaiñtia Hills District,u B.Bhattacharjee MPS, myn ta ka sngi ki la ïoh ban kurup 75 gm u dork herion, ha kaba ïadei bad kane, ki pulit ki la kem noh ïa ki lai ngut kibadon kti kiba la tip kyrteng kum u Raju Dkhar Alias precious 39 snem kyrta, uba na ka shnong Suchen Lumjarain, u Lamphrang Kyndiat, 42 snen kyrta, uba na ka shnong Sabah Muswang bad u Jop Siangshai, 45 snem kyrta, uba na ka shnong Ladrymbai Datsympeiñ.
Ki khubor pulit, ki ïathuh ba hadien baki la ïoh ka jingtip kaba tikna ba u Raju Dkhar,un sa leit sha Kalaiñ (Silchar) ban thied ne shim ïa ki tiar ba beaiñ (consignment of illegal contraband), kumta hi mar mar ki pulit ANTF bad ki pulit Umkiangki la buh ïa ki ktem (naka) ha kaba la ïoh ruh ban khana kdong ïa ka kali bad ïoh bat ïa u Raju Dkhar lem bad uweipat, u Lamphrang Kyndait , haba la talasiïa ki kali ba ki pyndonkam, la lap hynñiew tylli ki sunduk sabon kiba la thep da ki drok herion bad haba la tohkit, u Raju Dkharu la phla ïa ka kyrteng jong u Jop Siangshaibad ong ba u dei u nong bei tyngka uba ki mutban pyn poi sha u, kumta da ka jingïatreilang sa bad ki pulit ANTF jongka Khliehriat la ïoh ban kem noh ïa u Jop Siangshai ruh.
Ïa ka ejaharha register ha Lumshnong Police Station bad ki pulit ki la bat noh ruh ïa ka kali maruti 800 kaba ki pyndonkam lem bad saw tylli ki mobile phone.
Nongpoh, Lber 06: Ka Federation of Khasi Jaintia and Garo People, North Khasi Hills District haka jingïalam u Bah Luistar Lyngdoh President bad ki dkhot mynta ka sngi kala pdiang burom ïaki rangïalehkai phutbol ka jylla kiba la rem noh haka jingïakhun phainal pyrshah ïaka Karnataka haka lympung ïalehkai Santosh Trophy kaba la long ha Riyadh, Saudi Arabia haka 4 tarik mynta u bnai.
Watla ka kynhun ka jylla kala rem noh haka phainal hadien ba kala shah pynliem noh haka Karnataka da 3-2, hynrei ka long ka jingsarong ïaka kynhun ïalehkai ka jylla Meghalaya baroh kawei halor ka jinglah jong ki rangïalehkai ban lehkai bha ban poi shaduh ka thup phainal jong katei ka lympung ïalehkai baheh haka ri.
Naka liang ka FKJGP kala pynkup ruh da ki jaiñ Ryndia ryngkat ki syntiew mar sien hiar ki rangïalehkai ha Jorabat kum ka dak ka jingsngew sarong ba kum ka kynhun ïalehkai ka jylla kala lah ban poi shaduh ka thup phainal ha katei ka lympungÏa ka kynhun ïalehkai ka jylla la synran lang ruh da ka KSU North Khasi Hills District bad ki Circle naduh Nongpoh ter ter shaduh Mawlai ba kin pynlong pat ka jingïalang pynkup burom bad pdiang burom ïaki ha Mawlai.
Naka liang u Bah Luistar Lyngdoh President ka FKJGP u la pynpaw ka jingsngewkmen ban iohi ba ka jylla kala nang kiew haki kam ïalehkai phutbol, bad katei ka jinglah ban lehkai bha ki rangïalehkai ka jylla ban poi shaduh ka thup phainal jong katei ka lympung ka long ka jingsarong kaba khraw ïaka jylla baroh kawei bad kyrmen skhem ruh ba ki rangïalehkai kin dang kilan kham bha shuh shuh ba kin ïoh ïa ka namjop.
Khliehriat Lber 6 : Ka jingpyndonkam da ki kor ki bor ka juk mynta (technology) ha ki jaka pule, kum ha ki skul, ka dei kawei na ki rukom ai jinghikai ba thymmai, halor kane, ka skul CBSE, jong ka company Star Cement, ka Star Public School Lumshnong, ka la shah jied kum ka shlem ai jinghikai lane ka Pilot Institution , kaba la pyntrei-kam pura ia ka rukom ai jinghikai ia ki khynnah kaba tip kum ka Hybrid Learning, Digital Literacy and Skill Hub kaba da ki Microsoft, ha East Jaiñtia Hills District, kaba na ka liang ki nonghikai ruh ki la long kiba tbit bha ha kane ka rukom ai jinghikai.
U Principal jong katei ka skul, u Dilip Kumar, u la ïathuh ba baroh ki nonghikai jong katei ka skul, ki dei kiba la pyndep ïa ka jingshah hikai lane ka training ha kaba ïadei bad ka Hybrid Learning, Digital Literacy and Skill Hub Initiative bad la tip ruh ïa ki kum ki Microsoft Educators, kane ka jingpyntreikam pura ïa ki kor ki bor ha katei ka jaka pule ha East Jaiñtia Hills District, ka dei kaba katkum ka jingbthah (guideline) kaba hapoh ka Pradhan Mantri Kaushal Vikas Yojna, u la ong ruh ba ka Star Public School, ka don ka jingthmu bad ka thong ban pyndep ba kan sa ai jinghikai kum ki vocational training, ïa kiwei kiwei ki khynnah ruh kiba pule ha ki class IX haduh class XII bad kumjuh ruh ïa kito ki khynnah kiba la pep skul noh shiteng por.
“Halor ka jingkiew stet ka jingpyndonkam ki kor ki bor (technology) ha kiba bun ki liang, ka Digital Literacy ka la long kaba donkam bha ïa baroh ki briew naduh ki khynnah haduh ki rangbah, ka technology shisha ka long kaba donkam ban tip, ka ïarap ruh ha kiba bun ki kam kum ki kam pisa tyngka lane financial transaction bad kiwei kiwei ki kam bad ka ïarap shibun ruh ban lait na ki jingshah thok lane ka financial frauds, kaba la mih paw lyngba ki rynsan social media kaba la nang kiew na ka por sha ka por ka jingshah thoh bad shah shukor ki briew" ong u Dilip Kumar.
U la bynrap ruh ba kane ka Digital Literacy, ka kynthup ruh ïa kiwei kiwei ki jait software application kiba donkam, ba ki paid-bah ki dei ban tip bad sngewthuh kumno ban pyntreikam ïa kita ki software application , kum ki Microsoft Office lane ki Google Suite bad ki Multimedia Tools, kum ka Adobe Creative Suite, kiba dei ki application kiba donkam bha khamtam ha ki jaka trei.
Kane ka Digital literacy, ka ïarap ruh ba kyntiew ïa ki sap ki phong ha kaba ki riew don sap ki lah ban pynpaw pyrthei ha ki rukom ba thymmai lyngba ki online kumjuh ruh ban lum jingtip na kylleng.
Jowai Lber 06: Ka shnong Mukroh ka long kawei na ki shnong kaba heh bad kaba dangsahdien ha ka thaiñ Border Block-I jong ka Jaiñtia Hills District, Meghalaya bad ka Karbi-Anglong District Assam, hynrei pat, ka jingdon jong u Prof.Henry Lamin uwei na ki nongshong shnong jong ka Mukroh uba bat mynta kum u Acting Vice Chancellor jong ka skul bah NEHU.Une u Prof.uba sngewkhia shibun ïa ka jingsahdien jong ki nongshong shnong jong ka Mukroh bad ki shnong kiba marjan khamtam ïa ki nongshong shnong na ka thaiñ Block-I, ula shim ïa ka jingbah khlieh ban sdang da ka skul kaba long ka Shlem ban kyntiew ïa ka jingnang jingstad bad u la sdang ïa ka kawei ka skul kaba la ai kyrteng “Ka Christ School" ha shnong Mukroh bad ïa kane ka skul la plie hynne ka sngi (06/03/2023) hapdeng ka jingiphuh iphieng bad ka jingkmen ka bakhraw da ki nongshong shnong ka Mukroh bad ki shnong kiba marjan.
Kane ka skul ïa kumba long mynta ka don ki kyrdan pule naduh Nursery haduh Class VI bad ki khynnah skul ki don haduh 150 ngut.
U Prof.Dr.Henry Lamin uba dei u Nongtei bad u Nongseng ïa kane ka skul, haba kren ha kane ka sngi u ong ba u shim ïa kane ka jingkitkhia ban tei bad ban sdang ïa kane ka skul ka long ban kyntiew ïa ka jingnang jingstad ïa ki khun jong ka shnong bad ïa ki khynnah na ka thaiñ Labang-Nongphyllut Block-I ki bym don ki skul pule ha ki shnong ki thaw jong ki.
U Prof.Lamin u pynkut ia ka jingkren jong u da kaba khot ïa ki Nongshong shnong bad ïatreilang khnang ba kane ka skul kan nangïaid shaphrang ha ki por ki ban dang wan ym tang ha ka Class VI, hynrei sha ka Secondary, Higher Secondary bad kyntiew shaduh ka College bad ynda kane ka skul kan kiew shaduh ka kyrdan College, yn plie ruh ïa ki tnat jingpule bapher bapher, kata, Medical, Laboratory, Technology, Food processing, Welding, Fabrication, Plumping, Mushroom cultivation bad kiwei pynkut u Prof.Henry Lamin.
Ha kane ka sngi la ïoh ruh ïa ka jingkren kyrkhu kyrdoh bad kyntu kynpham da u ma Rameo Lamin, uba la kyntu jur ïa ki kmie ki kpa jong ka shnong ba kin ñiewkor ïa ka jingnang jingstad bad ban phah skul ïa ki khun jong ki ha kane ka skul ne sha kiwei pat ki skul, hynrei ban sahdum sahbiej kum ha ka juk jong ki longshwa manshwa te em.
Nangta u ong ka pyrthei mynta ka la ïaid shakhmat, ka pyrthei ka juk jong ki Kor ki bor, ki Mobile, ki Computer bad khlem ka jingnang kot nangsla, nangkheiñ nangdiah bad jingnang ban kren ïa ka ktien jong kiwei lym kumta ka longbriew manbriew kan ym poi shano shano ruh bad lah ban leh ïa kine kiei kiei baroh tang da ka jingnangkot nangsla bad pule sha ki kyrdan pule kiba heh.
Haba kren sha ki khynnah skul u ong wat ym sngewhun tang ban pass ïa ka Class VI na kane ka skul “CHRIST SCHOOL" hynrei bteng ban pule sha ki kyrdan pule kiba heh ba lashai la shisngi kin mih ki riewstad bad ki riewshemphang na ka shnong Mukroh bad na ki shnong kiba marjan jong kane ka thaiñ.
Ha kane ka sngi la ïoh ruh ïa ka jingkren kaba sngewtynnat bad ka sneng ka kraw ïa ki khynnah skul bad ïa ki kmie ki kpa da ka kong Embhah Lamin kaba long ruh ka Principal jong kane ka skul bad ïa ka jingkren ai khublei khatduh shwa ban pynwai ïa ka jingïalang plie (vote of thanks) da ka kong Nibudki Sariang kaba long kawei na ki nonghikai jong kane ka skul.
Nongpoh, Lber 06: Ka Synjuk ki Rangbah Shnong, Ri-Bhoi District mynta ka sngi kala buh ka jingdawa ba dei ban ai bhah doh kyndang lang haka thup jong ki myntri sorkar, ïaki nongmihkhmat na Ri-Bhoi District, kumba la iohi haka jingbhah doh kyndang haka thup myntri ha kane ka sorkar synrop thymmai bala jer kyrteng kum ka Meghalaya Democratic Alliance -2.0 (MDA-II), ym don uwei ruh ba mih kyrteng na Ri-Bhoi District ban ioh bynta haka sorkar.
Haba kren sha ki lad pathai khubor naka liang u Bah BB Makdoh Chairman ka Synjuk ki Rangbah Shnong u la ai khublei kyrpang ïa baroh ki MLA na ki 5 tylli ki Constituency ha Ri-Bhoi kiba la shah jied hadien bala dep ban pynbna ïaka result wat kito kiba shah rem, hynrei kaba sngewsih ka long ha kane ka sorkar synrop lang ka NPP, UDP, BJP, PDF bad HSPDP bad kumjuh ruh ki kyrtong shimet ban lam khmat da ka NPP ym don uwei ruh u nongmihkhmat na Ri-Bhoi ban ioh bhah doh kyndang ha ka liang ki myntri sorkar watla ki don 2 ngut ki MLA NPP ba kynthup ïa u Damanbait Lamare na Umroi, Sosthenes Sohtun na Jirang, bad u Bah Mayral Born Syiem naka UDP na Nongpoh Constiteuncy, ki ban don lang ha katei ka sorkar.
Kum ka Synjuk ka buh ka jingdawa ba la kumno kumno dei ban ai bhah Myntri sorkar uwei na Ri-Bhoi naka bynta ban wanrah ïaki jingkylla, ki kam pynroi haka district baroh kawei, kumba ka Ri-bhoi District ka dei kaba ju shah kyntaid ban don ki Minster wat haka sorkar kaba la dep ne ka MDA-I.Shillong, Lber 06: U General Secretary ka Voice of the People Party (VPP) u Dr Ricky AJ Syngkon u la ong ba party kan shong pyrkhat ha kaba ïadei bad ki sienjam kiba kum ka party kan shim ha kaba ïadei bad ka jingdawa ban ñiew biang ïa ka vote jong ka Mylleim Constituency hadien ba la dep ban ïakren bad ïoh jingshai na u District Election Officer (DEO) halor ka jingdawa ñiew biang ïa ka vote ka Mylliem.
“Na ka liang u District Election Officer ka East Khasi Hills mynta ka sngi u la khot ïa ngi ban pynshai ïa ki kyndon jong ka Election Commission of Indïa ha kabs ïadei bad ka jingdawa jong ngi ban ñiew biang ia ki vote ka Mylliem namar ka rukom ñiew ha kato ka sngi kam dei kaba ai jinghun ïa ngi bad ka rukom ñiew ruh ka long kaba don jingdkhoh wat na ka liang ki kor ba dei ban ñiew ïa ki vote ruh bad hadien kane ka jingïakren kaba u DEO u la khot ngi don ka jingsngew hun," ong u Dr Ricky haba kren sha ki lad pathai khubor hadien ba mih na ka ophis u DEO.“Kiei ki sienjam kiba ngin shim halor kane ka jingdawa ñiew biang ïa ka vote ngi kum ka party ngin shong pyrkhat shuwa kaei kaba bha tam kaba ngi dei ban shim," jubab u Dr Ricky ïa ka jingkylli.
Lah ban kdew hangne na ka liang ka VPP ka la kam ba ka don ka jingdkhoh ka kor EVM na ka polling station no 44 Mawrie B la lap ba ka don ha ka ON mode kaba ha ka jingshisha ka dei ban long ha ka OFF mode bad kumjuh ruh ha kaba ïadei bad ka polling station No 8 Nongkseh Pyrda bad Lumpdeng B, ba u returning officer u la bthah ba ka jingñiew ïa ka vote kan dei da ka VVPAT slip ha ka jaka ban ñiew na ka EVM hana ba la aidaw ba ka don ka jingthut ka kor EVM.Jowai, Lber 06 : Ka Jingïaseng Samla KJP Synod Mihngi kaba Arphew wei (XXI), ha ka Balang Presbyterian Moodymmai Nein Moodymmai Presbytery kaba la sdang naduh 3 January, 2023 kala poi noh sha kaba kut ha kane ka sngi U Blei 5 tarik halor ka phang kaba ong “Ïengskhem bad Longshlur".
Ha kane ka Jingïaseng Synod ki paid riewngeit na kylleng ka Ri-Lum Khasi bad Jaiñtia kila wan tuid sha kane ka Jingïaseng ban ïoh mad ïa ka jingpynim da kaba shah skor ïa ka ktien jong u Blei lyngba ki nongkren ha ki Jingïaseng paidbah bapher bapher.
Ïa ka jingïaseng mynta ka sngi U Blei la pynïaid da u Chairman Elect Rev.M.Shylla ha ka por 10 waje mymstep kum ka dak ban ai mynsiem ïa ki samla pule ka KJP Synod Mihngi kiba la wan shakhmat la pynkup burom ïa ki ha ki exam na ka bynta ka snem 2021 bad 2022.
Ha ka por mynstep la sam ïa ka ktein U Blei da u Rev.S.D.Lanong uba la pynshong nongrim na ka shithi ba nyngkong u Petros 2:9, u Partor ula kyntu ïa ki para bangeit da kaba it bha ïalade ba ki long ne em ki nongbud ba shisha jong u Jisu, kata ban aiti ïalade met bad mynsiem da ka jingngeit ba skhem bad ka jingkyrmen ban ïoh ïa ka bainong kaba la pynkhreh.
Katba ha ka por 1:30 janmiet la sam ïa ka ktien U Blei da u Rev.E.K.Mujat uba la pynshong nongrim na ka kitab ba nyngkong samuel 30:8, ha kaba u Pastor ula kren shaphang ki Mawlyngnai jong ki khun Khristan kiba la jan lut namar ka jingshatuh ha ki bor jong ka pyrthei naduh ka jingngeit, ka jingkmen, ka jingsuk, ka jingïadei jong ka jingieit, ka koit ka khiah bala pynsniew da ki jingdih basniew jong ka pyrthei.
Shuh shuh u Pastor u khot ïa ki paid riewngiet ba kin long kiba skhem jingmut haka jingim kata ban don ïa ka ktien jong U Blei ha ka jingim kaba manla ka sngi kaba long ka nongïada ha ka jingïaid lynti kum ki khun Khristan.
La pynrhem shuh shuh ïa kane ka jingiaseng da ki jingrwai na ki Choir ha ka por 10 baje mynstep da ka na ka Jingïaseng Samla Balang Latawor, Jingiaseng Samla Balang Sohkha, Jingiaseng Samla Balang Samatan, Jingiaseng Samla Balang Lad Basic, katba ha ka por 1:30 nohphai sngi da ka Jingïaseng Samla Balang Kairang, Jingïaseng Balang Maskhal, Jingïaseng Balang Moodymmai Ñein bad ka Standing Choir JSKJPSM.Katba ha ka Jingïaseng por 6 shiteng janmiet la sam ïa ka khubor na ka ktien u Blei kaba ïadei bad ka Subject Balang “Ki Samla Khristan: Ka jingkyrkhu sha ka Pyrthei" (Gen 12:2) la kren da u Rev.R.B.Marpna.
Shillong, Lber 06: U President ka HYC u Bah Robertjune Kharjahrin u la ong ba ki kam kiba ki arngut ki MLA ka HSPDP ki la leh ha kine ki khyndiat sngi kiba ka don ka jingthmu ban thaw sorkar ban ïalam da ki seng riewlum bad bat Myntri Rangbah da u Khasi ka pyni shai kdar sha ka jaidbynriew ba ki dei ma ki bym kwah ban ïoh Myntri Rangbah da ki doh ki snam jong ngi.
Haba kren sha ki lad pathai khubor u Bah Robertjune u la ong, “Ka jingleh u Bah Shakliar Warjri bad u Bah Methodios Dkhar ha kato ka sngi ba mut thaw sorkar ban ïalam da ka seng riewlum ban bat Myntri Rangbah da u Khasi ka pyni ba dei ma ki bym kwah bad kane ka jingleh jong ki yn sa kynmaw shijingim bad kan sah ruh ha ki khana pateng jong ka jaidbynriew.
"U la ong ba ka jingthang ïa tyngshop jong ki arngut ki MLA ka HSPDP da ka HYC ha kine ki khyndiat sngi ba la dep ka dei namar ka jingleh kine ki arngut ba ka jingangnud ban ïoh Myntri Rangbah Khasi ka pulom noh.
“Jin lada ki arngut ki MLA ka HSPDP kim leh ha kato ka dur ngi nud ban ong ba ka jingkwah ïoh Myntri Rangbah da u Khasi kan urlong hynrei namr ka jingleh jong ki ka pynlong ba wat u MLA shismet un phet lang noh bad ki sha ka sorkar ban ïalam da ka NPP, namarkata ka jinthang tyngshop jong ngi ruh ka dei beit na kane hi ka daw," u la ong.
U la ong ba ka jingkwah ka HYC ban ïoh Myntri Rangbah da u Khasi ka dei namar kiba bun bah ki jingangnud kiba ka jaidbynriew ka don yn lah ban pynurlong namar kum u Khasi kin don beit ïa kajuh ka jingsngew khia.
“Ka jingpan ban ïoh rung ka Ktien Khasi ha ka Khyrnit ba Phra kan ym urlong lada ngim ïoh Myntri Rangbah da u Khasi namar lada dei ba ka Home Ministry ka ong ba kam lah ban pynrung artylli ki ktien na kawei ka jylla ha ka juh ka por phin tharai u Myntri Rangbah Garo un ong pynrung noh shuwa da ka ktien jong ngi, namar lada phi peit ka ktien jong ngi ka la tam da bun bun spah shah ha ka rynïeng rynïot ban ïa ka ktien Garo," u la ong.
“Lada dei ba ka NPP kan thung Myntri Rangbah da u Khasi lada dei da u Bah Prestone Tynsong ne Sniawbhalang Dhar ngin pdiang sngewbha ïa kane ka sienjam hynrei naduh kaba sdang ngi la tip luoa ba kane kan ym urlong namar ka NPP ka la dep rai ba u Conrad un dei u Myntri Rangbah ka jylla," u la bynrap.
Shillong, Lber 06: Ka Khasi Hills Autonomous District Council (KHADC) ha ka sngi Nyngkong ka la mynjur ïa ka mang tyngka kaba kot haduh T.46,27,16,190 klur ka ban treikam naduh 1 tarik Ïaiong haduh 30 tarik Jylliew 2023.
Ïa kane ka mang tyngka jong ka konsil la wanrah da u Chief Executive Member (CEM) ka KHADC u Bah Titosstarwell Chyne hapoh ka ïngdorbar thaw aiñ jong ka KHADC.Haba wanrah ïa kane ka mang tyngkat u Bah Titos u la pyntip ba na ka T.46,27,16,190 klur, la mang T.9,29,73,230 na ka bynta General Administration Department, T.15,37,630 sha ka Law Department, T.2,11,70,910 na bynta ka Revenue Budget & Finance Department, T.2,38,94.710 sha ka Forest Administration Department, T.1,45,17,810 sha ka Administration of Justice & Judicial Department, T.1,86,66,370 sha ka Legislative Department, T.3,40,370 sha ka Education Department, T.27,53,18,430 sha ka Civil Works & Development Department bad T.1,42,96,730 sha ka tnat Enforcement Scheme ban ïada ïa ki Tribal Land.
Naka liang u Chairman ka KHADC u Bah Lamphrang Blah u la buh jingkylli hapoh ka ïingdorbar la baroh ki dkhot ki ai jingmynjur ne em ïa kane ka mang tyngka bad la sakhi ba baroh ki dkhot ki la ai ka jngmynjur ïa kane ka mang tyngka ba la wanrah da u CEM.Shillong, Lber 06: Ka Khun Hynñiewtrep National Aweakning Movement (KHNAM) ha ka sngi Nyngkong ka la maham ba lada ka sorkar pdeng ka pyntreikam ïa ka Uniform Civil Code (UCC) kumba u Myntri Kam Poh Ïing u la pynpaw kane kan ktah ïa ka hok jong uwei pa uwei u nongshong shnong jong ka Ri India khamtam eh ka hok long trai jong ngi ki rit paid.
“Ka Ri India ka dei ka Ri kaba don bun jait ki niam, bunjait ki kyntien ïakren bad bun jait ki riti dustur bad ka UCC kan pynklumar lut ïa baroh ki jingïaidbeit ïaid ryntih ha ka Ri baroh kawei bad ka lah ban wanrah ka ïa jingïaumsnam ruh," ong u Bah F Marpna, General Secretary ka KHNAM ha ka kyrwoh sha ki lad patahi khubor.
“Ka Jylla Meghalaya ka la dei lupa ka jylla kaba shah ktah bha ha ka jingïoh lad jong ki paid rithor ban rung kyrthep sha ka jylla bad lada la pyntreikam ïa ka UCC ka jingma kaba khraw ka la ap lupa ia ka jaitbynriew rit paid ka jing ngi," u la bynrap.
Shuh shuh u la ong ba ka KHNAM ka pdiang ïa ka jingong u National President ka National People’s Party (NPP) Conrad K Sangma uba la ong myn ha ka 7 Kyllalyngkot 2023, ba ka Uniform Civil Code (UCC) ka dei kaei kaei kaba ym lah satia ban pdiang da ka NPP.“Mynta hadien ba ka NPP bad U Conrad Sangma u la ïoh biang ban bat ïa ka synshar ha ka Jylla ngin peit hato un dang pyrshah ne ki jingkren kidei tang ki jingkren pynbeij election," ong ka kyrwoh.
Ka KHNAM ka buh ka jingkyrpad ïa ki nongmih khmat ba dang shu shah jied ha ba kidei ban ïeng ïada ïa ka jylla na ka UCC ym ban shu long ñiang kohnguh ha ki jingbthah ka BJP.“Wat la ka Sorkar India ka la pyntip lyngba U Myntri kam poh ïing ba yn pyrteikam noh ïa ka UCC na ka liang ka seng ngin ym pdiang satia bad ngin ïai pyrshah ïa kane ka jingthmu wat lada hap ban ïa mih surok ruh," pynkut ka kyrwoh.
Ka drama thaw sorkar mynta ka sien ha Meghalaya ka la kylla long kaba isangsot bad isynei shibun ïa ki seng riewlum jongngi.
Ka UDP kam dei shuh ka nongbat shabi kumba ka long ha ka snem 2018 hynrei ka la kylla long pynban ka nongleit khrong shuki.
Na ka saw ngut ki kyrdan Minister ha ka sorkar MDA-I sha tang ar ngut ki ïoh ha ka MDA-II bad lada ki ïai bteng ban leit kyrshan sa u snem 2028, kin sa pynbam nil(zero) syndon ka NPP ïa ki.
Bun ki seng riewlum ki la shah pynhiar kyrdan lut ha kane ka sien mynta.
Ka UDP kaba la jop tang 6 ngut ei ei ha u snem2018 (bad kham hadien sha ka 8 seat)ka la ïoh doh kyndang haduh 3 ngut ki minister bad kawei ka post speaker.
Mynta pat ka la ïoh haduh 11 ngut, ka ïoh pynban sa tang 2 ngut ki minister.
Imat, lada ka ïai bteng ban kyrshan NPP sa u snem 2028, ka NPP kan sa pynbam Nil ne zero syndon ïa ka.
Hynrei, katta ruh kim sngewthuh satia kat kane ka jingpynjah burom bad pynhiardan ïa ki.
Ki PDF pat ki la ïoh 4 ngut ki MLA ha u snem 2018, ka NPP ka ai minister tang uwei napdeng jong ki.
Mynta pat ba ki jop tang 2 ngut, ka NPP ka la pynduh minister syndon ïa ki baroh 2 ngut.
Nalor ba ka la pynshong lypa ïa ki ha tnum kali, ki ïoh shong shisha ruh tang da ka lyngknot (Chairman/Vice Chairman) kumba la dep maham lypa da uwei u nongïalam ka NPP ïa ki.
Hynrei, wat lada ki la shah sloit ïa ka iktiar bad pynhiar kyrdan haduh katne ruh hakhmat ki paidbah, katta ruh kim sngewthuh satia ïa la ka kyrdan lajong.
U Sing te ba u kloi ban leit shong kali MDA noh wut wut, um duhnong eh, u ïoh hi uwei na ki 2 ngut kumba ïoh ha u snem 2018.
Ha u snem 2018, ka sorkar MDA-I, la thaw ha ïing u President ka UDP ha kato ka por, u (L) Dr.Donkupar Roy, u Himanta, u Conrad Sangma, u Dr Mukul Sangma ki leit pah leit khroh ïa u President ka UDP ban thaw ïa ka sorkar.
Baroh ki peit khmat bad hap kohnguh ïa ki kyndon jong ka UDP.Mynta ka sien pat, ka la i jah burom hi khait namar ki seng riewlum ki leit pah, leit nguh leit dem tang ban don lang ha ka sorkar ban ïoh dohkyndang lem da ka doh shyieng ne da ka doh kyntait ruh imat kampher ïa ki.
Mynta la eh bha ïa ki.
Lada ki don lang ha ka sorkar ruh tang 2 nagut ki minister kin shah rkhie beiñ ha ki paidbah bad lada kin ran dien noh ruh kin shah kynshi-kyneh ha khmat ki paidbah ba bun.
Ki la pynjah burom bad pynhiar dor ïa ka kyrdan bad ka nam jong ki seng riewlum ha ka jylla Meghalaya jong ngi.
Kumno ki leit ai jubab hakhmat ki paidbah ha ka MDC Election kaban sa long ha u bnai March 2024? Bun ki nongkyrshan ka UDP na ki unit bapher bapher kiba la ïa pynpaw ka jingsngew mong ba ki shah pynjah burom ei kha ma kha ha ki nongïalam jongki.
Lada ka long ha kane ka rukom, ki seng riewlum ha Meghalaya mynta kin sah sa tang ka shynrong khlem ka met bad ka mynsiem(principles) bad ka long ruh ka jingleh raiñ bad jingjah burom hakhmat ka pyrthei baroh.
Shillong, Lber 06 : Baroh 59 ngut ki MLA ba thymmai jong ka Iing Dorbar Thawaiñ ka jylla ki la pyndep ïa ka jingsmai hakhmat u Pro-tem Speaker, u Timothy D Shira ha kane ka sngi Nyngkong.
Ha kane ka samoi ba mynta, la don ruh lai ngut ki longkmie, kata kynthup ïa ka MLA ba la jop bunsien na Shillong East Dr.M Ampareen Lyngdoh, nangta ka MLA na Sutnga Saipung Kong Santa Mary Shylla bad ruh ka MLA jong ka Ampati, ka Miani D Shira.
Nalorkine, u Damanbait Lamare ba jop na Umroi constituency u kylla long u MLA ba khynnah tam mynta da ki 26 snem katba u Protem Speaker, Timothy D Shira u dei uba rangbah tam da ki 72 snem.
Kiwei pat ki shim lang ïa ka jingsmai ki kynthup ïa u Conrad K Sangma uban sa shimti ha ka sien kaba ar ïa ka shuki Myntri Rangbah hadien ba u la jop biang na South Tura, nangta u Myntri Rangbah barim Dr.Mukul Sangma, President ka UDP Bah Metbah Lyngdoh uba la jop ha ka sien kaba saw na Mairang.
Nalorkine, kiwei pat ki nongïalam ki kynthup ruh ïa ki arngut ki MLA ba la rim na ka BJP kata u Bah AL Hek na Pynthorumkhrah bad ruh u Bah Sanbor Shullai na Shillong South.
Katba na ka NPP pat kiba kham rim ki kynthup ïa u Bah Prestone Tynsong na Pynursla, Bah Sniawbhalang Dhar na Nartiang bad u Bah Comingone Ymbon na Raliang.
Ki arngut ki MLA ka HSPDP ba dang jop ha ka sien kaba nyngkong, u Bah Shakliar Warjri na Mawthadraishan bad ruh u Bah Methodius Dkhar na Mawshynrut ki la pyndep lang ïa ka jingshim smai.
Shillong, Lber 6 : Ka UDP Mawlai Circle ka la shim ïa ka rai ban ai ka jingkyrshan ïa ka rai jong ki 11 ngut ki MLA ka UDP ban ai jingkyrshan ïa ka sorkar ban ïalam da ka NPP bad kane ka jingrai ka long kaba dei eh ban ïoh ïaka sorkar kaba skhem bad lait na ka jingsynshar President bad kiwei kiwei ki jingeh.
Ha kajuh ka por ka ai khublei ïa u President ka Party u bah Metbah Lyngdoh uba la pyrshang ban khot ïa kiwei ki party ban thaw ïa ka sorkar ban ïalam da ki seng riewlum kumba la thrang da ki paidbah hynrei namar ba ki sngewthuh bym biang ki number khamtam hadien ba ki arngut ki MLA ka HSPDP ki la leit kyrshan noh ïa ka NPP kumta u la pyrkhat da kumwei pat bad ïalam ban ïatreilang pat bad kane ka sorkar MDA 2 kumba la ïatrei lang ha ki san snem kiba la dep.
Kane ka long kat kum ka kyrwoh ba la phah da u MLA ba rim ka Mawlai u bah P.T Sawkmie.
Shillong, Lber 6 : Ka ophis u Myntri Rangbah duh ka ri u Narendra Modi ka la pynthikna ba ma u bad u Myntri Kam Pohïing ka sorkar pdeng u Amit Shah kin wan ban sakhi da lade lashai ka sngi ïa ka jingpynsmai Kynhun Myntri ban ïalam da u Conrad K Sangma kum u Myntri Rangbah ka jylla bad ïa ki 11 ngut ki myntri jongu.
Kane ka jingpynsmai kan long ha ka por 11 baje mynstep ha Raj Bhavan, Shillong.
U Conrad K Sangma u ban sa bam smai lashai ka sngi u la ong ba lashai ka sngi kan long ka sngi ba sah jingkynmaw ha ka histori jongka jylla namar ka dei ka sien ba nyngkong eh ba u Myntri Rangbah duh ka ri un wan ban sakhi bad ïadon ryngkat ha ka jingpynsmai myntri rangbah bad ïa ki myntri sorkar.
U la ong ba kane ka pynpaw ba u Myntri Rangbah duh u ieit ïa ka Meghalaya bad khlem pep un ai ki jingïarap ïa ka jylla kumba la leh ha ki por ba la dep.
U la ong ba u Myntri Rangbah duh u kwah bha ba kane ka thaiñ kan kiew ha ki liang baroh.
“ Ym dei tang ïa ka Meghalaya hynrei ïa baroh ki jylla kane ka thaiñ bad nga ngeit skhem ba ha kine ki san snem ban wan ngin ïoh ka jingkyrshan ba pura na ka sorkar pdeng hapoh ka jingïalam u Myntri Rangbah duh namar ba u sngewkhia ba u sa wan ban pynshngaiñ ïa kane ka jingbam smai jong ngi" ong u Conrad.
Shillong, Lber 06 : U National President ka National People’s Party (NPP), Conrad K Sangma ha kane ka sngi Nyngkong u la pynbna ba ka kynhun kaban ïalam ïa ka sorkar kaba thymmai yn tip noh da ka Meghalaya Democratic Alliance -2.0 ha kaba ma u un long u chairman jong ka.
Haba kren bad ki lad pathai khubor, u Conrad u la pyntip ba la dep ruh ban bhah shuki Myntri ïa ki party kiba wan ban synrop lang ha kane ka kynhun.
Katkum ka jingong jong u, ka NPP kaba ïalam ïa ka sorkar kan ïoh 8 tylli ki shuki Myntri, nangta ka UDP kan ïoh ar tylli ki shuki Myntri, katba ka BJP bad ka HSPDP pat kin ïoh mar kawei ka shuki Myntri.
Shuh shuh u la pynshai ruh ba ym shym la don na ka PDF kiban ïoh ïa ka shuki Myntri ha kane ka sorkar ba thymmai.
Nalorkata, u Conrad uban sa shimti kum u Myntri Rangbah sa shisien pat u la ong ruh, “Na kine ki 12 tylli ki shuki Myntri, saw tylli kynthup ïa ka shuki Myntri Rangbah kin dei na rilum Garo katba phra tylli pat kin dei na rilum Khasi – Jaiñtia.
"Shuh shuh u la pyntip ruh ba la dep shim ruh ïa ka rai hapoh ka party haba ïadei bad u kyrtong Lamphang bad ruh na bynta ka elekshon jied Lamphang.
“Na ka liang ka NPP ka la dep tyrwa ïa ka kyrteng bad ki la shaniah ruh hanga ban kren ïa kiwei pat ki paralok ha ka kynhun bad hadien ba ngi la ïoh ïa ka jingmynjur, ngin sa pynbna pat ïa ka kyrteng jong u kyrtong na ka bynta katei ka shuki Lamphang," la bynrap shuh shuh u Conrad.
Lah ban kdew hangne ba kitei ki 12 ngut ki Myntri Sorkar kin shim ïa ka jingsmai ha kane ka sngi Ba-ar ha ryngkat ka jingsakhi lang u Myntri Rangbahduh ka Ri, u Narendra Modi bad ruh u Myntri Kampohiing ka Ri u Amit Shah kaban long ha Raj Bhavan.
Shillong, Lber 06 : Ka MLA ka NPP na East Shillong I Dr Ampareen Lyngdoh mynta ka sngi nyngkong, ila kyntu ïa ki paralok MLA kynthei ba kim dei ban ailad ïa ka politik seng saiñ pyrthei ba kin pynïakhad ïa kaei kaba ïa angnud lang ban leh kata ban ïatrei lang na ka bynta ban kyntiew ïa ka kyrdan ki kynthei ha ka jylla.
“Ngim dei ban ailad ïa ka politik seng saiñ pyrthei ba kin pynïakhlad ïa kaei kaba ngi ïakwah eh bad ka thong ban kyntiew ïa ki Kynthei hapoh ka Jylla Meghalaya" ong I Dr Ampareen haba ïakren bad ki nongthoh khubor hadien ba bamsmai kum I MLA ba pura ka ïingdorbar Thaw Aiñ ka Jylla.
Haba shim ïa ka jingduna ka jingmihkhmat ki Kynthei ha ïing Dorbar kum kaba sngewsih, kane ka MLA ka East Shillong ila ong “ Ka jingdon ki MLA kynthei kala duna na kaei kaba ngi don ha ka samoi ba la dep.
Ngi don saw ngut ha ka samoi ba la dep bad mynta ngi la don biang satang 3 ngut".
Ila phaikhmat ban ïatreilang bad kine ki arngut ki MLA Kynthei ha ïingdorbar Thaw Aiñ halor ki kam kiba ïadei bad ki Kynthei hapoh ka Jylla.
I Dr Ampareen ila pynpaw ruh ïa ka jingsngewkhia halor ka jingshngaiñ bad ka jingïada ïa ki Kynthei bad ki Khynnah hapoh ka Jylla.
“Ka jingshngaiñ ka dei ka kam kaba baroh ki sngewkhia jur bha ha Jylla.
Ngi dei ban pynthikna ba baroh ki Kynthei kin sngew shngaiñ haba ki ïaid ki ïeng ha ki surok" ila ong.
Haba kylli, I Dr Ampareen ila ong “Ka shong ha ka kam ka ban sa bynshet ha nga.
Ngam pat tip satia ïa kaei ka kam ban sa bynshet bad ba nga hap leh.
Ngin sa peit kumno ka kam ka ïaid bad ngin sa sdang ban trei".
Haba pynpaw ia kajuh ka jingsngew, I MLA ka Sutnga-Saipung Kong Santa Mary Shylla ila ong ba ki Kynthei kila sdang ban mih shakhmat ban ïashimbynta ha ka kam saiñ pyrthei.
“Ngi kyrmen ba ha kine ki san snem ban wan, ngin sa nang ïohi bun ki Kynthei ha ïingdorbar Thaw Aiñ" ila ong haba pynpaw ba ka kam ba hakhmat eh jong I kan ong ban pynshlur ïa ki Kynthei.
Ila pynpaw ruh ba ila buh hakhmat duh ïa ka kam ban pynbha ïa ki surok hapoh ka constituency ba I mihkhmat.
Shillong, Lber 06 : U National President ka NPP, Conrad K Sangma ha ka sngi Nyngkong u la ong ba ha ki san snem ba ki don lang ha ka sorkar ki la trei kum ka kynhun ryngkat bad ka UDP kumjuh ka PDF bad kumta um sngewdei ban weng ne ïaid lait ïa ki ha kane ka sorkar kaba thymmai.
“Nga ju ngeit barabor ha ka jingïatreilang kum ka kynhun.
Watla ha ka por elekshon, ka jingïalap elekshon ka long la ka jong ka jong ne ka jingïa kren ïa kynthoh pyrshah iwei ïa iwei hynrei khatduh hi ka mynsiem jong ka jingïatrei lang kum ka kynhun ka long kaba kongsan," ong u Conrad haba pynshai halor ka jingtreilang bad ka UDP kumjuh bad ka PDF ha ka sorkar MDA 2.0 ban ïalam biang da ka NPP.Shuh shuh u la ong ba wat hadien ba ki la ïoh ïa ka jingkyrshan na ki MLA shimet kumjuh na ki MLA ka BJP bad ruh na ka HSPDP ban thaw ïa ka sorkar thymmai hynrei u la kren pat bad ki nongïalam jong ka UDP kumjuh bad ka PDF namar um kwah ban shu ieh ïa ki kumto.
“Nga la ong ïa ki ban donkam ban wan biang kum ka kynhun bad ba kaei kaba la jia ha ka elekshon kadei da kawei pat ka lynnong.
Kumta dalade hi nga leit ban kynduh ïa ki nongïalam ka UDP bad PDF bunsien bad kyrpad ïa ki ban ïatrei lang sa shisien pat.
Nga la leit sha iingsah jong u President ka UDP Bah Metbah Lyngdoh ban kyrpad ban treilang kumjuh ruh ïa ki nongïalam ka PDF," la bynrap biang u Conrad.
Shuh shuh u ong ba u kyntu ïa kiwei pat ki seng saiñpyrthei ba ka elekshon ka la kut bad kumta mynta ka la dei pat ka por ban trei katkum ka jingkhmih lynti jong ki paidbah la ka long kum ka liang synshar ne liang pyrshah.
“Kaei ka burom, namar nga kren shai beit ba ngam kwah satia ban shu pyndonkam ne iehnoh ïa ki kumto tang namar ba ngi la biang ka jingbun paid bad ba ngim donkam shuh ïa ki mynta.
Dei na kata ka daw ba wat hadien ba ngi la don 32 ngut ruh nga leit ban kynduh ïa ki nongïalam ka UDP bad PDF bad kam dei satia ba ki wan khroh ïanga," u la ong.
Kumba long mynta hi, kane ka sorkar thymmai ka don haduh 45 ngut ki dkhot, kata 26 ngut na ka NPP, 11 na ka UDP, 2 na ka BJP bad HSPDP bad arngut na ki MLA shimet.
Shillong, Lber 06: U President ka Hynñiewtrep Youths’ Council (HYC) u Bah Robertjune Kharjahrin ha ka sngi Nyngkong u la ong ba ka seng kan kthong ïa baroh ki seng saiñ pyrthei kiba don ha ka sorkar ba kin hap ban pynurlong ïa kiba bun bah ki mat kiba ki la kular sha u paidbah shuwa kane ka elekshon.
Haba kren sha ki lad patahi khubor u Bah Robertjune u la ong ba lada peit na ki manifesto jong ki party ba don ha ka sorkar kiba bun bah ki jingkular kaba ki la khlei sha u paidah bad ong ba na ka liang ka seng kan kthong ïa kine ki party ban dawa ba kin pynurlong ïa ki mat kaba ki la khlei sha u paidbah.
“Lada phi peit ka BJP ka kular ban thung jingtohkit halor ka jingkynnoh bamsap baroh ha ka jylla, la kular ban pynïoh jaka ïa ka ktien Khasi ha ka khyrnit baphra ka ri ba kynthuo naduh ka NPP, BJP, UDP, PDF, HSPDP, phin peit ïa ka jingkular ba kin ai jingshngaiñ ïa ki paidbah ka jylla kiba shong ha ki jaka khappud bad bun bah kiwei ki klar bad ngi kwah ban ong ba kine ki kular kin hap ban pynurlong namar kim dei shuh ki jingdawa ki seng Bhalang hynrei ka kular kaba ki party ki la khlei bad namar ba u paidbah u la pynjop ïa kine ki jingkular kiba phi la khlei ngin kthong beit baroh san snem ban ïai pynkynmaw ïa phi," u la ong.
“La kular ban ai bording baroh 24 kynta, la kular ban ai jingkyrshan pisa ïa ki nongrep, la kular ban ïarap ïa ki samla bym donkam donjam, la kular ban buh ïa ka tnat pulit ba tang jong ki kynthei bad kiba bun bah ki jingkular, ngi na ka liang ka HYC ngin ym mih ïakhih shuh ban dawa da kiwei ki ar hynrei ba ki kular kiba kine ki party ki khlei kin dei ban pynurlong," u la bynrapU la ong ba ka jingleit ka UDP bad PDF ban ïatreilang bad ka NPP kam dei kaei kaei kaba phylla hynrei kum ka seng ka kwah ban tip aiu kin leh na bynta ban pyntreikam ïa ki manifesto kiba ki la khlei kba pher na kawei ka party sha kawei pat.
“Ka UDP, HSPDP, PDF ki la kular ban pynbeit biang ïa ki jingduna kiba don ha ka MoU pynbeit pud ba la soi da ki ar Myntri Rangbah katba ka NPP pat kaba ïalam ïa ka sorkar ka la kam ba kane ka MoU ka dei kaba biang tam bad kaba ym donkam pynkylla eiei bad ngi kwah ban kylli la haba ïadei bad kum kine ki mat kin bat ïa ka jong ka NPP ne ki kular jong kiwei pat ki seng riewlum," u la ong.
“Phin peit ïa ka UDP, HSPDP, PDF ki kular ban pynbeit ïa ka MoU namar kiba bun ki nongshong shnog ka jylla kim hun katba ka NPP pat ka kam ba kane ka dei kaba biang eh bad haba kumne kine ki seng riewlum kin leh kumno," u la buh jingkylli.
U la ong ba ka seng ka kwah ba kine ki party bapher bapher kiba ïatreilang kin pynmih ïa ka Common Minimum Program khnang ban u paidbah un tip ïa ka thong kaba ki don na bynta ka jylla.
“Lada kine ki party kim lah ban sei ïa ka Common Minimum Program jong ki ruh ong ïa ngi ba ngin pynkhreh lem da kaba pynhsong nongrim beit thik na ki manifesto jong baroh ki party ba don ha ka sorkar," ong u Bah Robert.
“La ong ba ki pynbiej man ka san snem bad ngi ki paidbah ruh ngi ngop man ka san snem nga kwah ban ong ba mynta te ngim biej shuh bad kine ki jingpyrshang pynbiej shuwa ban sdang kane ka san snem kin dei da kine hi ki mat ba ngin kthong ïa phi," u la bynrap.
Shillong, Lber 06 : Ka jingleit jong ka UDP ban ïatrei lang noh bad ka NPP ha kane ka sorkar ba thymmai kadei tang namar ba ka jingïakren ban ïoh ïa ka sorkar ba ïalam da ki party riewlum ka la shu kut noh tang shiteng por, ong u President ka UDP Bah Metbah Lyngdoh.
Haba kren bad ki lad pathai khubor, u Bah Metbah u la ïathuh ba kum ka party ba ïoh 11 ngut ki MLA na rilum Khasi bad Jaintia ki la pyrshang ban thaw ïa ka sorkar ha kato ka sngi ñiew vote hynrei kim shym la ïoh ïa ka jingbun paid.
U la ïathuh ruh ba ka jingdon ki MLA na ki party riewlum ka poi tang 19 ngut kumta ki donkam sa ka jingkyrshan na kiwei pat ki party kum ka Congress bad TMC.Kumta, u la ïathuh ruh ba dei ha ka 03tarik haba ki kynduh ïa ki nongïalam jong kiwei ki party, ha katei ka por ki la ïoh ïa ka jingkhein ba ki don 30 ngut ki MLA ha ka liang jong ki, hynrei kat ban kut ka sngi, ki la duh noh 3ngut ki MLA bad katei ka la pynlong ïa ki ban sahkut tang da ki 27ngut.
“Ha katei ka sngi la kular ïangi da uwei na ki president jong kawei ka party ba ki MLA ba la phet sha kawei pat ka liang (kata ka NPP) kin sa wan phai biang.
Ngi la ap hynrei kim shym la wanphai," la ïathuh shuh shuh u Bah Metbah.
Kumta, u la ong ba hadien ba ki sngewthuh ba kin ym lah satia ban ïoh ïa ka jingbun paid ban thaw sorkar, kumta ki la pdiang noh ïa ka jingtyrwa jong ka NPP ban don noh ha ka sorkar.
“Hadien ba ngi la ïai ap hynrei kam shym la urlong, kumta ngi la shu ïa mynjur noh ban treilang bad ki (NPP).
"Shuh shuh haba pynshai pat halor ki shuki Myntri ne wat haba ïadei bad ka shuki Lamphang, na ka liang u Bah Metbah u la ong ba ka jingïakren mynta ka dang ïaid shakhmat bad sa shipor ar por kin sa lah ban tip.
Ha kawei pat ka liang u la kyntait ïa ka jingkynnoh da u nongïalam ka VPP Bah Ardent M Basaïawmoit ba ka la don ka jingleh drama haba ïadei bad jingthaw sorkar.
“Ngam don hangne kum u President ka party ban thaw drama bad ngan ym leh kumta, kata hi kaba shai naka liang jongnga," u la ong.
Myntri Rangbah:Conrad K SangmaSymbud Myntri RangbahPrestone TynsongSymbud Myntri RangbahSniawbhalang DharKi Myntri>> A L Hek>> Dr.Ampareen Lyngdoh>> Paul Lyngdoh>> Comingone Ymbon>> AT Mondal>> Kyrmen Shylla>> Marcuise N Marak>> Rakkam A Sangma>> Shakliar WarjriShillong, Lber 06 : Ka Sorkar Meghalaya Democratic Alliance -2 (MDA) ba ïalam da u Conrad K Sangma, u ban bam smai lashai ka sngi kum u Myntri Rangbah ka Jylla, kan don arngut ki Symbud Myntri Rangbah (DyCM) bad kine ki dei na ka sem jong ka Nationa People’s Party (NPP).
Kine ki Symbud Myntri Rangbah ki dei u National Vice President ka NPP bad MLA ka Pynursla Bah Prestone Tynsong bad u MLA ka Nartiang ma Sniawbhalang Dhar.
U National President ka National People’s Party (NPP) Conrad K Sangma hynne ka sngi ula pynbna ba ka Sorkar MDA-2 kan kynthup ïa 8 ngut ki Myntri sorkar na ka NPP, 2 ngut na ka UDP bad mar 1 na ka BJP bad ka HSPDP.Kat kum ka khubor ba ïajan bad ka MDA-2, la ïathuh ba ki MLA ka NPP ki ban bam smai kum ki Myntri Sorkar nalor u Bah Prestone bad ma Sniawbha ki ban bat ïa ka shuki Dy CM, nangta I Dr Ampareen Lyngdoh MLA ka East Shillong, ma Comingone Ymbon MLA ka Raliang, AT Mondal MLA ka Phubari, Marcuise Marak MLA ka Williamnagar bad u Rakkam Sangma MLA ka Rongara-Siju.
Ki MLA ka UDP ki ban ïoh ïa ka shuki Myntri ha ka Sorkar MDA-2 ki dei u Bah Paul Lyngdoh MLA ka West Shillong bad u ma Kyrmen Shylla MLA ka Khliehriat.
U MLA ba dang shu jop ha ka sien ba nyngkong eh na ka HSPDP na Mawthadraishan, Bah Shakliar Warjri un ïoh ia ka shuki Myntri na kane ka party bad ka BJP pat kala jied ïa u MLA ka Pynthorumkhrah Bah A.L Hek.
Ka tyllong khubor ka iathuh ruh ba ka jingïakren ïa pynbeit ka dang ïaid ba u President ka UDP bad MLA ka Mairang Bah Metbah Lyngdoh u lah ban wan phai biang kum u Lamphang ka ïingdorbar Thaw Aiñ ka Jylla.
U Conrad hynne ka sngi ula pyntip ba ka NPP ruh kala tyrwa ïa ka kyrteng jong u kyrtong ban ïakhun ia ka elekshon sha ka shuki Lamphang ka ïingdorbar Thaw Aiñ bad ba u dang ïakren mynta bad ki paralok ba ïadon ha ka MDA-2 ban ïoh ïa ka jingmynjur lang.
Jowai, Lber 07: Ka ophis jong u District Sports Officer, West Jaiñtia Hills District, Jowai kala pyntip ba kan rakhe ïa ka sngi ba kyrpang jong ki kynthei ne ka ‘International Women’s Day 2023’ ha ka 15 tarik u Lber, 2023 ha Kiang Nangbah Stadium, Jowai naduh ka por 10 baje mynstep.
Ha kane ka sngi yn pynlong ïa ka jingïakop tan tyllai ‘Open Tug of war’ tang na ka bynta ki kynthei.10 ngut na ka bynta kawei ka kynhun, 7 ngut ki ban mih madan bad 3 ngut ki nongshong ben.
Kino kino ki kynhun kiba don jingmut ban ïashim bynta ki lah ban leit shim ïa ka Entry Form na ka ophis jong u ma K.Passah District Sports Officer, West Jaiñtia Hills District, hashwa ka 13 tarik u Lber, 2023 haka por ba long ophis.
La pyntip ruh ba yn sam sha ki nongjop bad kiba wan ba ar da ka song pisa lem bad ka trophy.
Ha kaba ïadei bad kane baroh ki Skul, Colleges, ki dong bad ki shnong napoh ka West Jaiñtia Hills District ki lah ban ïashim bynta.
Ngi dang shu dep ïaid lynti ïa ka election MLA 2023 bad ha kane ka election la ïohi ba ki don ki seng saiñ pyrthei kiba la buh ïa ki mat ban phiah ïa ka jylla ha ki ar bynta kata ka jylla Garo bad ka jylla Khasi Jaintia.
Hooid lada pyrkhat ha kawei ka liang ka long kaba sngewdei hynrei ha kawei pat ka liang ngim sngew ïahap satia namar nalor ba ka dei ka jylla kaba la rit lypa lada phiah shuh shuh ïaka ym tip aiu kan jia ïoh shah pynkylla Union Territory bad duh lut ki aiñ ki kanun ba la thaw da ka sorkar jylla Meghalaya.
Namar wei ba la shah pynkylla Union Territory kawei ngi dei ban kynmaw ïa ka synshar khadar lah ban shimti noh da ka sorkar pdeng kata da u President ne da u Lieutenant Governor ban thung da u President.
Ka sorkar pdeng ka lah ban leh ïa kane da kaba suk eh hynrei ka jingma pat ka ap ïa ka ri bad ka jaidbynriew namar ïa ki aiñ ruh lah ban thaw bad pynkylla da ka sorkar pdeng.
Kumta kaei kaba nga sngew ka long, la ngi ïapher ka ktien ka thylliej hynrei ngi dei ki paid riewlum bad ngi ïa long kum shipara la ki dei ki paid Khasi, Pnar ne Garo ruh.
Ngi la ïa im lang mynta la 50 snem hapoh kawei ka jylla balei pat ngin dang kwah ban pharia shuh shuh ïa ine i jylla ba rit jong ngi.
Kaei kaba kongsan ka long ba ngin ïatrei lang kum ki paid nongshong shnong ban kyntiew bad pynïaid shakhmat ïa ka jylla.
Khamtam ba kane ka jylla ka dei ka jylla kaba la kyrkhu shisha da U Blei.
Ka don ha ka ka spah mariang, ka jingiphuh i phieng bad itynnad ki lum ki wah, ki dieng ki siej, ki syntiew ki skud bad ka jingithiang ka mariang ki dei kiba u Blei u la kyrkhu kyrpang ïa kane ka jylla.
Kaba kongsan ka long ba ngin pynneh pynsah ïa kine ki jingkyrkhu kypang jong U Blei.
Kane ka jylla ka dei ka jylla kaba khring bha ïa ki nongwan jngoh kai na kylleng ka ri bad kylleng ka pyrthei ruh.
Lada ngi nang ban sumar ïa ki jingkyrkhu jong U Blei ïa kane ka jylla kane hi kan long ka spah bah ka ban ai kam ai jam ïa ki samla.
Namar lyngba kane ka kam jngohkai kiba bun ki samla bad ki longïing kin ïoh im ja.
Kaba kongsan eh ka long ba ngin wanrah ïa ka jingshong suk shongsaiñ bad ïa im suk im saiñ ym ban ïadon ka jingsngew ïapher jaidbynriew ne ban don kano kano ka jingthmu ban wanrah ka jingïapait ïapra kum ki nongshong shnong hapoh ka jylla Meghalaya ba ieit jong ngi.
Balei kiwei kiwei ki jylla ha kane ka thaiñ bad ha kylleng ka ri ki kiew sted kawei ka dei ba ki jylla ki shongsuk shongsaiñ bad kumta ka sorkar ruh ka ïoh bun ka por ban pynlut ha kaba wanrah ïaka roi ka par hapoh ki jylla.
Hynrei ngi ha kane ka thaiñ ka daw jong ka jingsahdien ka dei namar ba la jur ki jingïakhih, jingïaumsnam bad thut palat ka shongsuk shongsaiñ.
Hooid u don u pud ba hap ban ïakhih bad ïa pynpaw pyrshah lada ki bor synshar ki wanrah ïakino kino ki aiñ kiba khniot beiñ ne teh mraw ïa ka jaidbynriew ne kiba buh ïaka jaidbynriew ha ka jingma.
Hynrei haba ïakhih ruh ka la dei ka por ban ïakhih da kaba jai jai bad khamtam da ka bor jabieng ym dei shuh ka juk ban ïakhih da ki jingïaumsnam.
Namar dei tang ka bor jabieng kaba lah ban pynkylla khongpong ïa ki rai jongka sorkar lyngba ka miej jingiakren.
Kumta ka jingkhot ïa ngi iwei pa iwei na ki paid nongshong shnong ka long to ngin ïa imsuk imsaiñ bad ïatrei lang da kawei ka thong ban kyntiew bad pynïaid shaphrang ïaka jylla khnang ba kan long kawei na ki jylla kaba paw bad ïaid shakhmat ha kine ki snem bad por ban sa wan.
Shillong, Lber 07: Ka tnat shipai Border Security Force (BSF) Meghalaya ha ka sngi Baar ka la rakhe ïa ka sngi kyrpang jong ki kynthei lane ka ‘International Women’s day’ halor ka phang ‘Embrace Equity’.
Ki shipai BSF ryngkat bad ka ‘BSF Wives Welfare Association’ (BWWA) Meghalaya ki la pynlong bun jait ki prokram kum ki jingïalehkai, ki jingïakop shut jabieng, ka jingtem jong ka Bank bad kiwei kiwei.
Ka President jong ka BWWA ka la kren halor ki kam ba ki kynthei ki lah ban leh na ka bynta ban wanrah ka jingbha hapoh ka imlang sahlang bad ka la kyntu ruh ïa ki ban long kiba shlur ban ieng ha la ki jong ki kjat.
Ïa kane ka sngi kyrpang jong ki kynthei la pynlong ha Holly Cross Higher Secondary School, Umkiang da ki shipai BSG 172 Bn da kaba pyni ruh ïa ki tiar siat sha ki khynnah skul kiba wan shim bynta ha kane ka sngi.
Nongstoiñ, Lber 7: Ki don shibun bah ki shnong ha ki thaiñ khappud kiba dang hap ban ïaid da ka kjat haba ki leit ki wan namar ka jingbym pat don surok kali.
Ha kine ki khyndiat sngi u nongthoh khubor u ïoh ban ïakren bad ki katto katne ki rangbah na ki katto katne tylli ki shnong kum na Mawkhap, Sohramlep, Nongmawleiñ bad kiwei, ha kaba ki la pynpaw ïa ka jingsngewkhia halor ka jingbym don ïa ki surok kali, kaba la buh jingeh haduh katta katta ha ka kit ka bah bad ka leit ka wan.
U bah L.J Nongteiñ uwei na ki riew rangbah na ka shnong Nongmawleiñ, u la ong ba ha kine ki snem ba la dep, katei ka shnong ka la ïoh ïa ka surok kaba la pyntrei lyngba ka skhim MNREGS naduh Ïewnongma haduh ha shnong.
Hynrei, katei ka surok ka neh tang katto katne bnai, namar ka dei ka surok khyndew bad mynta lei lei wat ki Mahindra pickup ruh shem shitom haduh katta katta ban ïaid ha ka por lyiur.
Nalorkata u bah Nongteiñ u la ong ruh ba la jan baroh ki shnong ha katei ka thaiñ ki im da ka rep kwai, tympew, ki soh ba lai phew jait, ki pai.
Hynrei, na ka daw jong ka jingbym don ka surok kaba biang, bun ki mar rep ki shu sep ei.
Ha kaba ïadei bad katei ka surok, u bah Nongteiñ u la kyntu ïa ka sorkar jylla ba kan thaw ki lad ki lynti ban mang pisa na ka bynta ban phah maramot ïa katei ka surok ba la pyntrei lyngba ka skhim MNREGS.Namar lada ym lah ban siang rong ruh lada mang pisa tang ban siang maw ruh ka la long ka jingmyntoi kaba khraw ïa ki paidbah.
Ha kajuh ka por u la ong ba hajan jong ka shnong Nongmawleiñ, ka don kawei ka jaka kaba u don u mawsiang u ba heh kat u lum bah bad ka jingïar jong utei u mawsiang ka la jan ïa ryngkat bad kawei ka madan phutbol kaba heh.
U la ïathuh ruh ba ha jrong utei u mawsiang, man la u snem da ki spah ngut ki briew na ka jylla Assam ki wan kiew bad ki wan jngoh kai.
U la ong ba lada ka don ka surok kaba biang, ka jingdon jong katei ka jaka kan long ka jingkyrkhu kaba khraw ïa ka thaiñ, khamtam eh lada ka sorkar lyngba ka tnad jngohkai kan shimkhia ban pynitynnad shuh shuh ïa katei ka jaka, kan khring ïa shibun ki nongwn jngohkai khamtam ha ki aïom synrai ba ka suiñ bneng ka la khuid.
U la kyntu ïa ki bor sorkar ba kin shimkhia lem bad phaikhmat sha katei ka thaiñ, khnang ba kan long ka jingmyntoi ïa ki paidbah.
Ka election ban jied ïa ki nongmihkhmat sha ka Ïingdorbar Thawaiñ ka jylla ka dang shu dep shen bad satang kumba shi snem, ki paitbah kin hap ban mih biang ban jied sa ïa ki nongmihkhmat sha ki District Council.
Kumba ka long ha kane ka General Election, tang hadien jong ka sngi ñiew vote ki sengbhalang ki la pynkhih win puk ïa ka sor Shillong bad ki jaka bapher bapher ha ri Khasi, namar ba ki party riewlum kim shym la kot ka jingbun pait, kat haduh ban ïoh thaw ïa ka sorkar, kaba la pynlong ïa ki ar ngut ki MLA ka HSPDP ba kin leit ai jingkyrshan ïa ka NPP ba kan thaw sorkar.
Ka jingleit ai jingkyrshan jong kitei ki ar ngut ki MLA ïa ka NPP, ka la pynkhih win ym tang ïa ki sengbhalang, hynrei wat ïa ki paitbah nongkyrshan ruh kumjuh.
Nalor kata ka jingkynnoh kaba hakhmat eh kaba mih na ki sengbhalang bad na ki nongkyrshan ki bym kwah ïa kitei ki MLA ba kin leit kyrshan ïa ka NPP, ka dei ka kyntien men die ri, rhah spah bad rhah shuki.
Haba phai ha kawei ka liang la sngew ba kitei ki jingkynnoh ki la dei lut bad ba kitei ki MLA ki la don hok ban shah kynnoh kumtei.
Hynrei haba phai pat ha kawei ka liang kam sngew ïahap satia, namar ba ki don pat ki nongkitkam jong katei ka party bad ki nongkyrshan kiba la pynpaw ïa ka jingsngew pyrshah kaba jur ïa ka jingpynkhih win jong ki sengbhalang, kaba ki la pynpaw lyngba ki jingkren jong ki ha ki lad pathai khubor.
Nalor kata ka jingkren beiñ kren khoh bad ka jingtim jingtla ïa ki party riew lum ka la long palat ïa u pud ba dei ban kren.
Hynrei ka jingkren jong u bah Paul Lyngdoh hadien ba la dep bam smai kum u Myntri ha ka sorkar MDA II, ha kaba u la ong ba ki paitbah ki dei ban pyrkhat hi namar ka UDP ka la pynïeng haduh sawphew hynriew ngut ki kyrtong, hynrei ki paitbah ki pynjop tang khawei ngut.
Nangta ka HSPDP ka la pynïeng khatwei ngut hynrei ki paitbah ki pynjop tang ar ngut.
Kumta mano ba bakla ki paitbah nongjied ne ki MLA kiba leit kyrshan ban thaw sorkar.
Kumta ki paitbah nongthep vote bad ki sengbhalang ki la dei ban pyrkhat sani halor katei ka jingkren jong u bah Paul Lyngdoh, namar jin lada ki paitbah ki la pynjop 15 na ki sawphew hynriew ngut ki kyrtong ka UDP bad san na ki khatwei ngut ki kyrtong ka HSPDP, kam don jingeh ei ei ba ki party riewlum kin ïoh ban synshar ha ka jylla.
Haba phai ha kaba ïadei bad ka election ki sengbhalang bad ki paitbah ki la dei ban pyrkhat bha, namar ha u snem ban wan ka election ban jied ïa ki nongmihkhmat sha ki District Council ka la poi.
Lada ngi pyrkhat bad wad bniah bha ngin lap ba ka election sha ki District Council ki dei kiba donkam haduh katta katta bad ïa ka jingbiej bad ka jingstad jong ki paitbah nongjied, yn sa ïohi biang ha ka MDC election ha u snem ban wan.
Ha katei ka MDC election baroh ki Seng saiñ pyrthei ki don ka hok ban buh kyrtong bad lada ki paitbah kim pat sngewthuh, khlem artatien ka NPP kan jop ha baroh laiphew tylli ki District Council Constituency, namar ka dei ka party kaba ïalam ïa ka sorkar jylla bad lada kan jia long kumta ïano shuh yn kynnoh.
Ka jingkiew shaphrang jong ka imlang sahlang ha baroh ki liang ka long kaba donkam haduh katta katta khnang ba ki paidbah nongshong shnong kin ïoh ïa ki jingdon-kam baroh da kaba suk ba saiñ la ka long ha ki lynti syngkien, ki jaka ai jingsumar ha ka koit ka khiah, ki jaka ai jingnang jingstad, ka bording elektrik, ka kamai kajih bad kumta ter ter.
Ban pynurlong ïa kitei ki mat baroh ka dei ka kamram jong ki nongïalam jong ngi kiba pynïaid ïa ka synshar khadar ha ki san snem lynter ïa kiba la jied da ki paidbah nongshong shnong.
Hynrei haduh katno ki nongïalam jong ngi pat kin shimkhia ban pynurlong ïa kitei ki mat ba kongsan na bynta ka bha ka miat jong uba bun balang, ka shong ha ka jingstad bad jingshem-phang jong ki paidbah ha ka jylla bad ri baroh kawei.
Kum ki paidbah nong-shong shnong ki donkam ban sngewthuh ba ka por ka dawa ban wanrah ïa ki jingkylla ha ka imlang sahlang, ka synshar khadar, ka pyrkhat pyrdaiñ kaba shai bad ban pynurlong ïa kata ki donkam ban weng ïa ka jingduk bad jingsahdien khnang ba ki paidbah nongshong shnong kin lait na ki jingshah ïalam bakla ha kino kino ki jingshah pynbiej.
Ka jingkiew sha-phrang ka pule puthi lehse ka dei kawei ka lad ba ki paidbah kin don ha ki ïa ka bor pyrkhat kaba khlaiñ ka ban lait na kano kano ka jingïalam bakla da mano re mano hynrei ban don ïa ka rai kaba khlaiñ na lade hi ne ka strong decision power, lym kumta baroh ki jingthmu jong ka pule puthi ne education kan shu long lehnohei.
Ki donkam ban sngew-thuh ba lada kum ki paidbah ki don ha ki ïa ka rai kaba khlaiñ na lade hi khlem da shah ïalam hano re hano bad kin sa ïoh ïa ki nongïalam kiba shemphang ki ban burom ïa ki paidbah nong-shong shnong, ki ban kiar lai-lum lai-wah ban shu pynbiej ïa u ba bun balang hynrei ban pyndep hok ïa la ka kamram kum ki nongïalam na bynta ka bha ka miat ka imlang sahlang salonsar bad dei hangta ba ynsa lah ban rat dyngkhong ïa ka jingduk bad jingsahdien kiba long ki mawjynthut ïa ka jingkiew shaphrang ka jylla bad ka ri ha baroh ki liang.
Ka jingwanrah ïa ki kam pynroi ha baroh ki liang kan ïarap ban kyntiew ïa ka kamai kajih ne ka ïoh ka kot, ka pule puthi.
Kiba lah don ka jingnang jingstad ki donkam ban kynmaw ba ki don ka bynta kaba khraw ban saiñdur ïa ka lawei ba phyrnai jong ka imlang sahlang ban long ka nuksa ba kim dei ban shah pyn-thame ha ki bor khwan myntoi shimet ha kano kano ka bynta khnang ba ka thong ban ïoh ïa ki kam pynroi ha baroh ki liang kin urlong bad ban lah ban weng ïa ka jingduk jingkyr-duh, jingsahdien jingngeit biej bad kumta ter ter.
Jowai Lber 07: Ka Synjuk ki Waheh Shnong Jowai ha rynkat ka Jaiñtia Student Union (JSU) sengkmie hadien ka jingïoh jingtip ba ka sortkar lyngba ka National Council for Teacher Education (NCTE) kala ithuh ïa ka B.Ed College ha Kiang Nangbah Government College, Jowai.
Na ka liang jong kine ki ar seng mynta ka sngi kila pynpaw ka jingsngewnguh ïa ka sorkar namar ïa kane ka jingdawa B.ED kala sdang naduh ka snem 1987 bad mynta ka kynti kala urlong da ka jingïarap ka sorkar lyngba u Myntri ka pule puthi ha kine ki snem ba la dep.
U General Secretary ka Synjuk ki Waheh Shnong ma Requoma Rq Laloo ha ka jingkren sha ki lad pathai khubor ula ong kane ka kam ba sahteng kala urlong noh bad kaba donkam ka long ban pynbiang ïa ki nonghikai, ki nongtrei (Staff) khnang ba ka rukom pdiang Admission ïa ki samla pule kan long kaba ïaid beit ïaid ryntih ha ki sngi ban wan.
Katba na ka liang u General Secretary ka JSU samla Treiborlang Suchen ula pynpaw ka jingsngewnguh ïa u ma Lahkmen Rymbui uba trei shitom ban pynïoh ïa kane ka B.Ed College ha Kiang Nangbah Govt.
Collge ïa kaba la ithuh da ka NCTE na nongbah Delhi.
Kumba long mynta u samla Suchen ula ong ïa ka Building klas kaba don ha Mynthong la pynlong ïa ka kum ka 10+2 Higher Secondary School, halor kane ka seng kala dep ban buddien bad leit kynduh ïa u myntri ka pule puthi ha u bnai August mynshem snem da kaba phah ïa ka jingthoh sha ka Delhi lyngba ka Member Secretary NCTE ha u bnai September, hynrei ha kane ka 5 tarik mynta u bnai la ïoh jingtip ba la ithuh pura ïa ka kum ka B.Ed College kaba long 4 snem ka (Integrated Course).
“Ka jingïoh ïa kane ka Course B.A.B.Ed bad B.Sc.
B.Ed College ka long shisha ka jingkyrkhu ïa ki khun samla jong ka Ri-Lum Jaiñtia ba kin ïoh ban pyntbit ïalade ha ka liang namar hapoh ka District hi baroh ym shem la don kum kane ka jaka pule", halor kane u samla Suchen ula pyntikna kum ka seng bad ka Synjuk Waheh shnong kin dang ïaibteng ban buddien ïa kane lyngba ka jingwan jong kane ka sorkar ba thymmai MDA-kaba ar.
Jowai, Lber 05: Ka ophis jong u District Sports Officer, West Jaiñtia Hills District, Jowai kala pyntip ba kan rakhe ia ka sngi ba kyrpang jong ki kynthei ne ka ‘International Women’s Day 2023’ ha ka 15 tarik u Lber, 2023 ha Kiang Nangbah Stadium, Jowai naduh ka por 10 baje mynstep.
Ha kane ka sngi yn pynlong ïa ka jingïakop tan tyllai ‘Open Tug of war’ tang na ka bynta ki kynthei.
Ki Players kiba lah ban shibynta haduh 10 ngut na ka bynta kawei ka kynhun kiba long kumne 7 ngut ki Players bad 3 ngut ki Substitute.
Kino kino ki kynhun (team) kiba don jingmut ban ïashim bynta ki lah ban leit shim ïa ka Entry Form na ka ophis jong u ma K.Passah District Sports Officer, West Jaiñtia Hills District, ha shwa ka 13 tarik u Lber, 2023 haka por ba long ophis.
La pyntip ruh ba yn sam sha ki nongjop da ka song pisa lem bad ka trophy.
Ha kaba ïadei bad kane baroh ki School, Colleges, ki dong bad ki shnong napoh ka West Jaiñtia Hills District ki lah ban wan ïashim byntalang.
Nongpoh, Lber 07: Namar ka jingthang khlaw pathar jong ki riew shim kabu, khamtam ha kum kane ka por bala sdang ka aiom Pyrem bad tyrkhong, kawei ka khlaw shnong jong ka shnong Mawrathud ha Ri-Bhoi District kala kem ding kynsan haka janmiet jong ka 5 tarik Lber haduh bala pynlong ïaki paidbah nongshong shnong ban mih paidbah ban pynlip ïa katei ka ding kaba la klang bad bamduh ïaka khlaw shnong.
U Bah Clever Shadap Rangbah Shnong ka shnong Mawrathud u la ïathuh ba katei ka jingjia kala jia naka jingthang dusmon ki riew shim kabu, ha kaba ki paidbah kila iohi haka por janmiet ba ka ding kala klang ïa katei ka khlaw shnong bad mar mar kila pynlong ka jingpyrta shnong ban leit pynlip ïa katei ka ding, bad mar mar naka liang ki paidbah kila ïamih katba lah ban pynsted ban pynlip ïa katei ka ding haka jingshimkhia lang ki samla jong katei ka shnong, ki nongïalam jong ka Land and Forest Community na katei ka shnong.
La ong ruh ba ki thylliej dieng kila ïeng ban bam shngiam ïa katei ka khlaw bad da ka jingshimkhia ki paidbah la lah ban pynlip noh ïa katei ka ding ha ki katto katne ki bynta ban lait ban pur sha kiwei ki bynta, hynrei katei ka ding ka dang neh haduh ka por mynstep jong ka 6 tarik.
Halor katei ka jingjia naka liang ka shnong Mawrathud kam pat tip thikna ïaka daw jong ka jingjia hynrei la suba ba don ki riew shim kabu kiba leit thang ïa katei ka khlaw bad buh ruh ka jingmaham sha ki paidbah kumba ka aiom tyrkhong kala sdang, ki paidbah ki dei ban husiar bad kiar naka thang dusmon ïaki khlaw ki btap kaba pyniap ïa shibun ki jingthung jingtep, ki mrad ki mreng bad ki sim ki doh, hynrei ban shim ka jingkitkhlieh ban sumar ïaka mei mariang.
Nongpoh, Lber 07: Ka long ka khubor kaba pynngiew ïa kiba bun balang ha kaba mynta ka sngi ki Pulit ka Ri Bhoi ki la ioh ban tap ïa kawei ka khlieh briew ba la suba shah ot ha ki runar narud ka wah Umïam ha Ri Bhoi District.
Katkum ka jingioh lum jingtip na ki Pulit ka Ri Bhoi, la ong ba nyngkong eh la iohi da ki paidbah nonghsong shnong ka Umïam ha kaba ki la pyntip sha ki bor Pulit ha Umïam bad khlem da buh por ki puli tki la hiar sha katei ka wah bad ki la lap shisha ïa ka khlieh briew kaba la per harud jong ka wah Umïam.
Na ka liang ki bor pulit ki la pynlong ïa ka jingtohkit halor kane ka jingjia bad hadien ba la pynlong ïa ka jingtohkit ki la rah noh sha Civil Hospital Nongpoh ban pyndep ïa ka post mortem examination.
La ïathuh ruh ba ki bor pulit ki la pyrshang ruh ban wad ïa kiwei kiwei ki bynta jong ka met hadien ba la lap ïa katei ka khlieh briew, hynrei kim lap satia ïa kiwei kiwei ki bynta jong ka met lait noh tang katei ka khlieh briew.
Na ka liang ki pulit ki la ujor da ka Suo moto bad ban dang pynlong ïa ka jingtohkit ban lap ksai ïa ki briew ba don kti ha kane ka kam bad katkum ka tyllong khubor na ki Pulit la suba ruh ba ïa une u briew la suba ba u la shah pynïap ha ki runar ha kaba ka jingtohkit halor kane ka bynta ka dang ïaid shakhmat.
Nongpoh, Lber 07: Ki pynthor kba ha ka them Ri Bhoi ki la ai jingmyntoi shisha shibun eh ïa ki nongrep ka Ri Bhoi District bad lah ruh ban ong ha kiwei kiwei ki district ka jylla ha kaba nalor ba ki la ioh jingmyntoi na ka jingrep ïa u kba ban pyndap ja ha ïing ha sem bad hadien ba ki la dep ot ne lum ïa u kba ki la ioh ruh sa ka lad ban kamai kajih da kaba thung ïa ki jhur ki jhep ha ki pynthor kba.
Haba kheiñ kyllum lah ban ong ba ym dei tang ha Ri Bhoi District ba bun ki nongshong shnong ki kyrshan ïa la ka ïing ka sem da ka kam rep ka kam riang bad wat ha ka jylla hi baroh kawei kiba bun ki dei kiba im da ka kam rep kam riang lait noh tang katto katne kiba don ha ki kam sorkar bad kiba im da ka kam khaïi pateng.
Haba kren halor ka kam rep ka kam riang, ka jylla Meghalaya khamtam ka them Ri Bhoi ka dei kawei na kaba seisoh bad bun ki paidbah ki im tang da ka rep ka riang.
Kumba paw ha Ri Bhoi District, ka jingdon ki pynthor kba ka la ai jingmyntoi shiben eh ïa ki nongrep bad ka daw ka long ba nalor ba ki rep ïa u kba uba ki pyndap bam ïa ka ïing ka sem bad hadien ba la dep ot ne lum ïa u kba ki la ioh ruh wat ban thung ïa ki jhur ba bun jaid ban kyrshan pat ïa ka ïing ka sem da kaba die ïa ki mar rep ba ki rep sha ki ïew ki hat.
La sakhi ruh tang hadien ba la dep lum ïa u kba, ki nongrep ki la sdang biang ban puh ban daiñ ha ki pynthor kba ban rep ïa ki jaid jhur naduh u Sohsaw, u Kubi, u Presbin, u sohmynken, u Kajor bad kiwei kiwei bad lada don lei lei ka iew ka hat ne ka dor jong ki mar rep kiba bun ki nongrep ki ioh shisha ka jingmyntoi na ka kam rep ka kam riang.
Ha kine ki sngi, la ïohi ruh jan baroh ki pynthor kba la sdang khielum ki jaid jhur bapher baher ba la rep da ki nongrep bad sa tang katto katne por ki la ioh ban kheit ïa ki jhur ban die pat sha ki iew ki hat.
Haba kheiñ kyllum pat kat kum ka sur ba mih na ki nongrep, ka jingeh kaba ki ïa kynduh hakhmat eh nalor ba ki la rep shitom, ka dei ka jingbym don ka dor jong ki jhur ki jhep ha ki iew ki hat ba ki hap ban die tad bad bunsien ka dor jong ki mar rep ba pynmih da ki nongrep kim don dor ka dei kawei na ka daw ka jingwan tuid jong ki jhur ba wan na shabar ka jylla.
Kaei kaba ki nongrep ki angnud, ka long ba ka sorkar jylla ka dei ban phai khmat kyrpang sha ki nongrep da kaba pynioh ïa ka iew ka hat kaba biang bad lada don hi ka dor ka mur jong ki mar rep, ki paidbah ka jylla khamtam ki nongrep ki long kiba riewspah shisha tang da ka kam rep ka kam riang.
Shillong.
Lber 07: Ka Jingïaseng Synod jong ka KJP Synod Sepngi kan long ha ka Balang Lyngkhoi naduh 9 haduh 12 tarik mynta u bnai.
Ha kaba ïadei bad kane ka jingïaseng ka Balang ka la pynbeit kumne ïa ka rukom ïaid ki kali.
Ki kali kiba wan na Shillong kin ïaid an Sohïong lyngba ka surok Sohïong-Parïpng.
Na Sohïong sha Lyngkhoi ka jngai 14 KM.Nangta ki kali kiba wan Mawmaram bad Mairang kin ïaid na ka Shnong Umthied Bynther.
Ka jingjngai na Mairang sha Lyngkhoi ka long 8 KM.Ki kali ba wan na Nongstoiñ ki lah ruh ban rung na Shyrwang ha ki sngi pohïa, lait noh tang ha ka Sngi U Trai.
Ka jingjngai ha Shyrwang ha Lyngkhoi ka long 6 KM.Ki kali ba wan na Mawkyrwat ki lah ruh ban ïaid na Sohiong- Pariong Road lyngba ka Shnong Nonglait.
Ka jingjngai na Pariong ha Lyngkhoi ka long 22 KM.Ki kali rit ba wan na Mawkyrwat ki lah ruh ban ïaid lyngba ka Laitnongrim na Umjaraiñ.
Ka jingjngai na Umjaraiñ sha Lyngkhoi ka long 22 KM.Ki kali ba wan na Weiloi kin rung lyngba ka Laitmawsiang- Nongspung.
Ka jingjngai na Nongspung sha Lyngkhoi ka long 10 KM.Shillong, Lber 07: Ka jingbam sami jong u Myntri Rangbah jong ka jylla u Conrad K Sangma ha ryngkat ki kynhun myntri jong u lah ban sakhi ba ka la long ka sngi kaba ki Myntri lah ban ïohi ba ka la kylla kum ka sngi kaba ki nongsaiñ pyrthei ki pynpaw pyrthei ba ka dei ka sngi jingduwai kaba bun sien tam namar ha kane ka sngi na ka liang ki myntri ki la duwai haduh ar sien syndon.
Lah ban ïohi ba ha kane ka sngi na ka liang ka kynhun Myntri ka la pynlong shuwa da ka jingïaduwai lang ha ka ïingsah u Myntri Rangbah ha kaba u Archbishop Victor Lyngdoh jong ka Jylla Niambah Shillong ha ryngkat ka jingdonlang u Vicar Genral ka Jylla Niambah u Rev Fr Richard M Majaw u la synran lang ïa kane ka jingduwai u Archbishop na bynta ka Kynhun Myntri shuwa ba kin leit bam smai ha ïing u Lat.
Shuh shuh hadien ba la dep bam smai la ïohi ba kane ka Kynhun Myntri jong ka sorkar MDA II la ïohi biang ba ka pynlong biang ka jingduwai ha kamra u Myntri Rangbah ba la ïalam da u Rev B Wankhar jong ka Balang Presbyterian.
Lah ban kdew hangne ba ka Kynhun Myntri jong ka MDA I ha u 2018 ruh ka la pyndem shuwa ïa lade ha ka jingduwai shuwa ban shimti ïa ka tnad kaba ki shah bynshet.
Nongpoh, Lber 07: Haba phai dien biang sha ka Election jied nongmihkhmat kaba dang shu dep shen hapoh ka jylla ba ki paidbah ki la dep ban ai ïa ka rai ha man la ki Constituency ha ka jylla bad haba phai sha Ri Bhoi District hapoh ka Jirang Constituency ka long ka election kaba kham pher ha kaba ki kam pynroi ba la wan rah da u MLA kaba la ai jingmyntoi shibun eh kam treikam satia ha kaba lada um lah ban khur bun ka vote na ka GS road ha ka thaiñ Byrnihat u la jan sha pynrem kylla ha u kyrtong ka Party Congress.
Kumba paw pyrthei hapoh ka san snem ba ki MLA na Ri Bhoi ki la mihkhmat ïa ki san tylli ki Constituency ba kynthup ïa ka Umroi, Umsning, Mawhati, Nongpoh bad Jirang Constituency bad haba phai sha ki kam pynroi ka Jirang Constituency ka dei kawei na ka Constituency kaba u Bah Sosthenes Sohtun u la wan rah shibun ki jingkylla kiba la ai shisha ka jingmyntoi ïa ki paidbah ka Jirang Constituency.
Ki katto katne ki kam pynroi ba la wan rah da u Bah Sosthenes Sohtun kum u MLA ka Jirang na ka bynta ka Western Ri Bhoi ki kynthup ïa ka surok rong na Mairang sha Rani, ka surok rong na Umrit sha Umling, ka suork PMGSY na Patharkhmah sha Warmawsaw, ka surok PMGSY na war Mawsaw sha Mawdem, ka surok rong na Killing sha Umtyrnga kiba dei ki surok kiba la shah iehnbein la bun phew snem mynta.
Ki kam pynroi ba kham khraw shuh ba la wan rah da une u MLA ka dei ka jingkyntiew kyrdan ïa ka Administrative Unit sha ka Civil Sub Division ha Patharkhmah, ka jingkyntiew kyrdan ïa ka Police Outpost sha ka Police Station, ka jingwan rah ïa ka Model Degree College ha Patharkhmah, ka Eklevia Residential School bad kymmjuh ruh ka jingkyntiew kyrdan ïa ka Tasku Health Sub Centre sha ka PHC bad ka jingkyntiew kyrdan ïa ka Byrnihat PHC sha ka CHC, hynrei haba phai pat sha kane ka election kaba dang shu dep shen la paw shai ba kitei ki kam pynroi bad ki jingkylla ba la wan rah da utei u MLA kim da treikam khamtam ha Western Ri Bhoi u ioh duna bha ki Vote ha kaba lada um khlaiñ ki vote na GS road jong ka thaiñ Byrnihat kan poi wat sha u pud ban shah pynrem khlem da treikam satia kitei ki kam pynroi.
Kine ki long ki kam pynroi bad ki jingkylla ba la wan rah da u Bah Sosthenes Sohtun kum u MLA ka Jirang tang hapoh ka san snem bad dang don kiwei kiwei ki kam pynroi kum ka jingsam tin sha ki longing baduk bad kiwei kiwei, hynrei kaei kaba la pynduh mynsiem ïa u na ka thaiñ Western Ri Bhoi ka dei kaba u hap ban mad ïa ka jingshet kylla ki paidbah khlem da burom ïa kitei ki kam pynroi ba u la wan rah tang hapoh ka san snem kata hadien ba u la jop ha u snem 2018 haduh 2023 bad ha kane ka kynti ruh u la shah jied biang kum u MLA da ka jingkyrshan radbah ki paidbah na ka thaiñ GS Road, Byrnihat.
Kitei ki kam pynroi ba ki paidbah ki la ioh jingmyntoi khamtam ha Western Ri Bhoi ba hap ha ka Jirang Constituency kim treikam satia, ka la paw hadien ba la pynbna ïa ki vote ba la ai jingkyrshan da ki paidbah ha kaba ha Jirang Constituency ki don haduh 8 ngut ki kyrtong ba kynthup ïa u Bah Sosthenes Sohtun u la ioh khur 12690 vote, bud sa u kyrtong ka party Congress, u Bah Adrian L.Mylliem uba la ioh khur 11067 vote, bud sa u kyrong ka UDP, u Bah Badhok Nongmalieh, uba la ioh ban khur 4107 vote, bud sa u kyrtong ka TMC, u Sunmoon Marak uba la ioh khur 3928 vote, bud sa ka kyrtong ka BJP, ka Riya Sangma kana la ioh khur 2075 bad sa U Forcasting Nongrang kyrtong shimet ba la ioh khur 268 vote, bud sa u Lee Trevor Bareh kyrtong shimet uba la ioh khur 226 vote, bud sa ka Serimina Marak na ka party RPI kaba la ioh khur 175 bad NOTA 315 vote.
Haba kheiñ kyllum, u Bah Sosthenes Sohtun u la ioh ban khur 12690 vote ba u la poi sha ka thong ka jingjop bad u kyrtong ka Party Congress u la ioh khur 11067 bad lyngba kitei ki vote u Bah Sohtun u la jop tang lyngba ka Margin kaba 1623 vote pyrshah ïa u kyrtong ka Congress kaba paw shai ba ki kam pynroi kiba u la wan rah kim treikam kam na ka bynta ki paidbah ka thaiñ Western Ri Bhoi kiba ioh bun bha ki kam pynroi bad ki jingmyntoi kiba la wan rah da u Bah Sosthenes Sohtun kum u MLA tang hapoh ka san snem kata naduh ka 2028 haduh ka 2023 ba la poi sha ka jingpynthymmai biang ïa kita ki Nongmihkhmat.
Shuh shuh, lada kheiñ kyllum ki kam pynroi ba la wan rah da u Bah Sosthenes Sothun ha Jirang Constituency tang hapoh ka san snem ka la poi sha ka T.600 klur duna bad lah ruh ban ong ba ha Ri Bhoi District u dei uwei na u MLA uba la wan rah bun tang ki kam pynroi hapoh ki Constituency katba ka Wwestern Ri Bhoi kaba la ioh bun ki kam pynroi ki duna ki paidbah ba ai jingkyrshan kumba la paw lyngba ki vote ba la dep kyrshan da ki paidbah bad ka jingjop kaba u Bah Sosthenes Sohtun u la jop ka dei hi ka jingkyrshan ba radbah jong ki paidbah na ka thain G.S Road ha Byrnihat shaduh Khanapara.
Shillong, Lber 7 : I Dr Ampareen Lyngdoh I la ïawer lang ïa baroh ki Seng Saiñ Pyrthei ha ka jylla ban ïatrei lang da kawei ka thong ban kyntiew shaphrang ïa ka jylla.
Hadien ba la dep bam smai mynta ka sngi kum ka myntri sorkar, I Dr Ampareen i la pynpaw ïa ka jingdonkam ban ïatrei lang bad wanrah ïa ka jingsynshar kaba skhem namar kumba ka paw ha Khasi Hills ka rai ki paidbah kam long tang ha kawei ka party hynrei lyngkhot lyngkhot bad kane ka pyndiaw mynsiem shikatdei eh.
“ Kumta nga sngew ba la ngi dei na kano kano ka seng saiñ pyrthei ngi dei ban ïatrei lang ban pynïaid shakhmat ïa ka jylla" ong I Dr Ampareen iba long ruh tang ma I I kynthei ban rung ha ka kynhun myntri ba la ïalam da u Myntri Rangbah u Conrad K Sangma.
“ Ngi donkam ban ïatrei lang ban pynsted ïa ka roi ka par ha ka jylla ka ban long ka jingmyntoi ïa ki paidbah hi baroh namar tang ka jingïatrei lang ka ban ïalam lynti ban poi sha ka thong" ong I Dr Ampareen.
“Ngi donkam ban pynthikna ba baroh ki mat kin treikam khamtam ban weng ïa ki jingartatien na ki jingmut jingpyrkhat jong ki paidbah ïa ka NPP bad ban leh ïa kane donkam ban trei naduh kaba sdang" I la ong biang“ Ha nga hi shimet nga sngew ba wat la ngam pat tip kaei ka lyngkor lane ka tnad ka ban tynrong ha nga hynrei tang kawei nga kular ba baroh ki mat kiba sahteng kiba la thrang ban treikam da ki paidbah ki dei ban treikam noh kawei hadien kawei" ong biang ka MLA jongka East Shillong.
I la ai khublei bad sngewnguh ruh ïa u Myntri Rangbah duh ka ri u Narendra Modi uba la wan ban ïadon ryngkat ha ka jingpynsmai ïa ka kynhun myntri ha ka jylla hapoh ka jingïalam u Myntri Rangbah u Conrad K Sangma.
“ Ngi dei ka bynta jongka ri India bad nga da sngewburom haduh katta katta ban ïadon lang ha kajuh ka rynsan bad u Myntri Rangbah duh ka ri namar ka jingdon jongu ka ai mynsiem ïa ngi ba ngin ïa tur shaphrang kum ka ri.
Ym don ba lah ban kynnoh ne kynthoh ïa kane ka jinglong sngewrit kaba la pynpaw da u Myntri Rangbah duh jong ngi wat lada u tip kumno ki paid ka jylla ki la ai ïa ka rai ha ka election kaba dang shu kut shen hynrei katta ruh u dang pynlut por ban ïadon lang bad ngi ha kum kane ka sngi bad kane ka pynpaw ba u don ka mynsiem sngewieit bad sngew jan ïa ka jylla Meghalaya bad ki paidbah ki dei ban pdiang ïa kane ka jingshisha" pynkut I Dr Ampareen.
Shillong, Lber 07: U Bah Alexander Laloo Hek, Myntri ba thymmai jong ka sorkar jylla uba la beiñ bha ïa ka sorkar MDA 1, khamtam hadien ba u la shah weng na ka kam Myntri, u la ong ba un dang ïai bteng ïa kino kino ki kam bamsap wat ha kane ka sorkar MDA 2 ruh.
Haba ïakren bad ki nongthoh khubor hadien ba u la dep bam smai, u Bah Hek, uba hap ban ïasam mar arsnem shiteng ïa ka jinglong Myntri ha ka sorkar MDA 2 bad u Bah Sanbor Shullai, MLA na South Shillong.
“Kumba nga la ju kren pyrshah ïa ki kam bamsap, ngan ïai bteng ban kren ïa kane", la ong u Bah Hek.
Ha shuwa jong kane, haba la kylli halor ka jingïasam marbiang por ïa ka shuki Myntri, u Bah Hek u la ong ba kam dei ïa u ban batai ïa kane, hynrei kan shong beit na ka Seng BJP na Delhi.
Hynrei ha ka por janmiet ka BJP ka la pyntip ba ïa ka shuki Myntri u Bah Hek un hap aiti noh ha u Bah Sanbor Shullai hadien ba la kut ka arsnem shiteng.
Shillong, Lber 07: Ki paidbah nongleit nongwan ha nongbah Shillong ha ka sngi Ba-ar ka la mad mad ka jingsyrtok namar kas jingpyrkhing ïa ka leit ka wan namar ka jingwan u Myntri Rangbahduh ka ri India u Narendra Modi bad u myntri ka tnat kam pohïing ka sorkar pdeng u Amit Shah.
Kane ka jingwan jong u Narendra Modi bad u Amit Shah sha nongbah Shillong kadei ban sakhi ïa ka jingbam smai ki myntri ka sorkar Meghalaya Democratic Alliance (MDA II)Na ka liang ki bor district ki la pyrkhing haduh katta katta ïa ka leit ka wan ha kaba u u Superintendent of Police (SP) ka East Khasi Hills kala pynmih hukum bym shah ïaid kali ‘No Entry’ ha ki bynta ka nongbah Shillong naduh ka por 10:30 haduh 12:30 baje mynstep.
Ha kane ka por la sakhi ba ki paidbah naduh kiba ñiah kali ki la hap ban ap da ki kynta hadien ba ki bor pynïaid kali ki la phah sangeh ïa ki kali katba u Narendra Modi bad u Amit Shah ki dang don hapoh ïng sah u Lat ka jylla ban sakhi ïa ka jingbam smai ka Kynhun Myntri ka sorkar jylla.
Haba ïakren bad ki katto katne ki nongleit nongwan ki la pynpaw ba kane ka jingwan u Modi kam wanrah jingmytoi eiei hynrei tang ka jingsaja u paidbah.
“Dei ba u wan u Modi keiñ ba ngam ïoh leit klas shuh la bat ïa ngi hangne da plat ar kynta," ong ki samla pule kiba shong haki kali kamai.
Haba ïakren bad uwei pat u nonghikai skul u bym kwah ban pynpaw kyrteng u la ong, “Kane hi kaba ngi sakhi ka long thik kum ha ka poitry jong u Myllung Kynpham Sing Nongkynrih uba ong ba haba wan u Myntri Rangbah shlei ki siej bad un wan ruh kumba ong u Myllung ba un maham ïa kita ki nongsynshar bamsap hynrei un kut tang ha ka jingkren un ym shim kino kino ki lad pynshitom ïa kine ki nongsynshar bamsap," u la ong bad u la bynrap shuh shuh, “Ka jingwan jong u shane ka dei beit tang ka rongphong ym eh ba u kwah ïohi ne sngap ïa kaei kaba ki nongshong shnong ki kynduh jingeh, namarkata, lada phi pule ïa kato ka poitry u Myllung Kynpham Sing kaba u la thoh la katto katne snem mynshuwa kan ïadei sbiak bad kane ba mynta bad ka jingwan ki Myntri Rangbah bad kan ïai ïadei ruh ha ki snem kiban wan kumba la kren u Myllung," u la ong.
“Aiu un ai u Modi sha ka jylla bad kiei kiban pynmyntoi na bynta jong ngi kan kut tang ha ka jingkhmih lynti," u la kren bynñiaw.
Shillong, Lber, 05: U Bah Aubrey Herbert Scott Lyngdoh uba long u riewsaiñ pyrthei ba la rim bha ha ka jylla u la khladnoh na kane ka sla pyrthei ha ka rta kaba la 93 snem ka rta ha ka janmiet sngi Baar ha ingsah jong u ha Pohkseh, Shillong.
U Bah Scott u la long u nongmihkhmat la ar samoi kynthih na Jaïaw Constituency hapdeng u snem 1993 haduh u snem 2003.
U la iehnoh shadien ïa ka kurim jong u bad saw ngut ki khun.
Ïa ka met ba dang sah yn sa tep donburom ha ka 9 tarik mynta u bnai ha u lum jingtep ka Balang Presbyterian Jaïaw, Shillong.
U Bah Scott u la shongthait na ka kam ha u snem 1987 kum u Chairman jong ka Delhi Agriculture Marketing Board.
U la long ruh u Chief Secretary jong ka Sorkar Mizoram bad kum u Myntri ka tnat Pla Tyngka bad u Myntri ka tnat Kam Pohïing jong ka Sorkar Jylla.
U la jop nyngkong eh ïa ka elekshon na ka tiket jong ka Hill People Union (HPU) ha u snem 1993 bad ha ka elekshon kaba la long ha u snem 2008 u la jop na ka tiket jong ka United Democratic Party.
Ha u snem 2003 u la shah pynliem noh ha u Bah Paul Lyngdoh uba long mynta u MLA jong ka West Shillong Constituency.
U Bah Scott u la long ruh u dkhot ba shitrhem jong ka Indian National Trust for Art and Culture Heritage (INTACH) bad bat ruh ïa ka kyrdan kum u Convenor.
Na ka liang u MLA ba rim ka Mawlai bah P.T Sawkmie u la phah ïa ka khubor sngewlem sha ka ïing ka sem jong i bah A.H Scott Lyngdoh halor kane ka jingkhlad noh jong i na sla kane ka pyrthei.
U bah Sawkmie ila pynpaw ba u la ïatrei lang bad I bah A.H Scott Lyngdoh ha ka sorkar kum ki nongmihkhmat paidbah khamtam ha u 1998 ba ki la ïathaw lang ïaka MDP.I la pynpaw ba u long uwei na ki nongïalam uba tbit bad proh jabieng bha haba ïatrei ha kino kino ki kam ban tei ïa ka jylla bad jaidbynriew.
Kumta I duwai bad kyrmen ba ka Mynsiem jong i kan leit suk sha dwar U Blei bad shongsuk ha syndah jong u Trai Jisu.
Shillong, Lber 07: U Symbud Myntri Rangbah ka jylla u Bah Prestone Tynsong ula pynpaw ïa ka jingsngewkmen ba ha ka jingpynsmai ïa u Myntri Rangbah ka jylla ryngkat bad ki Myntri Sorkar la wan ban sakhi da u Myntri Rangbah duh ka ri u Narendra Modi bad u Myntri Kam Pohïing ka ri u Amit Shah bad u la ong kane ka dei ka jingsngew sarong ïa ka jylla ka ban neh ha ka histori pateng la pateng.
“Ka dei ka sngi jong ka jingsngew-sarong ïa ka jylla jong ngi, namar ka dei ka sien kaba nyngkong eh ba ha ka jingpyntian smai ïa u Myntri Rnagbah ka jylla ryngkat bad ka kynhun myntri la wan ban sakhi da u Myntri Rangbah duh ka ri, u Myntri Kam Pohïing ka ri.
Kane ka long ka burom kaba khraw ïa ka jylla hi baroh kawei" ong u Bah Prestone hadien ba la dep ban bamsmai kum u Symbud Myntri Rangbah ka jylla.
U Bah Prestone ula ong ka jingdon ar ngut ki Symbud Myntri Rangbah ha ka sorkar ka long kaba donkam.
“Ngi la kheiñ bha ba la kumno kumno donkam ban don sa ïa uwei u Symbud Myntri Rangbah na ka ri lum Jaintia kumta ngi la ïa pynbeit ban kyntiew kyrdan noh ïa u Ma Sniawbhalang kum u Symbud Myntri Rangbah" ong u Bah Prestone.
Ula ong, hadien ba la dep ban pynsmai ïa u Myntri Rangbah bad ïa ka kynhun myntri, shen kin leit ban phai noh sha ka kam ban bteng biang ïa ka jingtreikam na ka bynta ban pynurlong ïa ki jingangnud jong ki paidbah ka jylla.
Shillong.
Lber 07: U National Vice President ka BJP uba dei peit ïa ka Meghalaya u Dr M Chuba Ao ha ka sngi Ba-ar u la kbum ka shyntur khlem jubab haba la kylli da ki nongthoh khubor la ka BJP kan bteng ne em ban kren pyrshah ïa ki kam bamsap jong ka sorkar MDA II.Haba la kylli la ka BJP kan ïaid sha khamt ne em ban thung jingtohkit halor ki jingkynnoh bsmap jong ka sorkar Meghalaya Democratic Alliance (MDA-I), u Dr Ao u la ong, “Mynta ngim kren eiei shuh shaphang ka bamsap.
Ai ngin thaw ïa ka sorkar bad peit haduh katto ngin synshar beit ïa kane ka jingsynshar ka MDA II na bynta ka jingmyntoi u paidbah.
"Shuh shuh u la ong ba ka jingkynnoh bamsap ka BJP ïa ka sorkar MDA ka dei tang ka jingkynnoh khlem kino kino ki sakhi sabut bad ka dei ruh tang shuwa ka elekshon.
“Ka dei tang ka jingkynnoh khlem ka sakhi sabut bad ngi ruh ngin ïeng ha kane hi keiñ ka nongrim bad ngin ïai trei bad dei ynda ngi la trei ngin tip haei ka don ka bamsap," u la ong.
Haba kylli la u mut ban ong ba kam don bamsap ha ka sorkar MDA-I, une u nongïalam ka BJP u la ong, “Kumba long hakato ka por ngim da ïajan than ha kato ka por la shu thaw sorkar tang ban pyndap ïa u nombor hynrei ha kane ka kynti kaba mynta ngi long tylli mlon kum ka kynhun synrop lang ha ka sorkar.
"Haba ïadei bad ka jingkynnoh bamsap u Ao u la ong ba ki dei tang ki nia kiba mih shuwa ka elekshon.
“Ki bun jingkynnoh ïa ngi ba ngi dei kata ka party Hindu ne Hindutva…" u la ong.
Shillong, Lber, 05: U nongïalam jong ka NPP u Thomas A.Sangma uba long u MLA jong ka North Tura ha ka sngi Baar u la shah jied kum u kyrtong jong ka Meghalaya Democratic Alliance (MDA-II) na ka bynta ban ïakhun ïa ka shuki Lamphang jong ka ïingdorbar Thawaiñ ka Jylla.
U Thomas Sangma u la thep kyrteng hakhmat u Commissioner & Secretary jong ka Assembly u Dr.Andrew Simons ha Assembly Secretariat na ka elekshon ban jied ïa u Lamphang ka ban sa long ha ka 9 tarik mynta u bnai.
“Nga ai khublei ïa u Thomas A Sangma, kum u nongshah jied ban shimti ïa ka shuki Lamphang jong ka Iingdorbar Thawaiñ," ong u Myntri Rangbah ka Jylla u Conrad K.Sangma ha ka rynsan Tweeter.
Ha ka jingïakren bad ki lad pathai khubor, u Thomas u la ïaroh ïa ka rai jong ka Sorkar MDA-II ba la ïalam da u Conrad Sangma ban jied ïa u na ka bynta kane ka shuki.
U la ai khulei ruh ïa ka Sorkar ba la leit noh kaba la ailad ïa u ban shakri ïa ki paidbah.
Ka Sorkar MDA-II ka la ïoh ïa ka jingkyrshan na ki 45 ngut ki ML ha kaba 26 ngut ki dei na ka NPP, 11 na ka UDP, 2 na ka BJP, 2 na ka HSPDP, 2 na ka PDF bad 2 ngut ki MLA Independent.
Ka Liang Pyrshah ha kawei pat ka liang, ka don ïa ka bun paidbah kaba 14 ngut ki dkhot kaba kynthup ïa ki 5 ngut ki MLA jong ka seng Congress, 5 ngut na ka All India Trinamool Congress bad 4 ngut na ka Voice of the People Party.
Shillong, Lber 07: Ka Bharatiya Janata Party (BJP) Meghalaya mynta ka sngi ka la shim ïa ka rai ban pynbate mar arsnem shiteng ïa ka por ban shimti ïa ka shuki Myntri Sorkar hapdeng ki 2 ngut ki MLA ka party kata u bah Alexander Laloo Hek bad u bah Sanbor Shullai.
ïa kane ka rai la shim hadien ba u bah A.L Hek ula shah pynbam smai kum uwei na ki Myntri Sorkar hapoh ka sorkar synrop lang Meghalaya Democratic Alliance (MDA 2.0) ba ïalam da u Conrad K Sangma kum u Myntri Rangbah ka jylla Meghalaya.
Haka shithi sha u National President ka National People’s Party (NPP) u President ka BJP Meghalaya bah Ernest Mawrie ula ong “Ka party bad 2 ngut ki MLA ka la mynjur ban ailad ïa u bah A.L Hek ban shimti ïa ka shuki Myntri Sorkar na ka bynta 2 snem shiteng ka ban kut haka 7 tarik Nailar 2025 bad hadien kane yn sa shimti sa u bah Sanbor Shullai bad na ka liang ka Party kala kyntu ïaki MLA ban burom ïa ka rai jong ka Party na ka bynta ka bha ka miat jong ka party bad ka sorkar".
“Halor kane nga kyntu ïaka ophis treikam jong phi ban burom ïa ka rai jong ka Party khnang ba baroh 2 ngut ki MLA kin ïoh ïa ka lad ban shakri haka sorkar haba pynshong nongrim katkum ka jingheh kyrdan bad jingkyrshan ïa ka sorkar jong phi" ula ong.
Shillong, Lber, 05: Kum shi bynta ka jingrakhe ïa u bnai ban ïakhun pyrshah ïa ka jingpang Tuberculosis ha ka pyrthei baroh kawei, ka State Tuberculosis Office, Meghalaya ha ka Lah Sngi U Blei ka la pynlong da ka drama surok bad ka jingïaid rally jong ki khynnah skul da ka jingïashim bynta jong ki khynnah pule ka Seng Khasi Secondary School, Smit.
Ka State Coordinator ka Kong Tracy Kharkamni ka la ai jingkren kaba bniah halor ka phang National Tuberculosis Elimination Program of eliminating TB ha u snem 2025.
Namarkata ka long kaba donkam ban ïatreilang bad ban kyrshan ïa ki nongpang TB bad ban pynkut noh ïa ka jingkren beiñ bad ka jingibeiñ ïa ki briew kiba don ïa kane ka jingpang.
Ha kane ka sngi, ki khynnah skul ki la shim ruh ïa ka jingsmai ban pynlong ïa ka jylla Meghalaya kaba lait na ka jingpang TB.U Bah Andrew Marbaniang uba long uwei na kiba la ïoh jingkoit na ka jingpang TB u la phla kumno u la ngat ha kane ka jingpang bad kumno u la shah sumar bad dih dawai tista haduh ba un da ïoh biang ïa ka jingkoit jingkhiah da kaba ai khublei kyrpang ïa ka tnat ka Koit ka Khiah jong ka Sorkar Jylla kaba la ai ïa ka jingsumar kaba paka ïa kaba khlem da donkam ban siew pisa eiei wat tang shi naïa ruh.
U Senior Treatment Supervisor u Bah Wanrap Kharumnuid u la kren bad pynsngewthuh sha ki khynnah skul kumno ban ïada bad ban sumar ïalade ban lait na kane ka jingpang.
U la batai ruh ïa ki bynta jong ka jingpang TB kiba kynthup ïa ka Pulmonary bad ka Extra Pulmonary TB, ïa ki dak ki shin bad ki dak jingshitom, ki rukom ai jingsumar bad ki lad jingïada.
Shuh shuh u la pynshlur ïa ki khynnah ba kin sam ïa ki jingtip sha ki bahaiing hasem bad sha ki paramarjan khnang ba kin dup tip shaphang ka jingpang TB bad kum ki khynnah kin dup long ki nongrah ktien na ka bynta ban ai jingpynshai sha kiwei pat kumno ban ïada ïa lade na kane ka jingpang.
Hadien kane la pynlong pat sa ka jingïaid rally bad ka jingïalehkai drama da ki samla pule jong ka Bachelor of Social Work ka Women’s College halor ka phang “Awareness on Tuberculosis: Let’s support for a TB Free Meghalaya.
".
Jowai, Ïaïong 18: Ka jingïalehkai Cricket ba la tip kum ka ‘Open to All Cricket Tournament 2023’ ba la pynïaid da ka West Jaiñtia Hills District Cricket Association Jowai, kaba la long mynta sngi 18 tarik ha Madan Khliehtyrshi Mini Stadium ha kaba ka kynhun jong ka Ummulong Sports Club kala jop da 82 runs ïaka Evergreen Sports Club Mukhla Mission.
Haba phai sha ka jingïakhun ïaka jingkynting pisa la jop da ka Ummulong Sports Club bad kaba la jied ban tied nyngkong da kaba kamai haduh 264 runs na ki 35 overs bad hap 9 wickets, kiba kamai run bha ki long u Wellmanson Passah 68 runs 53 balls, U Carefully Gassah 53 runs 53 balls bad u Heisniawlangki Lamare 41 runs 41 balls, katba na ka liang ka Evergreen SC kiba ïoh ban khur wickets ki long u Khimti Dkhar 3 wickets naki 7 overs bad u Felixdon Bang 2 wickets na ki 6 overs.
Haba wan ban beh ïa ka thong ka Evergreen SC kala lah ban kot tang 182 runs na ki 35 overs bad hap 9 wickets, ha kaba u Evilin Challam ula kamai 45 runs na ki 36 balls, U Dangahi Suna 49 runs na ki 61 balls, katba na ka liang ka Ummulong kiba ïoh ban khur Wickets ki long u Wellmanson Passah 3 wickets naki 7 overs.
Ïa ka Nam Man of the Match mynta ka sngi ka ïoh da u Wellmanson Passahiong ka Ummulong Sports Club.
Jowai, Ïaïong 18: Ka West Jaiñtia District Sports Association, Jowai kan pynkut noh ïa ka jingrakhe dap 50 snem ne ka Jubilee Ksiar ka ban long ha ka 22 tarik u Ïaïong 2023 ha Kiang Nangbah Stadium, Ladthadlaboh Dongmihsngi, Jowai haka por 1 baje nohphai sngi.
Ha kane ka sngi u Symbud Myntri Rangbah jong ka sorkar jylla u ma Sniawbhalang Dhar un long kum u kongsan, ha ka jingdonlang u bah Shakliar Warjri myntri ka tnad Sports & Youth Affairs ka jylla ki dkhot ka WJDSA nalor kiwei de.
Ha kaba ïadei bad kane ka Association lyngba u Hony.General Secretary ma Lammat-oo Laloo ka khot sngewbha ïa baroh naduh ki nongtrei ba rim ka Association, ki riew ieit Sports bad kiwei de ban ïawan sakhi lang ha kane ka sngi pynhap pyrda.
La ïathuh ruh ba ka Association shi bynta na kane ka jingrakhe Jubilee ksiar kala pynlong ïaki prokram ïalehkai bapher bapher.
Khliehriat, Ïaïong 18: Ïa ka sngi “National Deworming Day (NDD), 2023" la rakhe hynin ka sngi ha ka jingïalang kaba la long hapoh Khliehriat Higher Secondary School, East Jaiñtia Hills District, Khliehriat.
Ia kane ka prokram la khot pynlong da ka ophis jong ka District Medical and Health Officer, East Jaiñtia Hills District, Khliehriat da ka jingthmu ban pynioh dawai wieh na ka bynta baroh ki khynnah skul kiba hapdeng ka rta 1snem haduh 19 snem rta lyngba ki rynsan bala shim lyngba ki skul bad ki Anganwadi Centre.
Na ka liang Dr.(Mrs) N.P.Suchiang, DIO, I/C East Jaiñtia Hills District, Khliehriat ha ka jingkren ka la pyntip hapdeng ki khynnah kiba la wan ïashim bynta ha ka prokram ba la sdang pyntreikam ïa ka ‘National Deworming Day (NDD)’da ka tnat ka koit ka khiah jong ka sorkar India ha ka snem 2015, bad la ju pynlong ïa kane ka prokram arsien shi snem ha u bnai Ïaïong bad u bnai Risaw ban pynthikna ba iwei pat uwei u/ka khynnah ha India kin lait na ka jingdon wieh.
Nalor kata ka la pynshai ruh kumno ba kine ki wieh ki ïoh ban ha ka met jong ngi ki briew, ki dak ki shin bad ki dak jingshitom kiba paw, bad ka la ban ruh halor ka jingdonkam ban bud ryntih ïa ka jinglehkhuid khnang ban lah ban khanglad ïa ka jingshah ktah na ka jingboi wieh.
“U dawai Albendazole u dei uba shngaiñ na ka bynta ban tehlakam ha kaba ïadei bad ka jingdon wieh ïa uba lah ban shu dih ha rynkat bad ka um," ong ka Dr Suchiang bad aijingmut ruh ïa ki khynnah skul kiba hapdeng ka rta naduh 1 haduh 19 snem rta ba kin dih ïa une u dawai kuli.
Na ka liang ka DIO, I/C East Jaiñtia Hills District, Khliehriat ka la pyntip ruh ba ka jingrakhe ïa ka ‘National Deworming Day (NDD)’ yn pynbud lyngba ka jingai dawai paidbah ha ka 21 tarik mynta u bnai da ka jingthmu ban pyllait ïa ki khunlung khynnah na ka jingdon wieh, kata na ka bynta kito ki bym shym la ïoh lad ban ïashim bynta ha ka jingai dawai kaba la long hynne ka sngi.
Kiwei kiwei pat kiba la ai jingkren ha kane ka prokram ki kynthupia u bah Ariston Dhar, District Programme Manager, NHM, East Jaiñtia Hills District.
Nongpoh, Ïaiong 18: U Deputy Secretary ka Ministry of Development of North Eastern Region jong ka sorkar India, u Nehjamang Simte bad u Timothy Dhar DDG, NIC, MDoNER mynta ka sngi kila leit ban jurip ïaka shnong Umkynsier kaba hap ha Jirang C&RD Block, Ri-Bhoi District ban ïakynduh kyrpang bad ki nongshong shnong ban tip ïaki jingeh bad ki jingdonkam jong ki.
Ha katei ka jingleit jurip jong kitei ki ophisar naka tnad DoNER la sakhi ruh da ka jingdonlang u Bah P Tynsong BDO ka Jirang C&RD Block, Bah PS Nianglang State Project Co-ordinator, ha kaba la ioh ruh ban kynduh kyrpang ïaki nongïalam shnong, ki SHG, Aganwadi, VEC bad kumjuh ki paidbah nongshong shnong.
U Nehjamang Simmte haba kren ha katei ka sngi u la ong ba ka jingthmu jong ki ban leit sha katei ka shnong ka dei namar ba ka sorkar India lyngba ka Ministry of DoNER kala pynlait ïa kawei ka Pilot Project ryngkat ka thong ban peit kyrpang ïa baroh ki jingdonkam naduh ka koit ka khiah, ka umbam ka umdih, ka pule puthi, ka bam kaba biang, ka iohkam iohjam bad kiwei kiwei.
Shuh shuh u la ong ruh ba lyngba katei ka prokram jong ka sorkar India, napdeng 10 tylli ki shnong jong ka jylla Meghalaya, 2 tylli ki shnong na Ri-Bhoi District kila shah jied ha katei ka thup ba kynthup ïaka shnong Umkynsier ba hap ha Jirang C&RD Block bad ka Pamlatar kaba hap ha Umsning C&RD Block.
U la ong ruh ba kitei ki 2 tylli ki shnong kila shah jied kyrpang namar ba kidei ki shnong kiba dang sahdien bha ba kin ioh ïaki kam pynroi kumba ioh lem kiwei ki shnong bad lyngba katei ka project kan ïarap ïaki shnong ba sahdien jong ka thaiñ Shatei Lam Mihngi ba kin ioh jingïarap naka sorkar India bad kumjuh ruh ka sorkar Jylla lyngba ki skhim bapher bapher bad hadien ka jingjurip naka liang jong u un sa phah ïaka kaiphod sha ka sorkar ba kan leh ïa kaba donkam.
Shuh shuh naka liang u Nehjamang Simte u la leit ruh ban iuhkjat haka shnong Pamlatar ha Ri-Bhoi ban wad jingtip ïaka jingeh bad jingjynjar jong ki paidbah katei ka shnong kumba katei ka shnong ruh ka hap ha katei ka thup.
Jowai, Ïaïong 18: Ka Dorbar Shnong Iooksi West Jaiñtia Hills District hynnin ka sngi 17 tarik ka la ïoh ban jied thymmai ïa u Waheh Chnong jong ka naka bynta ka samoi treikam 2023-26.
Ïaka jingïajied ïa u Waheh Chnong thymmai la pynïaid da u Doloi ka Elaka Raliang, u Doloi C Lyngdoh.
Ha kane ka jingïa jied, u ma Histokrist Pachiang ula shah jied kum u Waheh Chnong thymmai ka shnong Iooksi Iapkhla katba ïa ka kam Secretary Shnong la shah jied biang da u ma Ioanis Manar uba dei u Secretary Shnong barim.
Lah ban pynkynmaw, ba u ma Histokrist Pachiang u la juh bat teng ruh Kum u Secretary Shnong ka shnong Iooksi la kumba 3 sien kynthoh.
Naka Liang u Waheh Chnong thymmai ka shnong Iooksi, u ma Histokrist Pachiang Ula ai khublei kyrpang iaki paidbah Nongshong Shnong baroh kiba la ibit ïa u ban long kum u Waheh Chnong thymmai jong ka shnong, haka juh ka por u la ai khublei ruh ïa u Doloi ka Elaka Raliang ïaka jingpynïaid beit pynïaid ryntih jong u ïaka Jingïajied Waheh Chnong hapoh ka shnong.
Jowai, Ïaïong 18: Ka Jaiñtia Hills Development Society (JHDS) kaba pynïaid ïa ka FARM Northeast Project mynta ka sngi ka la plie paidbah ïa ka bynta basaw jong ka project (Phase-IV) ka ban pyntreikam ha kine ki lai snem ban wan ha ki 12 tylli ki shnong kiba hap hapoh ka Thadlaskeiñ bad Laskeiñ Block.
Ïa kane ka project la plie paidbah da u BDO ka Thadlaskeiñ Block u ma B.Sungoh ha ryngkat ka jingïadonlang ka Agriculture Development Officer Laskeiñ Block ka Kong R.Lamare, U AGM ka NABARD u Bah Grevile Kharlukhi, ka Dr.RM Lamare MBBS, u Director ka JHDS u Fr.Manbha Pakem, U Sir.
Garhard Albert President KHUBLEI Germany bad kiwei de ki heh sorkar.
Kum ban shu pynkynmaw ïa kane ka FARM Northeast Project la sdang ban pyntreikam naduh ka snem 2013 ha ki bun tylli ki shnong ha rilum Jaiñtia.
Ha kine ki 9 snem ba la lietnoh kane ka project ka la ai jingmyntoi shibun ïa ki nongrep khamtam ha ka rukom rep tynrai (organic farming), ki jingpynkhlaiñ ïa ka rukom treikam ki Dorbar Shnong, ki jing pynkhie im bad pynneh pynsah ïa ki dawai kymbat, ka jingrep krai, ka jingpynkhlaiñ ïa ka ïew ka hat bad kiwei de ki jingai jinghikai ba har rukom.
Ha kane ka bynta ka basaw (Phase-IV) kane ka project ka don ka jingthmu ban pynïar shuh shuh ïa ka jingrep krai, ban pynmih shuh shuh shibun ki mar-rep katkum ka jingdonkam, ban ban pynneh pynsah ïa ka mei mariang da kaba pynïar ïa ki jingthung dieng (mass plantation) bad kiwei de ki jingai jinghikai.
Haba ai jingkren, U BDO ka Thadlaskeiñ Block u la ai ka jingïaroh ïa ka JHDS kaba la shim ïa kane ka sienjam ban kyntiew ïa ka ïoh ka kot ki nongrep ha kine ki 12 shnong.
Shuh shuh u la pynpaw ruh ïa ka jingkloi ban ai jingkyrshan bad ïatreilang lynba ki lad jingïarap kiba ka Block office ka don.
Ha kane ka sngi la ïoh ruh ïa ka jingbatai halor ki jingmyntoi jong u Krai ha ka jingkoit jingkhiah ki briew ïa kaba la ai da ka Dr.R.M.Lamare, Govt.
Doctor Retd bad ka jingdonkam ban pynneh pynsah ïa ka jingsboh ka khyndew ïa kaba la ai da ka Kong.
R.Lamare ADO Thadlaskieñ Block.
Ban pynkhraw shuh shuh ïa kane ka sngi, la ïoh ruh ïa ka jingsahkhi (testimonial) na ki nongrep krai ka Shnong Samanong ha ryngkat ki jingrwai bad ruh ka jingshad na ki khynnah skul ka Shnong Ingkar.
Jowai, Ïaïong 18: U Director ka Divine Mercy Centre Ladrymbai Good Shepherd Parish Rev.Fr.Anthony Kolencherry ha ka jingpyllait khubor hynne ka sngi ha Jowai la ong ba ha kane ka 23 tarik mynta u bnai, ka Divine Mercy kan pynlong ïa ka sngi burom jong ka ha Ladrymbai Divine Mercy Centre ka ban sdang naduh ka por khyndai shiteng mynstep.
La ong ruh ba ha kane ka sngi yn don ki jingduwai pynkoit pynkhiah ia kiba pang kiba shitom ha ki jait jingpang ki bapher bapher da ki Lyngdohsohblei kiba long ki Shakri jong u Blei.
Ha kane ka sngi ha shwa ban sdang ia ki jingduwai na ka bynta kiba pang kiba shitom yn don ka jingknia Mass Iukharist ka ban lamkhmat da u Rev.Fr.Ferdinand Dkhar Diocesan Administrator ka Jylla ñiam Jowai (Jowai Diocese) ha ryngkat bad ki Lyngdohsohblei (Phadar) kiba wan na ki Parish bapher bapher jong ka Jylla ñiam Jowai.
U Director jong ka Divine Mercy Retreat Centre Rev.Fr.Anthony Kolencherry u kyntu ïa baroh bad ïa kiba pang kiba shitom ban ïa wan sha kane ka sngi burom jong ka Divine Mercy bad u ngeit skhem ba da ka jingisynei jong u Blei ba kito kiba pang kiba shitom kiba wan sha kane ka sngi burom kin ïoh ïa ka jingkoit jingkhiah met bad mynsiem.
Ha ka juh kane ka sngi (23/04/2023) u Bah F.Kharbina Rangbah Balang ka Balang shnong Tyrshang Ummulong Parish ha ka jingpyllait khubor u la ong ba ka Parish Ummulong jong ka shnat ñiam ka Jylla ñiam Jowai kan pynlong ïa kane ka sngi burom jong ka jingisynei jingblei ha ka Balang shnong Tyrshang bad la khot la wer ïa baroh ban ïawan sha kane ka sngi burom jong ka jingisynei (jingisnei) jingblei ka ban sdang naduh ka por 9.30 AM bad kut haduh ka por 4.00 PM.U bah Kharbina u ong ruh ba ha ka jingshisha ïa kane ka sngi burom jong ka jingisynei jingblei la dei ban pynlong ha kane ka 16 tarik hynrei na ka daw ka jingpynkyntang Bishop ïa u Fr.Wibert Marwein ha Nongstoin la rah ïa ka sha kane ka 23 tarik mynta u bnai.
Shillong, ïaïong 18: Ka Voice of the People Party (VPP) ka pynpaw ka jingsngewkmen ïaka jingnoh mynsiem jong ki paidbah sha ka parti.
Ha ka jingsngew ieit bad khamtam bad ka jingangnud jongki ban nang pynkhlaiñ shuh shuh ïa ka Parti, la mih bun ki ba shna ïa ki WhatsApp Group bapher bapher.
U nongaiktien jong ka Parti, u Dr.Batskhem Myrboh, u la ong ba naka liang ka Ophis jong ka Parti ka sngewdei ban kyrpad ïa ki paidbah ban kiar tyngeh ban shna ïa kum kine ki WhatsApp Group namar ki lah ban pynmih jingeh ki bym sngewtynnad ïaka Parti.
Kumta ka kyrpad ia baroh ban pynkut noh ïa ki kum kine ki group ba la dep shna bad ban kiar na ka ba shna thymmai ïa ki.
Dei tang kito ki ba la ai bor da ka parti ki ba lah ban shna ïa ki Whatsapp group ne ki wei pat ki social media group ha ka kyrteng jong ka Parti.
U la ong ruh ba ïa kane la donkam ban leh namar ka jingdonkam ban wanrah ïa ka jingryntih (discipline) ha ka rukom treikam ka Parti bad ban nym ailad ïaka kynrum kynram kaba lah ban mih na ki riew shim kabu.
Shuh Shuh, ka Parti kan nym shim ïa ka jingkitkhlieh lada jia ei ei ka ba sniew na ki social media group ki ba shna ha ka kyrteng ka Parti ki ba shna klem da ïoh jingbit na ka Ophis jong ka Parti.
Nongpoh, Ïaiong 18: Wat hapdeng ka jingmaham naka por shaka por ïaki paidbah ban nym thang khlaw dusmon ha kum kane ka por shit bad ka por tyrkhong, kaba lah ban wanrah ki jingjia ba sngewsih bad ki jingbam duh ding ïaki khlaw ki btap bad ki jingthung jingtep, hynrei ka jingthang dusmon ki briew bym lah ban ithuh ka dang bteng bad ha kawei ka jingjia thang khlaw kawei ka khlaw thung siej jong ka Ri-Bhoi Tourism and Environmental Development Forum (RBTEDF) kaba don haka shnong Umskun ha Ri-Bhoi, kala ingkhong khaid bad kumba 2000 tynrai eiei ki siej kiba la don kumba 1 snem tam ka jingheh kila duh noh naka jingbam duh jong ka ding.
Haba kren sha ki lad pathai khubor mynta ka sngi ha Nongpoh, u Bah Plielad Tiewsoh Chairman ka RBTEDF u la pynpaw ka jingsngewkhia kaba jur halor katei ka jingjia kaba la jia haka miet jong ka 12 tarik mynta u bnai ha kaba ka ding kala klang ban bamduh ïa katei ka khlaw thung siej jong ka RBTEDF kaba ka dang shu dep ban thung ïa u siej kumba 4 hajar tynrai ha u snem bala dep, hynrei na katei ka jingbam duh ka ding mar shiteng na kitei ki tynrai siej kila ingkhong bad donbok da ka jingïarap jong ki nongrep na katei ka shnong la lah ban tem bad pynlip noh ïaka ding bad kam shym la iohlad ban bam lut ïa katei ka khlaw.
U la ïathuh ruh ba kitei ki siej kila don kumba 2 lane 3 phut ka jingjrong, kaba dei ruh ka project thungsiej bala bei tyngka da ka North East Cane and Bamboo Development Council) jong u snem 2021-22.
Naka liang ka Forum kala kyrpad ruh ïaka sorkar jylla lyngba ka tnad Forest bad kumjuh ruh ïaka NECBDC ba kan phai khmat naka bynta kino kino ki lad jingïarap khnang ba yn lah ban thung bujli biang ïaki siej ha katei ka khlaw, u la bynrap.
Shillong, Iaiong 18 : U President ka UDP u bah Metbah Lyngdoh u pynpaw ka jingkyrmen ba ki paidbah jongka Sohiong Constituency kin pynjop donburom ïa u kyrtong ka Party u bah Synshar Kupar Roy Lyngdoh ha kane ka election ka ban long ha ka 10 tarik Jymmang.
“ Ngi sngew thikna ban jop ïa ka Sohiong bad kane ka long kat kum ka jingïoh lum jingtip na ki paidbah kiba trei ha madan namar ki paidbah ki kwah ba ha kane ka kynti ka UDP ka dei ban ïoh beit ïa ka Sohiong Constituency" ong u bah Metbah.
U la ïathuh wat ki briew kiba ju pyrshah bha ïa ka UDP ha ki election kiba la leit noh mynta ki la rai ban ai ka jingkyrshan ba pura ïa u kyrtong ka Party.
U bah Metbah u la ong ba ki paidbah ka Sohiong ki kwah ban siew kylliang ïa ki jingshakri hok u MLA ba rim jong ki uba la khlad noh na kane ka pyrthei u bah HDR Lyngdoh da kaba pynjop don burom noh ïa u pyrsa jong u u bah Synshar Kupar Roy Lyngdoh.
“U bah HDR Lyngdoh u dei uba MLA uba trei shitom na ka bynta ki paidbah bad ka jingthrang jongu ka long barobor ban pynurlong ïa ka jingthrang ki paidbah bad kumta ngi long kiba donbok ban ïoh pynïakhun da u pyrsa jongu hi u bah Synshar kum u kyrtong jongka party namar une ruh u long u samla rangbah uba la tbit bha ban shakri ïa ki paidbah" ong u bah Metbah.
U la ong ka jingjop ia ka Sohiong kan kyntiew ruh ïa ka jingbun paid ka UDP sha ka 12 ngut hapoh ka ïing dorbar.
Shillong, Iaiong 18 : U Myntri Rangbah ka Jylla Conrad K Sangma mynta ka sngi ula ong ba kan biang palat lada ïoh ïa ka Centre jong ka Indian Space Research Organisation (ISRO) ha Meghalaya.
“Hynrei, ngi la don ïa ka North Eastern Space Application Centre (NESAC) bad kane ka dei kaba heh bha.
Namar kata, ka jingkylli ban dawa eiei ka dei ka bym kut satia, namar kata ngi lah ban dawa ïa shibun kiei kiei hangne hynrei kaei kaba kongsan ka long la ngi lah ne em ban pyndonkam ïa kane ka Shnat Treikam na ka bynta ka jingmyntoi jong ka thaiñ bad ka Jylla bad ki nongshongshnong" ong u Conrad haba ïakren bad ki nongthoh khubor.
“Bad ïa mynta hi, ngi sngew ba ka jingdon ka NESAC ruh ngi khlem lah ban pyndonkam thikna kumba dei ban leh" ula bynrap.
U Myntri Rangbah ula ong ruh “Lashai lada phi mut kylli ia nga ba ngi kwah ISRO Centre hangne, hooid ngi kwah hynrei nga kwah ruh ba kan don ka jaka sah jahthait jong ka/u President ka Ri hangne, nga kwah ban ïoh bun ki kad liengsuiñ, nga kwah bun ki medical college—ki jingkwah hi kim kut shuh".
“Ngi hap ban peit ïa kaei kaba lah ban pynurlong bad kumno ba ngim jam shakhmat, kaei ka ban pynmyntoi ïa ka thaiñ bad ïaid ha ka lynti kaba dei.
Ngi hap ban khmih ïa kine kiei kiei baroh.
Ka dei ka jingai jingmut kaba biang eh bad ngin hap ban shong bishar ïa ka" ula ong.
Shillong, Iaiong 18 : U Myntri rangbah ka jylla u Conrad K Sangma mynta ka sngi u la khot ïa ka jingïalang bad ka GHE_Connect ban ïa kren na ka bynta ban bteng biang ïa ka jingpynïoh bor ding elektrik na ka sngi (Solar light) sha ki shnong bad ki jaka ai jingsumar ha ka jylla, ki stoves shet jingshet bad kumjuh ruh ban kyntiew ïa ka pule dangleh lyngba kine ki bording ba ki khynnah skul kin ïoh beit ban pule ïa ki kot ki sla jongki khlem jingthut.
Ha kane ka jingïalang kaba la long mynta ka sngi ka la don ka jingai jingmut ban shna ïa ki LED Bolb ha kane ka jylla, kane ka jingpynïoh ïa ka bor ding na ka sngi ka la wanrah ka jingkylla ha ki nongkyndong ong u myntri rangbah ka jylla.
Haduh mynta ka GHE_Connect kala lah ban pyndait ïa ki kor ban pynïoh ding na ka sngi ha kane ka jylla sha ka 400 tylli ki tnum ïing, ka la sam ïa ki stove sha ki long ïing sha ki nongkyndong 5000 tylli.
Ha kane ka sngi u myntri rangbah ka jylla u la khot ruh ïa ka jingïalang jong ka tnad ba dei peit ïa ki kam bor ding ha la jylla bad ha kane ka jingïalang la ong ba la don kam ban leh ei ei ban shna noh ïa ka jaka pynmih bor ding na ka sngi lane ban buh ïa ka ‘Solar Park’ bad ban don ïa ka jaka thang ïa ki niut ki ñier ban pynmih bor ding.
Ka jaitbynriew Khasi Jaiñtia kadei ka jaitbynriew kaba im rasong ha ka hok naduh ka mynnor bad ka dei ka jaitbynriew ka bala ïoh sneng ïoh khraw da ki longshwa pateng la pateng katkum ka rukom im ka rukom trei rukom ktah ryngkat bad ka burom ka akor bala seng shong sbai naduh lyngwiar dpei ïing i Mei.
Ka dei ruh ka jait bynriew kaba la bna nam ha ka jingieid ïala ka jong naduh na ïing haduh ka shnong ha thaw ne ha ka ri ka muluk hi baroh kawei.
Khlem da klet ïa ki khun dap shynrang dap kynthei, ki khun bha sngi jong ka jait bynriew kum u Woh Kiang Nangbah, U Kiri Doloi, U Tirot Sing Syiem, Ka Phan Nonglait bad kiwei kiwei de kiba im bad ban pha ïa la ka jingim na ka bynta ban im ka hok, ka dustur ka riti, ka ñiam ka rukom, ka khyndew ka shyiap khamtam na ka bynta ka jingsuk jong ka pateng u Hynñiewtrep.
Kumta ruh ka jaitbynriew ka nang ïai kiew ïai kiew arted ryngkat ka roi ka par, ka phuh ka phieng kat nang mih ki sngi haduh ki por ba mynta.
Phewse, ynda la wan shimti haka synshar ka khad-ar da ka rukom thymmai ka pyrthei (Democracy) naduh u snem 1972, ka jait bynriew kala shah iuh-roit hi tlim.
Ka Reservation Policy jong ka Sorkar ka dei ka bhah buh kyrpang ïa ki kam ki jam na ka bynta ki lai ngut shipara kiba shong shnong hapoh ka jylla, kata ïa u Garo bad ïa u Khasi-Jaiñtia.
Dei ha ka por ba u Capt.
W.Sangma uba long ruh kum u Myntri Rangbah ba nyngkong ha ka jylla ba u la phiah ïa ka rukom ïoh bynta kyrpang ne kata ka Reservation Policy.
Katkum ka rai ne ka Resolution bala shim da ka Sorkar lyngba ka Shithi number: No.PER.222/71/138 Tarik: 12th January 1972 bala shim ïa ka rai ban phiah 40% ïa u Garo bad 40% ïa u Khasi- Jaiñtia daka ba shim jingkheiñ ïa ka jingbun briew (Population) ha kita ki por.
Katba nang ïaid ki sngi ki por, ka jingroi bad jingbunbriew jong u Khasi Jaiñtia kala long shaba palat bad kane ka rukom bhah kyrpang bala rai naduh u 1972 kala kylla long pynban u sohpdung ba pynsohsat ïa ki samla samhoi jong ka jaitbynriew Khasi-Jaiñtia.
Ymlah ban len ba bun ki jingpule ba phah da ka sorkar lane ki kam sorkar, Ki samla jong ngi ki kham leh bha ban ïa ki samla Garo tangba tang na ka daw jong ka 40%, kila kylla long pynban ki samla duh kam duh jam bad bunsien bunsien ka pynklumar ïa ka pyrkhat pyrdaiñ jong ki samla.
Lada shim jingkheiñ ïa ka jingbun briew ha ki por ba mynta, khlem artatien u paid Khasi-Jaiñtia ula bun palat ban ïa u Garo.
Hynrei tang na ka daw jong ka 40%, kala pynduh thiah pynduh dem ymtang ïa ki samla hynrei wat ïa ki rangbah rangsan ban pyrkhat ïa ka lawei jong ki khun ki kti.
Mynta ka jing kylli ba hakhmat tam ïa ka Sorkar: Ka shong nongrim hi ba ka rai bala 51 snem mynta naduh u snem 1972 kan ktah pat ïa ki samla ha ka por ba mynta? Sa kawei ka Jingkylli ba hakhmat tam ïa ki 36 ngut ki MLA jong Khasi-Jaiñtia kam lei lei la ki don ha ka Sorkar ne ka Liang pyrshah ka long: Haba phi la shah jied ban mihkhmat ïa ngi ha ka kyrteng ka Jaitbynriew, kam dei pat ïa phi ba phin ïa tylli ngon ban ïasait ïa ka hok jong ka Jaitbynriew?? Balei ba ki 24 ngut kin jop beit ïa phi ki 36 ngut? Phin duh jingmyntoi aiu lada phi ïatrei lang da kawei ka sur ban pynkylla bad ban pynthymmai noh ïa ka Reservation Policy? Lada dei shisha ba phi ïa ieid jaitbynriew kumba phi ïakop ha ka por kanbas election, kala dei eh ka por ïa phi ba phin pyn I noh da ka kam lym kumta phi la shet kylla bad phi la shukor ïa ngi ki Nongshong Shnong bad ïa ka jaitbynriew hi baroh kawei.
Ki don bun ki nongïalam kiba la pyrshang ban mih shakhmat na ka bynta ban dawa bad kumjuh ruh ban pynkylla ne ban pynthymmai noh ïa ka Reservation Policy 1972 katkum ka jinglong jingman mynta, hynrei ka Sorkar ka dang bud beit ïa ki kyndon kumba la rai 51 snem mynshwa.
Mynta ka shong ha phi ha nga kum ki khun ka jaitbynriew Khasi-Jaiñtia ha ka ban ïeng rangbah rangsan ban ïaleh tyngeh bad ban ïa tylli mlon kawei tang ha kawei hi ka sur ban dawa bad ban ïoh ïa ka hok bad ka rukom bhah kyrpang kaba dei ban long ryngkat bad ka ba shonghok katkum ba dei ban ïoh khnang ba ka lawei ki khun ki kti jong ngi kan suk kan saiñ bad roi bad par.
Kum u nongshong Shnong bad u khun ka jaitbynriew ba don ïa ka jingkitkhlieh ïa ka bha ka miat bad ka ïap ka im jong ka jaitbynriew, nga da kyntu bad kyrsu lang ïa phi baroh naduh ki tymmen ki san, ki rangbah rangsan bad ki samla samhoi baroh kum ki khun Hynñiewtrep ban ïa tylli bad ban ïaleh haduh ban da jop ïa kane ka jingeh kaba ngi mad bad kynduh mawsiang naduh u 1972 haduh mynta.
Nga da kyntu eh ruh ïa ki MLA Khasi- Jaiñtia ba phin ïa klet shwa ïa ka Shuki bad ki jingmyntoi marwei ki jong phi, hynrei pat ban ïa tylli bad ban ïaleh ban wad lynti haduh ban da lah ban wanrah ïa ka hok na ka bynta ka jait bynriew.
Kynmaw ba ki kam ba bha ba phi lap miet lap sngi ban leh na ka bynta ka jaitbynriew kin kylla long u mot sah nam ban sah pyrto ïa ka kyrteng jong phi teng la pateng.
Shillong, April 18: U Myntri ka sorkar jylla uba long ruh u MLA ka Pynthorumkhrah u Bah Alexander Laloo Hek hynne ka sngi Hatmajai ula pynpaw ïa ka jingsngew ba ka Roster System ka dei ban treikam naduh nangne shakhmat ym naduh ki snem ba la leit noh.
Une u Nongïalam ka BJP ula pyntip ba ula leit ban ïakynduh ïa u Myntri Rangbah ka jylla u Conrad K Sangma ban pynsngew ha kaba ïadei bad ka Roster System bad kiwei kiwei ki mat.
Haba ïakren bad ki nongthoh khubor, u Bah Hek ula ong, katkum ka jingsngew jongu shimet, dei ban pyntreikam ïa ka Roster System nangne shakhmat ym naduh ki por kiba mynshwa.
Une u nongialam ka BJP ula ong, ba na ka liang ka seng BJP ka la dep thung ïa ka committee ha kaba ïadei bad kane ka mat, ha kaba u MLA barim u Bah HM Shangpliang u long u Convener bad ki dkhot ki kynthup ïa u MLA ka seng u Bah Sanbor Shullai, u President ka BJP u bah Ernest Mawrie, u nongaiktien ka BJP u Bah M.Kharkrang, ki Legal Adviser ka seng kiba kynthup ia u Bah Vivan G Kynta bad u SP Mahanta bad arngut ki nongïalam ka seng na rilum Garo kiba kynthup ïa u Edmund K Sangma bad ka Ferlin CA Sangma.
Shillong, Ïaïong 18: Namar ka jingjyllei ki nongshong die Madan khamtam eh ki bar jylla ha ki lynti ïaid kjat ha ki bynta ka Ïewduh bad them Ïewmawlong, kaba la wanrah ka jingkhapngiah ïa ki paidbah ba wan siew wan tda bad ba ïaid lyngba na ka liang ka Hynñiewtrep National Youth Front (HNYF) East Khasi Hills ha ka sngi baarka la leit ban ïakynduh ïa u syiem ka Hima Mylliem u Paiem Ainam Manik Syiem ban dawa ba ka hima kan peitngor bad shimkhia ha kaba ïadei bad kane ka kam.
Haba kren bad ki lad pathai khubor u President ka seng u Bah Bless Dkhar u la ong ba kane ka jingïa kynduh ka long ban ai jingtip bad jingujor sha u Syiem ha kaba ïadei bad ka jingjyllei ki nongdie bar jylla ha ki lynti ïaid kjat khnang ba na ka liang ka Hima bad u Syiem kin lah ban shim ïa ki sienjam kiba dei bad kane ka bynta.
“Na ka liang u Syiem u la kular ba ha kine ki khyndiat sngi ban sa wan ryngkat ka seng ngin sa leit jurip ïa ka Ïewduh bad na ka liang ka seng ha kane ka sngi kan sa khynra kot khynra sla ruh ïa kito ki nongdie bar jylla kiba la pynkhapngiah ïa ki lynti ïaid kjat," u la ong.
“Lada phi ïaid kjat na Motphran sha Anjelee phin hap ïaid ha ktieh bad ha surok namar ha ki lynti ïaid kjat la jyllei da ki bar jylla nongdie madan," u la bynrap.
U la ong ba kumba ka Ïewduh ka hap ha ka jingpynïaid ka Hima Mylliem bad District Council bad kumjuh ruh ki don ki bynta ba dei peit da ka Municipal u la ong ba ka seng kan buddien bad bad kine ki bor ba dei peit ban wanrah da ki lad ki lynti ban pynkylluid bad pynkhuid ïa ka namar ka dur ka dar kaba ka long mynta ka long kaba isait met.
Shillong, Ïaïong 18: Ka Video kaba la saphriang lyngba ki Social Media ha ka sngi Baar, kaba la pyni ba ki paidbah Karbi kiba shong ba sah ha Khanduli ki la beh krad ïa u Magistrate (ADC) jong ka West Jaiñtia Hills District bad ki Pulit Meghalaya haba ki la leit sha katei ban phah khang khyrdep ïa ka jaka khrong khajna da ki bor ka Karbi Anglong Autonomous Council (KAAC).
Haba u Mawphor u ïa kren bad uwei u Riewrangbah uba shong ha katei ka shong ubym kwah ban pynpaw kyrteng ïa lade u la ong ba ka jingpyni bor jong ka sorkar Assam bad ki bor ka KAAC kam dei shuh kaei kaei kaba dang thymmai bad ong ba ka sorkar Assam lei ka pyndonkam da ki buit sianti jong ka ban wanrah da ki Nepali ban shongshnong ha ki jaka khappud ban pynkyntur pud ha ki bynta ka jylla lyngba kine ki jaid bynriew.
“Ka jingwan buh ka KAAC ïa kane ka khynrop hangne ka dei na bynta ba kan ïoh lum khajna bad kumba long mynta ka jinglum khajna ka long beit napahnga ïa kino kino ki mar kaba ki Khasi ki rah hynrei katba ïa ki Karbi kim shym la shim khajna eiei bad ka jingwanbuh khyrdop lum khajna ka dei beit ban pynsohsat ïa ngi ki Khasi," u la ong.
“Ngi kwah ban ai ka khubor kaba shai bad kaba tyngeh sha ka KAAC lada kim weng ïa kane ka khyrdop lum khajna bad na ka liang ka seng ruh kan sa pynïeng khyrdop lum khajna noh ban lum kylliang sa tang na ki Karbi kiba ïaid lyngba ka lapangap," ong u President ka KSU haba kren bad u Mawphor.
U la ong ruh ba na ka liang ka sorkar Assam ka la pynbiang ïa ki pulit pahara jong ka ha katei ka jaka ‘katba na ka liang ka sorkar Meghalaya pat kam shym la shim kino kino ki sienjam ha kaba ïadei bad kane ka bynta," u la ong.
Shillong, Ïaïong 18: Ka kynhun jong ki nongshongshnong ka shnong Mawmluh mynta ka sngi, ka la leit ban ïakynduh ïa u Bah Ardent Miller Basaïawmoit, MLA jong ka Nongkrem ban leit ai khublei bad pynpaw ka jingsngewnguh halor ka jingpyrkhat lem jong u ban rah ïa ka jingeh jong ka Mawmluh Cherra Cements Limited (MCCL) ha ka dorbar mangtyngka ba dang shu dep.
Kane ka kynhun kaba kynthup ïa ki Samla bad ki riew rangbah jong ka Shnong ka la ai ruh da ka shithi ban pynpaw ka jingsngewnguh kaba la soi ruh da kiba bun ki nongshongshnong.
Nalor kaba ai da ka shithi, ki nongshongshnong ki la ai ruh da ka ryndia kum ka dak ka jingsngew burom bad kitbok kit rwiang ïa u President ka VPP.Ha kane ka jingïakynduh na ka liang ki nongshongshnong ki la ïathuh ruh ïa ki jingeh kiba kane ka Karkhana dewbilat ba nyngkong eh ha ka jylla ka la ïakynduh ha kine ki sngi kiba mynta kynthup ruh ïa ka jingbymshai haduh mynta halor ka Joint Venture.
Shuh shuh ki la ïathuh ruh ïa ka jingsdang jong ka kane karkhana bad kumno ka shnong Mawmluh, ka la don ka jingïateh kular bad ki bor pynïaid ka MCCL da kaba shah ba kan tih ïa u mawshun ha ka dor kaba tad bha ryngkat ka jingïakut ba ki kam ki jam kiba lait ha kane ka karkhana yn kham peit shuwa ïa ki briew jong ka Shnong.
Na ka liang ki nong Mawmluh ki la ïathuh ruh ha u Bah Ardent ïa ki daw balei ba kane ka karkhana haduh mynta kam lah ban khie khlieh wat haba ka sorkar ka la pyllut da ki klur tyngka na ka bynta ban pynkhie im biang ïa kane ka karkhana kaba la ju kyrshan ïa ki nong Mawmluh bad kiwei de ki shnong ha Sohra la bun tylli ki snem.
Na ka liang u Bah Ardent, u la tyrwa ba u kloi ban leit ïakynduh ïa ki bor sorkar ryngkat ki riew rangbah bad ki Samla na Mawmluh ban leit buddien halor ka MCCL da kaba bthah ruh ruh ban pynbiang ïa ki jingshisha kiba don ha kaba ïadei bad ka jingtreikam kane ka karkhana dewbilat kaba la seng naduh ka por jong ka sorkar Assam.
Haba ïakren bad ki nongthoh khubor hadien baladep ïakynduh ïa u Bah Ardent, uwei na ki nongïalam kane ka kynhun u Bah Wanstep Kharwanlang, u la ong ba ka jingwan ïakynduh jong ki ïa u Bah Ardent ka long ban pynpaw ka jingsngewnguh ïa u namar ka jingshimkhia lem jong u ïa ki jingeh ba ki nong Mawmluh ki ïakynduh namar ka jingbym treikam shuh kane ka karkhana.
“Kum ki nongshongshnong, ngi sngewkmen haba don ki nongïalam kiba ym dei ba ki kren ne pyrkhat tang ïa ka Constituency la jong, hynrei ki peit lem ruh ïa ka jingeh jong kiwei pat ki shnong ki thaw ha ka jylla", la ong u Bah Wanstep.
Halor ka jingtyrwa jong u Bah Ardent ban ïalam ban leit ïakynduh ïa ki bor sorkar, u Bah Wanstep, u la ong ba u pdiang sngewbha ïa kane bad na ka liang jong kiba la wan ïakynduh ïa u kin sa ïakren bha ha Shnong bad khamtam eh ban pynbiang ïa ki kot ki sla kumba la bthah da u Bah Ardent.
Shillong, Iaiong 18: U Myntri ka tnat Pule Puthi Rakkam A Sangma hynne ka sngi Ba-ar, ula pyntip ba ka sorkar jylla ka dang pynkhreh ban kynthup noh ïa ki katto katne ki lynnong lane ki Curriculum jong ka Central Board of Secondary Education (CBSE) hapoh ki skul jong ka jylla kiba hap hapoh ka Meghalaya Board of School Education (MBoSE).
U Rakkam ula ïathuh, ïa kane la leh na ka bynta ban pynlong ïa ki khynnah bad ki samla ka jylla kiba la pynkhreh lada ki donkam ban hap ïakhun ïa ki eksamin bapher bapher ha kylleng ka ri India.
“Ka sorkar jylla lyngba ka tnat Pule Puthi ka dang pynkhreh ban pynrung noh ïa ki katto katne ki Curriculum jong ka CBSE sha ki skul jong ka Meghalaya namar kane kan pynlong ïa ki khynnah skul bad samla pule ka jylla ban ïakot bor bad kiwei ki samla pule ha kiwei pat ki jylla ka ri India" la ong u Rakkam.
U Rakkam ula ong ba wat haduh mynta ka sorkar lane ka tnat Pule Puthi kam pat shim rai khatduh hynrei kane ka jingkynthup ïa ki lynnong jong ka CBSE kan wanrah ka jingkyrkhu ïa ki khynnah skul bad samla pule jong ka jylla.
Shillong, ïaïong, 18: Ka All Khasi Hills A’chik Federation (AKHAF), Shillong ha ka Lah Sngi u Blei ka la sorjamin ïa ka jingshna ïa ka surok ha khappud ka South West Khasi Hills District kaba sdang naduh ka shnong Bagli haduh Mahehkhola.
Ha u kyrwoh ba la phah da u General Secretary of AKHAF u Clivestar Ch.
Marak, ka Federation ka la ïathuh ba ïa ka surok la ai tender sha ka M/S Dilip Paul & Sons Company ban shna bad ban siang rong ïa kane ka surok.
Ka Federation ka la lap ruh ïa ka jingtrei torti bad kynnoh ba kane ka rukom trei ka don ka jyrsieh bamsap da ka kompeni.
Kane ka surok ka dei kaba kongsan haduh katta katta bad kaba pynïasoh ïa ki shnong kiba don ha khappud.
Ym tang katta, kane ka surok ka dei kaba ki shipai Border Security Force (BSF) ki ju pyndonkam na ka bynta ban hiar sha ki ktem sah kiba don ha khappud ban iada ïa u pud u sam jong ka ri baroh arphew saw kynta.
Ha ka jingleit sorjamin ka Federation ka la lap ba u Kontraktor um shym la bud ïa ki kyndon ha kaba ïadei bad ka rukom shna ïa ka surok.
Ka Federation ka la kynnoh ba wat ki tiar kiba la pyndonkam ban shna ïa ka surok ki long ki tiar ki bym ïahap satia bad nalor kata ka jingrben jong ka surok haba siang rong ka long tang shi inshi.
“Kane kan pynduna ïa ka jingshan slem jong ka surok bad kan pynjot kloi ïa ka surok," la ong ka Federation.
“Kane ka pynpaw pylleiñ ïa ka jyrsieh bamsap bad ka Federation kan ym shong sngap jar halor kane ka bamsap," ong u Marak bad bynrap, “kum kane ka rukom shna torti ïa ka surok kan buh jingma pynban ïa ka leit ka wan jong ki paidbah kiba sah ha khapud bad kumjuh ruh ïa ki shipai BSF."“Haduh mynta, dei tang kane ka surok kaba ki nongshong shnong jong ka thaiñ ki shahniah ha ka leit ka wan manla ka sngi bad na ka bynta kiwei kiwei ki jingdonkam.
Hynrei ka rukom trei ïa kane ka surok ka long kaba pyndiaw haduh katta katta ïa ki paidbah.
Namarkata, ka Federation ka dawa ïa u Kontraktor uba pyntrei ïa kane ka projek ban leit jurip mardor bad ban ai jubab ba balei ym shym la bud ryntih ïa ki kyndon.
Ka Federation ka la maham ruh lada ka Kompeni, lada kam pynurlong ïa ka jingdawa ka seng kam banse ban mudui sha ki bor kiba shalor," u la ong.
Ka Federation ka la dawa ïa ka tnat CPWD (Road) Shillong ban tuklar mardor ïa kane ka jyrsieh bamsap bad ban leh eiei noh mardor.
Shillong, ïaïong, 18: Ka National Human Rights Commission (NHRC) ka la phah da ki notis sha baroh ki Chief Secretary jong ki Jylla bad ki Union Territories bad sha u Secretary jong ka Union Ministry of Social Justice and Empowerment ban pan kaiphod ha kaba ïadei bad ka jingbuh ïa ki De-addiction Centre.
Ka NHRC ka kwah ban tip haduh katto tylli ki De-addiction Centre ki don ïa mynta kiba hap hapoh ka jingpeit jingkhmih jong ka Sorkar, hato ki kynhun shimet ki lah neem ban buh ïa ki De-addiction Centre, la ki don neem ki rul ne ki kyndon ba la shna hapoh ka NDPS Act ban peitngor ïa ki De-addiction Centre kumba la kdew ha ka Section 71 jong ka NDPS Act.
Ka la pan jubab halor ki kyndon ban ai jinghikai sha ki briew kiba la shah thungkam ha ki De-addiction Centre; bad ban ïathuh ïa ki lad jingtreikam jong ki Private De-addiction Centre ba kynthup naduh ka jingshim bai sumar, ka jingthung kam ïa ki nongtrei, Counsellor, Medical Staff, ka jingpynbiang ïa ka bam ka dih bad baroh ki jingdonkam ha kine ki Rehabilitation Centre.
Kane ka la wan hadien ba ka NHRC ka la shimkhia ha kaba ïadei bad ki khubor ba la mih ha ki lad pathai khubor halor ka jingïap jong uwei uba la shah sumar ha kawei ka Private Drug De-addiction Centre, kaba long ka jingjia ha ka sien kaba lai.
La ïathuh ba uwei u samla uba la 24 snem ka rta u la shah bom ïap ha ki nongpynïaid jong ka De-addiction Centre ha Chandramani, Dehradoon, Uttarakhand ha ka 10 tarik mynta u bnai.
Ha kaba ïadei bad kane, ka Commission ka la shimkhia halor kine kijuh ki jingjia ha ki De-addiction Centre ha Noida bad ha Ghaziabad, Uttar Pradesh.
Ka Commission ka la peitngor bha ïa ki lai tylli ki Rehabilitation Centre, ar tylli ha UP bad kawei ha Uttarakhand ba la pynïaid da ki kynhun shi met.
KaLa phah notics ruh sha u Chief Secretary bad sha u Director General of Police, Uttarakhand ban pan ïa ka kaiphod kaba bniah halor ka jingjia ba dang shen halor ka jingïap uba shah sumar ha Dehradoon Rehab Centre.
Ka kaiphod ka dei ban kynthup ïa ka jingtohkit halor ka jingjia bad ka jingsiew bailutksan sha ki bahaing hasem jong uba la khladnoh.
Shillong, Ïaïong 18: U Kyrtong jong ka United Democratic Party(UDP) uban ïakhun na Sohïong Constituency u Bah Synshar Kupar Roy Lyngdoh Thabah u la ong ba ja jingmih jong u ban ïakhun ïa kane ka elekshon ha Sohïong ka dei ban bteng biang ïa ki kam kiba u Maheh Don u la ieh shadien da ka jingklad ba kynsan jong u na kane ka sla pyrtehi.
“Nga dei u sai bteng jong u Maheh Don bad ki kam kiba u la leh bad kiba u sahnud ban pyndep nga dei u sai bteng ban pyurlong ïa kiba u kñi jong nga um pat lah lut ban pyndep," ong u Bah Synshar haba kren sha ki lad oatahi khubor hadein ba la dep ban thep kyrteng kum u kyrtong ka UDP.Haba kylli ïa ki kam kiba u thmu ban pyndep lada ki paidbah ki ailad ïa u ban mih khmat ïa ka Sohïong, u Bah Synsar u la ong ‘i maheh ha ka por ba i wan thep kyrteng i la kren shai ba ka kam kaba ha khmat kaba in pyndep ka dei ban maramot ïa ki jingjot kaba u MLA barim ka Sohïong (Samlin Malngaing) u la wanrah ha kine ki san snem bad kane kan dei ruh ka kam ba ha khmat eh jong nga,’ u la ong.
Haba kylli, u la jubab ba na ka liang jong u u don ka jingsngew skhem ba ki paidbah ka Sohïong kin pynjop ïa u namar baroh ki la kwah ïa ka jingkylla bad ban ïoh ïa u MLA uba don ka jingstad ban long u nongthaw aiñ bad u nongsaid ka constituency.
Haba ïadei bad ka jingïaleh pyrshah jong u ïa u Bah HDR Lyngdoh ha u snem 2018 da kaba kyrshan ïa u kyrtong ka HSPDP ha kito ki por u Bah Samlin Malngiang, “Kito ki dei kiba la leit, bad u Maheh u dei u kñi jong nga bad ngi dei na kajuh ka doh ka snam bad kumba ïa nga dei u Maheh ba la jer ïa ka kyrteng pdeng jong nga bad ngam artatien ba ki paidbah kin ai lad beit ïa nga ha kane ka kynti," u la jubab.
Na ka liang pat u President ka UDP u Bah Metbah Lyngdoh u la ong ba kat kum ka jingtip kaba ka party ka la ïoh na ki paidbah ha Sohïong ki la kwah ïa ka UDP ban jop ha kane ka kynti kaba mynta.
“Ngi donbok ba ngi la ïoh da u kyrtong uba biang pura kum u nongthaw aiñ bad ngim don jingartatien eiei ba un jop na Sohïong," ong u Bah Metbah haba jubab ïa ka jingsngew skhem ka party ban jop na katei ka seat.
“U Bah HDR Lyngdoh u la dei u nongthaw aiñ uba trei shitom bad ubna don ka thong ban pynurlong ïa ki jingangnud ki paidbah bad na kata ka daw ngi sngew skhem ba ki paudbah kin pynurlong ïa ka jingkwah u Bah Don ba ka seng riewlum kan jop ha kane ka elekshon na Sohïong," u la bynrap.
Ha kane ka sngi la synran lang ïa u Bah Synshar da ki nongïalam jong ka UDP ba kynthup naduh u President ka party u Bah Metbah Lyngdoh, u Working President bad uba long ruh u Myntri ka sorkar jylla u Bah Paul Lyngdoh bad kiwei kiwei ki nongïalam.
La ïohi ruh ba ha kane ka sngi da ki spah ngut ki paidbah na Sohïong ki la wan ban synran lang ïa u Bah Synshar ha ka jingwan thep kyrteng jong u kaba la long ha Ophis jong ka Deputy Commisioner ka East Khasi Hills.
Shillong, Ïaïong, 18: U President jong ka United Democratic Party (UDP) u Bah Metbah Lyngdoh uba long ruh u Chairman ka State Planning Board (SPB) ha ka sngi Baar u la ong ba ka party kan ïakhun da ka lynti kaba dei ne ha ka rynsan kaba ïahap halor ka ishu Reservation Policy bad ruh halor ka Roster System ka ban ym ktah ia kano kano ruh ka jaidbynriew hapoh ka jylla.
Ïa kane u la pynpaw haba kren bad ki lad pathai khubor hadien ba u kyrtong ka UDP na Sohiong, Bah Synshar Kupar Roy Lyngdoh Thabah u la dep ban thep kyrteng na bynta ka elekshon MLA kaban sa long ha ka 10tarik u Jymmang mynta u snem.
Haba jubab halor ka jingkylli, u Bah Metbah u la ong ruh ba ka rynsan kaba biang ban ïakren ïa kitei ki mat kadei beit markhmat bad u Myntri Rangbah ka Jylla, Conrad K Sangma.
“Ka rynsan kaba biang eh kadei bad u Myntri Rangbah.
Ngi la dep ruh ban pynsngew ïa kine ki ishu bad na ka liang jong u ruh u la pynpaw ba un sa bishar bniah.
"Haba jubab halor ka nongrim jong ka UDP haba ïadei bad ka Roster System, u Bah Metbah u la ong ba katei kadei ka mat kaba khluit bha.
“Uno uno um lah satia ban ong ba nga lah ïa kane lane nga lah ïa katai namar ngi don hangne na bynta u paidbah jong ka jylla.
Da ka jingkitkhlieh ngi hap ban pynthikna ba kaei kaba ngi rah ka dei ban long ha ka rukom kaba biang bad kaba dei," u la bynrap biang.
U Bah Metbah u la ïaiban ruh ba ka Roster kadei ka ishu kaba khia bha bad kaba donkam ruh ban don ka jingïatai kaba sani hapdeng ka sorkar bad ruh bad ki paidbah.
“Hangta ngin sa ïoh ban pynsngew ïa ki mat jongngi bad ai ruh ki jingai jingmut.
"U la pyntip ruh ba mar ïa shimti u Conrad ïa ka shuki Myntri Rangbah u la leit ban kynduh hi markhmat ban ïa kren halor ka reservation policy bad ruh ka roster system.
“Nga la wanrah hakhmat jong u Myntri Rangbah ïa kane ka mat ba khia bha kaba donkam ban ïakren bniah naka bynta ka bha ka miat jong baroh ki Jaidbynriew ha Jylla bad ka sienjam ban shim ka dei ban long da ka lynti kaba jai jai bad ka jingsuk bad kaba pynhun lut ïa baroh" ula bynrap.
Ula ïai ban ba ka kam ka dei kaba khia bha haduh katta katta bad donkam ban hap ïakren bniah bad ki kynhun bapher bapher ha ka Sorkar bad ong “Ngin sa buh ïa ki mat jong ngi bad ngin sa ai ïa ki jingai jingmut halor kane ka kam".
U Bah Metbah ula kyntait ruh ban kynthoh halor ka jingdawa jong ka VPP ban shong bishar thymmai ïa ka State Reservation Policy bad ong “Ngam don jingtip halor kane ka mat ba la rah da kawei pat ka seng saiñ pyrthei.
Nga don jingsngew tang ïa la ka jong ka seng saiñ pyrthei".
Haba kdew ba ka UDP ruh ka la kren shai ïa ka jingdonkam ban bishar thymmai ïa ka Reservation Policy ha ka mat ïalap elekshon, u Bah Metbah ula ong “Kane ka dei kaba nga ong, ngin shong bishar thymmai ha kano ka lynti? Ha ka rynsan kaba dei.
Kane ka dei kaba ngi hap ban sngewthuh".
U Bah Metbah ula pynpaw ruh ba um don jingtip mano ba wanrah ïa ka mat halor ka jingdonkam ban khot ïa ka Dorbar Kyrpang ka ïing Dorbar ban ïakren halor ka Roster System bad ong ba kane ka kam ka donkam ban hap ïatai shuwa ha ka rynsan kaba dei bad ngin sa ïapeit nangne kumno ban leh.
Shillong, ïaïong, 18: Ka sorkar ka la pynmih ïa ka hukum ha ka sngi ba-ar ban khang ïa ki skul ha baroh kawei ka ri lum Garo na ka bynta lai sngi lynter kata naduh 19 haduh 21 tarik na ka daw ba jur palat ka jingshit kyr-ang khnang ba ki khynnah kin lait na ki jingpang ba har rukom khamtam ka jingpang shit.
“ Baroh ki skul ha ri lum Garo kin khang lut naduh ka 19 haduh 21 tarik" ïathuh u Myntri ka tnad pule puthi u Rakkam Sangma.
Na ka liang ka Directorate of School Education and Literacy (DSEL) ha ka sngi Baar ka la bthah ïa baroh san ngut ki Deputy Commissioner jong ki san tylli ki District ka rilum Garo, kata, ka West Garo Hills, Tura, ka East Garo Hills, Williamnagar, ka South Garo Hills, Baghmara, ka North Garo Hills, Resubelpara bad ka South West Garo Hills, Ampati ba kin ïasyllok bad ki District School Education Officer (DSEO) ha kaba ïadei bad ka jingpynbna shuti ïa ki skul namar ka jingsyllad jong ka jingshit shaba palat jong ka sngi kaba lah ban ktah ïa ka koit ka khiah jong ki khynnah skul, ki nongtrei ha ki skul bad ïa ki nonghikai skul.
Ha ka jingbthah ba la pynmih da ka Director jong kaSchool Education and Literacy ka Kong RM Kurbah, ka la ong, ‘namar ka jingshit shaba palat jong ka sngi kaba lah ban ktah ïa ka rilum Garo, ka jinglong jingman jong ka suiñ bneng ka la pynlong ïa ki khynnah skul ban ym lah shah kumba la phah jingtip sha ka ophis.
Ha kaba ïadei bad kane bad da kaba buh nyngkong eh hakhmat ïa ka koit ka khiah jong ki khynnah khnang ban kiar na kino kino ki jingjia la bthah (ïa ki Deputy Commissioner) ba kin ïasyllok bad ki District School Education Officer (DSEO) bad ki Sub Divisional School Education Officer.
“Lada ka kam ka dawa ban khang khyrdep ïa ki skul, phi lah ban shim ïa kano kano ka rai na ka liang jong phi," ong ka jingbthah na ka DSEL.Na ka liang jong u Deputy Commissioner jong ka West Garo Hills District u Jagdish Chelani u la pynbna ba baroh ki Primary, Middle, Secondary bad Higher Secondary school kin khang khyrdep ha ka por mynsngi naduh ka por 8:00 baje mynstep haduh ka por 3:00 baje nohphai sngi ha baroh kawei ka distrik naduh ka 19 tarik haduh ka 21 tarik mynta u bnai.
Katkum kane ka hukum, ki skul miet kin pynlong beit kumba ju long manla ka sngi.
Ka jingkhluit shaba palat hapoh ka distrik ka la pynsngewkhia ïa ki bor synshar distrik, kaba ki paidbah ki lah ban ïap lhop, tyrkhong ka met, bad kiwei kiwei ki jait jingpang ki bym lah satia ban shu phai lyndet.
Namarkata, kum ka jingïada, baroh ki bor ba dei peit, kynthup ka District School Education Officer, la bthah ba kin bud pyrkhing ïa ka jingbthah jong kane ka hukumShuh shuh ka jingai dawai wieh ha ka National Deworming Day ha baroh ki skul yn sa pynlong ha ka 24 tarik mynta u bnai.
Kane ka hukum kan treikam noh mardor bad kan treikam tad haduh ban da pynbna da kumwei pat.
hukum kan treikam noh mardor bad kan treikam tad haduh ban da pynbna da kumwei pat.
Mawkyrwat, Ïaïong 19 : Ka Lamare Sports Club bad ka Azriel Sports Club kin sa ïa knieh ïa ka kyrdan ba lai ha ka Mawlangwir Football Community Shield 2023 ba la pynïaid da ka Mawlangwir Sports Club, ha ka 20 tarik u Ïaïong, 2023, Sngi Palei, ha ka ka por 2 baje nohphai sngi, ha Madan Saitsnad, Mawlangwir, South West Khasi Hills District.
Kumta ka Mawlangwir Sports Club ka khot ka wer ïa ki paid riewieid phutbol jong ka dong ka thaiñ baroh kawei ba kin wan sakhi da la ki jong ki khmat ïa kane ka jingïalehkai ba itynnad hapdeng kitei ki kynhun.
Ka bai rung na ka bynta katei ka jingïalehkai ka long 50 tyngka marwei.
Jowai, Ïaïong 19 : Ka jingïalehkai jong ka Open to All Cricket Tournament 2023 bala pynïaid da ka West Jaiñtia Hills District Cricket Association Jowai kaba la pynlong mynta ka sngi bad na ka liang ka Umshangiar SC kala lah ban pynliem ïa ka Khliehtyrshi SC da 2 runsHaba phai sha ka jingïakhun ïa ka jingkynting pisa la jop da ka Umshangiar Sports Club ha kaba ka la jied ban tied (Bat) nyngkong, ha kaba kala lah ban kamai 160 runs na ki 28.3 overs bad kala hap lut baroh ki wickets.
Kiba ïoh ban kamai kham bun ki kynthup ïa u Heiyoo Ryngkhlem 40 runs 29 balls, u Dathrang Pariat 38 runs 43 balls bad u Kunemiki Lato 16 runs 14 balls, ha kaba na ka liang ka Khliehtyrshi SC kiba la ïoh wickets ki kynthup ïa u H.Timi Ryngkhlem 4 wickets na ki 7 overs bad u Peter Nongtdu 2 wickets na ki 7 overs.
Ha ka kylla miet ka Khliehtyrshi SC haba bud ïa ka thong ba la buh da ka Umshangiar, ka la ïoh ban kamai tang 158 runs na ki 34.3 overs bad duh noh baroh ki wickets, kiba kham lah ban kamai bun ki kynthup ïa u Markatjuh Dkhar 31 runs 33 balls u V.Sangahiwot Rymbai 30 runs 50 balls katba na ka liang ka Umshangiar kiba ball bha ki dei u Kunemi Lato 3 wickets 7 overs, u Sate Bareh 2 wickets 5.3 overs bad u Heipormi Laloo 2 wickets 7 overs.
Ïa ka nam Man of the Match la ïoh rah da u Kunemiki Lato jong ka Umshangiar Sports Club.
Shillong, Ïaïong 19 : Ka lympung ïalehkai phutbol jong ki Under-10 (Boys) Football League 2023 ba pynïaid da ka Shillong Sports Association (SSA) ha ka sngi Balang ka la long hapdeng ka Kynton U Mon pyrshah ïa ka Nangkiew Irat SC.Ha kane ka jingïalehkai, ka kynhun jong ki heprit Kynton U Mon ki la lah ban khur jingjop da kaba pynleim da 5-0 kol ïa ka kynhun ïalehkai jong ki heprit ka Nangkiew Irat.
Ha ka jingïalehkai hapdeng kine ki ar tylli ki team ha madan Second Ground, Polo, Shillong, ka jingïalehkai ka long kaba shongshit bha, ha kaba baroh arliang ki la ïakhun tyngeh ban ïoh thep kol.
Hapdeng ka jingïakhun kaba itynnad bha, ka Kynton U Mon ka la ïoh ban plie pyrda ïa ka shi kol ha ka jingïalehkai kaba la ïaid 12 minit lyngba u N.Bareh.
Une u khynnah ïalehkai u la pyni shisha ïa ka sap ïalehkai kaba tbit ha kaba u la ïoh ban thep haduh saw kol marwei.
Ïa ka kol kaba ar u la ïoh ban thep ha ka minit kaba 33 shuwa ba u A.Nongspung u thep ïa ka kol kaba lai.
U N.Bareh u la thep ïa ka kol kaba saw na ka bynta ka kynhun ha ka minit kaba 43 shuwa ba un thep ïa ka kol kaba san ha ka minit kaba 48 ha kaba ka kynhun ka la ïoh ban pynliem noh da 5-0 kol.
Ka jingïalehkai mynta ka sngi Palei jong katei ka lympung kan long hapdeng ka Sacred Heart FT Academy pyrshah ïa ka Umphyrnai SC ha ka por 4:15 baje janmiet.
Shillong, Iaiong 19 : Ki thei ïalehkai ka St Anthony’s College ki la ïoh ban rah ïa ka nam kum ki lahduh ha ka lympung ïalehkai Seng Khasi College Invitaional Baketball (Girl’s) Competition, ba la pynlong ïa ka da ka Seng Khasi College, kaba long kum shi bynta jong kawei na ki prokram ban rakhe ïa ka Jubili Ksiar ka kolej.
Ha ka phainal ba la long hynne ka sngi Balang ha madan ïalehkai basketball jong kane ka kolej ba don ha Weiking, Jaiaw, ki thei ïalehkai jong ka St Anthony’s ki la lah ban pynliem ïa ki khynnah jong ka Seng Khasi College da 36-13.
Ha kane ka kynti la don haduh 7 tylli ki kolej, kiba la wan ban ïashim bynta sha kane ka jingïalehkai kaba lai sngi ba la sdang naduh ka 17 tarik.
Ïa kane ka lympung la pynhap pyrda da u General Secretary ka Seng Khasi Kmie Rgh Haines Marbaniang kum u Kongsan ha ka jingïadonlang u Rgh B.S Rumnong ba dei u President ka Gorvening Body ka Seng Khasi Ciollege, nangta u Principal u Bah W.B Rynjah, ki nonghikai lem bad ki khynnah pule jong ka Seng Khasi College.
La pynkut ïa kane ka lympung da ka jingsam ïa ki Medal bad Trophy sha baroh artylli ki team da u kongsan bad kumjuh da u President ka Governing Body.
Shillong, Ïaïong 19 : U Myntri Rangbah ka Jylla u Conrad K Sangma u la ong ba ka Sorkar ka la pynkhreh mynta ban wad madan ïalehkai ha ki jaka nongkyndong ban siang phlang plastik.
Ïa kane u Myntri Rangbah u la ong ha ka sngi Balang ha ka jingleit jurip ïa ka jingïaid shaphrang jong ki jingtei ban maramot ïa ka madan First Ground, ka JN Complex bad ka Indoor Stadium kiba don ha Polo.
“Ban nang kyntiew ïa ki jingïalehkai, ka Sorkar Jylla ka la ïaid shakhmat ban wad ïa ki madan ïalehkai ha ki jaka nongkyndong ban siang phlang plastik katba ha ki jaka khap sor la dep ban peit bniah lut," ong u Myntri Rangbah.
U Myntri Rangbah u la pyntip ruh ba ka jingmaramot ïa ka madan First Ground ka la ïaid shakhmat bad la khmih lynti ban pyndep noh ïa ka ha u Naitung mynta u snem.
“Kumba ngi la sakhi ba ïa kane ka madan First Ground la dep ban siang ïa u phlang bad ka jingmaramot sawdong jong ka ka la ïaid shakhmat bad ngi khmih lynti ban pyndep noh ïa kane ka madan ha u Naitung mynta u snem," la ong u Myntri Rangbah.
“Kyrmen ba kane ka madan kan dep kloi ha ka por kaba biang khnang ba ngin ïoh ban pynïalehkai noh ha ha u Nailar lane Nailur mynta u snem," u la bynrap.
U Myntri Rangbah u la ong ruh ba ka jingkiew jong ka jingïalehkai phutbol ka shong ha ki jingbiang ki jaka ïalehkai kumta u kyrmen skhem ba da ka thong ba ka sorkar ka pynkhreh ban wad ki madan ïalehkai ha ki jaka nongkyndong ban siang phlang plastik kan ïarap ïa ki samla ba kin ïoh ban kilan met bad ban pynpaw pyrthei ïa ka sap ïalehkai ba ki don.
Ha kaba ïadei bad ka jingtei ïa ka madan JN Stadium u Myntri Rangbah u la ong ba ïa kane ka madan yn thung da u phlang shisha (Natural turf).
“Lada kane ka madan kan sa dep pura kan sa long kawei ka madan kaban ïaryngkat kyrdan bad kiwei ki madan ha ka ri bad kumjuh ruh ha ka pyrthei bad lah ruh ban pynlong ïa ki lympung ïalehkai international bad national ruh kumjuh," ong u Conrad.
U Myntri Rangbah u la ïathuh ruh ba ïa kane ka madan yn sa pyndep noh ha kaba kut jong u Naiwieng lane ha ka taïew ba nyngkong jong u Nohprah mynta u snem.
Ha kane ka sngi u la leit ruh ban jurip ïa ka Indoor Stadium ha kaba u la sakhi ruh ïa ka jingtrei kaba dang ïaid shakhmat.
“Kane ka Indoor Stadium kan dei ka Multi Purpose Indoor Stadium kaba heh duh ha ka thaiñ shatei lam mihngi ka ri India bad lah ruh ban pynlong ki jingïalehkai ha kiba bun bynta kum ka Badminton, Squash, Volleyball, Table Tennis nalor kiwei kiwei," ong u Myntri Rangbah.
Shillong, Ïaïong 19 : Ka Khasi Students Union (KSU) ha ka sngi Ba ar kala leit ban kitbok kitrwiang ïa ki 4 ngut ki nongïalehkai ka jylla kiban mihkhmat ïa ka ri India ha ka jingïakob World Pankration Championship kaban long ha ri Uzbekistan.
U Publicity Secretary ka KSU u samla Pynshai Rani ula pyntip ba kitei ki saw ngut ki nongïalehkai kiba leit ïashimbynta ha katei ka jingïakob ki kynthup ïa ka samla Lozenza Songthiang, samla Francis RR Songthiang, samla Kyrshanbor R Songthiang bad u samla Nongkitboklang Songthiang.
Kine ki samla ki dei kiba la ju wanrah takma bunsien bad mynta kila pynkhreh ban mih ha ka 30 tarik mynta u Ïaïong napoh ri India ban leit aireng ha katei ka jingïakob.
Ka KSU ka la ai mynsiem bad ka kitbok kitrwiang ïa kine ki nongïalehkai ba kin ïoh biang ïa ka namjop ha katei ka jingïakob kaban long ha Uzbekistan.
K a jingroi jong ka jingbun briew ka dei kawei na ki jingroi kaba stet bha ha ba ngi peit na ka jinglong ba man la ka sngi jong ka sor ba katba nangmih ki sngi katta ka sor ka la nang khapngiah khapngiah.
Ka jingnang bun jong ki briew kaba nangkiew na kawei ka sngi sha kawei ka sngi ka la wanrah ruh ïa ka jingbun ki kam ki jam bad ka jingkhapngiah jong ki ïew ki hat bad ki jaka trei kam.
Hynrei haba phai sha ki daw jong ka jingkiew jong ka jingbun briew ym lah ban len ba ka jingkiew hok jong ki trai shnong ka long tang khyndiat eh, pynban ka jingkiew kaba ratbah ka dei hi na ka daw jong ka jingïai wan buhai shnong jong ki briew kiba na bar bad kane ka dei kaei kaei kaba buh pat ïa ki trai jaka trai muluk ha ka jingma kaba ki lah ban shah tyllep noh ha kiwei pat ki heh paid kiba wan nabar ka jylla katba ki trai jylla pat ki dangïai sah kumjuh shi kumjuh.
Ha kaba iadei bad ka jingnangbun ki nongshnong shnong katba nangmih ki sngi kane ka la nang pynktha khlieh ruh ïa ki nongsynshar shnong ban peit ïa ka bha ka miat jong ki paidbah bad ban khanglad ïa ka jingwan buhai shnong jong ki briew kiba nabar.
Hynrei ha ka juh ka por ka kam ka dawa ruh ba ki nongpyniaid shnong ki dei ban long ki briew kiba stad bad kiba ïohi jngai ban pyniaid ïa ka shnong ha kata ka rukom khnang ba kan ym ktah ïa ka lawei jong ki longdien.
Katba nangbun ki briew kumta ruh ki jingtei bad jingshna ïing ki la nangbun bad ki shnong bad ki dong ki la ieng da ki ïing bun mala khamtam lei ha sor bad ruh ha nongkyndong kumjuh.
Kumta dei ka jingstad jong ki shnong bad ki bor pynaid shnong ba yn lah ban peit ba kan ym don kano kano ka jingpynkhein ia ka ain ha ka por ba tei bad shna ïa ki ïing ki sem.
Ha ki por kiba mynshuwa ki paidbah kim da salia eh ban mang lypa ïa ka jaka ban set ne buh ïa ki kali namar ba ha kito ki por ka kali kam pat da dei eh ka sobjek kaba hakhmat jong ka jingim ba man la ka sngi bad ki briew ha kito ki por kim pat da riewspah than hi ruh ban thied ïa ki kumba long ha kine ki sngi.
Kumta katba nangmih ki sngi ryngkat ryngkat bad ka jingbun briew ki kali ruh ki la nangbun bad kane ka la buh jingeh bha haba leit sharum shaneng wat ki surok bad surok bah ruh ki dap da ki kali haduh ba ki la ju don ki jingsahkut kali ba hap ban ap da ki kynta ban poi sha ba leit ba wan.
Kat haduh kine ki sngi ki la don shibun ki dong kiba ki ïing jong ki paidbah kim long kiba lait surok bad kumta bun napdeng jong ki, kiba iadon kali ki la hap ban pynieng ïa ki kali jong ki sha surok.
Kumta ki shnong ki dei ban long kiba iohi jngai bad buh kyndon lypa ïa ki nongshnong shnong kiba shna ïa ki iing ki sem jong ki ba kin da mang lypa ïa ki jaka na ka bynta ban buh ïa ki kali jong ki khnang ba kin lait na ki jingeh.
Ka jingiohi jngai jong ki nongpyniaid shnong kan wanrah ka jingmyntoi ia ki paidbah hi baroh bad ka pynlong ruh ïa ka shnong ka thaw kaba ïtynnad bad kaba lait na ki kynrum kynram bad jingkhap ngiah.
Ka long shisha kaba eh na ka bynta kito ki shnong kiba la don lypa hapoh ki jaka sor bad khap sor kiba la rim namar kiba bun na ki ïing ki sem ki dei kiba la rim bad kiba la tei skhem lypa la palat 20 snem bad tam, hynrei wat la katta ruh haba don kino kino ki jingtei kiba thymmai ka long kaba donkam ban pyntreikam ïa kitei ki kyndon kiba pynsuk ia ki trai ïing hi hadien.
Na ka bynta ki jaka kiba don hapoh ki thaiñ Municipal, ka sorkar ka la buh hi ïa ki kyndon kiba donkam, hynrei kito kiba don shabar jong ka Municipal ki nongpyniaid shnong ki donkam ban phikir bha khnang ban lait na ki jingeh hadien.
Ka jingdon jong ki nongsynshar shnong kiba tbit kan wanrah ka jingmyntoi kaba khraw sha ki paidbah bad kan ïarap ruh ha ka juh ka por ban kyntiew ïa ka imlang sahlang.
Kumta ka long kaba donkam ba wat na ka liang jong ka sorkar ruh ban pynioh ïa ki lad jingai jinghikai sha ki nongialam shnong khnang ba kin long ki nongialam kiba tbit bad kiba tip ruh ïa ki kyndon jong ka ain ka imlang sahlang.
Ka sorkar bad khamtam lei ki nongmihkhmat paidbah ki donkam ban shim khia ban peit ba ki nongialam ki ioh ïa ki jingiarap kiba donkam khnang ba kin lah ban pynioh ïa ka jingshari kaba bha sha ki paidbah ha kum kine ki sngi kiba ka jingbun briew ka nangroi stet katba nangmih ki sngi.
Nongstoiñ, Ïaiong 19: Ki nongdie bad nong ot doh ha Nongstoiñ ba kynthup naduh ki nongdie dohkha, ki nong ot doh masi, doh syiar bad kiwei kiwei ki la ïoh jingmyntoi shibun na ka jingai jinghikai jong u Bah Junsingh Warjri, hadien ba u la dep wanphai na ka jingleit shah pyntbit ha ka Krishi Vigyan Kendra kawei na ki tnad treikam ba la khmih bad pynïaid da ka ICAR u la shim ïa ka jingkitkhlieh ban pynsngewthuh bad hikai lem ïa kiwei pat ki para nong ot doh ha Nongstoiñ, khnang ba ka jingdie ïa ka doh bad kiwei kiwei ki mar bam kan long kaba khuid ba suba bad kaba lait na ki khñiang jingpang.
Ïa katei ka program ai jinghikai la pynlong ha khmat ki basa die doh syiar bad dohkha ha ka kyntoit Mawbyrshem bad la pynïaid ïa katei ka program ai jinghikai, da u Bah Nestingdar Nongdkhar rangbah dong jong ka kyntoit Mawbyrshem bad la wan ban ïashim bynta lang da ki nongdie doh kynthei bad shynrang.
U Bah Warjri u la dep batai bad pyni da ka nuksa ryngkat ki tiar ban pyndonkam la ïoh ruh ïa ka jingpynshai na u Bah Spingshon Marshra uwei na ki riew rangbah u ba la ju Islam lynti ïa ki nongrep bad u ba la ju ïa don bynta ha kiba bun ki program jong ka KVK.U bah Marshra haba ai jingkren ha katei ka sngi, u la pynshai ba katei ka jingai jinghikai ka long ka bynta ba nyngkong eh ban wanrah ïa ka khuid jingsuba bad ba ki mar bam kum ka doh bad kiwei kiwei, kin lait na ka jingbit jong ki khñiang jingpang kiba pynsaphriang da ki skaiñ iong kiba boi.
U la ong ruh ba ka jingboi ki skaiñ iong ka dei kaba ma bha, namar ba ha ki kjat ki rah ïa ki khñiang jingpang kiba rit ki bym lah ban ïohi da ki khmat bad haba bam ïa ki jingbam ba ki la boi ki khñiang jingpang ki rung ha ka met u briew bad ki jingpang ba laiphew jait ki mih.
Nongstoiñ, Ïaiong 19: Ka lympung 28th Chief Minister District Level Inter School Athletic Meet 2023, ba la pynïaid da ka District Sports Officer West Khasi Hills District, ka la sdang ha ka sngi balang ha madan NDSA Nongpyndeng, ha kaba ki 26 tylli ki skul bapher bapher jong ka District ki la ïashimbynta.
Ïa kane ka lympung mynta u snem la wan ban plie da ka District Medical Health Officer Nongstoiñ, I Dr S.A Lyngdoh, ha ryngkat ka jingdonlang jong I DSO Kong Balarina Syiem, ki nonghikai na ki skul, ki official bad ki samla pule na ki skul bapher bapher.
Haba kren ha ka jingïalang plie shwa ban sa kyntiew ïa ka lama bad pynbna ba la plie, na ka liang I kongsan I la ai jingkren ban kyntu sha baroh ki rang bad thei ïalehkai ba ki dei ban shimkhia bad ïalehkai da ka mynsiem jong ka jingïalehkai ba shisha.
I kongsan I la ban jur ba wat hapdeng ka jingpynleit jingmut halor ki lynnong kot, hynrei ka donkam ïa baroh hi kum ki khynnah skul ban pynmlien ruh ha ka kam kilan met, namar ka kam kilan met ka dei kaba kongsan tam ban ïoh ïa ka met kaba khiah krat.
Ha ka sngi sdang la pynlong ïa ka ‘march in’ bad ka jingbam smai na ki 26 tylli ki skul bad baroh ki nongïalehkai ki don kumba 1002 ngut kynthup ïa ki kynthei bad shynrang.
Kane ka lympung kan kut ha ka 21 tarik ha kaba u Deputy Commissioner Bah Garod LSN Dykes (IAS) un long u kongsan.
Nongstoiñ, Ïaiong, 19: Ka ophis jong ka tnad bording ha Nongstoiñ, ka la pynbna paidbah ba kan don ka jingduh bording kaba ar sngi kynthih ha West Khasi Hills bad Eastern West Khasi Hills District ka ban sdang naduh ka 9 baje mynstep jong ka 21 tarik haduh ka 9 baje mynstep jong ka 23 tarik u Ïaïong 2023.
U Executive Engineer ka tnad MePCL u Rajib Datta haba ïakren sha ki lad pathai khubor mynta ka sngi, u la ïathuh ba katei ka jingpynduh bor ding ba ar sngi kynthih, ka dei namar kan don ka jingpynkhuid ïa 20 MVA Power Transformer ha 132 KV Grid Sub Station Nongyndeng.
U la ong ruh ba baroh ki shnong ha kitei ki ar tylli ki District, kin shah ktah ha katei ka jingpynduh bor ding.
U la kyntu ïa ki paidbah ba kin ïaishah ha kitei ki sngi, khnang ba yn lah ban pynbit pynbiang ïa ki jingdonkam ha kaba ïadei bad ka bording.
Mawkyrwat, Ïaïong 19: Ka Seng Samla Hima Langrin (SSHL) ha ka 17 tarik u Ïaïong, 2023 ki la leit ban ai da ka dorkhas ha u Chief Executive Member (CEM) jong ka Khasi Hills Autonomous District Council (KHADC), Shillong ban pynsngew ha u halor ka jingpharia bad phiah ïa ka bor ka Iktiar jong ka hima ha kiar bynta ha kaba ïa ka kynhun la lam khmat da u bah P.S.Lyngdoh, u President ka Seng Samla Hima Langrin (SSHL).
Katkum ka Dorkhas ba kum ka Seng Samla Hima Langrin (SSHL) ka la dep ban phah ha u CEM ka KHADC la ong ba na ka liang ki khun samla kiba long ruh ki khun ki hajar hapoh ka Hima Langrin Syiemship, ki pynpaw ïa ka jingsngew-diaw, jingsngew-rem bad ruh ka jingduh jingkyrmen haba ki lap bad shem ba ïa ka Hima Langrin lah phiah bad pharia ïa ka bor ka iktiar ha ki ar bynta bad kane ka da ktah ïa ka burom ka ijot jong ka hima khamtam ïa ka bor jong ka lah dilute ne lah pyntlot noh.
Namarkata, kumba la tip ba ka KHADC lyngba ka Sixth Schedule ba lah pynkhamti ka riti synshar paidbah ha ka Ri India ban peit ban jngoh, ban ri ban sumar ïa ki jingdon jingem ki riti ki dustur jong ka Jaidbynriew, ki kwah ban buh to kane ka jingkylli bad kata ka long, “Naduh mynno had hato ka long be-aiñ ne em katkum ka riti dustur ha ka synshar khad-dar ki hima hapoh ka Ri Khasi ban ïa sam noh ïa ka bor ka Iktiar jong ka ne lah ban ong ban lilam noh ïa ka it ka hima sha ki ar bynta kata ka long ka hima bad ki ‘riew shimet jong ka hima?".
Bad kumta kum ki khun ki hajar ki pynrem jur ïa kane ka jingsngap mynthi jong ka Khasi Hills Autonomous District Council halor kane ka kam ba kumno la ailad mynta bun bun snem khlem da leh ei ei ne pynshitom ïa kita kiba don kti ban lilam noh ïa kane ka bor ka iktiar jong ka hima ha ki ar bynta.
