Namar ba u sngew bishni um ju lah shah ban iohi ba kiwei ki sengbhalang kin lah ban leh ia kano kano ka mat kham palat ban ia u", la kynthah u Bah Syiem.
“Ha ka por ba u dang long nongialam sengbhalang u la kynnoh ia ki nongmihkhmat paidbah kum ki nongkhaii bad kum ki nongsam jingbam hynrei mynta nga kwah ban kylli na u Bah Paul Lyngdoh da kaei ka kyrteng ki paidbah kin khot ia u namar ba ma u ruh u dang sam shatri ia ki briew ka Constituency jong u," la ong u president ka Youth Wing ka HSPDP.“Ngi kwah ban kren shai ba ka party ka kwah ia ka ain kaba khlain kaban iahap bad ka Village Administration Bill 2014 ban pynkup bor ia ki rangbah shnong.
Ngi la ong hakhmat ka sorkar ha ka jingialang ba dang shen ia kane ka jingdawa ka party.
Ngim sngew khia lada thaw ain namar ba kaba donkam ka long ban peit ia ka jingbit jingbiang jong ki paidbah Khasi bad Jaintia", la ong u Bah Syiem.
U la ong ba kumba ka long mynta ka jingdon ka Paragraph 12 A, kam don jingmut ia ki District council ban thaw namar ba lada ka sorkar ka thaw ain ki ain ka district council kan iap noh.
“Ngim lah ban leh klet ia kane ka jingshisha.
Namarkata, ngi dei ban long kiba sngewthuh ym ban shu leh shongshit ia ka mat kaba ktah ia ka im ka jaitbynriew", la ong u Bah Syiem.
Nongstoin, 14 Nailur:Myn ha ka sngi saitjain jong ka taiew ba la lah, ka shnong Rngi Lower Iew Rambrai, ka la pynlong ia ka jingpyn khuid shnong, ha katei ka jingia pynkhuid shnong la wan ban iashim bynta da palat 200 tylli ki long iing lem bad ki briew kiba shong dukan ha katei ka iew Rambrai.
U Sordar katei ka shnong u bah Bullstarwell Marbaniang, u la pynpaw ia ka jingsngew kmen namar katei ka sngi ka la long ka sngi kaba jop bad u la ai khublei kyrpang ruh ia u BDO Nongstoin C&RD Block West Khasi Hills bah V.Swer namar ka jingiatreilang ka jong u ban phah ia ka kali kynshait um, ka fire brigade bad kumjuh ruh ia ka kali kit um jong ka company shna surok ka BSC C&C JV.U la pynpaw ia ka jingaikhublei ba kyrpang khamtam ia ki paitbah nongshong shnong baroh ba kynthup ia ki nong shong shnong ba pura, ki nongshong wai bad ki nongshong dukan kiba la iatrei shitrhem baroh shi sngi ban pynkhuid kham tam namar ba ka la dei ka iew kaba la kham heh ha ka Hima Rambrai.
U bah Marbaniang u la pynpaw ka jingkyrmen kaba skhem ba lyngba kane ka jingsdang ban pynkhuid ia ka shnong ka thaw, kan iarap ban pynsngewthuh ia ki paitbah nongshong shnong ia ka jingkordor ka jingleh khuid na ka bynta ka koit ka khiah bad yn iai bteng ia kane ka kam man u snem, bad u la pynpaw ruh kane kan long ka nuksa ia kiwei pat ki shnong ba marjan ba kin bud lem ia katei ka nuksa kaba bha.
Shillong, 14 Nailur:Katkum ka jing ujor ba ki 25 ngut ki myntri ka Hima Mylliem ki la ujor pyrshah ia u Syiem ka hima Mylliem u Pa’iem Latho Manik Syiem, ia u Syiem khynnah u Thwelson Manik Syiem bad ka Executive dorbar ka hima ki la kynnoh ba utei u khliehduh ka hima Mylliem u la pyndonkam bakla ia ka pisa ka hima Mylliem.
Ha katei ka jingujor ba la soi kyrteng da 25 ngut ki myntri ka hima Mylliem ki la kynnoh ba tang snem kata naduh u snem 2009 haduh u snem 2014 u Pa’iem Latho Manik syiem marwei hi u la sei pisa haduh T.2,16,09,835 tyngka (Ar klur khadhynriew lak khyndai hajar phraspah laiphew san tyngka).
Ki la kynnoh ba katkum ka jingthoh na ka bank Account ka Hima Mylliem kaba don ha Meghalaya Co-Operative Bank Ltd u Pa’iem Latho u la sei bunbah ki pisa kiba ym shym la pyni jing khein satia bad kam shym la paw ruh ha ka Cash book jong ka hima.
Ki la kdew ba ha ka 16 tarik u nohprah, 2011 u Pa’iem Latho u la sei pisa T.5 lak tyngka na bank bad katei ka T.5 lak kam shym la paw ha ka Cashbook jong ka Hima, ha ka 23 tarik u nohprah, 2011 u la sei T.3 lak tyngka na bank bad nalor nangta la pyni ha ka cashbook ba ka hima ka la siew pisa T.13 tyngka sha u Syiem.
Nangta ha ka 31 tarik u nohprah, 2011 u Syiem u la sei biang T.5 lak tyngka hynrei ym shym la paw hi ha ka Cashbook, ha ka 28 tarik u nohprah, 2012 u la sei T.8 lak tyngka bad ha ka 30 tarik u nohprah, 2012 u la sei T.3.68 lak tyngka ( Lai lak hynriew phew phra hajar tyngka) bad ia katei ruh ki la kynnoh ba ym shym la pynshai satia.
Kitei ki 25 ngut ki myntri ka hima Mylliem ki la kynnoh ba ha ka san snem u Pa’iem Latho u la sei haduh T.2 klur tam ka pisa ka Hima Mylliem bad katei ruh kam shym la paw ha ka jingkhein jong ka hima.
Shuh shuh ki la kynthoh biang ha katei ka jingujor ba katkum ki kyndon jong ka Hima u Syiem u lah ban shim tang 1/8 (wei na ka phra) ia ka jingioh nong ka hima Mylliem ha ka shisnem bad katei ka juh ka jingkhein la ju air uh sha ka KHADC manla u snem, hynrei ki la kynnoh ba u syiem ka Hima Mylliem u ju shim bai rneng T.20 lak tyngka shisnem ialade marwei.
Ki la kdew biang ba katkum ka ripod jong ka Hima Mylliem kaba ka pyni sha ka KHADC ha u snem 2010-2011 ki la pyni ba ka Hima ka don pisa T.7,37,561 tyngka ha bank katba katkum ka jingdon shisha hapoh bank lyngba ka jingthoh na bank ka pyni ba ki don T.5,94,104.95 tyngka, ha utei u juh u snem ki pyni ia ka mang tyngka jong ka hima sha ka District Council kaba T.1,77,19,208 tyngka hynrei katkum ka jingthoh na ka bank pat ka pyni ba ka hima ka thep pisa T.42,07,773 tyngka.
Shuh shuh la kdew ba T.50 lak tyngka la phah na ka Account jong ka Hima Mylliem sha kawei pat ka Account jong u briew kaba dei ka Fixed Deposit Account katkum ka Vide FD No 34/107 ha ka 23 tarik u lber, 2006 ha kaba kitei ki 25 ngut ki myntri ki kwah jingshai sha ka Account jongno la phah ia katei ka T.50 lak tyngka.
Namar ka jingbym shai ha ka Cashbook bad ka jingphah pisa sha ka Account ki briew ki bym tip na Account ka hima Mylliem bad halor ka jingbym shai ia ka rukom pynlut ia ka pisa hima, kitei ki 25 ngut ki myntri ka Hima Mylliem ki la dawa na ka District Council ba kan weng noh ia u Pa’iem Latho na ka khet Syiem.
(Nalor kitei ki jingujor ki dang don shuh sa kiwei pat ki bynta ba ki myntri ka hima Mylliem ki la ujor pyrshah ia u Pa’iem Latho Manik Syiem kaba u Rupang un dang iai pynmih ha ki sngi kiba bud).
Nongstoin, 14 Nailur:Mynta ka janmiet, ki bor pulit ka Shallang Police Station, ki la ioh ban kem noh ia u wei u briew u ba ju don kti ban iarap ia ka kynhun kai khlaw na Garo ka ba la tip kum ka GNLA.Ia u tei u briew ba la kem noh da ki pulit la tip kyrteng kum u Bostik M Sangma 28 snem ka rta.
Kat kum ka khubor na u Superintendent of Police ka WKHD, bah S.Nongtnger u la iathuh ba u tei Bostik u dei ruh u khun jong u Bolly M Marak u ba na ka Shnong Awek, kaba dang hap hapoh ka Shallang PS, u tei u runar u la ju don kti bun bha ha ki kam iarap ia katei ka kynhun kaikhlaw GNLA, bad u la iarap ruh ia katei ka kynhun la bun bun snem.
Shuh shuh u la ong ruh ba katkum ka jingioh jingtip kaba tikna na ki nongsyntiat ba stad jong ki pulit, ki pulit ka Shallang PS kila ioh ban kem noh ia u tei u briew na kawei ka jaka ha ka Shnong Rongjeng, la register case ruh pyrshah ia u tei u runar ha Shallang PS bad ka jingtohkit kan dang iaid sha khmat.
Jowai, 14 Nailur:Ki nongialam ka KSU Narpuh Circle hapoh ka jingialam  u Samla P.Mukhim kum u Pre sident bad Samla S.Pynkhlong kum u General Secretary mynta ka sngi ki la leit ban ia kynduh iaka DM&HO, East Jaintia Hills District, ha ophis treikam jong ka ha Khliehriat haka jingiadei bad ki jingduna hapoh ka Lumshnong PHC.Ka seng kala lap ba ki don bun ki jing duna bad kala kyrpad jur iaka DM&HO ba kan sngewbha ban pynbiang iaki jingdonkam jong kane ka PHC  naka bynta ban pynsuk iaki paid nongshong shnong jong kane ka thain.
Kumba ngi tip baroh ba kane ka PHC ka don tang u wei u Doctor u ba shakri bad kumba 14 tylli eiei ki shnong ym d nonguna iaka 18 haduh 20 hajar ngut ki nongshong shnong bad kumba 30 haduh 35 ngut ki nongpang ki wan man ka sngi.
Nalor ka peit nongpang un hap ban leit sha ki miting ne Training ba man ka por bad kane ka buh jingeh iaki paitbah kiba wan shim dawai ne jingiarap manla ka sngi.
Kumta ka seng kala kyrpad jur iaka officer ba don burom ban pynbiang kat ba lah kloi iaki jing donkam ba ha khmat eh kata ban pynioh sa u wei u Doctor, UDA, Receptionist, Staff Quarters, Ice Line Refrigerator, Radiant Warmer naka bynta ki khunlung ba dang kha, Vidal test machine, ki DG set ne ban phah kynriah noh ia u barrel (D.O) naka jaka ba u don mynta kham shaneng khnang ban lait naka jingduh light khah khah hapoh bad kiwei de ki jingdonkam hapoh kane ka PHC.Kumba long mynta ki nongshong shnong kiba hap hapoh kane ka PHC lada jia ba kham jur ka jingpang kin hap ban mareh shaduh Jowai ne Shillong ne Silchar kaba jngai kumba 65KM ne 125 KM ka jing jngai.
Ngim lah ban len baka jingdon jong kane ka PHC ha Lumshnong ka ai shibun ki jingiarap.
Ka seng ka ai ka jingiaroh ia une u Doctor ba mynta uba trei met bad mynsiem naka bynta ka jingbit jingbiang jong ki nongshong shnong kane ka thain.
Kham tam ha kine bnai bad taiew bala leit ka don ka jingjur jong ki jingpang ha shnong Lum Myrli.
Bad ka kitbok kit rwiang ruh ia u bad ki nongtrei jong kane ka PHC Lumshnong ban im sngi haki kam shakri naka bynta u duk u rangli kumba ong ka ktien ka jingshakri ia u para briew dei ka jingshakri ia u Blei.
Shillong, 14 Nailur:Ka jingiaid paidbah jong khyndai tylli ki sengbhalang mynta ka sngi ban pyrshah ia ka Ordinance ka la iaid beit khlem don kano kano ka jingjia.
Kine ki khyndai sengbhalang hapoh ka jingialam ka Hynniewtrep National Youth Council (HYC) kynthup ia ka Ri-Bhoi Youth Federation (RBSU), EJNC, WJNC, HNPF, HANM, HPF, NWYF bad ka JNU, ki la pynlong ia ka jingiaid naduh Motphran haduh phyllaw ka Additional Secretariat ban pynpaw pyrshah ia ka jingpynjari da ka Ordinance ka bym iahap bad pyniap ia ka rukom synshar u Khasi bad Jaintia.
Ryngkat ki jing thoh ba pynrem ia u Myntri Rangbah ka jylla u Dr Mukul, ka sorkar, ki la pyndep ia ka jingiaid kumba ai bor da u Deputy Commissioner ka East Khasi Hills.
Ha ka jingshisha, ki la thmu ban leit iakren bad u Myntri Rangbah ka jylla u Dr Mukul Sangma hynrei namar ba um don ka la pulom noh kane ka jingthmu.
Haba kren ha phyllaw ka Additional Secretariat, u Bah Nickson Dohling u nongialam ka HYC u la ong ba ki don ki myntri sorkar kiba khot iakren ia ki nongialam jong ki sengbhalang hynrei kim treh namar ba kam don jingmut ban leit iakren namar baroh ki myntri sorkar ki dei tang ki peon jong u Myntri Rangbah u Dr Mukul Sangma.
“Ngim treh leit iakren bad ki peon (myntri sorkar) jong u Dr Mukul Sangma.
Ngi kwah ban iakren beit bad u Mukul Sangma", la ong u bah Nickson.
U la ong ba ha kine ki bnai ba la dep ki nongialam jong ka seng ki la dep iakynduh bad iakren ia ki myntri sorkar hynrei katba leit iakren, ki ong ba kin iakynduh shwa bad u myntri rangbah bad lada kin leit iakren mynta ka sngi ruh ka long tang ka jingiadih sha hynrei kam don jingmut eiei.
U la ong ba ki samla ki dei ban long kiba la khreh ban iakhun bad ka sorkar lada kam shym la shah shkor ia ka jingdawa jong ki sengbhalang ban pynduh pyndam noh ia ka Ordinance bad ba ka sorkar ka dei ban sangeh ban lushia ia ki kam jong ka district council ha kane ka jylla.
“Ngim nym shah ba ka sorkar kan thaw ain ia ki bor jong ki rangbah shnong, ki dorbar shnong namar ba kine ki dei ki bynta jong ka district council", la ong u general secretary ka HYC u Bah Roberjune Kharjahrin.
U la ong ba u Myntri ka jylla u Dr Mukul Sangma u la thmu ban pynjot ban pynduh ia ki district council ha kane ka jylla bad ka paw shai ha kaba ha ka jingai tiket sha ka elekshon MDC ha GHADC ar ngut ki khar Muslim ki la ioh tiket.
“Nangne shakhmat lada ngin iakhih beh dkhar, la dei ban iakhih ban beh ia ka Congress", la ong u Bah Kharjahrin.
Kumjuh u President ka HYC u Bah Peter Lawai u la ong ba ka jingiakhih mynta kan long da ka jingstad namar ba kumba la ju iohi ha ki por mynshwa, ka jingiakhih da kaba kieng atiar ka shu kut tang ha ka jingshah set phatok bad ka jingiaum snam khlem poi bad khlem ioh eiei ia u soh.
Baroh ki nongkren na ki sengbhalang bapher bapher ha kane ka jingialang ha Motphran shwa ban ia iaid paidbah ki la pynrem jur ia ka sorkar ba la ialam da u Dr Mukul Sangma kaba thmu ban pynduh ia ka bor synshar shnong da kaba knieh noh na ka district council bad ki la byrthen ba kin nym ailad satia ba kane ka kan jia.
Shillong, 14 Nailur:Ki Rangbah Shnong ki la sdang ban khih met tok ban pyni ia ka dak ka jingiakhih jong ki da kaba pynbna ba kin iaid jai jai ha ka 16 tarik u nailur tawiar ia ka iing sah u Lat ka jylla ka Raj Bhawan.
Katei ka sngi ba ki Rangbah Shnong ki sdang ban pyni ia ki jingiakhih jong ki ka dei ruh ka sngi sdang jong ka Dorbar Thaw Aiñ ka jylla.
Katei ka jingiakhih ki la pynbna ba ka long kum ka dak ba pyrshah ia ka jingpynslem u Lat ban mynjur noh ia ki bill ka KHADC bad JHADC, ban pyrshah ia ka Ordinance 2015 ka sorkar jylla bad ban pyrshah ruh ia ka jingthmu ka sorkar jylla ban thaw ia ki Draft Bill na ka bynta ban pynkupbor ia ki Rangbah Shnong bad ki dorbar shnong.
La pynbna ba katei ka jingiakhih kan sdang da ka jingiakynduh lang jong ki hajan All India Radio ha ka por 11 baje mynstep bad ha katei ka jingiaid jai jai la khot 10 ngut na kawei ka Dorbar jong ki shnong kiba hap ha Sor bad khapsor katba ki dorbar ba kham rit paid pat la khot ba kin wan katba ki sngew kot bor.
Hynrei katkum ki tyllong khubor kaba u Rupang u la ioh lum la ong ba katei jingpynbna ki Rangbah Shnong ki la shim ka dei ka jingpyntreikam ia ka rai kaba nyngkong, katba kiwei pat ki rai ia khih la ong ba ki la dep pynap lypa hynrei ki dang set khop bad kim pat kwah ban pynpaw shabar hynrei la ong ruh ba lada jia ba ka jingdawa bad ka jingangnud jong ki kam seisoh kin sa pynbna pat sa ia kiwei ki rai ia khih kiba ki la dep pynap lypa ha ka thup bad kaba sah tang ban shu pynbna beit.
Shillong, 15 Nailur:Ka UDP Youth Wing ka la takrain kylla ia ka HSPDP kaba la kren dait bad kynthah ia u Working President jongka u bah Paul Lyngdoh.
Ha ka kyrwoh ba la pynlait, u Joint Secretary ka UDP Youth Wing u Bah J Khymdeit u la ong ba ka jingkren dait ka UDP ia u Bah Lyngdoh da kaba niew tang ia ki por mynshwa ka la dei ban pynkynmaw ruh ba ka jingsdang khyllem ka MPA ha ka por ba synshar ka dei namar ba shet kylla ka HSPDP kaba pynieng kyrtong na elekshon shiteng samoi na Umroi ha ka por ba khlad noh u Bah EK Mawlong.
“Kane ka jingshet kylla ka HSPDP ban pynieng kyrtong, ka la pynioh lad ia ka Congress ban jop ha katei ka elekshon", la kynthah sa ka UDP Youth Wing.
Ka la ong ba ka jingkren jong u Bah Pyniaid Sing Syiem ia u Bah Paul Lyngdoh kam iahap eiei namar ba ka UDP ka sngewthuh khambha ia kaei kaba la pdiang ia u bah Paul Lyngdoh.
“Ka jingkren kynthah jong u Bah Pyniaid ka dei tang ka jngthmu ban pynsniew dur ia u nongialam bad ka party kam pdiang da lei lei ruh", la ong u Bah J.Khymdeit.
Shillong, 15 Nailur:Mynta ka sngi u Myntri Rangbah barim ka jylla u Dr Donkupar Roy bad u MLA ka Sohra u Bah Titosstarwell Chyne ki la hiar ban iakynduh ia ki nongtrei ka Mawmluh Cherra Cement Limited (MCCL) ha Sohra ban twad jingtip halor ka jingling jingman ka karkhana thymmai ka bym pat lah ban treikam haduh kine ki sngi.
Ha kane ka jingleit iuhkjat ha kane ka kar khana kaba rim tam ha ka thain, kaba naduh ka por ka Assam, u Dr Roy bad u Bah Chyne ki la iakynduh ia ki  nongtrei  ban kylli ia kiei ki daw ba kane ka karkhana kaba shna da ki tiar thymmai kam pat shym la lah ban treikam haduh kine ki sngi hapdeng ka jingkular kaba bunsien na ka sorkar.
Katkum ka jingiakren jong ki bad ki nongtrei kane ka karkhana kaba don lang u general manager, work manager bad kiwei, la iathuh ba ka daw ba kongsan bym pat lah ban pyntreikam ia kane ka karkhana ka dei namar ba dang don ki jingthut ha ki bor ki bor namar ba ki dei kiba dang thymmai.
Ha ka jingshisha, la dep pyrshang ban pyntreikam ia ki mashin ba la dep buh ha kane ka karkhana la katto katne bnai hynrei hapdeng kane ka jingpyrshang, la lap ia kiba bun ki jingthut ha ka rukom pyndait ia ki mashin bad hap ban pynbiang thik pa thik.
“Kane ka dei kawei ka daw ba ka la pynlong ia kane ka karkhana pynmih dewbilat ka sorkar ban khlem pat lah ban pyntreikam", la iathuh ki bor ba dei peit ha kine ki nongialam ha ka jingiakren bad ki.
Katkum ka jingiathuh jongki, la buh thong ba ka jingpyntreikam pura ia kane ka karkhana kan sdang noh naduh mynta u bnai hi namar ba ki jingthut kiba sah ban shna ki don sa tang katto katne tylli ki bynta bym slem shuh ban pyndep.
Ha kawei ka liang, u Dr Don u la ong ba ka jingslem ka karkhana ban treikam ka dei namar ba ka sorkar kam shym la pynlait pisa thikna kaba la buh jingeh ia ka jingpyndep ia ki jingshna ia ka.
U la pynpaw ba ka long kaba donkam ban pynkhlain biang ia kane ka karkhana ban pynlong kaba treikam ban ai ia ka jingshakri ia ki nongtrei bad ia ki jingdonkam jong ki paidbah ka jylla.
Katba u Bah Titosstar Well Chyne u la ong ba ha ka jingshisha ka sorkar ka la dep kular kham mynswa ban pyntreikam noh ia kane ka karkhana hynrei khlem lah ban urlong.
U la ong ba ka jingbym lah kane ka karkhana ban treikam, ka la buh ka jingeh ia ki nongtrei kiba hap trei khlem ioh tulop haduh 9 bnai eiei mynta.
“Mynta ka sorkar ka dang pynlait ia ka tulop jongki ar bnai bad shen kan sa pynlait biang sa ar bnai", la ong u MLA ka Sohra bad bynrap, ba kane ka la jia namar ba u la dep iakren bad u Myntri Rangbah ka jylla u Dr Mukul Sangma ba un peit lem ia ka jingeh jong ki nongtrei kane ka karkhana bad ban pynthikna ba kane ka karkhana ka dei ban treikam noh kloi.
Katkum ka jingong u MLA ka Sohra, ka sorkar ka la dep kular kham mynshwa ba kan pyntreikam noh ia kane ka karkhana ha u bnai Nohprah 2014 hynrei la jan shi snem na kaba ka la dep kular, khlem pat urlong satia.
Kane ka karkhana kan pynmih dewbilat 600 metric ton ynda la treikam ka karkhana ba la pynthymmai ha ka shi sngi bad kan sa lah ban pynmih haduh 1200 metric ton u dewbilat ynda la kham iaid ka jingtreikam.
Katkum ka jingiathuh jong ki nongtrei ka karkhana, ka jingbam dewiong kan duna bun shah ban ia ka karkhana kaba rim namar ba la shna ia ka da ka juk stad ba mynta.
Lad ban kdew ba kane ka karkhana ka sorkar ka la sangeh ban treikam la shi snem eiei mynta naduh ba ki mashin jong ka karkhana kaba rim, kim lah shuh ban treikam namar ka jingtymmen bad kane ka la buh ka jingeh ia ka sorkar jylla ba kan siew ia ka tulop jong ki nongtrei haduh ba ka la phah ia 118 ngut na ki 349 ngut ba kin shong thait mon sngewbha noh da ka Voluntary Retirement Scheme (VRS) kaba dang iaid ha ka jingpynkhreh haduh mynta.
Shillong,15 Nailur:Ha ka jing ialang sam sanad sha ki 30 ngut ki Rangbah Shnong kijba hap hapoh ka hima Mylliem u CEM ka KHADC u bah Pyn shngaiñ N Syiem u la ong ba ka por ka la dawa ba dei ban ai jaka na ka bynta ki Khliehnong synshar ba kin ioh ban rung lang hapoh ka Executive Committee ka KHADC.“Ia kane ka bynta ngi la ia kren hapoh ka EC, ka la don ruh ka jingsngew iahap na ki dkhot ka EC ba donkam ban ai jaka ia ki Khlieh nongsynshar ba kin ioh rung hapoh ka EC" ong u bah Pynshngaiñ.
Katkum ka jingong jong u u la ong ba ka jingdonlang ki Khlieh Nongsynshar ka long ba kin ai jingmut kiei ki bynta kiba hap ban leh na ka bynta ban iada kyrpang ia ka riti ka dustur.
U la ai jingmut ruh ba donkam ia ki Dorbar Shnong , Dorbar Raid bad Dorbar Hima ba kin thaw ia ka thup kyrteng thep vote jong ki khnang ba ki lah ban phah ia ki nongmih khmat jong ki sha ka Federation of Traditional Dorbar kaba la thaw ha ka Dorbah ha madan Polo ha ka 5 tarik u nailur.
U la ong ba ka EC ka dang pyrkhat ban thaw dur ia ka FTD khnang ba kan lah ban pynmih ia a thup kyrteng jong ka ha manla ki shnong ba ki shnong kin phah ia ki nongmihkhmat jong ki.
“Ka jingdon jong ki nongmihkhmat na ki Dorbar Shnong, dorbar Raid, Dorbar Hima kan pyrkhing ruh ia ka rukom treikam ka EC ha kaba ka EC kan ym lah ban leh ia ki kam katba ka mon" u la ong biang.
Katkum ka jingkren jong u u la ong ba ka jingdon jong ka FTD kan weng noh ia baroh ki jingartatien bad ki jingsuba sniew halor kino kino ki rai ba la shim ka EC namar ba ki Khlieh nongsynshar ruh ki don bynta lang ha ka ban shim rai.
“Ka por ka la dawa tyngeh ba ngin ia tylli kawei mlon ban ia khun ia ka jingshah wan tyllep ha ki Aiñ kiba na bar la ka dei na ka sorkar jylla ne sorkar pdeng" ong biang u bah Pynshngaiñ.
Shillong, 15 Nailur:Ka dorbar jong ka Meghalaya Legislative Assembly kan sdang lashai ka sngi ka 16 tarik Nailur kaban neh haduh ka 23 tarik.
Ha kane ka dorbar ki dkhot ka liangpyrshah ki la pynkhreh ban wanra da ki kynja rai halor ki mat ba kham kongsan kum ka jingbym don pisa ka sorkar, ka jingmih ka kynrum kynram ia ki bor synshar shnong, ka koit ka khiah bad kiwei ki mat ba ktah ia ka jylla.
Hynrei ha kajuh ka por, katto katne ki dkot ka liangpyrshah ki la pynpaw ia ka jingsngew bynniaw ia ka jingbuh dorbar tang khyndiat sngi namar ba ka dorbar kan long tang ha ka 16, 17, 21, 22 bad 23 tarik.
Ka 16 bad ka 23 tarik kin nym ioh ban iakren eiei namar ba la buh prokram tang ia ki kam ka sorkar.
Shillong, 15 Nailur:Ki don haduh kumba 54 tylli ki tiar ba la buh ha ka museum ka  Art and Culture ki la jah ka Captain Williamson Sangma State Museum kaba don ha State Central Library.
“Katkum ka jinglap ba la pynlong ia ka jingtohkit, ngi la shem ba ki don haduh 54 tylli ki tiar ba la shah tuh na ka State Museum,"  la ong ka director ka Art and Culture ka kong Matsiewdor War ha kane ka sngi Hatmajai.
Ka la ong ba ki la ong ba ki tiar kiba shah tuh ki lah ban kham bun na kaba lap mynta namar ba dang pynlong ia ka jingwad bniah halor kane.
“Hynrei hadien ba la  pynlong ia ka jingwad kaba bniah na ki lai tylli ki museum ha Tura, Jowai bad ha Chilpigram, Guwahati, ngi la lap ba katto katne ki tiar kiba ngi shem ba ki la jah na kine ki museum.
Ka dei ka rukom namar ba ngi pynkynriah ia kine ki tiar na kawei ka museum kaba heh sha kine kiba rit" la ong ka Kong War.
Ka  director ka la ong ba ka long kaba eh ban wad ia ki daw halor ka jingjah jong kine ki tiar namar ba ka jingsdang ban shim ia ki ka la sdang naduh u snem 1976.
Ka la ong ba ki la ujor ejahar halor kane ka jingjah jong ki tiar naduh u snem 1984, 1992, 1994 bad 1999.
‘Hynrei ngim don ka rekod ha ka tnad shaphang kine ki tiar kiba jah watla la ujor ejahar.
Wat ki pulit ki shem shitom ban wad ia kine", la ong ka Kong War.
Ka la ong ba ka jingjah jong ki tiar ka lah ban dei ha ka por ba kynriah ia ka iing dorbar ha katei ka jaka na Khyndailad.
“Ym don ba tip la ki tiar la kynriah ne em namar ba kam don kano kano ka jingtip halor kane kaba biang halor kane", ka la ong.
Katkum ka jingong jongka, ki don katto katne ki tiar ba jah ha ka por ba ki  museologist ki la pynlong ia ka jingpule bniah  ia ka Accession Register ha u snem 2009.
“Ha ka jingshisha, u ophisar ka  Accountant General (Audit)  la lap ba ka jingjah jong phra tylli ki tiar bad dei u museologist uba la pynthikna ba ki tiar kiba la jah ki don haduh 54  tylli," la ong ka Kong War.
Ka la ong ba kan sa thoh sha ka sorkar ban pynlong ia ka jingwad bniah ia kine ki tiar kiba la jah.
“Ngi donkam ia ka  jingiatreilang jong ki pulit ha ka jingwad bniah" la ong ka director.
Ban thung ia ka jingtohkit kan shong ha ka mon jong ka Sorkar, ka la ong bad bynrap ba, maka shimey ka sngew ba ka long kaba bha lada ka sorkar kan thung da ka jingtohkit kaba laitluid halor kane ka jingjah ki tiar.
Shillong, 15 Nailur:Ka Meghalaya Peoples Human Rights Council (MPHRC) ka pynpaw ïa ka jingsngew khia kaba jur ïa ka jinghiar dor ka jingsynshar paidbah ha kane ka jylla, namar ka jingjur palat ka jingshah khñiot beiñ bad jing bymsuidkhai ïa ki hok longbriew manbriew ba la pyndonkam bakla palat pud da ka Sorkar, kham tam ban khang lad ïa ka hok laitliud ban ïalum ne ïasnohkti lang ha ki Lympung Paidbah lyngba ki jingïakhih kiba jai- jai na ka bynta ban pynpaw ne pynïeng nia ïa ka rukom treikam jong ka Sorkar.
Kum shibynta ban rakhe kyrpang ïa ka International Day of Democracy ne ka Sngi rakhe kynmaw burom ïa ka sngi jingsynshar paidbah ha shityllup ka pyrthei, Ka MPHRC ka dawa ïa ka Sorkar jylla ba ka dei ban ithuh ïa ki Lympung Paidbah kum ki kynhun kiba lah ban ïa treilang bad ka Sorkar lyngba ka sur paidbah khnang ban dup lah ban wanrah ïa ka synshar ka khadar ka basuk basaiñ.
“Hynrei ka long kaei kaei kaba sngewkhia jingmut pat ban ïohi ba ha kum kine ki por, ki Lympung Paidbah ki la shah khem pynrit noh namar ka jingkhñoit bor palat ka sorkar da ka jingtuklar ne mushlia be-aiñ kiba ktah matïong pyrshah ia ka ka hok longbriew manbriew tad haduh ba la pynlong pat ïa kum kine ki Lympung Paidbah ba kin shim da ki lynti jong ka jingïakhih kum ka khen khatduh ban pyrshah ïa ki buit treikam bad jingbanbeiñ ka Sorkar ka ïa ka sur u paidbah" ong u Bah Dino D.G.Dympep, Chairman ka MPHRC.Ym lah ban len ruh ba ha kine ki por la sakhi ïa ka ka jingbam sarang noh jong ka jingsynshar paidbah namar ka jingdon ki briew kiba kwah ban leh don bor haduh ban da ïuhroit noh wat ïa ka Hok longbriew manbriew khamtam eh na ki bor Pulit kiba ju shim ïa ka aiñ ha kti lajong ha ka kyrteng jong ka suk ka saiñ, ki Nongtrei Sorkar kiba pyndik ïa ki paidbah haba ki leit ban kyrpad ïa ki jingdonkam jong ki ha ki ophis treikam , ki seng shimet kiba pyrshang ban ban ïoh tih noh ïa u mar poh khyndew kum u uranium ki long kato kane ki nuksa.
La sakhi ruh ba ha ka jingsynshar paidbah mynta la kynrei palat wat sa jingbamsap da ki briew sorkar tad haduh ba kane ka jingbamsap ka la bam kruiñ wat ka ïoh ka kot jong ki briew ha kane ka jylla.
Namarkata, ban dup lah ban ioh ïa ka jingsynshar paidbah kaba khuid bad ba ki paidbah kin lah ban shongsuk shongsaiñ donkam ban nang ïai pynkhlaiñ shuh ïa ki Lympung Paidbah khnang ban ïoh peitgnor bha ïa ka jingtreikam ka sorkar.
Ka sorkar ka dei ban da pan jingmut bad sngap ïa ka sur jong uba bun baling lyngba ki Lympung Paidbah khamtam eh ha shwa ban thaw ne pruid dak ïa kino kino ki Aiñ lah ban ktah ïa ki riti-dustur jong jaitbynriew.
Kyntang ïawai ka MPHRC ka dawa na ka Sorkar ba ka ka mynsiem jong ka synshar paidbah ba shisha ym dei ban pynrit pynswai noh tang ha ki symboh kyntien ba shong kynrong; ki jingkut jingmut ba shisha ryngkat bad ki kam ki dei ban long ki atiar kiba khlaiñ ban pynïoh ïa ka suk ka sain, ka hok laitluid bad ka jingsynshar paidbah kaba khuid bad kaba ñiewkor ïa ka hok longbriew manbriew bad ki jinglaitluid ba tynrai kum ka jingangnud ba ha khlieh tam jong u luk u lak.
Shillong, 15 Nailur:Ka Conderation of Ri Bhoi People (CoRP) ki la lap ba ka surok sha shnong Mawdem kaba la bna nam ha Ri lum Khasi-Jaintia na ka jingwan jong ka Balang Presbyterian kum ka Balang ba nyng kong ha them Ri Bhoi, pynban la lap ba ka shnong Mawdem ka long kaba dangsah dien eh ka thain Ri Bhoi sepngi, ha kaba ki paidbah ki hab ban mad ia ki jingshitom bad jingjynjar.
Kawei na kane ka dei ka jingsniew khlem akor ka surok kali wat hadien 40 snem ba ioh ia la ka jong ka jylla.
Ka CORP ka la ong ba ki paidbah katei ka thain ki ki la hap ban iaid da ka kjat haduh 15 kilometer eiei ban poi sha ka shnong Warmawsaw ban leit shim dawai ne shah sumar haba pang ba shitom, kumba paw katei ka shnong ka la shah ieh bein ha ka sorkar jylla bad ba ka Sub Centre kaba la shna la san snem ban ai jingshakri ia ki paidbah ha ka pang ka shitom ka la kylla iingjah.
Hadien ka jingiamir jingmut bad ki nongialam ka CoRP, ki riew rangbah ki la pynpaw ba ka jingeh ba ki paidbah ki kynduh ha ka khaii pateng bad ka pang ka shitom ka dei tang namar ba katei ka shnong kam don surok ba biang ha kaba ki hab ban mad ia kane ka jingeh bad jynjar na ka por sha ka por bad ka surok ba la pyntrei da ka tnad PWD ka long pung ktieh bad ki kali kim lait ban iaid lait noh ki trok ne ki jeep.
Halor kane u Bah Jobin Patho, u Sordar barim ka shnong Mawdem ula ong ba ki la leit ban kyrpad ia ki nongmihkhmat kynthup ia u MLA/MDC ban pyndep noh ia ka surok ban siang rong na Warmasaw sha Mawdem , hynrei kane ka jingangnud kam shym la urlong wat hadien bun bun sien ba ki la leit ban pan jingiarap na ki nongmihkhmat.
“Kaba donkam tam ia kane ka shnong ka dei ka surok bad lada ka surok ka biang kan don ka jingkylla ha kane shnong ha ka kamai kajih bad ka roi ka par", ula ong bad bynrap ba bun ki paidbah ha kane ka thain ki im ha ka rep ka riang hynrei bun ki mar rep ki shu sepei namar ban kit ruh da ki briew ruh kim im shuh wat tang ka bai sngi ban poi sha ki iew ki hat.
Kumta, na ka liang ka CoRP ryngkat ki riew rangbah ki la rai ban leit ai da ka jingthoh sha ki bor ka tnad PWD ban dawa pyndep noh ia katei ka surok kaba long u budlum ia ka roi ka par jong ka thain bad kumjuh ruh ban pyntreikam noh mardor ia ka sub center kaba la kylla iingjah la san snem.
Shillong, 15 Nailur:U Syiem ka Hima Mylliem u Pa’iem Latho Manik Syiem mynta ka sngi u la ai Sanad thymmai ia ki 30 ngut ki Rangbah Shnong kiba hap hapoh ka Mawlai Town Dorbar, ka Shilliang Umkhen, Mawpat bad Pynthorumkhrah.
La sam ia katei ka sanad thymmai ban pynkupbor ia ki Rang bah Shnong ha Audi torium ka Polytechnic Mawlai.
Ha katei ka sngi la donlang u Chief Execu tive Member ka KHADC u bah Pynshngaiñ N Syiem, u Deputy CEM bah Process T Sawkmie uba dei ruh u MDC jong ka Mawlai, u bah James Ban Basaiawmoit-MDC ka Mawkhar-Pynthor Umkhrah, u bah Lamphrang Blah-EM ba peit ia ka Elaka, u bah Donevan Kharwanlang, u President ka Synjuk Ki Nongsynshar shnong ka Bri u Hynniewtrep u Dr.Werlok Kharshiing, ki nongkitkam jong katei ka Synjuk ha ryngkat ki myntri ka hima Mylliem ba kynthup ia u myntri K.Langstieh, myntri M.B Kharlukhi, myntri Kharsati, myntri Pathaw bad myntri Kharbukhi.
Shuwa ban sam ia ka sanad sha ki 30 ngut ki Rangbah Shnong la don ka jingialang lyngkot kaba la pyniaid da u Pa’iem Latho manik Syiem bad la ioh ia ki jingkren na u CEM bad kumjuh ka jingpule ia ki kyndon ba ka hima Mylliem ka la buh ia kitei ki Rangbah Shnong ba kin bud beit bud ryntih.
Haba kren ha katei ka jingialang u bah Pynshngaiñ u la ong ba katei ka dei ka sngi sah kynmaw ba ki bor ka KHADC ki ia kynduh khrui bad ki Rangbah Shnong bapher bapher na ka bynta ban aiti ia ki Sanad.
U la kren ba ha kine ki sngi donkam ban tehsong ia ka jingiatylli khnang ban lah ban ia khun ia ki umsaw kiba thmu ban wan tyllep ia ka ri bad ka jaitbynriew bad u la pynpaw ba donkam eh mynta ia ki nongmihkhmat paidbah bad ki MDC ba ki buh ia ki jingmyntoi party bad ki jingmyntoi shimet jong ki shadien hynrei ki dei ban buh ia ka ishu jong ka jaitbynriew shakhmat.
U la pynkynmaw ba ha katei ka Sanad thymmai la pynkupbor ia ki Rangbah Shnong da ka aiñ kaba la pynskhem da ki Rules jogn ka KHAD Appointment and Succession of Chief and Headmen Rules 2015 kaba la pass ha ka dorbar kyrpang ka KHADC.U la pynpaw ruh ka jingsngewnguh ia ki MDC kiba don ha ka liang pyrshah ia u bah Teiñwell Dkhar, bah Donkupar sumer, kong Rona Khymdeit , bah Adelbert Nongrum bad u bah James Ban Basaiawmoit kiba la buh ia ka jingsngew party shadien hynrei ki la mih shakhmat ban ia soi lang na ka bynta ban pynlong ia ka Dorbar kyrpang, “Ka donkam ban soi 20 ngut ki MDc ban ioh ban pynlogn Dorbar kyrpang, ngi ia don tang 16 ngut ka eh shisha ia ngi, hynrei da ka jingiatreilang jong ki ngi la ioh pynlong ia ka dorbar bad ban pass ia katei ka Rules" ong u bah Pynshngaiñ.
Lah ruh ban kdew ba ha katkum ka jingpule u myntri M.B Kharlukhi ia ki kyndon kiba don ha katei ka sand katto katne na ki ki kynthup ia ka jingkhanglad ia ki Rangbah shnong ba kin dawa bai burom haba don ka jingiadie ia thied jaka ha ki shnong jong ki laitnoh lada ka don ka jingtyrwa hi na ki trai kiba sngew burom, la khanglad ban khniot dor ia ka bai rung shnong ha kaba la ong ba kim dei ban shim palat than ia ka dor bad kiwei pat ki kyndon.
Lah ruh ban kdew ba ha katei ka jingsam sanad ha Mawlai ki dang don shuh shuh ki shnong kiba hap hapoh ka Mawlai hynrei ki bym hap hapoh ka Mawlai Town Dorbar kiba dei ki shnong kiba don sha kham kyndong ka Mawlai kum ka Umrynjah bad kiwei, hynrei ia kitei ki shnong la ong yn sam pyndep ia ki sanad jong ki ha ka taiew ka ban wan ha ing sah u MDC ka Mawlai u bah P.T Sawkmie ha Mawlai Nongpdeng.
Shillong, 15 Nailur:Ka Bharatiya Janata Yuva Morcha (BJP Youth Wing)  Meghalaya ka la pynher shithi sha ka myntri ka Human Resource Development ka Smriti Irani  ban iathuh ia ka jingmih ka kynrum kynram ha ka skulbah North Eastern Hill University (NEHU) namar ka jingbym don u Vice-chancellor ba pura.
Ha ka shithi, ka party ka la ong ba ki don haduh kumba 65 tylli ki kolej ha  Meghalaya kiba pyniasoh bad ka NEHU  kynthup ki kolej shimet bad ki skulbah bym dei sorkar.
Ka jingbym don u Vice Chancellor ba pura ka la ktah ia ka jingtreikam kane ka skulbah bad ruh ia ki kam ki jam jong ki samla pule.
“Ka la ktah ia kumba  4000 ngut ki samla pule ka NEHU",  la ong ka BJP Youth Wing.
Ka la ong ruh ba ym lah ban shim ia ki rai ba donmkam ba kongsan namar ka jingbym don u VC ba pura.
Halor kane, ka BJYM ka la kyntu ia ka myntri ba kan leh eiei mardor ia kane khnang ban ioh da u Vice-Chancellor ba pura.
Shillong, 15 Nailur:Mynta ka step ki pulit ka nongbah Shillong ki la lap ia ka metiap jong kawei ka ‘thei samla na Rynjah.
Katei ka metiap ka dei jong ka kong Ebansara Mawrie, 27 snem karta kaba shong basah ha Rynjah, ha kaba la lap ia ka metiap jong ka na ka jaka kaba don shadien ka ITI Rynjah na kawei ka Wah kaba pyniakhlad ia ka Rynjah bad ka Law-U-Sib.
Katei ka ‘thei samla ka la jah na la iing naduh ka sngi palei jong ka taiew ba la dep bad ha katei ka por ba ka jah rngai na iing ka la leit ryngkat bad u para ar kmie jong ka u Ricky Mawrie, 22 snem karta hynrei naduh katei hi ka sngi kam shym la wan phai iing satia bad u Ricky ruh u la jah rngai.
La iathuh ba ka jingleit ryngkat jong ka kong Ebansara bad u Ricky ka long da ka jingmut ban ia leit Guwahati, ong ki tyllong khubor bad dei halor katei ka jingtip ba ki pulit ki la ioh ban kem ia u Ricky na nongbah Guwahati mynhynnin ka sngi.
Hadien ba la shah kem ha ki pulit la ong ba u Ricky u la phla ha ki pulit ba u la batbor bad pyniap ia katei ka hynmen ar kmie lajong, bad u la ialam ruh ia ki pulit sha katei ka jaka kaba don ha Rynjah kaba la jia ka jingjia.
Haba la poi ha katei ka jaka ki pulit ki lap nyngkong eh ia ka slipar jong katei ka samla kaba don shiliang sha kawei ka jaka bad shiliang sha kawei pat ha ki bynta jong ka Hospital kaba don ha ITI Rynjah, hynrei kham hadien ki la lap ia ka metiap ha kawei ka Wah bad ka metiap ka la long lyngkhuit.
Ki pulit ki dang tohkit bniah ia u Ricky ban lap ia ka jingshisha baroh ne ioh don kiba dang donkti shuh shuh ha katei ka jingjia.
Shillong, 15 Nailur:U Deputy Com missioner, Ri Bhoi District, Nongpoh u la pyntip paidbah ba baroh ki ophis sorkar, Revenue bad Magisterial Courts, ki jaka pule ha Ri-Bhoi kin khanglut ha ka 18 tarik u nailur bad kan dei ka sng shuti namar ka jinglyng khuh snem ka Unitarian.
Shillong, 15 Nailur:Ka UDP mynta ka sngi ka la pynbna sa 3 ngut ki kyrtong elekshon jong ka ki ban ia khun ha ka elekshon MDC ha GHADC ka ban long ha ka 12 tarik u risaw.
Kitei ki 3 ngut ki kyrtong ki long u Pangseng R Marak na Gasuapara, u Kredith son Ch Marak na Asanang bad u Balnash R Marak na Rongrong Konstitwensi.
Shillong,16 Nailur:Ka sorkar ka la rai ban nym ai license ban buh dukan kyiad ne die kyaid hapoh 200 meter na jaka ba don ka jaka mane blei, ki skul bad hospital.
Ia kane ka rai la shim da ka kynhun myntri ka sorkar jylla kaba la iashong mynta ka sngi.
Ka sorkar ka la pdiang ia ka jingai jingmut ka tnad Excise katkum ka Sub rule 2 ka Rule 183.
U Myntri Rangbah ka jylla u la ong ba ha kane ka jingpynkylla, ym shah ban buh dukan die kyaid, ne iadie kyaid hapoh ka jingjngai kaba 200 meter na jaka mane, ki jaka pule, ki hospital.
Nalor kane, ka la rai ruh ban nym shah ban buh dukan die kyiad hapoh ka jingjngai kaba 100 meter na surokabh hynrei ha ki nongbah ba iaid ki surokbah, la pynjynsur sha ka 50 metre.
Baroh ki dukan die kyaid kiba la don ha kine ki jaka ba la mana, la bthah ba kin kynriah hapoh hynriew bnai lym kumta, ka sorkar kan leh ia kaba donkam.
“Ia kane ka jingpynkylla ia ka kyndon ka donkam hadien ba ka VAT ka la batai ba donkam ban don sha jngai ki jaka die kyaid", la ong u Myntri Rangbah.
Ka Supreme Court ruh ka la bthah ia baroh ki jylla ban peitngor bha ia kane khnang ban pynthikna ba kan nym don kano kano ka jingjia aksiden.
Shillong, 16 Nailur:Ka sorkar ka la pynkiew ia ka tulop jong ki MLA barim ha ka jylla na ka 10 hajar sha ka T.17 hajar ha ka shi bnai.
Ia kane ka rai la shim da ka kynhun myntri kaba long jingialang mynta ka sngi.
Ka jing ialang ka la pdiang ia ka Legislative Assembly Members Family Pension Amendment Bill, 2015 ban pynkiew ia kane ka tulop ki shakri paidbah.
Shillong, 16 Nailur:Ka HANM Women’s Wing ka la pynbna ba kan shong sha thngan khlem pud ha khmat ophis ka PWD Nongpoh ha ka 21 tarik mynta u bnai bad ka jingshah thngan jong ki kan sdang shuwa ka por 12 baje shiteng sngi, ia kane la pynbna da ka President jong ka HANM Women’s Wing ka kong Bety Jyrwa haba kren sha ki nongthohkhubor mynta ka sngi ha Shillong Press Club.
Ka kong Bety Jyrwa ka la ong ba katei ka rai ka HANM kynthei ban shong shah thngan ka dei halor ka jingbym patiaw ka sorkar jylla ia ka jingdawa jong ki kaba la shu sahkut khlem long kam la shisnem mynta.
Ka jingdawa jong katei ka seng ka long ba ka sorkar ka dei ban shna ia ka surok naduh 13 mer shaduh sha Umtyrnga, khamtam ka surok na 13 mer sha joibir (Killing) kaba jngai 5.05 kilomitar.
Katkum ka jingiathuh katei ka nongialam jong ka HANM kynthei ka la ong ba ha ka 10 tarik u rymphang katei ka seng ka la phah ia ka jingdawa sha ka sorkar hynrei haduh mynta ka la ong ba ka sorkar kam shym la leh eiei bad dang shen ka la ong ba ka sorkar ka la pynphai noh ia ka DPR ba la shim jingkhein ban pynlut na ka bynta ban shna ia katei ka surok.
Kumba ka long mynta ka kong Jyrwa ka la iathuh ba ki briew jong katei ka thain kaba don ha Ri-Bhoi District ki ia kynduh ia kiba bun ki jingeh namar ka jingbym don ia ka surok lajong , bad ki jingeh ki long ym tang ha ka pang ka shitom ka iaid ka ieng hynrei kaba jingeh kaba ki paidbah ki ju ia kynduh khah khah ka dei ka jingshah pyndik ha ki shipai bad pulit Assam namarba kumba long mynta ki paidbah ki iaid lynti na ka surok jong ka sorkar Assam.
Ka la iathuh ba ki don haduh 20 tylli ki shnong kiba hap ban iaid lynti lyngba katei ka surok Assam.
Katba u President Rangbah katei ka seng u bah Lamphrang Kharbani u la ong ba kaba sheptieng eh na katei ka jingpynphai ka sorkar ia ka DPR ka dei ioh ba kan long kum ka surok na Weiloi sha Rangblang kaba duhei noh ia ka hok jong ka.
Ka kong B.Sungoh Secretary Women’s wing ka la ong ba kham mynshuwa ka sorkar ka la pynpaw jingeh ba kam lah ban shna surok hangtei namarba ka hap ban siew pisa ia ki trai jaka hynrei mynta pat ka la ong ba ki trai jaka baroh ki la ai sngewbha khlem da kheiñdor ia ka sorkar ba kan shna surok pynban ka sorkar kam shym la phai khmat khyndiat ruh sha katei ka thaiñ.
Ki nongialam ka HANM ki la pynpaw ba ha katei ka jingshah thngan kaba khlem pud kin don bun ngut ki dkhot jong ka HANM ki ban wan ban ia shim bynta bad ka khot ruh ia ki riew paidbah kiba sngewkhia halor katei ka mat dawa ba kin wan ban kyrshan lang ia katei ka seng.
Nongpoh 16, Nailur:Mynta ka sngi, ka Confederation of Ri Bhoi People, (CORP), ka la lap da ki spah tylli ki kali kit syiap ki la shalan beaiñ sha Assam na wah Umtrew kaba don ha ri-Bhoi bad la suba jur ba kane ka kam la donkti lang ki briew sorkar Meghalaya.
U Working Pre sident ka CORP u Bah Bandari Ryntathiang u la ong hadien ba ioh jingtip ia ka jingshalan pathar ia u shyiap sha Assam ba khlong na wah Umtrew, ka seng kam lah ban shu sngap halor kane khlem wad ia ka jingshisha.
Kaba sngew lyng ngoh ka long ba ka seng ka la lap ba ia kane ka kam la donkti ruh ki briew sorkar na kane ka jylla Meghalaya ban shalan ia u shyiap bad ruh ban tih bad pynsniew dur ia ka wah Umtrew.
“Kine ki briew ki dei kiba ju shim kabu ruh ha ka kyrteng jong ki “, la ong u Bah Ryntathiang.
Ka tnat Forest kam shym la leh eiei haba ka iohi pyllein pyllein ia kane ka kam shalan pathar kaba la pynjot ia ka wah bad ka mariang na ka jingtih bad khlong shyiap.
Hynne ka sngi, ka seng ka la ioh ban bat ia ki katto katne tylli ki trok kit shyiap ban leit aiti sha ki bor jong ka Forest ha 12 Mer hynrei tang hadien katto katne por u ophisar u la pynlait noh ia kitei ki trok khlem ka jingpyntip lem ruh ia ki nongialam ka seng.
Ki don haduh kumba 6 tylli eiei ki trok ba la shah bat ha ka seng namar ka jingkit shyiap beain.
Shillong, 16 Nailur:Ka Seng ki trai trok ne ka Meghalaya Commercial Truck Owners and Operators Association (MCTOOA) ka la pynpaw ia ka jingpyr pyrshah ia ka jingthmu ka sorkar jylla ban tuklar noh ia ka bor jong ki district council ha ka jylla.
Ha ka kyrwoh ba la pynlait ha kane ka sngi u Blei, u president ka MCTOOA u bah Augustine Shanpru u la ong ba ka jingtuklar ka sorkar ia ka bor bad ka iktiar jong ki district ka dei eiei ka jingthmu ha lyndet halor kane ban pyrshah ia ki riewlum kiba hap hapoh ka jingpeit jong ka district council.
“Kajuh ka sorkar kaba thmu ban pynkhain ia ki district council bad kajuh ka ka sorkar ka thmu ban pynduh noh ia ki district council", la ong u Bah Shanpru.
U la ong ba ha ka jingshisha ka kam rangbah shnong ka dang sah kut ha ka iing kashari ka Supreme Court bad ka High Court hynrei kumno ka sorkar ka tuklar haba ka kam ka dang sahkut ha iing kashari.
U la ong ba naduh ba la thaw ia ka district council, ia ka bor jong ki rangbah shnong bad ki syiem la peit da ka maka hi katkum ka sixth scheduled hynrei mynta ka sorkar ka la thmu ban pynduh syndon da kaba knieh ia ka bor jong ka district council.
Ha jaka ba ka sorkar kan knieh ia ka bor ka district council, ka la dei ban pynleit jingmut ban thaw noh ia ka Mining Policy kaba dei ka kamram jongka, la ong u Bah Shanpru.
Shillong, 15 Nailur:Lashai ka sngi ka 16 tarik u nailur, 2015 ki Rangbah Shnong kin iaid paidbah jai jai tawiar ia ka iingsah u Lat ka jylla ka Raj Bhawan.
Ki tyllong khubor ki la iathuh ba kin don palat ia ka 500 ngut ki Rangbah Shnong bad ki nongialam ki dorbar Shnong ki ban wan ban ia shim bynta ha katei ka jingiaid paidbah.
Katkum ka jingkhein ba la ioh lum la ong ba katei ka 500 ngut kan dei lada ki Dorbar shnong kin sei duna briew hynrei lada kin sei kumba ki la ia kut 10 ngut na kawei ka Dorbar la antad ba ka jingpoi briew kan palat hajar ngut.
Ki lad khubor ki la iathuh ba tang mar ia ioh jingtip ia katei ka jingiaid Rally ki Rangbah Shnong u Lat ka jylla uba don shabar jylla u la wan her bak sha nongbah Shillong bad la ong ba mynta u la don ha Shillong bad ki lad khubor ki la iathuh ruh ba u Lat u lah ban khot ia kren ruh ia ki Rangbah Shnong lashai ka sngi ha ingsah jong u.
Katei ka jingiaid paidbah, ki Rangbah shnong kan sdang da ka jingiakynduh lang jong ki hakhmat ka All India Radio kaba don mar pyrshah ia ka ophis MBOSE ha ka por 11 baje shuwa ban sdang ka jingiaid paidbah.
La ban kdew ba katei ka Rally ki Rangbah Shnong ka dei ka sienjam kiba la shim nyngkong eh ban pynpaw ka jingpyrshah ia ka jingpynslem u Lat ban mynjur ia ki bill ba la pas ka KHADC bad JHADC , ban pyrshah ia ka Ordinance, ban pyrshah ia ki jingthmu ka sorkar ban wanrah Draft Bill bad kiwei pat ki ain ha ka synshar khadar kaba hap ha ka sobjek ka District Council.
Shillong, 14 Nohprah:U MP ka Tura u Conrad K Sangma, u la ialam ia ka kynhun ki MDC ka Garo Hills Autonomous District Council bad nalor u Thomas A Sangma u MP barim ban iakynduh ia u myntri pla tyngka ka ri u Arun Jaitley bad ia u myntri ka DoNER u Dr Jitendra Singh ban iakren ia ka jingpyntrei-kam ia ka pisa ba la ai ka sorkar pdeng ia ki district council.
Katkum ka kyrwoh khubor, ha kane ka jingiakynduh ki la pynshai hakhmat u Arun Jaitley ia ka jingtreikam ka GHADC bad ruh ia ka jingpyntreikam ia ka Special Assistance ka GHADC.Ki la pynsngew ruh ha u myntri ka tnad pla tyngka iaka jingdonkam ban bei pisa shuh ban pynkhlain ia ka GHADC.Ha kajuh ka por, ka la pynsngew ia ka jingktah ka jingpynduh ia ka pisa T.1000 bad T.500 ha kane ka jylla khamtam ha kine ki sngi ba la jan ka aiom lehkmen Khrismas ha kane ka jylla ba bun ki Khristan bad kyntu ia ka sorkar pdeng ba kan leh eiei ban pynlait ia ki paidbah na ka jingkynduh jingeh na ka jingpynduh pisa.
Ha kane ka jingiakynduh, na ka liang u Myntri tnad pla tyngka, u la kular ban leh ia kaba donkam ban pynthikna ba ki paidbah kin lait na ka jingeh ha kane ka aiom khrismas.
Kane ka kynhun ka la iakynduh ruh ia u myntri ka tnad DoNER u Dr.Jitendra Singh kiba la pynsngew ia ka jingeh halor ka jingkyrduh pisa ha kane ka aiom Khristmas.
Nongpoh, 14 Nohprah:Wat la ka dei ka sngi kaba baroh ki MLA bad MDC jong ki 7 tylli ki konstitwensi ki dang bunkam hynnin ka sngi, namar ba kadei artad ka sngi ban jied ia ki MDC, ha ka Ilekshon shiteng samoi, hadien ka ka sorkar jylla ka la pynmih ia ka ain mait kyrteng noh ia kito kiba bat ar maloi, hynrei kan long pat ka khana sah jingkynmaw ia u Bah PN.Syiem, CEM ka KHADC, ha kaba mynta ka sngi ha ka sien nyngkong eh u la pynlong syndon da ka jingialap ban wanrah ia ka jingkylla ha ka jylla ne (Campaign for Change) CFC kaba la long ha Iew Jirang, Ri Bhoi District.
Ha kane ka jingialang paidbah kaba la pynlong da u Bah PN.Syiem, ha ryngkat ka jingdonlang u samla A.Lyngdoh, Chairman katei ka Campaign, u samla Milan Warjri, Informatin Secretary, la wan iashim bynta ruh naduh u Paiem R.H Wahlang, Syiem ka Hima Jirang, ki Sordar shnong, ki riew rangbah lem bad ki paidbah kiba la wan ban sakhi ha kane ka jingialang.
Haba kren ha kane ka jingialap paidbah, u Bah PN Syiem, nyngkong eh u la pynpaw ia ka jingkmen ban iohi ia ka jingkloi jong ki nongkitkam shnong, Raid, Hima bad ki paidbah ban wan sha katei ka jingialang, kaba dei ruh ka jingialang kaba don ia ka jingthmu ban wanrah ia ka jingkylla ha ka jylla, kata la ka long naduh ban wanrah ia ki ain kiba biang, ka rukom treikam kaba biang lem bad kiwei kiwei.
Ha kane ka sngi, u Bah PN Syiem, u la ther tyngeh halor ka jinglong jingman bad ka jingmih ki kynrum kynram ba khlem sangeh hapoh ka jylla, da kaba ong ba haduh 44 ngi la shong ha ka jylla bad ha ka jingshisha ngi la dei ban don la ki jong ki ain kiba biang, hynrei kataba nangmih ki sngi ki paidbah ha ka jylla ki la nangshong syier, da ka jingmih jong ki ain bapher bapher bad kane ka la jia long tang namar ba ka sorkar kam shem la thaw ne don ia ki ain kiba biang na ka bynta ka Ri bad jait bynriew.
“Ki paidbah ha Ri Lum Khasi, ki la don la ka jong ka jinglong tynrai bad ka jinglong kyrpang ha baroh ki liang, hynrei namar ka jingbym don ki nongmihkhmat kiba biang ban shna ia ki ain kiba biang ban teh skhem ia ki riti dustur, ha kaba bunsien ki ain ia kaba la thaw da ki nongmihkhmat ki long pyrshah pynban ha ka riti dustur ha ka Ri Khasi" ong u Bah PN Syiem.
Shuh shuh, u la ong ruh ba sngewlehrain ban tip ba haduh 7 ngut ki MLA kiba long ruh ki MDC, ki hap ban weng noh ialade na ka shuki MDC, tang namar ba ki tieng ia kita ki ain iakjakor ba la pynmih da ka sorkar, ha kaba kane hi ka pynpaw ia ka jinglong khawpud bad kaba pyni ba ki kham ieid ia ka jingmyntoi shimet ban ia ka jait bynriew, namar ba kham heh jingioh ban long MLA ban ia kaba long MDC, bynrap u Bah PN Syiem.
U la ong ruh ba ngim donkam shuh ia kata ka jingiatylli jong ki nongmihkhmat, hynrei la donkam kyrkieh ba ki paidbah ba kin pyni ia ka jingiatylli hapdeng ki riew paidbah bad ba ki pyni shisha ia kata ka bor ba ki paidbah ki don, na ka bynta ka jingkylla ha ka jylla hi baroh kawei, la bynrap u Bah PN Syiem.
Khatduh eh, u la kyntu khamtam eh ia ki paidbah kiba sah ha ki thain khappud bad ka Assam, ba kin pyni ia kata ka jingiatylli da kaba iatrei ryngkat ryngkat naduh ki Dorbar Shnong, ki Dorbar Raid, ki Dorbar Hima bad kumta ter ter, ban wanrah ia ka jingkylla la ka long ha ka Riti Dustur, ka kyndew ka shyiap, ka roi ka par bad ka ioh kam iohjam jong ki khun samla, u la bynrap.
Ka Hope Dance Training Centre kan dang pynkhreh shaid shaid ban pyntbit ia ki heprit kiba naduh ka rta 3 snem haduh 12 snem ha ki ar bynta 1st semester bad 2nd semester kaba long hynriew sngi shi taiew, ia kine ki hep kiba rit la pyntbit lypa ha ki rukom shad bapher bapher jong ka juk shad kaba mynta.
U nongpyntbit bad ka nongpyntbit ki dei kiba la pass ha ki rynsan ia shad TV show jong ka Ri India kiba la poi ha ki kyrdan kiba halor kiba kynthup u Michael Syiemiong na Dance India Dance Season 5 bad Daphishisha Kharbani na So you think you can dance & TV bad mynta ka jingang nud jong ki ka long ban pyntbit ia kine ki heprit kiba la don 10 ngut mynta bad shen yn sa jied ia kine ki heprit kiba tbit tam ban phah ia tynjuh bor ha ki reality show jong ka jingiakob shad kyrpang na ka bynta ki hep kiba rit, ha ki channel TV shad jong ka Ri India, kane ka long katkum ka kyrwoh khubor na u General Secretary Managing Committee Hope Dance Training Centre.
Shillong, 14 Nohprah:Ka Rashtriya Swayamsevak Sangh, Shillong kan pynlong ia ka prokram kaba la tip ‘Tip shaphang ka RSS’, ia katei ka prokram ban tip shaphang ka RSS yn pynlong ha ka 15 tarik mynta u bnai ha Aurobindo Ashrama, Shillong.
Ha katei ka prokram un don u Shri V.Bhagaiah u All India Assistant General Secretary jong ka seng RSS.Shillong,15 Nohprah:Ki pulit ka Jowai ki la rejistar da ka Suo moto Case ba ha ka 12 tarik mynta u bnai ha ka por 11:42 baje mynmiet ki la ioh jingtip lyngba ka phone na u Wanchema Laloo, u nongpeit ia ka jaka thew kali ha 7 mer, uba la pyntip ba ka don kawei ka bolero kaba thymmai kaba thmu ban lute na kawe ka trok kaba don ia u nombar AS-01GC 7853 kaba pynieng hajan katei ka jingkieng thew kali.
Hadien ba la ioh ia katei ka jingtip ki pulit ki lap pynban ba la don ba ki briew ki la phet krad bad ki la ieh ia katei ka bolero, na katei ka Bolero ki pulit ki la ioh kurup lai tylli ki petrol bomb bad kawei ka dieng lyngkhot.
Katei ka Bolero ka dei ka jong u Subhash Dkhar na Lad Rymbai uba la ujor sha ki pulit ka Lad Rymbai ba ka kali jong ka la jah na phyllaw ing.
Dei ha ka 13 tarik mynta u bnai ba ki pulit ki la ioh kem 6 ngut ki briew kiba la tip kyrteng kum u Dapmain Shylla, Berli Suchiang, Daniel Phawa, Amechanki Manner bad u Janki Lamare, na kitei ki pulit ki la kurup ar tylli ki kali ka Maruti Zen kaba don ia u nombar ML-09-2622 bad ka Maruti kamai ( Taxi) kaba don ia u nombar ML-04-7515.
Shillong, 15 Nohprah:Ka BJYM Meghalaya ka pynrem jur ia ka jingkren kynnoh u myntri rangbah u Dr Mukul Sangma ia u myntri rang bahduh ka ri u Narendra Modi halor ka jingpynduh pisa T.1000 bad T.500.
“Kren khleh biej u Dr.Mukul Sangma da kaba kynnoh khlem nongrim ia u Prime Minister Narendra Modi", la ong u President ka BJYM u Bah Egenstar Kurkalang ha ka jingpynlait khubor mynta ka sngi.
U Bah Kurkalang u la ong ba u Dr.Mukul u dei ban pan map ia kane ka jingkren bakla jong u lyngba ki lad pathai khubor.
U President ka BJYM u la ong ruh ba kum ki samla bad nongshong shnong ba don ka jingkitkhlieh ia ka jylla, la sngew lehrain shisha ban iohi ba ki nongialam jong ka jylla naduh u Myntri rangbah, ki kren bad ki leh ia ki kiei kiei ki bym shong nia bad bym don nongrim.
“Katba ka roi ka par, ym don eiei ha ka jylla, dap satang ka bamsap ha ka sorkar, ki lap miet tang ha ki kam sngewbha ne festival ba har rukom, bad kaba lyngngoh ruh ka long ha ki kam khawai sngewbha ki ioh pisa katba ia ki kam pynroi ym don pisa", la kynthah da ka BJYM.U Bah Kurkalang u la ong lada kumne kan iai long kaei ka ban jia ia ka jylla bad ka jaidbynriew ka lawei kan long kaba dum ia ki paidbah.
U la ong ba ki paidbah ki dei ban sngewthuh ym ban shah ialam bakla ha kine ki jingkren ba khlem nongrim eiei.
Lah ban kdew hynnin ka sngi ba u  Myntri Rangbah ka Meghalaya u Dr Mukul Sangma u la bteng ban takrain ia ka jingpynduh T.1000 bad T.500 ka sorkar NDA ba ka dei ka rai phlanduman khlem pyrkhat ia u luk u lak.
“Ka jingpynduh ia ki lut T.1000 bad T.500 kam dei ban khang lad ia ka pisa thok,ia ka pisa tuh, ia ka pisa thok hynrei ban pynsngaid ia ki katto katne ki nongkhaii", la ther u Myntri Rangbah.
U la bynrap da kaba ong, “Ngam iohi iano iano ha ka pyrthei kiban leh kum  u Myntri Rangbahduh ka ri ban long u nongkit tien syiem jong ki kompeni, ki heh saipan.
Kane ka dei kaei kaei ka bym iahap kum u nongialam p aidbah.
Kaei phi mynta ka dei namar ba u Myntri Rangbahduh ka ri u leh kyrkieh ban pynsngewbha ia kito ki heh saipan.
Kane ka long ka jingiohi jongnga hadien ba la bishar bniah".
Shillong, 15 Nohprah:Ka UDP ka la ong ba ka jingmih ka kynrum kynram hapdeng ka sorkar bad ki nongdie madan, lah ban pynbeit lada ka sorkar ka khot ia ki nongdie madan ban long dkhot lang ha ka Town Vending Committee.
Ha ka kyrwoh, u Vice President ka UDP u Bah Allantry Franklin Dkhar u la ong ba ka sorkar ka dei ban shim khia ban peit ia ki jaka ban buh ia ki nongdie madan ban lait na ki nongiaid nongieng.
Ha ka por ba long Myntri Rangbah u Bah E K Mawlong ba ialam da ka UDP, ka sorkar ka la ioh ia ka jaka ki shipai ban pyndonkam ia ki paidbah ha karkhana dieng u Bawri ha thain Karikhana ha kaba la shna ia ka jaka ieng kali bad kum kane ka lad dei ban leh ban ai jaka ia ki nongdie madan.
Ka sorkar ka dei ban wad ia ki jaka ba biang ban buh ia ki nongdie madan kloi katba lah khnang ban lait na ka jingkynrum kynram bad ka jingeh ia ki nongdie madan, la ong ka UDP.Shillong, 15 Nohprah:Tang mar ia sdang ban kren ha ka jingialang kaba la long mynta ka sngi ha Aurobindo Institute u V.Bhagaiah u All India Assistant General Secretary ka RSS u la ong “Ngi ia don hangne para nong India, ngi don ka ktien Khasi, Jaintia bad ngi don ruh ka ktien paidbah jong ka ri ka ktien Hindi, hynrei ngi hap pat ban ia kren da ka ktien kaba nabar Ri-ka ktien English" u la kren bad ka phuh samrkhie shuwa ban sdang ia ka jingkren jong u.
U la bteng biang da kaba ong ba ka ri kum ka Amerika kam kren da ka ktien English hynrei ka kren da ka ktien lajong ka American English, “Kam dei ba nga pyrshah ia ka ktien English hynrei nga shu ong ba ngi dei ban nang ia ka ktien lajong" u la bynrap biang.
U Bhagaiah u la ong ba bun ha ri India ki pyrkhat ba lada ym nangkren English kim dei kiba stad lane kim lah ban leh eiei wat ban pule ha ki kyrdan kiba heh “Bun ki pyrkhat ba lada ngi kwah pule saian, ngi dei ban nangbha ha ka English, hato ka dei seh kata" u la ong.
Shuh shuh u la bteng biang da kaba ong “To tip ba ki stad Saian lane ki saiantis kiba paw nam bha ha ka pyrthei ki dei na Germany bad na Isreal hynrei kitei kim nang English, ki thoh ki pule da ka ktien lajong hynrei ki dei ki stad saian ba pawnam ha ka pyrthei" ong u Bhagaiah.
Haba kren shaphang ka RSS u la ong ba kate ika de ka seng trei monsngewbha kum kiwei pat ki seng kiba trei na bynta ka jingmyntoi ki paid nongshong shnong ka ri India bad ka dei ka seng ka bym ju donkam jingiarap eiei ruh na ka sorkar.
“Ka RSS kam donkam pisa na ka sorkar, kam don pisa nalade ruh hynrei dei ki paidbah kiba noh synniang, ka RSS dei tang ka nongpyntreikam lem ia katei ka pisa ki paidbah".
U la iathuh ba ki don 10,000 ngut ki khynnah kiba ka RSS ka phah pule kylleng ka ri India lyngba ka pisa ba ioh jingiarap na ki paidbah bad na kitei ki 10,000 ngut-3000 ngut ki dei na kane ka thaiñ shatei Lam mihngi ba kynthup ia ka Meghalaya, Mizoram, Arunachal Pradesh, Nagaland bad kiwei pat.
“Dang katno mynta , uwei u samla na Nagaland uba ngi la sei u dang shu pyndep kum u saiantis uba tbit bha" u la ong.
Jowai, 15 Jymmang:Ka Khasi Student’s Union Iooksi unit ka la kyntait war iaka jing kynnoh bad pharep jubor ki pulit iaki 6 ngut ki samla ba ki donkti ban lute trok ha ka jaka thew kali ha Hynniewmer.
Kat kum ka jing iathuh ki nongialam ka KSU la ong ba kine ki samla ki dei ki Nongkhaii dewiong bad ha kane ka miet ki dang mut ban leit pynhap dewiong sha Gauhati hynrei yn da poi ha 7mer Weight Bridge, ki don ki pulit kiba pan pisa jubor na ki ha ka dor T.1000 kawei ka trok.
Hynrei ki la kyntait ban siew ia ka pisa bad na ka jing kyntait jong ki ka la poi syndon sha ka jing iatainia kaba jur bad don ruh napdeng kita ki samla kiba ring video ruh ia kata ka jing ka jia hynrei iaka mobile jong ki la knieh daki pulit kiba ym ithuh kyrteng.
Ka seng ka ong ba kane ka jingkhrong pisa na ki trok dewiong ka dei man ka miet  khamtam ia kito kiba kit beain khlem don Challan.
Ha kaba ia dei bad kata ka bolero kaba ki pulit kiba kynnoh ba shah rah bor na ka liang kita ki samla kimtip eiei bad kim don jingiadei eiei bad kata ka jing rah bor ia ka Bolero namar ki pulit ruh ki iohi ba ki khlem pyndonkam da ka Bolero, hynrei ki pyndonkam daka Maruti Car bad ka Maruti Zen kaba ki juh pyndonkam hi haba leit thep dewiong bad ban leit donkam kham tam haba leit bud ia ki kali ba ki kit dewiong.
Ka Seng ka pynshai ruh ba ia kitei ki samla ym shem la kem, kumba la kynnoh da ki pulit ba la kem iaki haka por ba ki dang swait shajan ka Weight Bridge hynrei la kem iaki na dukan ja ha ka por ba ki dang mut bamja.
Ka Seng ka kyntu ia ki pulit ba kim dei ban pharep kulmar iaki samla khlem da don ki sabut kaba biang namar ka jing pharep kulmar ka lah ban wan rah ia ka jing jot haka burom kham tam ka lah ban ktah ruh iaka lawei kine ki samla.
Khatduh ka Seng ka kyntu iaki pulit ba lada ki kwah ban pynduhjait iaki kam lute ki dei ban kem shwa ia kito kiba juh khrong pisa man ka miet ha ka surok Jowai Byepass bad kum juh ruh iaki to kiba shong ha jaka thew kali ha 7mer.
Shillong, 15 Nohprah:U All India Assistant General Secretary ka Rashtriya Swayam sevak Sangh (RSS) u V.Bhagaiah u la ong ba ka Ghar Wapsi kam dei ka jingpynkylla niam jubor ia ki briew hynrei ka dei ka jingwan phai kito ki briew sha ka niam lajong hadien ba ki la kylla niam myn shuwa.
U la ong ba ha ka por synshar phareng ki la donbun ki briew ha kane ka ri kiba la shah pynkylla jubor justi sha ka niam Kristan ne ka niam Muslim hynrei hadien ka jingioh laitluid kitei ki briew kiba la kylla niam da ka jingshah pynbor ki kwah ban wan phai noh sha ka niam Tynrai lajong bad katei ka jingwan phai pat jong ki sha ka niam lajong kaba khlem da shah pynbor, khlem ka jing iaumsnam bad khlem ka jingia isih iano iano hynrei da ka mon sngew lajong ki ong ka Ghar Wapsi.
U Bhagaiah u la ong ba kane ka jylla bad ka thaiñ Lam mihngi baroh kawei la ju tip kum ka jaka ngeit blei hynrei um ngeit ba kat ha ka ri India kaba iar ban don tang kawei ka ktien, tang kawei ka niam, “Ka dei ka bym lah long kata" u la ong.
U la ong ruh ba bun ki briew ki pyrkhat bakla ba u blei jong ki, u kham khraw ban ia kiwei pat ki blei jong kiwei “Hynrei kynmaw u blei u don tang uwei, u blei ki hindu ruh uba ai jingpynim, u blei ki Kristan ruh u Jisu Krist uba ai jingpynim bad u Alla ki Muslim ruh u ai jingpynim" u la ong hynrei u la ban biang ba haba ia shong ia sahlang kam dei pat ban mih ka jingisih niam, ka jingsngewpher namar ba haba don kum kitei ki jingsngew ka mut ka wanrah ia ka jingbym hun bym suk.
“Ka jaka ba nga sah ha Hyderabad ki don 70% ki Muslim, hynrei ngi ia shong ia sahlang" u la ong biang.
Utei u heh RSS u la wan sha nongbah Shillong na ka bynta ban ia syllok bad ki briew jong kane ka jylla bad ban jubab ruh ia ka jingkylli kaba ki kwah ban ioh jingshai shaphang ka RSS.Katei ka jingiasyllok ka la long ha Aurobindo Institute Shillong bad ka phang pdeng jong katei ka prokram ka dei ‘Tip shaphang ka RSS’.
La synran ia utei u heh ka RSS da u Khagen Saikia bad u Mangkashang Khongshei u Zonal Secretary Khasi Jaintia jong ka RSS.Kiba la wan sha katei ka jingialang ki la ioh ban kylli bun ki jingkylli hadien ba utei u heh RSS u la dep ai jingkren.
U Bhagaiah u la ong ba la seng ia ka RSS ha u snem 1925 ha ki por ia khih laitluid bad ha ka por ba la seng la donlang ki riew pawkhmat ka Ri kum u Subhas Chandra Bose, Ambedkar , Mahatma Gandhi bad kiwei pat ki riew khraw.
U la ong ba ka thong jong ka seng RSS ka dei ban pynsngew sha ki paid nongshong shnong ka Ri India ba ki dei ban ieit ia la ka ri bad ban niew burom ia ka kum ka kmie, bad u la ong ba haba ieit ia ka ri ka mut ym dei ban don ka pyrkhat tang ialade hynrei dei ban pyrkhat na bynta baroh bad kata ka dei ban weng ia ki kam jaboh kum ka kam bamsap.
U la ong ruh ba ka seng RSS kam dei ka seng kaba don bynta bad ki seng saiñ pyrthei, “Kam don jingiade ieiei ruh em bad ka politik, ngam leit ia leh elekshon nga bad ngam treh ruh ban ia khun ha kano kano ka elekshon" ong u Bhagaiah.
Shillong, 15 Nohprah:Hadien 125 snem ka Balang Presbyterian ka la pynkylla bad pynbeit thymmai noh ia ka bible bad ki la don na ka bible barim sha ka bible ba thymmai jong ka Balang Presbyterian bad katei ka jingpynkylla ka la sdang naduh ka jingsop jong ka haduh ki kyntien shapoh bad ki senten kumjuh.
Ha ka bible kaba rim la thoh ha ka jingsop jong ka nakhmat duh ‘Ka Baibl Khasi’ katba ha ka Bible ba thymmai pat la thoh ‘Ka Baibl’ bad ha trai pat la thoh ‘BSI-C.L Version’ ( C.L kaba mut Common Language).
Ia katei ka Baibl thymmai la pyllait paidbah ha ka 3 tarik mynta u bnai da u General Secretary ka Bible Society, Bangalore u Pastor Rev.Dr.Mani Chacko.
Haba ia kren bad u Secretary jong ka Bible Society, Shillong u Pastor Rev.P.Dkhar u la iathuh ba la rai ban pynkylla ia ka Bile naduh ki snem 1980 bad la pyntip sha ka Synod ha u snem 1981 bad naduh katei ka por ka kam ka la iaid shaid shaid bad khadduh la lah ban pyndep mynta u snem bad la pyllait paidbah ha ka 3 tarik mynta u bnai, kata hadien 36 snem.
U bah Pastor Dkhar u la iathuh ba ki la don bunbah ki Pastor kiba don bynta ban pynkylla thymmai ia ki jingthoh ha ka bible , don kiba khlad noh bad don kiba dang sah, u la iathuh ba ia katei ka jingpynkylla la leh da ka tnad Translation jong ka Synod.
La kylli na u Pastor Dkhar haduh katno la pynpher ia ka Bible barim bad ba thymmai u la iathuh ba ki la don bunbah ki jingpynkylla kiba la shim naduh ba sdang haduh ba kut.
Shuh shuh u la ong ba ki jingthoh ha ka bible thymmai ki long kiba kham jem bad kham suk ban sngewthuh khamtam ia ki khynnah samla namarba la batai bniah bha ym kum ha ka bible barim kaba don ki jingthoh kiba lyngkot.
La kylli biang haduh katno tylli la dep shon mynta ia katei ka bible thymmai u la ong ba la dep shon 5000 kopi bad bun kiba la dep die bad ki dang pyrkhat ban shon biang, ka dor jong katei ka bible thymmai ka long T.200 tyngka.
U Pastor P.Dkhar u la ong ba mynta ka bible Society ka dang pynkhreh ban wanrah ia ka Khasi Bible Study bad ia katei ruh u la ong ba la jan dep mynta bad yn pyndep noh hapoh 2 snem.
U Pastor u la pyni ha une u nongthohkhubor katto katne tylli ki lynnong bad ki dkhot ba la pynkylla ia ki ktien na ka bible barim sha ka Bible ba thymmai.
Ha ka bible barim ha ka Gospel u Ioannis ka lynnong kaba 14 bad ka dkhot kaba-ar ka ong ‘Ha ka ing u kpa jong nga don bun ki pulit shongneh; lym da kumta, nga la iathuh ha phi; naba ngan sa leit noh ban khreh ka jaka ia phi’-u Pastor P.Dkhar u la ong ba katei ka dkhot ka wanrah ka jingbymsngewthuh ia ki samla bad ki shu pyrkhat halade marwei ‘ki pulit aiu kita’ u la ong hynrei ha ka bible thymmai la thoh kajuh ka lynnong ba 14 ka dkhot kaba –ar la thoh –‘Don shibun ki kamra ha ing u kpa jong nga bad ngan leit pynkhreh ka jaka ia phi, ngan ym jin da la ithuh ia phi lada kam long kumta’.
Nangta u pastor u la ong ba ha ka Gospel u Mathaios ha ka bible barim ha ka lynnong kaba 5 ka dkhot kaba 3 la thoh ‘Suk kiba duk ha ka mynsiem; naba jong ki long ka hima ki bneng’- ha ka bible thymmai pat na katei ka juh ka lynnong bad ka dkhot la thoh ‘Suk kito kiba tip ba ki long kiba duk ha kaba kynja mynsiem; ka hima ki bneng ka long ka jong ki’.
Nangta ki la don kiwei pat ki jingpynkylla na ka barim sha kaba thymmai.
Nangta ia ki dkhot kiba don ha ka Kitab Salm kaba rim la pynkylla noh namar ha ka Bible barim ki jingthoh ki la ia long mar syndait bad la thoh jrong lynter katba ha ka bible thymmai la pynwan ha ka dur jong ka Peotry.
Ka bible Society of India ka la pyllait paidbah ia katei ka Bible thymmai ha ka jingrakhe jong ka ia ka jingdap 125 snem ka Bible Khasi.
Shillong, 14 Nohprah:Ka Tnad Income Tax Department, Shillong ka dang lum dang lang ia ki jingtip ban ai ki bank bapher bapher ia ki briew ba thep pisa ha kylleng ka jylla bad ia kane, yn sa pyndep hadien ba la kut ka 30 tarik mynta u bnai.
Haba iakren bad ka ophisar jong kane ka tnad ha Shillong, ka la iathuh ba ia ki jingtip ba la phah ki bank jong kito ki briew ba thep pisa kiba shan khmat, yn sa pan jubab hadien ba la kut kane ka 30 tarik Nohprah.
“Ki riewlum ki lait na ka jingsiew ia ka jingkamai ne Income Rax hynrei ngin hap ban kylli lada don kito kiba thep pisa kiba long shan khmat bha, naei ki ioh pisa ne ioh don kiba pynthep lem", ka la ong.
Ka la ong ba lada don ki riewlum kiba shu pynthep lem ia ki bym dei riewlum ne kiwei, kin hap ban jubab ia ka jingkylli bad kin shah pynshitom katkum ka ain.
“Lehse don ki bym dei riewlum kiba kamai da ka pisa tuh ne thied tiar suloi, khaii black, shu phah pynthep lem ha ka account jong ki riewlum, kin shah pynngat ha ka ain", la ong.
Haduh mynta, halor ka Benami, na ka liang ka Kong Syiem ka la ong ba kam pat ioh jingbthah na ka sorkar pdeng bad ka shu iohi shwa ha ki kot khubor.
Ka la ong ba ioh ba kim pat phah ka jingbthah ka lah ban sa poi ha kine ki sngi.
Shilong, 15 Nohprah:Ka mukotduma ba la ujor da ka KHADC sha Supreme Court pyrshah ia ka rai ka Meghalaya High Court, ba sloit ia ka iktiar jong ki nongsynshar shnong ha kane ka jylla, kan poi sha ka rai kaba kut noh shen.
Kane ka rai kaba dang iai ap khmih lynti haduh mynta, kan long ha ka 2 tarik Kyllalyngkot u snem ban wan, ha kaba ka Supreme Court kan shim bishar khadduh ia kane ka mukotduma.
Haba iakren bad u chairman ka Synjuk Nongsynshar Shnong ka Bri Hynniewtrep (SNSBH) u Dr Werlok  Kharshiing u la ong ba kyrmen skhem ha katei ka sngi yn nym don shuh ka jingpan por, ka jingpynsangeh.
“Ngi kyrmen ba ngin ioh ia ka rai kaba pynkmen  ha kaba ka Supreme Court kan pynmih ia ka rai", la ong u Dr Kharshiing.
U la ong ba ka Synjuk ka la sngap jar ha kine ki bnai ba la dep, ka daw,ka long namar ba ki dang ap ia ka rai ban ioh na ka Supreme Court ka ri, kaba ki khmih lynti kan jia long ha ka 2 tarik Kyllalyngkot ban wan ban ioh ia kane ka rai ban iashai noh kdar halor ka bor bad ka iktiar jong ki nongsynshar ha kane ka jylla kynthup ki rangbah shnong.
U la ong ba ka long ka jingshisha ha kine ki sngi, ka la kynjah kane ka kam rangbah shnong hadien shi snem tam mynta.
Mynshem snem, ka KHADC ka la thep ia ka jingujor sha ka Supreme Court ban pyrshah ia ka rai ka Meghalaya High Court kaba pynmih ia ka rai ba ki Rangbah Shnong kim don bor shuh.
Kane ka rai ka la pynkhih win ia ka ri Khasi-Jaintia ha kaba ki Rangbah Shnong hapoh ka Synjuk Ki Nongsynshar Shnong ka Bri u Hynniewtrep (SNSBH) mih paidbah ban dawa ba ka sorkar jylla ka dei kan pynurlong noh ia ka Village Administration Bill (VAB) ka KHADC ban pynkup bor ia ki Rangbah Shnong ban lait na kane ka rai jong ka High Court.
Kham mynshwa, u chairman ka SNSBH u Dr  Kharshiing  u la ong ba ka jingpynslem ia ka VAB ka dei ka jingleh ka sorkar ban shu pyntud kai ia ka por bad kim shim khia satia.
Haduh mynta, ka VAB ka KHADC, ka la sahkut khlem pat urlong satia khamtam hadien ba la mih ka jingiapyni bor hapdeng u CEM ka KHADC u Bah Pynshngain N Syiem bad u Myntri Rangbah u Dr Mukul Sangma.
Ha ka hukum ba shipor, ka Supreme Court ka la pynmih ia ka rai jongka ba ki Rangbah Shnong ki la lah ban treikam kumba ju long haduh 6 taiew ban pynbna pat da ka rai kaba kut.
Tangba ki dei ban bud katkum ka jingbthah ka District council katkum ka 6th Scheduled.
Shillong, 15 Nohprah:Ka jingniew vote ia ki 7 tylli ki MDC konstitensi jong kane ka elekshon shiteng samoi kan long lashai ka sngi naduh ka por 8 baje mynstep.
Ia ka 1-War East MDC Constituency niew ha Amlarem Civil Sub Division, katba ia ki Constituency ka KHADC yn niew ha JN Stadium, ki ar tylli kiba hap hapoh jong ka Mairang Civil Sub Division ka Mairang – Nongkhlaw bad ka Pariong –Mawthad Raishan yn niew ha Mairang bad ia ka Rambrai-Jyrngam pat yn niew ha Tyrsem Hall ha Nongstoin.
Ka UDP, Congress, NCP, HSPDP, bad ka BJP ki la sei ia ki kyrtong ha kane ka jingiakhun bad baroh ki la ia ap kmang ban ioh ia ka result lashai ka sngi.
Katkum ka jinglum jingtip, ka UDP ka lah ban jop na Nongkrem, Mairang, bad Pariong,katba ka HSPDP kan rah na Rambrai, ka Congress na Sohiong, bad ka NCP na Laban, bad kawei kata na War East ka lah ban leit sha u kyrtong shimet.
Shillong, 15 Nohprah:Ha ka 7 tarik mynta u bnai ha ka por 3 baje janmiet ki pulit ki la lap ia ka metiap jong uwei u rangbah kaba la thiah lyngktar ha baranda jong ka ingsah ka MATI Campus kaba don ma rpyrshah bad ka Mawdiangdiang Police Outpost.
Ia katei ka metiap la phah sha SDM&HO Civil Hospital Shillong ban leh post mortem bad ia katei ka metiap la buh ha jaka buh metiap ha Civil.
Utei u rangbah na ka durkhmat la ithuh bym de iu khasi, u don ia ka rta kaba 35-40 snem, ka rynieng ba 5 phut, uba raikhoh ba phong da ka jaket rong iong.
Shillong, 15 Nohprah:Ha ka 14 tarik mynta u bnai ha ka por 7:30 baje mynmiet ka la don ka jingiania hapdeng ki ar ngut shi para u Spalling Kurbah (para) bad u Bartu Kurbah (hynmen) , katei ka jingjia ka la jia ha ka shnong Amkhri Umsiang bad ha katei ka jingjia u para u la mait ia la u hynmen da ka wait bad u la hynmen u la iap namar ka jingmynsaw kaba la jur.
La pynkit ia ka metiap sha Civil Hospital, Nongpoh ban leh ia ka post mortem.
Ka jingtohkit halor katei ka jingjia ka dang iaid shakhmat.
Shillong,15 Nohprah:U pulit Traffic in charge jong ka Sadar Police Station u bah P.M Syiem u la shah kem ha ki pulit namar ka jingkynnoh donkti ha ka kam kyn shleiñ ia kawei ka khynnah kaba dang rit karta.
La ujor sha ki pulit da u kpa jong katei ka khynnah.
Hadien ba la ialam sha kashari utei u pulit un shah tohkit 14 sngi ha ka ing bishar.
Shillong, 18 Nohprah:Ka State Level Committee (SLC) ka sorkar jylla kaba peit bad bishar bniah ia ki projek ba phah da ki autonomous district council (ADC) na ka pisa ka sorkar pdeng, ka la pdiang tang T.123 klur ia ki projek ba la phah ka KHADC bad ka pan jingshai shwa na kiwei pat ki projek.
La iathuh ba ka KHADC ka la phah kumba 1000 tylli ki projek.
Kane ka SLC kaba shong jingialang ha kane ka sngi Thohdieng, ka la phah ia ka KHADC ba kan bishar bniah shwa ia ka jingphah projek jongka ban shna ia ki jaka sah bad jaka bam ia ki nongjngohkai namar ba kam iaid katkum ka kyndon ba la bthah da ka Niti Aayog, ka sorkar pdeng.
Katkum u dkhot jong ka SLC, u la ong ba ka sorkar pdeng ka la mang T.133.12 klur ia ka KHADC na ka Special Assistance Scheme mynta u snem.
Ka SLC kaba khlieh da u Chief Secretary ka la ong ba ia ki projek, dei ban iaid katkum ki kyndon ba la buh da ka Niti Aayog kaba kynthup ban shna ia ki lynti syngkieng, ka um bam um dih, iarap ia kiba kynduh ia ka jingjulor ka mariang, ki jingkhuid jingsuba, pynbha ia ki surok, ki ding surok, jingthang briew, bad kiwei kiba dei ki jingdonkam u paidbah.
Ha kajuh ka por, ka jingialang ka la pdiang ia ki projek ba phah da ka JHADC kaba T.33.57 klur.
Ka SLC kham mynshwa, ka la pdiang ia ki projek ba la phah da ka GHADC T.100.71 klur.
Shillong 18 Nohprah:Kum shi bynta ban leh burom ia ka lyngkhuh snem sngi iap na 76 jong u Myllung Soso Tham (1873-1940) bam kwai ha dwar u Blei , u MLA barim ka Sohra Constituency u Dr PW Khongjee ha ryngkat ka jingia don lang u Syiem ka Hima Sohra u Paiem Freeman Sing Syiem, ki nongialam shnong bad dkhot ka dorbar Hima Sohra, ki dkhot ka Hynniewtrep Youth Council Sohra Circle ki la pynlong ia ka prokram leit buh syntiew ha u dur mot jong u ne u Myllung u ba don ha khmat ka ophis jong u Syiem ka Hima Sohra ha Sohra ha ka 17 tarik u Nohprah.
Kane ka lyngkhuh snem sngi iap ka dei kaba 76 jong u ne u Myllung u ba dei na ka thain Sohra hi na ka shnong Saitsohpen.
Kane ka prokram ka dei ka sien kaba nyngkong nadh ba la tei ia u mot naduh u snem 2012 bad kane ka prokram la thmu ban leh noh man u snem ter ter khnang ban pynithuh ia ki longdien ban kin nym klet ia ki dienjat kiba u la buh hapdeng ka imlang sahlang.
“Kumba u myllung Soso Tham u la noh synniang shibun sha ka imlang sahlang khamtam ha ka liang ka thoh ka tar kumta ha ryngkat ka jingiatrei lang bad u Syiem ka Hima Sohra kumjuh ruh ki dkhot dorbar, ki bor pyniaid shnong jong ka thain Sohra, ngi don ka jingthmu ban rakhe ia kum kane ka sngi man u snem", la ong u Dr PW Khongjee haba kren ha ki lad pathai khubor hadien ka jingleh burom bad buh syntiew ha u motdur jong u Myllung Soso Tham.
“Ia u mot la tei ha u snem 2012 bad mynta u snem ngi la sdang ka jingleh burom ia u myllung Soso Tham", la ong u paiem Freeman Sing Syiem.
“Kana ka dei ka bynta ka ba kongsan bad kaba dei ei eh ban kynmaw burom ia u Myllung Soso Tham u ba la noh synniang shibun sha ka thoh ka tar jong ka ktien Khasi", la ong u samla Shan Nongrum u ba dei u President ka HYC Sohra Circle.
Shillong, 18 Nohprah:U Working President ka KHNAM u bah Adelbert Nongrum u la ong ba ka KHNAM ka la rem ha ka elekshon MDc shiteng samoi ba la dep dei na ka daw ka jinglyngkot palat ka por bad ba ki la pynslem eh ban pynbna kyrtong.
Kawei pat ka daw ba u la kdew ka long ba u la ong ba dei namarba ki jaka ba ka elekshon ka la long ki dei ki jaka kiba ka KHNAM ka dang shu sdang thymmai.
“Ngi dang thymmai ha baroh ki liang, ha ka jingshisha kam dei ba ngi dang thymmai hynrei ngi long thymmai na ka daw ka jingbym iaineh ki nongialam, ngi la duh jingshaniah na ka daw ki nongialam kiba rim, kane ka dei tang ka jingsdang ban pynim thymmai pat hadien ba la pyniap noh ia ka KHNAM" ong u bah Adelbert haba ia kren bad u rupang mynta ka miet.
U la ong ba haduh mynta ym pat lah ban ong ba ki paidbah kim mon ia ka KHNAM namarba dang hap ban pynkhlain ha baroh ki liang, hynrei u la ong ba ha ka jingiakhun khlem pep ha kawei ka sngi kan poi sha ka thong.
Halor katei ka jingrem u la ong biang ba nalor ba ki jaka ki dang thymmai ia ka KHNAM ka ioh ruh da ki kyrtong kiba dang thymmai bha ha ka politik.
Ha kawei pat ka khubor u President ka KHNAM state youth Wing u bah Thomass Passah u la pynrem ia ka jingkren u bah Bindo M Lanong pyrshah ia ka KHNAM hadien ba ka la shah rem ha kane ka elekshon shiteng samoi.
Nongstoiñ, 18 Nohprah:Tangmar ia poi u bnai Nohprah baroh ki riew ngeit khristan ha kylleng satlak ka pyrthei ki dap ka jingkmen bad jingkyndeh mynsiem namar ha kum kine kipor kala dei kapor jong ka jingpynkhreh ban pdiang ia ka jingwan long briew u Trai Jisu sha kane ka pyrthei bad haba phai sha kylleng sawdong ki jaka la iohsngew ia ki jingsawa ki sur jingrwai khristmas la ka long ha ki iew ki hat, ha ki kali bad ki iing briew bad kumta ter ter.
Haba phai sha ka Jylla Meghalaya kumba ka ju long baroh shi katta tang mar iapoi u bnai Nohprah ka iew ka hat ka shngain haduh katta katta namar ba kiba bun ki riew ngeit khristan bad kumjuh kiwei kiwei ki kynhun niam ruh ki ju pynkhreh ia ka khrismas da kaba ki pynphuh pynphieng ia ki iing ki sem, ki leit sha ki iew ki hat na ka bynta ban thied ia ki jain ki nep kiba thymmai bad kiwei kiwei ki jingdonkam ruh ha ryngkat kiba ha iing ha sem lem lem bad ki kmie ki kpa.
Watla ha kaba kum katei ka jinglehkmen bad jingsngewbha jong kiba bun balang dang don pat ki katto katne ki mynsiem ki bymioh lad satia ban mad kum ia kiei kiei namar don napdeng jong ki kiba la duh noh ia la ki jong ki kmie ki kpa bad kiba la hap ruh ban sah noh sha ki jaka ri khun swet bad lehse don ruh ki bymioh lad satia tang ban sha ha kum kita ki jaka ri khun swet ruh.
Hynrei kaba kham sngewtynnad ka long ba dang don pat ki katto katne ki mynsiem bym hun ban biang tang ia lade khlem da phai khmat lem sha kito kiba shitom kiba jynjar bad khamtam ki khun swet kiba donkam ia ka jingiarap ha ka jingim ka jong ki, bad kitei ki mynsiem kiba ju leh ia ka ia ka kam isynei mynta u snem kila phai khmat sha kawei na ki jaka ri khun swet kaba don ha Nongstoin na ka bynta ban bteng ia ka kam leh I synei ka jong ki.
Katei ka paw shai ha ka sngi Saitjain jong ka taiew bala lah ha kaba kawei na ki kynhun leh I synei na ka bynta ki khun swet hapoh ka jingialam jong u samla Phermi Lamin ha ryngkat ki paralok ki jong kila hiar sha Nongstoin ban leit jngoh ia ka Rev.S.Wollington Childrens Home kaba dei ka jaka ri khun swet kaba don ha Nongpyndeng West Khasi Hills District.
Ha katei ka jingleit jngoh na ka liang jong katei ka kynhun leh I synei kala noh syniang ruh sha ki khun swet kiba sah ha katei ka iing da ki jingbam, ki jain ki nep bad kiwei kiwei ki jingai sngewbha kum ka dak ban ia don bynta lem bad ki khun swet ha ka jingpynkhreh ia ka jingwan long briew u Trai Jisu sha kane ka pyrthei.
Na ka liang jong katei ka kynhun ka la pynlong ruh ka jingialang ha ryngkat ki prokram bapher bapher khnang ban pynshongshit bad pynkmen ia ki khynnah jong katei ka Childrens Home, la pyniaid ia katei ka jingialang da u bah N.R.Japang riew rangbah jong katei ka kynhun, ha ryngkat ka jingiadon lang u samla Phermi Lamin u nongialam ia katei ka kynhun, I kong I.A.Marbaniang I ba dei I Home Superintendent bad kiwei kiwei.
Ha katei ka sngi la pynlong ruh ia ka jingiaseng ban pyndon burom ia U Trai kum shibynta ban rakhe ia ka sngi KHRISTMAS ka ban sa wan bad u bah Dawin Shullai u ba dei u wei na ki nongtrei mission u ba dang shu pyndep ruh ia ka jingpule BD u la sam ia ka khubor na ka ktien ka jong u Blei, bad kumjuh la iashimbynta shitrhem da ki samla jong katei ka kynhun ha ki jingrwai bapher bapher kumjuh ruh na ki khynnah jong ka Childrens Home.
Hadien bala wai ka jingiaseng bad ki prokram bapher bapher na ka liang jong u Nongthoh khubor u la ioh lad ruh ban iakren bad u nongialam ia katei ka kynhun u samla Phermi Lamin, ha kaba u la pynpaw ruh ba katei ka jingleit jngoh ia ki jaka ri khun swet kam dei shuh ka sien kaba nyngkong.
Shillong,18 Nohprah:Watla ka thain Sohra ka la paw bha ha ki kam jngohkai pyrthei pynban bun ki bym pat tip ia kiba bun bah ki jaka kiba sha kham kyndong kynshrot katei ka thain.
Na kiba bun ki jaka jngohkai ha katei ka thain ki don bun ki bym patbiang ka lynti iaid lane ki surok ban pynpoi sha kitei ki jaka kiba itynnad bad kiba pynpyngad jabieng ban peit.
Ki la don katto katne tylli ki jaka kiba la long ban iaid lynti kat tang ban poi ki nongjngohkai pyrthei hynrei ka jingeh pat ba ki paidbah ki ia kynduh ka dei namar ki hap ban iaid lyngba ki khohrum khohram bad ki surok kiba sniew.
Kawei na kitei ki jaka kiba u nongthoh-khubor u la ioh ban sakhi ka dei ka jaka jngohkai kaba la tip kum ka ‘Bri ki synrang’ kaba don ha ka shnong Laitmawsiang, ka lynti ba lad na Laitryngew, Sohra.
Ia katei ka jaka don ruh kiba khot ia ka kum ka ‘Synrang Syiem’.
Une u nongthohkhubor u la iaid sawdong ia katei ka Park bad la iohi ba ka long ka jaka kaba itynnad bha bad kaba pynpyngad jabieng.
Ha katei ka jaka ki don bun ki jaka peitkai , hynrei kaba kham paw paidbah eh kaba ki ai kyrteng ia katei ka jaka ka dei ‘Maw dohnud’, katei ka jaka ka jngai kumba 5 kilomitar eiei na surok bah na Laitryngew.
Tang mar ia rung ha katei ka park la iohi nyngkong eh ia ki synrang maw kiba jrong lynter kumba 100 mitar eiei , ha ka rynieng kaba jrong kumba 5 phut tam.
Hangtei ki don ki jaka shongkai pyngngad, ki lynti iaidkjat, ki shuki kiba la pynwan dur da ki maw kiba la shniah da ki nongshong shnong katei ka shnong ban pynitynnad ia ka kaba ym da ia phet than na ki jingtei ki longshuwa man shuwa.
Kiew kham shaneng khyndiaty la iohi ba ka don sa ka um kaba tuid ha ka dur jong ka kshaid bad la iohi ba ka don ka jingpei thliew napdeng u mawsiang bad na katei ka jaka pei thliew ki tuid ki um bad ia katei ka jaka la khot kum ka Kshaid Mawpei ne ka Kshaid sum syiem.
Nangta la iohi ruh ba ki don ki jingkieng ba la pynwandur tang da ki maw shniah khlem da pyndonkam dewbilat bad la pyniasoh ha ka rukom kaba itynnad bha.
Hiar kham sharum u don u Maw dohnud uba ka ker tawiar ba la pynwandur da ki mar, utei u maw u dei uba la wan dur hi kum ka dur u dohnud naduh ki por kiba rim bad hapoh utei u dohnud ki don ki um pohliew kiba mih napdeng.
Don ruh u maw ba ki khot u ‘maw khyllung’ bad haba peit ia ka dur jong utei u maw la i thik kum i khyllung iba klum.
Nangta ki don ar tylli ki kshaid kaba ki khot ka Kshaid Asdad kaba kham lyngkot bad ka kshaid Wah umlwai kaba kham jrong.
Shaneng jong katei ka kshaid ka don ka jaka ba ki khot ‘Stieh Maw’ ha kaba la mutdur ba ka dei ka kynja jaka pahara ki sentry jong u Lyngdoh mynshuwa namarba la ong ba ka dei ka jaka sah u Lyngdoh.
La khot ia katei ka jaka baroh kawei kum ka Synrang Syiem namar ka la don ka khana mynhyndai ba la don uwei u Syiem uba la poi sah basa ha katei ka jaka kaba la shah sngewbha da u Lyngdoh.
Kitei ki jaka ba la kdew haneng ki dei ki jaka kiba khuid bha ba ki shnong ki thaw ki la pynlut bor pynlut sngi ban pynitynnad ia ka jaka jong ka khnang ban lah ban khring ia ki nongwanjngohkai pyrthei.
Hynrei ki don pat ki jaka kiba kim pat lah ban pynkhuid haduh mynta kiba la tip kum ka ‘Um dawai’ bad kiwei.
Ka don ruh ka jingkieng kaba ki khot ka jingkieng Blei bad katei ka don ha ka shnong Laitmawsiang.
Hynrei ia katei ka jingkieng blei ki shnong ki thaw ki la siang da ka dewbilat najrong ban pynkylla jingkieng katba ha ka jingshisha pat katei ka jingkieng ka dei kaba shu ia snoh uwei u mawbah uba ki paidbah ki kam na shilliang sha shilliang ka wah.
Ia katei ka jaka la ri la sumar da ka shnong Laitmawsiang nadh u snem 2010 bad la plied a u myntri rangbah ka jylla ha utei u snem ha ka por ba ka don ka tamasa sha Laitmawsiang, hynrei ka shnong ka shem jingeh ban pyniaid ia katei ka kam namarba ka duna ka jingmih bad bun ki khep ba ka ktah ruh ia ka pla tyngka jong ka shnong.
Kumta mynshem snem ka shnong ka la rain oh ban shuwa aiwai ia katei ka jaka ha ki kynja seng bad la shim wai ia katei ka jaka mynta da ka Mother Tehsong Multipurpose Co-operative Society.
Haba ia kren bad u Secretary katei ka Society u bah Lhai Khongshei u la ong ba naduh u snem 2010 ka shnong ka la sdang ban pynbha da ka pisa ba mih na ka tyngka shnong bad kumjuh ruh lyngba ka skhim 100 sngi ne ka MNREGS, bad la kumba arsien la leit ban pan jingirap na ka tnad shangkai pyrthei ka sorkar jylla hynrei haduh kine ki sngi ruh ym pat iohi dak eiei.
U la ong ba ki la don katto katne ki nongshang pyrthei kiba la wan sha katei ka jaka ki khasi bad ki dkhar kumjuh bad ki la ai jingmut ban kham pynitynnad bad pynbiang shuh shuh namarba ka jaka ka dei kaba itynnad , u la ong ba ki kdew ia ki jingdonkam kum ka painkhana kaba biang, ki lynti iaid bad kiwei.
Hynrei ka jingeh kaba ki ia kynduh pat ka dei namar bym don pisa ban pynitynnad ia katei ka jaka bad dei na kata ka daw ba kim pat nud hi ruh ban pynbna paidbah ia katei ka jaka kum ka jaka jngohkai pyrthei.
U la kyrpad ia ka sorkar ba ka dei ban phaikhmat lang sha katei ka jaka kumba ka la kwah ban pynkiew ia ka kam jngohkai pyrthei.
Ki jaka jngoh kai ha ri khasi ki khring ia ki nongshong pyrthei.
Shillong 18 Nohprah:Ki pulit ha kane ka sngi Thohdieng ki la pynlong ia ka jinghiar khynra ia ka iingbasa (hotel) Marvelenes Inn kaba dei dei trai u khun jong u Bah HDR Lyngdoh uba long u Myntri kam pohiing ka jylla, kaba don ha Rilbong bad la kem ia u nongtrei halor ka jingkynnoh suba ba donkti ha ka shalan ia ka kynthei ba dang rit ban pyndonkam khaii met ha katei ka iingbasa.
Ki pulit ki la kem ia u nongtrei u Usha Deb Barman kane ka ingbasa hadien ba la kem ia ka longkmie ka Mamuni Parveen (37) na Demthring kaba shalan ia katei ka khynnah kaba trei bad ka, la shi snem eiei kum ka nongtrei iing, sha ki iingbasa kylleng ka nongbah.
Ia kane ka longkmie bad utei u nongtrei la pynngat ha ka jingtohkit ki pulit san sngi katkum ka ain Immoral Trafficking (Prevention) Act.
Katkum ka jingiathuh ka lok u Bah HDR Lyngdoh, ia iatei ka iingbasa la dei trai u khun jongki.
Kane ka khynnah Tripura ka dei na thain khappud ka shnong Ichamati, ka East Khasi Hills, la lap ha ka miet 15 tarik Nohprah ha katei ka iingbasa.
Katei ka khynnah ka la iathuh ba utei u nongtrei ka Iingbasa u la ialam ia ka ha ka kamra ba heh bah ain ne ka Executive Room number 302 ha katei ka ingbasa na ka bynta ban pynhun ia kiba wan.
Hynrei kaba sngew lyngngoh ka long ba ka CCTV kam shym la treikam ha katei ka iingbasa namar ba ka don jingthut naduh ka 29 tarik Naiwieng.
Katei ka khynnah, ka la ujor ejahar ba ka la sah bad katei ka longkmie la shi snem eiei bad kynnoh ba ka la shah leh tohmet ha ka nalor ba ka ju pyniaid ia ka kam ha ka kam saitmet.
Ki pulit ki iathuh ba kane ka khynnah ka la lait phet ha katei ka 15 tarik na katei ka iingbasa bad ka la leit iathuh sha ki pulit ha Laban Police Station halor ka jingjia.
Ki la ong ba utei u Barman u nongtrei katei ka iingbasa, u dei u dalal ha kam pynkhaii kynthei.
Ki pulit ki dang pynlong ia ka jingtohkit halor kane ka jingjia ban lap shuh shuh ia kiba donkti.
Shillong, 18 Nohprah:Ka KSU SWKH ka la pynlong ia ka jingialang ia thir jingmut halor ka phang “Ka 6th Schedule:Ka Stieh Jong ka Jaidbynriew", la pynlong ia katei ka jingialang ha Maharam Higher Secondary School, Mawkyrwat.
Ha kajuh ka sngi, la ioh ruh ban pynlong ia ka Maitshaphrang Academic Excellence Award ha kaba la ioh ia ka ban pynshlur ia ki samla ka Ri kiba la jop donburom ha ki kyrdan ba pher ba pher jong ka pule puthi.
U samla Daniel Khyriem president KSU Sengkmie u la long u kongsan, la don ryngkat ruh uSamla Bansharailang Warjri (Organizing Secretary, KSU) bad u Samla Shemphang Lyngdoh Mawphlang (Publicity Secretary, KSU).
Ki Khraw pyrkhat kiba la wan ia shim bynta ha ka jingiathir jingmut ki kynthup ia u Rev.Dr.O.L.Snaitang, Rev.Dr.P.B.M.Basaiawmoit, Tbn.Dr.I.Nongbri bad u Bah Morning Star Sumer , u Samla Forwardman Nongrem, President ka KSU,SWKHD pat u la shim ia ka bynta kum u moderator ka jingiathir jingmut.
Ha katei ka jingiathir la ia kren halor ka jingpynneh-pynsah ia ka riti ka dustur, ka ktien ka thylliej, ka longkynrad halor ka khyndew ka shyiap ne ka synshar- khadar bad ka bishar katkum ki tynrai ka Jaidbynriew.
Nalor kiba bun ki mat ba la iathir,u Dr.Basaiawmoit u la kdew ia ka jingdonkam kyrkieh ban kham pynkhlain ia ka 6th Schedule ha kaba iadei bad ki lai tylli ki Autonomous District Councils ka jylla Meghalaya da kaba pynkylla ia ka Para 12 A jong ka Sixth Schedule.
U Pastor Snaitang, ha ka jingbatai ia ka bor jong ka 6th Schedule ban iada, pynneh pynneh ia ka long kynrad halor ka khyndew ka shyiap , u la pynpaw ia ka tyrha ka Jaidbynriew kaba don ia ki MDC ki bym shym la shna ia ki ain khyndew ki ban tehlakam ia ka jingsyntuid ki jaka puta sha ki kti ki mynder bad kaba la kerkut na shatei bad mihngi ,la ker da ka Assam kaba don 200 lak(antad) ha ka jingbun briew bad na shathie da ka Bangladesh kaba don 2000 lak ngut (antad) ha ka jingbunbriew, katba ka Jaidbynriew jong ngi, ka bym pat don wat tang 14 lak ha ka jingbunbriew, ka donkam kyrkieh ia ki ain khyndew kiba khlain.
Nalor kitei ki symboh pyrkhat la ioh sngew ruh ia ki mat kiba ktah mationg ia ka Jaidbynriew kum ka jingioh rung ki mynder Ri ha ki electoral roll bad ka jingpyniasoh ka bym don nongrim jong ki hima Khasi bad ka Ri India ha u 1947 kiba la pynsngew da u Tbn.Dr.Nongbri bad Bah Sumer.
Shillong,18 Nohprah:Ki nongdie madan ki la kyntait kiba dang bteng ia ka jingiakhih jong ki ha nongbah Shillong ki la kyntait ia ka jingkam u myntri ka tnad pynroi sor u bah R.V Lyngdoh kaba u la ong ba ka ain sorkar pdeng kam treikam satia ha ka jylla.
Ki nongdie madan ki la ong ba u myntri sorkar um tip ia kaei ba u kren, ki la ong ba u bah Lyngdoh u dei ban leh homework shuwa ban kren namarba ka jingkren jong u da ka jingthmu ban pynbiej ia u paidbah ka pyni pynban ia ka jingbiej jong u.
Kham mynshuwa u bah R.V Lyngdoh u la ong ba ka jingdawa ki nongdie madan ban pyntreikam da ka ain sorkar pdeng ha kane ka jylla ka dei ka bym lah long namar ka jinglong jingman ka surok.
“Ka jinglong ki surok hangne ki long kiba khim ym kumba long ha ki nongbah kum ka Delhi kaba iar, ym lah ban shim ia ka ain sorkar pdeng hangne" u la ong kham mynshuwa.
Kitei ki nongdie madan hapoh ka lama jong ka Meghalaya and Greater Shillong Progressive Hawkers and Street Vendors Association ryngkat bad ka TUR ki la bteng ia ka jingiakhih jong ki mynta ka 4 sngi kynthih.
Lashia k an dei ka sngi ba khadduh jong ki ban ia khih bad ban pyrshah ia ka jingsam phom ka sorkar sha ki nongdie madan.
Haba byrngem ban dang pynjur ia ka jingiakhih jong ki ha ki sngi ki ban sa wan ki nongdie madan ki la kren shai ba kim treh da lei lei ruh ban shim ia kitei ki phom bad ki la kynnoh ba katei ka dei ka lynti kaba thew ban pynjynjar ia ki bad ki la dawa ba ka sorkar kan sorbe shuwa ia ki jaka.
Lah ruh ban pynkynmaw ba kham mynshuwa u myntri sorkar ba peit ia ka tnad pynroi sor u bah R.V lyngdoh u la ong ba la ioh jaka ia ki nongdie madan ha Mawlai, Malki, Polo bad ha ki phang ka forest colony bad kiba lah ban thep kyrteng kin dei tang marwei na kawei ka ing.
Shillong 18, Nohprah:U president ka UDP East Khasi Hills District u Bah Titosstarwell Chyne ha ka kyrteng jong ka party u ai khublei ia baroh ki paidbah kiba la ai ka jingkyrshan ia ka seng UDP ha kane ka MDC elekshon shiteng samoi.
U Bah Chyne u la ai khublei ia baroh ki paidbah jong ki konstitwensi kiba la ai ka jingkyrshan ia ka party, na ka bynta kito ki konstitwnesi kiba ka party kala jop bad kum juh ia kito ki konstitwensi kiba ka pary kam shym la poi sha ka jingjop ruh kum ka party ka ai khublei ia baroh ki paidbah kiba la ai ka jingshaniah ia ka party UDP.Haba ia dei bad ka jingrem jong ka party na Pariong Mawthadraishan ka seng kam shym poi pyrkhat hynrei ka pdiang ia ka rai jong u paidbah, bad ha ka juh ka por kim shym la poi pyrkhat ba kin hiar hapoh Nongspung-Sohiong Konsitwnesi hynrei ka party ka pdiang sngewbha namar kane ka dei ka kam jong u paidbah.
Da ka jingjop jong kine ki ar ngut ki MDC ka jingdon jong ka UDP mynta ia ki MDC hapoh jong ka KHADC ka long san ngut.
Amlarem,18 Nohprah:Ka Nongtalang Khlachympa ka hap hapoh jong ka Amlarem Sub-Division jong ka thain War Jaintia mynta ka sngi ka la plie paidbah ia ka painkhana bad jaka sum kaba itynnad na bynta ki nongshong shnong jong kane ka shnong ia kaba la plie ia kane da u Lyngdoh jong ka Raid Nongtalang u Ma Min Lyngdoh kum u kongsan ha ryngkat ka jong don u Ma Holando Lamin EM JHADC bad u Emerald Lyngdoh (u Lyngdoh Korbar Nongtalang ) kum ki Synbud kongsan ha kane ka sngi, I kong S.Pohsnem Chairperson PNK , I Ma Tennyson Rymbui Secretary SSNK, I Ma Du Myrchiang Secretary Nongtalang Village, ki Riewrangbah bad ki paidbah nongshong shnong jong kane ka shnong.
Ia kane ka Public Lavatory la ioh lyngba ka MDC Skhim 2015-2016 ia kaba la wan rah da u EM JHADC u Ma Holando Lamin bad ryngkat ka ia noh synniang lang jong kane ka shnong.
Bad ia kane Public Lavatory la pynwandur bha iaka bad ka jingitynnad jong kane ka Public Lavatory ka la ia ryngkat bad wat ki Hotel ba paw ha ki Sor naduh ka jaka leit shabar haduh ka jaka sum ka jing pynwandur ka la long kaba itynnad.
Ha shwa ban plie ia kane ka na ka liang u Ma Holando u la ai ka jingiaroh ia jing trei hok jong nongkitkam jong ka ne ka shnong ia kane ka skhim haduh ba ki la lah ban pyndep ia kane ka Public Lavatory kaba itynnad da u kyntu ia ki paid nongshong shnong ba ki dei ban sumar ia ka namar ka jingdon jong kane ka Public Lavatory ka wanrah ia ka thong jong ka jing khuid jingsuba hapoh Shnong poh thaw bad da kaba u ong shuh shuh ia ki nongkitkam ba ki dei ban don kata ka mynsiem ia tylli na ka bynta ka bha ka miat jong ka imlang sah lang da kaba u la ong ruh u la long Uba la kloi ban ia trei lang bad kino kino ki jingeh jong ka shnong katba u lah.
Haba phai na ka liang u kongsan u Ma Min Lyngdoh, Lyngdoh jong ka Raid Nongtalang haba u ai jingkren na ka liang jong u ruh u la ai ka jingiaroh ia ki nongkitkam shnong ba ki long kiba ia tylli na ka bynta ki kam ba bha jong ka im lang sah lang da kaba u ong u ka jingdon jong kane Public Lavatory hapoh Shnong ka long ka jingmyntoi shibun eh ia ki paid nongshong shnong khamtam ia u duk u suk bad ka wanrah ruh ia ka jing khuid jingsuba bad u la kyntu ruh ia ki ha ka juh ka por ba ki dei ban ban don ka mynsiem ia map kylliang ia kiei kiei ki jing bakla ki paralok khnang ba ki kam shnong kam thaw kin long kiba iaid beit iaid ryntih da kaba kyntu shuh shuh ia ki khun samla jong kane ka shnong ba ki dei ban don ka akor ka burom khnang ba ka lawei jong ka shnong kan long kaba phyrnai.
Jowai, 18 Nohprah:Lai ngut ki briew ki la duh noh ia la ki mynsiem ba kordor jong ki bad 10 ngut kiwei pat ki la mynsaw jur ha ka jingjia tyngkhuh kali mynta ka sngi dangstep ha ka por kumba 7:45 am eiei ha ka shnong Umkiang.
Ka khubor ka la iathuh ba kawei ka Tata Sumo kaba don ia u No.ML04B-1681 kaba dang iaid lynti na Khliehriat sha Kalain, Assam bad ynda ka la poi ha Umkiang ka la ia tynrah bad kawei ka trok Dumper kaba don ia u No.AS01C 0696 bad ha kane ka jingjia lai ngut ki briew kiba shong ha katei ka Sumo ki la khlad noh hashen katba 10 ngut kiwei pat ki la mysaw jur.
Kiei kiba la khlad noh ia tip kyrteng kum u Baldur Pala uba na ka shnong Tluh, U Think Dkhar uba naka shnong Jarain (Sutnga) bad u Bran Summer uba na ka shnong Paloi, Assam.
Ia kiba mynsaw la pynkit sha ki jaka ai jingsumar katba ia kitei kiba la khlad noh la aiti ia ki sha ki ba haiing hasem na ka bynta ban pyndep ia ka niam.
Shillong, 18 Nohprah:Lashai ka sngi ka 19 tarik u nohprah la ioh jingtip ba kan don ka jingialang Post Mortem ki seng Saiñpyrthei ban wa ia ka daw baei ki rem ha ka elekshon MDC shiteng samoi kaba la dep ban pynbna ia ka resol ha ka 16 tarik mynta u bnai.
Ki la don bun ki konstitwensi ba ki seng sainpyrthei ki la kyrmen bha ba kin jop phewse haba la niew ia ki vote ki kylla da khongpong.
Ka UDP ka dei kaba la kyrmen bha ban jop suk na Mawthadraishan bad Mairang konstitwensi namarba ki don ki MLA jong ka hynrei ha Mawthadraishan ka la shah rem pynban ha u kyrtong ka HSPDP, ha Mairang kate ka seng ka la kyrmen ban jo donburom hynrei ka la jop salit tang da 70 vote ia u kyrtong ka Congress.
Ha Sohiong katei ka seng ka la kyrmen ba kan don ka jingiakhun kaba jur bha namarba ha ka elekshon MDC ba la dep ka wan-ba-ar bad u bah HDR Lyngdoh u tam tang da ki spah vote ia u kyrtong katei ka seng hynrei ka la kylla khongpong ha kaba ka jingiakhun ka la long pynban hapdeng u kyrtong ka HSPDP bad u kyrtong ka seng Congress ba dei u khun u bah HDR Lyngdoh bad ia ka elekshon la jop da u kyrtong ka HSPDP.Ha Laban-Mawprem ruh ka UDP ka la kyrmen bha ban poi sha ka thong hynrei u kyrtong jong ka u wan ha ka kyrdan ba-lai.
Halor katei ka reosl elekshon ka UDP ka la khot jingialang lashai ka sngi ban sngap ia ka daw na ki kyrtong jong ka kiba shah rem bad na ki MLA jong ka bad kumjuh ruh ban wad daw na kiba jop balei ki jop salit.
“Haduh mynta ngim pat ia kren eiei bad u bah Brol ruh, hynrei ngi la khot jingialang lashai ka sngi" ong u bah Titos W Chyne haba ia kren bad u nongthohkhubor mynta ka miet.
La ioh jingtip ruh ba ka seng HSPDP kan don jingialang lashai ka sngi bad katei kan dei beit tang ka jingialang para rangbah nongialam ban ia kren ia kiba bun ki mat halor ka jingrem elekshon.
Shillong, 19 Nohprah:Ka Don Bosco Past Pupils’ Association kan pynlong ia ka jingleh-kmen Khristmas da ka jingduwai bad jingleh riewblei ha U Khyllung Jisu ryngkat ki jingleh-kmen Khristmas bad ka put ka tem, ha ka 22 tarik mynta u bnai ha ka por 2.30 nohsngi ha Don Bosco Technical School.
Ban pynkmen bad pynshongshit ia ka prokram yn ioh ki jingrwai na ka Serenity Choir, kaba long kaba paw nam bha ha sor Shillong bad ki jingrwai jong ki nongrwai bad jingtem sur jong ki khynnah skul barim u Don Bosco ryngkat ki jingleh biria pynbang ja jong ki riew biriaKa Don Bosco Past Pupils’ Association ka khot sngewbha ia baroh ki past pupil bad kiba ha iing ha sem jong ki ban wan shim bynta ha kane ka jinglehkmen ba dei ban poi ha Don Bosco Technical School naduh ka por 2 baje jan miet, la kumno kumno.
Jowai, 19 Nohprah:Katkum ka ain iatip paidbah, ba la pan da u samla Niman N Shadap na ka PIO ka Thadlaskein C&RD Block kaba long ka Block Development Officer (BDO) ka kong B.Blah, kam lah ban ai ia ka jubab katkum ka ain hapoh 30 sngi hynrei na ka liang jong katei ka PIO jong ka Thadlaskein Block mynta la ar bnai tam kaba la ai naduh ka 28tarik Nailur 2016.
Kumta na ka liang utei u samla u la pynrem jur ia ka PIO halor ka jingpynkein jong ka ia ka ain jong ka sorkar India bad kam burom ruh ia ki kyndon kiba la buh kumba ka dei ban pyndep ia la ka kamram.
Ha ka jingshisha kane ka ophisar ka ei ban burom ia ka ain jong ka RTI Act (2005), imat kane ka ophisar kam da tip shai ia ka rukom treikam jong ka RTI.U samla Niman u la ong ba u la pan ia ka jingtip lyngba ka RTI na kane ka tnat treikam ka long, ka kyrteng ki skhim bapher bapher kiba don ha kane ka Block, ki kyrteng bad ki jaka sah jong ki nongtrei kane ka Blok, ki iaid ne em lyngba ki kyndon ka DSC.U la pan ruh ia ki ki kot ki sla kiba pynshisha ia ki jingtip shaphang ki post kiba lait sha ka DSC.Ka hukum na ka DSC jong ka WJHD ka don ne em ha ka Para 4.2 kaba la bud da ka ophis.
Ki kot ki sla kiba pynshisha ia ki skhim kiba ka ophis ka la ioh pdiang na ka bynta ka jingdonkam jong ka ophis ryngkat ki jingthoh ba biang.
Ki jingdon jingem jong ka ophis kumba long mynta kiba kynthup naduh ki kali ki jaka bad kiwei de.
Ka jingpynshisha ia ki kyrteng bad ki jaka ki nongioh jingmyntoi na ka Block ha kaba iadei bad ka shnong Mukhla bad ka jingtip ba pynshisha shaphang kawei pa kawei ka skhim ne grant kibala dep pyllait sha ka shnong mukhla naduh u snem 2010.
U la long ruh ba katkum ka ain, ba lada kitei ki jingkylli kim don ha ophis jong ka Block, ka dei ban bud ne wat katkum ka ain jong ka Section 6 (3) jong ka RTI 2005.
Shillong, 19 Nohprah:Ka Mawlai Constituency Progressive Forum hapoh ka jingialam jong u Bah PT Sawkmie President, ka la pynlong mynta ka sngi, ia ka “Advance Christmas Celebration", ha kaba baroh ki dkhot jong ka seng ki la iadon lang.
Ka seng MCPF ka ai khublei Kristmas basuk ia baroh ki paidbah ka Mawlai Constituency bad ia ka Jylla baroh kawei.
Ha kajuh kapor ka MCPF, ka ai khublei snem thymmai, ha kaba un long u snem u ba roi bapar bad uba bit u babiang bad uba koit uba khiah na ka bynta ka Ri hi baroh kawei.
Shillong, 19 Nohprah:Ka jingiakhih jong ki nonghikai SSA hapoh ka lama jong ka All Meghalaya SSA School Teachers’ Association (AMSSASTA) kan iaid beit shakhmat katkum ba la pynbeit ban pyrshah halor ka jingpyniapher tulop ka sorkar ia ki nonghikai SSA.Ka sorkar ka la pynmih ruh ia ka Oder no MEG/SSASMAM/FIN/19/2009/118-A, ha ka 31 tarik Risaw 2016 katkum katei ka hukum, ka sorkar ka phiah kyrdan ia ka jingsiew tulop ia ki nonghikai SSA ha ka jylla kata hapdeng ki kita kiba la pyndep ia ka jingdonkam katkum ka NCTE Norms kata ka mut kiba la ioh ia ka 45% ha ka Class XII bad kiba la pyndep ia ka Training De.
el.
ed/B.ed bad ia kito kiba dang duna ia kine.
Ia kito ki nonghikai kiba la pyndep katkum ki kyndon, ka sorkar ka ai ia ka jingsiew kaba 19,044 shibnai,ha ki SSA LP School bad 20, 493 shibnai, ha ki SSA UP School.
Hynrei ia ki nonghikai kiba duna ia kine ka sorkar kan siew 13,335 shibnai, ia ki nonghikai SSA LP school bad 14,392 shibnai ia ki nonghikai ha ki SSA UP School.
Kumta ka seng, ka kyntu ia ki para nonghikai SSA jong ka jylla Meghalaya ba kin iawan khnang khnang sha ka jingiakhih da kaba shong kyllain mongor kaba la pynbeit ha ka 20 tarik mynta u bnai ha Additional Secretariat Parking lot, ka ban sdang ha ka por 11 baje mynstep haduh 4 baje janmiet, ban pynbor ia ka sorkar ba kan siew mar katjuh ia baroh ki nonghikai SSA.Shillong, 19 Nohprah:Ka Khasi Students’ Union Mawlai Circle myn hynnin ka sngi ka 18 tarik ka la pynlong ia ka jing kynmaw burom ia ka lyngkhuh sngi Iap ba 76 u Myllung SOSO Tham uba long u Riewkhraw ka Jaitbynriew uba la noh synñiang ha ka thoh ka tar u khasi lyngba ki kyntien ba shongkhia thew bad ba shong sbai ia ka pateng jong ka Jaitbynriew da kaba pynlong ia ka jing buh syntiew bad ka jing ialang ba lyngkot ha u Mot sah kynmaw jong une u Myllung hapoh ka Skul Bah Nehu.
Ha kane ka sngi la wan ban ia shim bynta da ki dkhot na ki unit ba pher-bapher kiba hap hapoh ka jylli trei kam jong ka Mawlai Circle, kynthup ruh na ki Dkhot ka KSU Nehu Unit ryngkat ki Dkhot jong ka Executive Committee jong ka Mawlai Circle hapoh ka jing ialam u President jong ka Seng u Samla Biangbor Paliar.
Ha kawei pat ka khubor, na ka liang ka HYC Mawlai Circle ha ryngkat ka FKJGP Mawlai Circle, ki lah mih ryntih lang ban leit buh syntiew i’u khraw pyrkhat ka Jaitbynriew, u Myllung Soso Tham, uba lah kynjoh sha ka 76snem ka jingkhlad noh ka jong u na kane ka sla pyrthei.
Ha kane ka sngi, ki dkhot ka HYC Mawlai ryngkat lang bad ki dkhot ka FKJGP Mawlai ki lah ia poi lang ha phyllaw U Soso Tham Auditorium bad lah ioh ruh ia ki jingkren na ki nongialam jong baroh ar tylli ki seng.
Ha shuwa ban buh syntiew lah sdang shuwa da ka jingsngap jar ba 1 minit, bad lah buh syntiew pat da ki nongialam kine ki ar seng, lah ioh ruh ia ki jingkren pynkynmaw shaphang ki kam bah u Myllung Soso Tham da u President ka FKJGP Mawlai, samla Marbud Dkhar bud pat sa da ka jingkren na u President ka HYC Mawlai, samla Donboklang Kharlyngdoh.
Shillong, 19 Nohprah:U Bah Nicodemus Majaw u la kyntait ia ka jingkynnoh u President ka seng nongotdoh masi ka Khasi Jaintia Butchers Welfare Association (KJBWA) Bah Generous Warlarpih ba u ju leit thied masi tuh na Khanapara, Ri-Bhoi.
Haba pynshai halor ka jingshah kynnoh, u Bah Majaw u la ong ka jingkynnoh jong u Bah Warlarpih ba thied masi tuh ka dei tang ka jingthmu ban pynjah burom.
“Ngam dei satia u dkhot ka KJBWA kumba la paw ha kot khubor bad ngam don bynta eiei ban rai pynsangeh thied masi na iew Khanapara", la ong u Bah Majaw haka jingpynlait khubor.
U la ong ruh ba um don bynta eiei ban kyrshan ban rah ia ka iew masi na Khanapara sha Byrnihat.
Haba iadei bad ka jingkynnoh leit thied masi tuh, u bah Majaw u la ong ba u khlem leit thied masi tuh na iew khanapara kumba la kynnoh hynrei u shu leit synran ia u hymmen jongu, u Bah Yelloy Majaw uba ju khot Bah Lung.
“Na ka bynta u hymmen jong nga, nga ju synran ia u ban thied masi na iew Khanapara bad u hymmen jong nga um shym la thied tuh, hynrei dei na ka bynta ban shohdoh ban die ha iewduh, ym ban khaii tuh.
Ia ki masi ruh la buh marka L.M’, la ong u Bah Majaw.
Lah ban kdew ba dang shen, ka KJBWA ka la pynrem jur ia ki lai ngut ki dkhot jongka, kiba la kynnoh ba ki pynkhein ia ka rai ban sangeh thied masi na Khanapara.
U President ka KJBWA u bah Generous Warlarpih haba pynlait khubor , u la iathuh ba kine ki lai ngut ki kynthup ia uwei u nongtrei ka KHADC uba shu leh mynleh kum u nongot doh.
“Kine ki ingkhongshalangmat ki kynthup ia u Lorshon Kharbamon, u Paila Pyngrope bad u Nicodamus Majaw uba dei u nongtrei ka KHADC", la ong u bah Warlarpih.
Nongpoh, 19 Nohprah:Ka Mrs.Ri Bhoi 2016, kaba la pynlong da ka Women Organization bad ia kaba la pynbeit ban pynlong ha ka 30 tarik u Nohprah mynta u snem ha Madan Umsning, hynrei tang na kid aw ki bym lah ban kiar la pynkynriah noh pat ia katei ka jingiakop sha ka 28 tarik u kyllalyngkot ha katei hi kajuh ka jaka ka ban sdang naduh ka por 4 baje janmiet.
Katkum ka kyrwoh ba la phah da ka Kong J.J Kylla, President ka WORD, la ong ba kum ka synjuk kaba peit ia ka bha ka miat jong ki kynthei bad kumta ka da kyrpad ruh ia baroh ki longkmie ba kim sngew ei ei halor katei ka jingpynkynriah tarik bad na ka bynta jong kito kiba kwah ban iashimbynta ki lah ban phun sha u no.9863017995.
Jowai, 19 Nohprah:Mynta ka sngi, ki sahep sorkar na ki tnad bapher bapher kiba don ha West Jaintia Hills District ki la rakhe ia ka jinglehkmen Pre Christmas ha ryngkat ki khunswet kiba ri bad sumar da ki iing ri khunswet (Children Homes) kiba kynthup ia ka Girls Children Home, Mihmyntdu, Boys Children Home, Chutwakhu, Orphanage Home, Wahiajer bad ki khunswet ka NEIMA.IA kane ka jinglehkmen Christmas la pynlong da ka Officers’ Club, West Jaintia Hills ha ryngkat ka The Ultimate Legend Bikers’ Association (TULBA), Shillong hapoh ka jingialam u President jong ka u bah Seibor Nonglait.
Ka kynhun niah bike u bah Nonglait ki la wan poi ha Jowai ha ryngkat ki jingtem sur Christmas bad ki la pynlong ia ka Christmas Carol ha ka NOngbah Jowai ha shwa ban pynlong ia ka jingialang lehburom ia ki khunswet ha madan Jrisalein, Jowai.
Ha kane ka jinglehkmen la iadonlang ki sahep sorkar naduh u President ka Officers’ Club, u ma JM Pohsngap, DFO WJH, u ADC CS Laloo.
u ADC DM Wahlang, u SP ka WJH, u R Muthu nalor kiwei kiwei ha ryngkat ki nongialam ka TULBA nalor ki nongri nonglum ia ki khunswet.
U bah Wahlang haba kren u la ong ba ka jingshaniah, ka jingngeit bad ka jingduwai ka long kaba donkam tam ha ka jingim jong u briew wat lada u don ha kano kano ka niam.
Namar ka jingshaniah ka tehsong ia ka jingialong kawei, ka jingngeit bad ka jingduwai ka pynim bad kadei ka dawai ban weng ia ki jingeh bad jingshitom baroh.
Ha kane ka sngi, ki Officer bad ki dkhot bad nongialam ka TULBA ki la ai ki jingai sngewbha Christmas sha baroh ki khunswet kiba la wan poi sha katei ka jinglehkmen kaba la pynlong ha Madan Jrisalein Jowai.
Shillong,18 Nohprah:Ka HSPDP kaba don ia u MLA jong ka ha Rambrai konstitwensi ka la shah pynrem kput ha ka elekshon MDc shiteng samoi ha u kyrtong ka seng Congress.
Kham mynshuwa u MLA ka Rambrai u bah K.P Pangniang u la kob ba katei ka seng kan jop da kaba suk ha katei ka konstitwensi bad katei ka long kaba la thikna bha, u la ong hynrei haba la niew pat ia ki vote ka HSPDP ka la shah tam kput pynban.
“Ngi khlem poi pyrkhat ba tang hapoh 3 sngi kan kylla ka vote, ngim poi pyrkhat ba ki Garo kin shet ia ngi kiba la leh bha ia ki tang na ka daw ka jinghiar ki 4/5 ngut ki myntri sorkar ban pynbam dohsniang bad ban sam bai Kristmas" ong u bah Pangniang haba ia kren mynta ka miet lyngba ka phone bad u rupang.
U bah Pangniang u la ong ba wat ha ki jaka lum ruh ka HSPDP ka la hiar bha hynrei u shu tharai ba imat ki paidbah kim pat ibit ban jied ia u kyrtong ba katei ka seng ka la pynieng, “Imat ki paidbah kim pat ibit ia ngi" u la ong.
Shuh shuh u bah Pangniang u la ong ba katei ka jingshah rem kan dei ka jingrem ka ban pynbha shuh shuh ia u, “Dei ka jingrem ka ban nang pynbha ia nga" u la ong.
Haba twad jingmut na utei u rangbah u la ong ba ka la shonghok ia u ban risain noh na ka kam nongialam ka HSPDP namar katei ka jingrem kput ha konstitwensi kaba u long MLA ma u.
“Nga sngew shongnia ban risain noh na ka kam nongialam ruh namar katei ka jingshah rem" u la bynrap biang.
Katkum ki tyllong khubor kiba la iohlum na ki lad khubor la iathuh ba ka seng HSPDP kan sa shong jingialang shen ban pyrkhat na ka bynta ka jingrem elekshon jong ka khamtam ha Rambrai bad Nongkrem ban wad ia ki daw.
Nongpoh, 20 Nohprah:Namar ka jingbym sngewhun halor ka jing-pynthymmai nongkitkam ka Federation of Khasi Jaintia & Garo People, ha Ri Bhoi District bad ha kajuh ka por ban pynpaw ia ka jingpyrshah kaba jur halor ka jingweng kynsan da ka FKJGP, Sengkmie ia ki nongialam barim ka FKJGP ha Ri Bhoi, khlem da wad ia ka daw tynrai bad halor kane ka nongrim mynta ka sngi ki nongialam barim ka FKJGP ha ryngkat bad ki dkhot jong ki 8 tylli ki Circle bad 2 tylli ki Unit, ki la rai ban iehnoh syndon ia ka FKJGP ha Ri Bhoi District.
Kane ka la paw pyrthei, hadien ba kitei ki nongialam barim ka FKJGP na ki Circle bad Unit bapher bapher kiba don hapoh ka Distrik, ha kaba ki la pynlong ia ka jingialang ba kyrkieh ha Umsning Auditorium Hall bad ha kane ka jingialang ki la shim ia ka rai paidbah ban mih noh na ka FKJGP.Kitei ki 8 tylli ki Circle bad 2 ki Unit, kiba la rai ban mih noh na ka FKJGP, ki kynthup ia ka Nongpoh Circle, Umsing Circle, Raid Madan Kyrdem Circle, Umbir Circle, Upper Khri Circle, Mawrong Circle, Syngku Circle, katba ki 2 Unit kii kynthup ia ka Mawrong Unit bad Syngku Unit.
Hadien kane ka jingialang, na ka liang u Bah P.B Makdoh uba dei ruh u President barim ka Nongpoh Circle bad u Bah Diomos Syiem President barim ka Umsning Circle, ki la ong ba ka daw hi kaba pynlong ia ki ba kin hap ban shim ia ka rai ban iehnoh ba kin long kum kita ki nongialam ne dkhot, ka dei hadien ba ka FKJGP, Sengkmie, ka la weng kynsan ia ki nongialam barim hapoh ka jingialam u Bah Eddie G.Kharbani kum u President, khlem da pynlong ia ka jingiasyllok ne ban pyntip sha ki Circle bad Unit bapher bapher.
Ki la ong ruh, ha ka jingshisha kim shem la don kano kano ka jingpyrshah ia ka seng, hynrei kum ki nongialam ha ki Circle bad Unit, ngim lah pat khlem da pynpaw ia ka jingsngewkhia ban iohi ia kaei kaba la leh da ka FKJGP, Sengkmie, ha kaba kane ka jingweng ba kynsan kynsan da ka Sengkmie, khlem da pyntip sha ki nongialam ha ki Circle bad Unit, ka pynpaw ba ki kwah ban shu leh donbor khlem ka jingiasyllok.
Kumba ngi la dep ban shim ia ka rai ban mih noh ia ka seng bad kumta nangne shakhmat ngim nym don bynta ei ei shuh ban long kum ki nongialam ne dkhot bad ka FKJGP, ki la bynrap.
Jowai, 19 Nohprah:Ki san ngut ki nongshong shnong jong ka shnong Mih Myntdu ki la leit kyrpad ia ka high court ba don burom lyngba ka Writ Petition kaba hap hapoh ka khyrnit(article) 226 jong ka riti synshar Ri, da ka ba ong ba ka Special Rural Work Programme Scheme 2012-13 na ka bynta ban maramot, ia ki ing ba duk lyngba ka SRWP.Lyngba kine ki nongioh jingmyntoi, ki la wanrah ha ka Kashari, ba ki kyrteng jong kine ki san ngut ki nong mudui, ryngkat bad kiwei de, la phah da U Professor RC Laloo u MLA jong ka 2 Jowai Constituency sha ka sorkar bad ka sorkar ka la dep mynjur ia ka kyrteng jong ki, ha ka ba ki dei ban ioh T.10,000 (shiphew) hajar marwei ban pynshna ia ki ing jong ki, kat kum ba la pynmih kyrteng ruh da ka office jong u Block Development Officer.
Hynrei kaba sngew thamula ka long ba ki briew ki ba iajan bad u professor RC Laloo ki ioh ia kane ka scheme katba kine ki briew kiba na ka shnong Mih Myntdu bad ki bym don jingiadei pat bad u kim ioh satia bad dei halor kane ba kitei kiba la duh, ia la ka jong ka bhah, ba ki la leit ban ujor ha ka 16 tarik U Nohprah 2016.
Ka high court ba don burom hadien ba ka la sngap ia ka ne ka jing mudui, lyngba u muktiar jong ki, u Sujit Dey, la bthah ia u muktiar sorkar ban bud dien bad ia kane ka mukotduma, yn sa bishar biang, ynda kan dei ka por treikam jong ka Kashari ha u snem thymmai.
Na ka liang jong ka seng Meghalaya People United Front pat ka pynrem jur, namar ba ka seng ka iohi ba kitei ki briew ki la shah iuhroit ia ki hok jongki, ym tang da ka sorkar hynrei wat da U Professor R C Laloo.
Shillong, 19 Nohprah:U President ka BJP Meghalaya u Bah Shibun Lyngdoh u la ong ba ka elekshon MLA ha ka jylla kan sa wan sa shi snem tam bad kyrmen ba ki paidbah kin sa sngewthuh ia ka BJP.Haba kren hadien ba la shah kput ha kane ka elekshon MDC shiteng samoi, u Bah Shibun u la ong ba ka jingbym poi ki kyrtong ka BJP ha kane ka elekshon ba dang shu dep, kam dei u diengpynkiang ia ka lynti iaid ka party ha u 2018 ha kane ka jylla.
“Ngi don sa shi snem tam shwa ban leit sha ka elekshon MLA ha u 2018, ngin trei shitom ban pynsngewthuh ia ki paidbah ba ka BJP ka ieng ha ka nongrim ban rat dyngkhong ia ka bamsap", la ong u Bah Shibun.
U la kam ba ka elekshon ba dang shu dep, ka dei tang ka jingtynjuh ia ka party ba kan lah ban lehbha nangne shakhmat.
Kham mynshwa, u Bah Shibun u la kynnoh ba kiwei ki seng sain pyrthei, khamtam kiba la don ha ka bor, ki thied da ka pisa ia ki paidbah bad kiwei ki buit jongki, ban pynshit ia ka BJP ba ka pyrshah Khristan kum ka jingpynbna ia ka Good Governance Day kaba ka party kam pat ioh ban pynshai bha bad kawei pat ka dei ka jingther ki party ba ka BJP ka don ha NEDA bad kam myntoi ban jied ia ka, bad ka bha ban jied beit ia ki party riewlum ba don lang.
U la ong ia ka mat elekshon ka party ruh ki paidbah kim pat sngewthuh bad ki dang don ka jingsngew ia ka BJP da ka jingpynshit bad ialam bakla kiwei ki party.
“Ia ka mat elekshon ka party, kam dei ba ki paidbah kim pdiang hynrei ki dang shah pynsngewthuh bakla ha ka jingpynshit jong kiwei ki party da kiwei ki mat kum ka jingkynnoh ba ka BJP ka dei kaba pyrshah Khristan, kaba ha ka jingshisha kam dei satia kumta", u la ong.
Lah ban kdew ba napdeng kine ki 7 tylli ki MDC konstitwensi kiba ka BJP ka la pynieng, ka Mairang ka dei kawei kaba wan nyngkong duh ha ka jingioh vote hynrei baroh ki shu ioh thohmut thohmat.
U kyrtong jongka, u Bah Counsellor Singh Wahlang, u la ioh haduh 6601 vote ban wan ha ka kyrdan balai.
Kiwei pat ki kyrtong BJP kiba ioh vote ha kane ka kynti, kynthup na konstitwensi Pariong-Mawthadraishan konstitwensi u Bah Thandarsingh Warjri uba kamai 522 vote, bud sa u kyrtong na Rambrai Bah Denestar Pariong 522, ka Mamiry Nongkhlaw na Nongkrem (200), Kyntiewborlang Syiemlieh na Sohiong-Nongspung (190) bad u Bah Smen Kyndait na War East (65) vote.
Shillong, 19 Nohprah:Ban pynshlur ia ki nongrep ban pyndonkam da ki sboh mariang ne organic, ka tnad rep ka jylla ka la shah hikai ha u sahep na Amerika u James Turners ha jaka hikai ha Upper Shillong kaba sdang mynta ka sngi.
Ka jinghikai kan long ar sngi kynthup ka jingpule bad ka praktikal ia ki nongtrei ka tnad ka rep ka riang ba long ha Integrated Agricultural Training Centre (IATC), Upper Shillong.
Haba kren ha kane ka sngi, u James Turner, u la ba u briew u pyndonkam ia ka bor na ka mariang kiba la lang da ki milian snem,kin sa rngad noh da ka jingiai pyndonkam ia ki.
U la ong, ka long namarkata, kaba donkam ban pyndonkam noh da kiwei pat ki jait spah kiba lah ban pynmih bad shna biang na ka bynta ka jingdonkam jong u briew.
“Ka jingshna sboh mariang ka dei kawei ka bynta kaban iarap na ka bynta ki nongrep bad ka imlang sahang", la ong u Turner.
La ioh ruh ia ka jingkren na u Commissioner & Secretary ka rep ka riang u P.S Kumar, ba la don lang ka director ka Kong Dorothy Syiemiong, ka Kong B.War, Director, Meghalaya Agriculture Management and Extension Training Institute (MAMETI) bad kiwei.
Jowai, 19 Nohprah:Ki Pulit ka Umkiang Police Outpost ki la ioh tam ia kawei ka metiap jong ka riew kynthei narud surok ha ka 14 tarik une u bnai bad haduh mynta ka dang don ha jaka buh metiap ha Khliehriat CHC.Ki pulit kila iathuh ba katei ka metiap kadei jong ka bar jylla kaba ym lah ban ithuh kyrteng hynrei kadei kaba don hapdeng ka rta kaba 30-35 snem ka rta bad ka dei kaba don jingduna ha ki bor pyrkhat namar bunsien ki riew paidbah ki iohi ia ka ba ka shang kylleng kylleng naduh na Khliehriat shaduh sha Rattacherra.
Halor kane na ka liang ki pulit ki la kyntu ia kiba haiing hasem ban wan kam ia katei ka metiap ha shwa ban pynkhuid noh ia ka da ka da ka da jingiohbor na ka jingbishar.
Shillong, 20 Nohprah:Ka Live Wire kan pynkynriah biang ia ka jing ia shad pyrshang jong ka Dancing Competition jong ka Shad marwei bad shad kynhun, ha ka 26 bad ka 27 tarik u Nohprah, halor ka jing-dawa jong ki nongshim-bynta kiba kwah ban wan shim bynta ka.
Ka jingthmu jong ka Live Wire kaba nyngkong eh ka long ban wanrah ia ka shongsuk shongsain ha ka ri, lyngba kane ka rynsan jong ka jingiakob shad bad ban ban pynmih pisa ruh ia ka jingdonkam jong ka skul Saint Paul Marbisu bad kum shi bynta ka long ban khring ia ki riew donsap na kylleng kylleng baroh kawei ym tang na Meghalaya wat kiba nabar ruh ki lah ban shim bynta ha kane ka Competition.
Ka Khusnam na ka bynta ki nongjop ha ka rwai marwei, ki long T.30,000/- 15,000/- bad T.10,000/-.
Te ha ka rwai kynhun T.50,000 ia ka kynhun lahduh bad T.30,000/- ia kaba wan ba ar bad sa T.15,000, ia kaba wan ba lai, ong ka kyrwoh na U bah Bah Desmon Sun, Secretary, Live Wire of Peace.
Shillong, 20 Nohprah:Ka Sengbah Ki Nongshat Nongkhein Hynniewskum Hynniew-trep kan pynlong ia ka Ud ka Nam, ka Nguh ka Dem ba kyrpang ha ka 23 tarik Nohprah 2016 ha Baniun por 10 baje mynstep halor ka Nishan, “ieng ka Hok Shikyntien, pat ka pap shibyllien’.
Haba pynlait khu-bor halor kane, u Secretary ka Sengbah u la ong ba ha kane ka jingpynlong ia ka Nguh ka Dem kyrpang ka long kumba ha kine ki sngi, la kumba ka jingsuk ka la jah bad phet sha jngai, katba shaba phai, tang ka huri hura bad ka jingma suda.
“Kam don shuh ka jingiaid beit iaid ryntih ha ka longing longsem, longkur longkha, imlang sahlang, synshar khadar bad ka sain hima sima bad ka Sengbah ka sngewbha shibun halor kane bad kan dem ngon ka swar ka pyrkhat ban kyndat war ia kane ka jingthut jingthynrei ha ka ri bad ka jaitbynriew", la ong u Secretary.
Halor kane, la khot sngewbha ia ki parakur parakha, parakher paramer, paradoh parasnam ban wan iashim bynta khnang ha katei ka nguh ka dem ba kyrpang, la bynrap ka kyrwoh.
Nongpoh, 20 Nohprah: Ka KSU, Umiam Circle, ha ka jingiatrei lang bad ka KSU, Eastern Border Area, hynnin ka sngi ki la ioh ban bat ia uwei u Khar Nepali uba la tip kyrteng kum u Palden Tamang, hadien ba ki la lap ba u donkti ban ohdor naphang ia ki paidbah ha ka ban pynrung kyrteng ia u Adhar Card sha ki paidbah ha ki thain Rangmen bad Nongsder, Ri Bhoi District.
Ka Seng ha ka jing ialam u Samla Stevenson Kharkrang kum u President ka Umiam Circle bad u Samla Banjop Maring kum u President ka Eastern Border Area, hadien ba ki la lap ia utei u bar jylla ba u donkti ban leh ia katei ka kam beain khlem da pynkupbor da ka sorkar, kumta hadien ba ki la iohkem ia utei u bar jylla, ki la leit ban aiti noh sha ki pulit ka Umiam Police Station.
Haba iadei bad kane, na ka liang u Samla Stevenson Kharkrang, u la ong ba ka seng hadien ba la ioh bat ia utei u bar jylla, ki la kylli pyrthew na u Rangbah Shnong ka Nongsder halor katei ka kam kaba u leh, hynrei la ioh jingtip pat ba katei ka jingpynrung kyteng ia ki paidbah ban ioh Adhar Card kam dei satia kaba la ai bor da ka Shnong.
Hadien kane ka jinglap da ka seng, halor kane ka jingleh da utei u bar jylla ka buh jingma ruh watt ia ka jaid bynriew, namar kat ki bar jylla kiba wan shong wan sah ha katei ka thain, u la pynioh Adhar Card khlem da bishar ia ki kot ki sla, hynrei ka long pat kaei kaei kaba sngewlyngoh ba kumno ka bor District ka pdiang ia une bar jylla ban long kum u Agent na ka bynta ban ioh ia u Adhar Card, u la bynrap.
Shillong, 20 Nohprah:Ka Laitlyngkot Local Taxi Divers and Owners Association ka pyntip ba yn nym don taxi kamai ha ka 22 tarik u Nohprah namar kan don ka jingiakynduh lang jong ki nongniah kali bad trai kali ha katei ka sngi ha Ing Dorbar ka Elaka, Laitlyngkot naduh ka por 11 baje mynstep.
Ka kyrwoh na u bah Ryngkat Lyndem, President ka Association ka pynpaw ka ne ka ka jingialang kyllum ka ba ju don shisien shi snem bad kyntu ia ki nongniah bad trai kali ba kin ia poi ryntih ha katei ka por bad kumjuh ka jingkyrpad bad kum ka jingpyntip ia ki paid nongshong ban ia shah shitom na ka bynta katei sngi.
Shillong, 20 Nohprah:Ka Khasi-Jaintia Butchers’ Welfare Association (KJBWA) ka la pynim biang ia ka iew thied masi kaba rim ha Byrnihat hadien ba ka la sangeh noh ban leit thied masi na Khanapara namar ba ka Hima Mylliem bad ka KHADC ka la pyrshah ban ksam shkor ia ki masi kiba wan ha katei ka iew.
Kane ka iew barim kaba ka KJBWA ka kwah ban pynim biang ka dei ha Byrnihat, Rongkona hapoh ka Nongpoh Sirdarship.
U Vice President ka KJBWA u Bah Generous Warlarpih haba kren mynta ka sngi sha ki nongthoh khubor u la ong ba “Ngi la rai ban pynim biang ia ka iew thied masi ha ka Rongkon, Byrnihat hadien ba la pynlong ia ka jingjurip ha katei ka jaka ha kane ka sngi Nyngkong ba la don lang ki heh na ka District Animal Husbandry & Veterinary bad ka tnad Pulit hadien ba la ioh bor na u Deputy Commissioner, Nongpoh.
U la iathuh ba katei ka iew ban pynim biang, yn eksamin shwa da ki doktor shwa ban pynlait sha iew ban ot doh bad yn ksam shkor ruh ia ki masi ban lait na ka jingshalan tuh sha Bangladesh.
Kane ka jingksam shkor ka long ban khang lad ia ka jingthmu ban shalan tuh ia ki masi sha Bangladesh.
U la ong ba ka jingkyntait ka KHADC bad ka hima Mylliem ban ksam skhor ia ki masi, ka don eiei ha lyndet ka jingmut bym hok jongki da ka jingiadonkti lang bad ki nongkhaii tuh.
“Ka jingthmu ban khang lad ban ksam skhor ia ki masi ka long ban ioh lad ban khaii tuh ia ki masi bad ban ioh lum khajna beain ka Hima Mylliem", u la ong.
Shillong, 20 Nohprah:Ka jingshah rem u kyrtong ka UDP na Mawthadraishan ha kane ka elekshon MDC shiteng samoi, ka la buh ka jingkylli ia u MLA ka konstitwensi Bah H Brolding Nongsiej uba dei na ka party.
Hynrei katkum ka khubor, la sngewthuh ba ka UDP ka la shah rem dei namar ka jingdon ki shnong ba thymmai ha ka MDC konstitwensi ki bym iahap kumba long ha MLA konstitwensi.
U General secretary ka UDP u Bah Jemino Mawthoh u la ong ba ka party ha ka jingialang hynnin ka sngi ka la iakren ban wad ia ka daw bad, la don bun ki daw ia ka jingshah rem.
Tangba u Bah Mawthoh u la kyntait ba ka jingshah rem kan dei na ka daw jong ka jingleh sting u MLA ka party.
“Ka jingshah rem kam dei na ka daw jong u MLA, ki paidbah ki lah ban kynnoh ba u leh sting hynrei, ka party ka la iohi ia ka jingtrei shitom u MLA", la ong u Bah Mawthoh.
U Kyrtong ka UDP u Bah Jambor War u la shah rem ha u kyrtong ka HSPDP u Bah B Warjri palat 2 hajar eiei ha kane ka jingiakhun, ba dang shu dep shen sha ka KHADC.U Bah Mawthoh u la ong ba don ki jaka ne ki shnong kiba na thain Mairang, Rambrai kiba hap sha Pariong-Mawthadraishan ha ka MDC hynrei kim hap ha ka MLA bad kane lehse, ka dei kawei ka daw kaba la ktah ia u kyrtong ka party.
U la ong ba haba ia peit ia ka histori ka Pariong-Mawthadraishan konstitwensin, ka dei ka jaka jong ka HSPDP naduh kham mynshwa hynrei ka la kylla ha ka por ka Kong Irene Lyngdoh kaba jop na ka Congress bad ka jop sa ka UDP ha u 2014.
“Kine kiei kiei ngim lah ban kynnoh iano iano hynrei ka donkam ia ka party ban trei shitom", la ong u General Secretary ka UDP.Shillong, 22 Nohprah:Ka UDP ka la pynpaw ia ka jingsngew diaw halor ka jingbym lah ka sorkar ban siew ia ki DA jong ki nongtrei sorkar ki bym shym la ioh haduh mynta bad kaba ki dei ban ioh naduh u risaw mynta u snem.
Ka kyrwoh khubor u bah Allan F Dkhar vice president ka la ong ba katei ka jingleh ka sorkar ym tang ba ka ktah ia ka jinglehkmen jong ki ha ka sngi shuti kyrpang hynrei kan ktah ruh ia kiba bun ki kam jong ki.
Shillong, 20 Nohprah:Ka jingjop u Bah HS Shylla na ka UDP ha kane ka kynti, kan lah ban don sa ka jingkylla ha ka bor synshar ha KHADC ha kaba u CEM ba mynta u Bah Pynshngain N Syiem u lah ban khyllem.
Haba iakren bad u General Secretary ka UDP u Bah Jemino Mawthoh hynne ka sngi, u la ong ba ka UDP kam kyntait ban shimti ban ialam ia ka Executive Committee (EC) ha KHADC lada ka don ka lynti, hynrei ym ban shu iaknieh bor.
“Lada don ka lynti, ka UDP kum ka party, kan shim ban ialam ia ka EC ha KHADC", la ong u Bah Mawthoh.
Hynrei ha kajuh ka por, u la ong, “Ka jingia-khih ban shu iaknieh ia ka bor,ban pynkulmar khlem ka daw kaba biang, kan nym long bad ka party kam kwah ia kata".
“Lada ka rukom treikam jong u CEM, kam long kaba biang, ka UDP ka hap ban iakren namar ba kam mut ba tang ba la ong ban kyrshan ia u Bah Pynshngain, kan shu kyrshan matlah wat ia ka bym dei ruh", la ong u Bah Mawthoh.
Hadien ba la jop u Bah Sylla na Nongkrem ha kane ka elekshon MDC shiteng samoi, ka la don ka jingiakren hapdeng ki paidbah ba un sa pynkhih pyrthei ha KHADC namar ba u Bah Shylla u dei uwei uba la ju satar bha ha ka kam pynkhih sain pyrthei.
“Ka UDP ka dei ka seng sain pyrthei kaba heh, kano kano ka seng sain pyrthei ka kwah ban don ha ka bor hynrei ka dei ban don ka lynti", la bynrap u Bah Mawthoh.
U la ong ba kumba paw ka Campaign For Change (CFC) jong u Bah Pynshngain ruh ka la sdang ban leh politik ban leit ialap kylleng ki jaka.
“Kine kumba ka paw, ki la leh politik", la ong u Bah Mawthoh.
U la ong ba haduh mynta ka UDP ka dang kyrshan beit ia u Bah Pynshngain uba dang dei u Congress hi namar ba u dang shu shah sospon hynrei ym tip ioh un leit biang sha ka Congress ruh.
Ka UDP ka don 5 ngut ki MDC kynthup u Bah Teinwel DKhar, Bah Donkupar Sumer, Kong Rona Khymdeit, Bah HS Shylla, bad Bah Equator L Nongrang.
La sngewthuh ba ki MDC ka Congress kiba don 5 ngut, ki la long kiba kloi ban kyrshan ban ialam ka UDP ia ka EC ha KHADC.U Bah Pynshngain u ialam ia ka EC mynta hapoh ka lama ka PDF ba kyrshan da ki MDC ka UDP, KHNAM, BJP bad ki MDC shimet bad ki lait noh ka Congress bad HSPDP.Shillong, 22 Nohprah: Ki la don bun tylli ki kynhun kiba la kyr pad bad phah jingthoh sha ka u myntri rangbah duh ka ri u Narendra Modi ban kham pynjynsur khyndiat ha kane ka jylla kata ba kham pynkiew ia ka jinglah ki paidbah ban sei pisa na bank na kaei kaba ka sorkar ka la buh.
Hynrei mynta sa tang 2 ne 3 sngi shuwa ba ka Kristmas kan wan kam shym la don kano kano ka jingkylla bad ka rukom sei pisa ka dang neh hi katjuh.
Kiba bun ki kynhun ki la pynpaw lyngba ki lad khubor bad don ruh kum ka UDP kaba la phah jingthoh sha u Modi hynrei katei ka jingkyrpad jong ki kam ler kam eiei ruh bad ka la shu kylla long kamkai naba ym shym la pynsngap ia ka jingkyrpad jong ki.
Haduh kine ki sngi u paidbah kane ka jylla u dang ia thnum namar ka jingbym lah ban sei pisa bun na bank ba pynkhreh ia ka Kristmas kaba dei ka por ba bun khamtam ha sor ki ju pynlut pisa bun ba pynriam pynbeit pynitynnad, nangta sa ka dihsha sngewtynnad paralok bad ki kam khawai dawai ha kane ka sngi ba kyrpang kaba wan shisien shisnem.
Lah ban kdew ba haduh mynta kam pat don jingkylla eiei ha ka rukom sei pisa ki paidbah bad katei ka jingsei pisa ka dang neh T.24 hajar tyngka shi taiew bad T.2400 na kawei ka ATM ha ka shisngi.
Shillong, 20 Nohprah:Ka Khasi Students’ Union (KSU) ka la ioh ban iashong ia ka Central Executive Council (CEC) mynta ka sngi ka 20 tarik Nohprah 2016 ha ophis treikam ka seng ha ka por 12 baje mynsngi ha kaba la ia kren shibun tylli ki mat jong ka seng.
Ki mat kiba la iakren, ki kynthup ia ka jingteh lakam ia ka jingtuid jong ki briew kiba nabar lane ka Comprehensive Mechanism to Tacke Influx bad hapoh jong katei ka ain, ki kynthup ia ka Meghalaya Residents Safety & Security Act 2016, Meghalaya Benami Transaction Prohibition (Amendment) Act 2016 bad ka Facilitation Centre (Entry & Exit Point) 2016Halor kitei ki phang, ka seng ka kyntu ia ka sorkar ban pyntreikam noh kham kloi ia kitei ki ar tylli ki ain haneng da kaba thung noh ia ki District Task Force.
Ha kaba iadei bad ki jaka rung jaka mih lane ki Entry & Exit Points, la kyntu ban pynkloi ha kaba iadei bad ka Social Impact Assessment (SIA) ban pynkloi khamtam ha ka Ri Bhoi district kaba dang sah.
Ka mat kaba ar, kaba la iakren, ka dei halor ka U Uranium, ha kaba iadei bad ka jingpyrshah jong ka seng ia ka surok 2 lane na Nongstoin sha Mawthabah, ka seng ka la rai ban leit ia kynduh biang ia u Chief Executive Member jong ka KHADC ban pan jingpynshai ha kaba iadei bad ka song 20 klur ba ka Council ka kular ban ai ban pynbha ia ka surok 1 lane ha kane ka thain.
Ha kaba iadei bad ka lynti rel, ka seng haduh kane ka khyllipmat kaba mynta ka ieng beit ban pyrshah ia ka lynti rel ka Tetelia – Byrnihat bad Byrnihat – Shillong tad haduh ynda la ioh ki ain kiba khlain bor ban pyrkhing ia ka jingrung kyrthep ki mynder bad ban iada ia ki trai ri trai muluk ka Jylla.
Ha ka jingiadei bad ka NPR lane ka Aadhaar, ka seng ka dawa, ba ka sorkar ha shwa ban pyntreikam ia kane ka skim ka dei ban pynlong shwa da ki jingpynshai paidbah ha ki shnong ki thaw kum ki awareness programs ban batai sani ha ka jingiadei bad ka jingthmu jong ka NPR (Aadhaar), ong ka kyrwoh na U bah Auguster Jyrwa, General Secretary,KSU.Shillong, 20 Nohprah:Ki nonghikai skul hapoh jong ka lama jong ka AMSSASTA ki la rai ban leit pan jingshai na ka tnad Human Resources Development (HRD) ka sorkar pdeng na New Delhi hadien ba ki la shu sah ha ka lyngngoh ia ka jingpyniapher siew tulop ka sorkar jylla hapdeng ki nonghikai ba la pyntbit bad kiba khlem pat pyntbit.
Mynta ka sngi, da ki spah ngut ki nonghikai ki la pynlong ia ka jingshong kyrain ha khmat ka Additional Secretariat ban pynpaw ia ka jingbym hun ia ka jingleh ka sorkar jylla.
U president jong ka AMSSASTA Bah L Mangar u la ong ba kin phah da ka jingthoh sha ka tnad Human Resource’s Development jong ka sorkar pdeng ban pan jingpynshai halor ka tulop jong ki nonghikai SSA.U la ong ba katkum ka jingtio ka MHRD ka la mang tang kawei ka tulop ia ki nonghikai SSA ha UP School bad LP School, hynrei ka sorkar jylla pat ka pyniapher ia kiba la pyntbit bad bym pat pyntbit.
“Ngi kwah jingtip na ka MHRD bad ngin sa hun ynda la ioh na ka", u la ong bad bynrap, “Lada ka MHRD ka ong ba ka pyniapher ia ka jingsiew ia ka tulop jong ki nonghikai kiba la pyntbit bad ki bym pat pyntbit, ki kin pdiang hynrei lada ka MHRD ka mang kumjuh ia baroh, ka seng ka ai da ka PIL ha poh iing bishar’.
Jowai, 20 Nohprah:Ka jingkiew dor ka Doh Masi bad Doh sniang ha Jowai ka la pynlong ia ki nongthied nongpet ban iai ud na ka por sha ka por hynrei wat la katta ruh ka bor pyniaid district pat ka kham sngap ia ki nongdie lane nong khaii ban ia ki nongthied nongpet ha kaba mynta ka sngi na ka liang ka bor District lyngba ka Price Monitoring Committee ka la rai ban pynkiew dor ia ka doh masi sha ka 300 tyngka ka doh khlem shyieng bad 260 tyngka ka doh ba ka shyieng.
La rai ruh ban pynkiew ia ka doh sniang na ka 220 tyngka sha ka 260 tyngka shi kilo.
Ia kane ka rai la shim ha katei ka jingialang kaba la pyniaid da u Additional Deputy Commissioner, u bah DM Wahlang ha kaba la iakren halor ki dor ki mur kiba pher bapher hapoh ka District.
Ha Jaintia Hills District bun bah ki nongdie dukan ki la shim kabu palat khamtam ha ki thain Mihmyntdu, Tuber bad kiwei kiwei ki jaka ha kaba ki nongthied ki hap ban thied remdor ia ka um klong ne mineral water kaba 20 tyngka haduh 25 tyngka, u jingbam kai, Kurkure uba shongdor 20 ladie 25 tyngka.
Ki nongdie ki lah ban buh dor katba mon namar ka tlot palat ki briew sorkar kiba dei ban peit ngor ia kine ki jingdie rem dor ia ki mar ki mata.
Shuh shuh wat ia u Khaw Rashon bad khaw ja sngi ki khynnah skul ruh la shu die duna palat ia ka jingthew.
Ha ka shi byrni u khaw u duna haduh 5 lane 10 kilo bad ia kane imat la leh thok da ki nongdie kyllum da kaba sei pynduna 5 haduh 10 kg na kawei pa kawei ka byrni ka ban sam sa ki Skul lyngba ki School Managing Committee (SMC).
“Ka rukom sam kaba biang bha mynta kadei ka Shini namar ka biang ka jingthew wat lada ki nongdie ki shim tam ia ka dor ba la thoh ha ki plastic haduh 2 lane 5 tyngka shi Kilo", la ong uwei u rangbah na East Jaintia hills.
Uwei pat u rangbah na West Jaintia Hill u la ong ba ka jingrem dor ki mar bam mar dih ha Jowai ka long palat shah, ka tiar kaba thied na Shillong 5 tyngka ha Jowai ka por 15 tyngka, ki nongdie ki shim kabu palat bad ym don ba peit halor kane".
Nongstoin, 22 Nohprah:  Ki nongkyrshan ka HSPDP ki la kynnoh ba ka dawbah jong ka jingshah rem katei ka seng ha ka elekshon MDC shiteng samoi ka dei namar ka jingbym kit khlieh ki nongialam jong katei ka seng.
Ka jing sngewlyngngoh ki nong kyrshan katei ka seng ka dei khamtam eh ha Nongkrem konstitwensi bad ha Rambrai konsti twensi –ka konstitwensi ba ki don ia ki MLA jong ki ha kaba u bah Ardent M Basaiawmoit bad u bah K.P Pangniang kim shym la lah ban pynjop ia ki kyrtong jong ki.
Uwei u nongkyrshan jong katei ka seng u bah Budstarlin Wanniang na Nongstoiñ u la ong ba katei ka dei namar ba ki nongialam katei ka seng kim don ia ka jingkitkhlieh bad ki dei ban shim ia ka jingkitkhlieh jong ki halor katei ka jingshah rem da kaba hiar shuki noh na ka kam nongialam Party.
“Lada ka party HSPDP kam ioh ia ki nongialam kiba bit ba biang khlem pep ba ka party ha ka jaka ba kan nangkiew kan hiar arsut kylla namar ba kiba bun ki paidbah nongkyrshan kim hun shuh ia ka rukom treikam bad rukom pyniaid kam jong ki nongialam ba ha khlieh duh jong ka party" ong u bah Wanniang.
Shuh shuh u la ong ruh ba ka jingshah beh bad shah kyntait noh jong ki dkhot bad nongkitkam ka party HSPDP na Mairang ha u President ba rangbah duh jong ka party kala ktah haduh katta kata ia ka party.
Shillong,22 Nohprah: Mynta ka step ki paidbah ba kynthup ia ki sengbhalang naduh kynthei bad shynrang ki la leit tur sha ka State Bank of India kaba don ha Baghmara Branch bad ki la thmu ban ktah kti ia u Branch Manager katei ka bank bad ki la ker kut ia katei ka bank da kaba khang ia ka khyrdop bah jong ka bad kim shym la shah iano iano ruh ban mih lane rung hapoh ka bank.
Kitei ki pyrshah namarba katei ka bank kam shym lah ban pyn biang pisa khutia ia ki paidbah bad namar ba la ai da ki pisa kot 2000 suda bad kata ruh bun ki bym ioh kumba ki kwah ban sei.
Ha kawei pat ka jingjia, mynta ka janmiet ki paidbah ka Chokpot ki la kawang maw ia ka Apex bank , Chokpot ba pyrshah ia ka jingbym lah katei ka bank ban pynbiang ia ki paidbah.
Kham hadien ki pulit ki la poi sha katei ka jaka bad ki la lah ban tem ia u paidbah hynrei kam shym la don pat kano kano ka jingjia ha kiwei pat ki bank kum ka SBI ha Chokpot.
Jowai, 22 Nohprah:U ma Vincent H Pala, MP ka Lok Sabha u la plie paidbah ia ka Iing sah ki khunswet Shynrang ka NEIMA (North East India Mission Association) ha Sahsniang hynnin ka sngi Balang ha ka jing iadonlang u MLA ka Mowkaiaw, Robinus Syng kon, MLA ka Shangpung, u ma Coming Ymbon bad u MDC ka Mowkaiaw u ma Wining Sungoh.
Ia katei ka Iing la synniang da u ma Chibor Wahlang uba dei na ka shnong Sutnga ha ryngkat ka kmie jong u ha ka jinglut kaba palat 4.5 lakh tyngka.
Nalor u ma Chibor Wahlang, u MDC barim ka thain, u ma Gilbert Sten bad u samla rangbah ka thain u ma Nehimaya Tyngkan ruh ki la synniang da ki Almira bad ki Painkhana naka bynta katei ka iing sah ki khunswet Shynrang kiba don ha ka Iing Khunswet ka NEIMA.Ha ka jingialang kaba la pyniaid da u Pastor L Rodborne la sakhi da ki spah ngut ia kane ka jingplie paidbah ia katei ka Iing naduh ki paidbah nongshong shnong, ki dkhot nongialam ka NEIMA na ki unit bad Central Body.
Na ka liang ka NEIMA ka la ai ruh ia ka Dorkhas sha u ma Pala na ka bynta ban ker kynroh, ban shna ia ka iing na ka bynta ka Vocational Training School bad ruh ki Computer nalor ka umbam na ka bynta katei ka iing khunswet.
Na ka liang u MP, u la kular ban iarap na ka bynta ka building jongka Vocational Training School bad 10 tylli ki Computers katba u la bynta pat ia ka jingker kynroh sha u MLA bad ban shna ia ka tyllong um sha u MDC ka Mowkaiaw.
Shillong, 22 Nohprah:Ka Confederation of Ri Bhoi People (CoRP)  pynrem jur halor ka jingleh riew khlaw ki pulit Assam kiba leit thombor bad ban pynpra ia ka Iing Dorbar ba dang shna jong ka shnong Umru, Ri Bhoi District kaba la jia ha ka lah sngi U Blei.
Ka seng ka kyntu jur ia ki bor District bad ka sorkar jylla ban shimkhia ban pynbeit ia katei ka jingeh ki paidbah nong shong shnong kiba shah thombor na ka por sha ka por ha ki bor sorkar ka Assam bad ka dawa ba ki pulit Assam ki dei ban siew bai luksan sha ka shnong Umru khang ba ki lah ban tei biang ia ka Iing Dorbar.
Ka CORP ka pynpaw ruh ia ka sngewkhia halor ka jingbym lah ka sorkar Meghalaya ban pynbeit noh ia u pud u sam ba thikna bad kane ka pynlong ia ki bor sorkar na Assam ban shim kabu bad thombor ia ki shnong ha ki thain khappud.
Ha kajuh ka por, ka Synjuk Ki Rangbah Shnong Tyrso lyngba u President bah A Nongpoh ka la pynrem jur ia ki pulit Assam kiba la pynpra ia ka iing dorbar jong ka shnong Umru, Ri Bhoi District.
Ka synjuk ka la kyntu jur ia ki bor sorkar ka Meghalaya  ba ki dei ban pynbeit mardor bad kim dei ban ai jem ia kum kitei ki kam thombor bad lada ka sorkar jylla ka shu sngap kan poi ka por ba bun kam tang ban pynpra bad ban tei ym don por shuh, te shano yn lah ban kyntiew ia ka roi ka par ha ki shnong.
Ka shong Umru baroh ka roi  ka par ka wan na Meghalaya ym na Assam, kumta ka kyntu ruh ia ki bor district, ia u Deputy Commissioner bad u Superintendent of Police  Ri Bhoi District ba leh eiei bad kiba pynpra ki dei ban shna biang ia ka iing Dorbar.
Shillong,22 Nohprah:U myntri ka tnad kam pohing ka jylla u bah HDR Lyngdoh u la kular sha ki nongdie doh masi ba un rah ia katei ka mat hapoh ka kynhun ki myntri sorkar (Cabinet) ban ia kren halor ka jingkwah ki nongdie doh ban ksam shkor bad ban eksamin ia ki masi, ia kane la iathuh da u bah Generous War larpih haba ia kren bad u nongthohkhubor hadien ba ki la wan ia kynduh ia u bah HDR Lyngdoh ha kamra treikam jong u ha Secretariat.
Katkum ka jing iathuh utei u nongialam ki nongdie doh u la ong ba u myntri sorkar u la ong ba katei ka jingthmu jong ki ka dei kaba dei eh bad kaba sngew shongnia ban pynthikna ba ki masi ba ki ot doh kin dei kiba bit ba biang ban bam.
U la ong ruh ba ha katei ka por ba ki leit ia kren la donlang ki ophisar na ka tnad ri jingri , ka seng FKJGP bad u ba Warlarpih u la pynpaw ba katei ka jingthmu kam dei eh tang ban pynthikna ba ki masi bam doh ki dei ban long kiba biang hynrei ka dei ruh ban khanglad ia ka jingkhaii tuh sha Bangladesh bad kumjuh ban pynneh ia ka dor doh masi ym ban shu pynkiew na ka por sha ka por kumba ka long ha ki por ba la dep.
Shillong, 27 Nohprah:Bun kiba la byrngem na ka seng HSPDP, ban pynkylla noh ia u nongialam jong ki ha ka jaka u bah Ardent M Basaiawmoit namar ka jingshah rem kpur ha konstitwensi u bah Ardent ha Nongkrem bad ha konstitwensi u bah K.P Pangniang ha Rambrai kiba dei ki konstitwensi ba katei ka seng kam shym la phohsniew eiei ruh em ba kan rem.
Bun ki nongialam ba kham hakhmat ka HSPDP kiba la kynnoh ba ka dawbah ka jingshah rem katei ka seng ka dei namarba ka la ktah palat ia ki ishu ki ba kam dei ban ktah.
Ha kine ki khyndiat sngi u nongthohkhubor u la ioh ban ia kren bad ki nongialam ka HSPDP ha kaba ki la iathuh ba shen kin hap ban shong pyrkhat bad u President rangbah jong ki halor katei ka jingshah rem namarba ki tieng ioh ba ha u 2018 u snem ba ki kyrme nban thaw sorkar un kylla long pynban kum u snem u ba kin iaid lyngkhuit.
Uwei na ki nongialam ha ka jingiakren bad u nongthohkhubor u la ong ba ha Rambrai bad kiwei pat ki jaka ka seng HSPDP ka la shah bom shah ther ha ki jingialap elekshon da ki ishu kiba ka la shah lynshop ha Nongkrem kata halor ki san tylli ki mat kiba u bah Shylla u la iaid ialap paidbah.
Don napdeng kitei ki nongialam kiba la byrngem ban risain noh ialade na ka kam nongialam da ka jingthmu ba yn ioh pynhap noh ia u bah Ardent na ka kam nongialam ban ailad ia ki para dkhot ba kin jied da uwei pat u nongialam ha ka jaka jong u.
Namar ka shuti Kristmas, U Rupang, un sa mih biang, ha ka 28tarik Nohprah 2016.
Ngi ai khublei Kristmas iaphi, ki nongpule baieid jongngi.
Na U Editor & Publisher lem bad baroh ki nongtrei jong U Rupang bad ka Riwar Offset Press.
rupangnews@gmail.
com.
Shillong, 22 Nohprah: Ka Khasi Student Union ka la ong ba ki briew na kane ka jylla khamtam ki khynnah pule kiba pule shabar jylla ki hap ban wan sha ka jylla lajong ban leh ia u Aadhaar nombar haba ki donkam kyrkieh bad ym shym la ailad ia ki ban leh ha ka jaka ba ki shong ki sah shabar jylla, kumta ka la dawa ba ia ki bar jylla ruh kiba shong basah ha kane ka jylla ba lada ki donkam ban leh Aadhaar nombar nombar kim dei ban leh ha kane ka jylla ki hap ban leit phai sha jylla lajong.
Ia kane la pynpaw da u Organising Secretary ka KSU-Nongthymmai Circle u bah Richard Mawkhiew haba ia kren bad ki nongthohkhubor mynta ka sngi hadien ka jingwan ia kynduh ka KSU ia u Deputy Commissioner ka East Khasi Hills u bah Peter S Dkhar.
Halor katei ka mat u tei u nongialam ka KSU u la ong ba ki la pynpaw ha u DC ia katei ka jingdawa jong ki bad na ka liang u DC u la shah shkor ia ka jingdawa jong ki bad u la kular ban leh ia kaba donkam.
U General Secretary ka KSU Nongthymmai Circle u bah Erick Nongkynrih u la ong ba ka KSU ka la wan ia kynduh mynta ia u Dc ban ia kren halor ka jingpynrung kyrteng Aadhaar ha ktem shipai bad halor katei ka mat u la ong ba ka KSU kam don jingeh eiei ban pynrung Aadhaar ia ki shipai namar ba ki dei shisha ki nongshong shnong ka ri India hynrei ki pyrshah pat ia ka jingpynrung kyrteng thur-mur ha ktem shipai bad ha ki thain ba sah ki shipai ia kito ki bym dei hok satia ban leh ia katei ka kam hangtei.
Katkum ka jingong utei u heh KSU u la ong ba dei ban pynsangeh shuwa kat bym pat lah ban ia pynbeit ia ki aiñ ba ia dei bad ka jingrung kyrthep ki mynder sha kane ka jylla.
Shuh shuh u la ong ba ka KSU ka la ia kren halor ka jingioh duna umphniang sharak ki nongshong shnong ka thain Nongthymmai bad halor katei ka mat u la ong ba u DC u la kular ba kito ki bym pat rung kyrteng yn sa pynrung ia ki lyngba ki Dorbar Shnong bad yn kyntait ia ki bym don ia ka dur thep vote.
Shillong, 22 Nohprah:U Myntri khyn nah ka sorkar pdeng uba dei u nongialam ka BJP u la ong ba jingshah rem ka BJP ha kane ka elekshon MDC shiteng samoi, kam da pher than namar ba ka dang dei tang ka jingsdang.
Haba jubab halor ka jingkylli ka jingshah brut lut ki kyrtong ka BJP ha kane ka elekshon ba dang shu dep shen ha ka KHADC bad JHADC, u Naik u la ong, “Ka dei tang ka jingsdang, ngin sa peit hadien".
Katkum ka jingkren jong u myntri ka BJP Meghalaya ka donkam ban trei shitom kham bun nangne shakhmat ban poi sha ka thong.
Ha kane ka elekshon MDC ba dang shu dep, baroh 7 ngut ki kyrtong ka BJP kim shym la poi sha ka thong bad baroh lait noh tang u kyrtong na Mairangba ioh vote bun hynrei kiwei ki shu lait brut ha ka jingioh vote jongki.
U Naik uba la wan ban plie ia ka North Eastern Institute of Ayurveda and Homoeopathy (NEIAH) hynne ha ka Mawdiangdiang la iohi ba la wan lang u president ka BJP u Bah Shibun Lyngdoh bad kiwei ki nongialam kane ka seng.
U President ka BJP Meghalaya u Bah Shibun Lyngdoh u la ong ba ka elekshon MLA ha ka jylla kan sa wan sa shi snem tam bad kyrmen ba ki paidbah kin sa sngewthuh ia ka BJP.Haba kren hadien ba la shah kput ha kane ka elekshon MDC shiteng samoi, u Bah Shibun u la ong ba ka jingbym poi ki kyrtong ka BJP ha kane ka elekshon ba dang shu dep, kam dei u diengpynkiang ia ka lynti iaid ka party ha u 2018 ha kane ka jylla.
Kham mynshwa,  u Bah Shibun u la kynnoh ba kiwei ki party khamtam kiba la don ha ka bor, ki thied da ka pisa ia ki paidbah bad kiwei ki buit jongki, ban pynshit ia ka BJP ba ka pyrshah Khristan kum ka jingpynbna ia ka Good Governance Day kaba ka party kam pat ioh ban pynshai bha bad kawei pat ka dei ka jingther ki party ba ka BJP ka don ha NEDA bad kam myntoi ban jied ia ka, bad ka bha ban jied beit ia ki party riewlum ba don lang.
U la ong ia ka mat elekshon ka party ruh ki paidbah kim pat sngewthuh bad ki dang don ka jingsngew ia ka BJP da ka jingpynshit bad ialam bakla kiwei ki party.
“Ia ka mat elekshon ka party, kam dei ba ki paidbah kim pdiang hynrei ki dang shah pynsngewthuh bakla ha ka jingpynshit jong kiwei ki party da kiwei ki mat kum ka jingkynnoh ba ka BJP ka dei kaba pyrshah Khristan, kaba ha ka jingshisha kam dei satia kumta", u la ong.
Ki 7 tylli ki MDC konstitwensi kiba ka BJP ka la pynieng, ka long na Mairang, Pariong-Mawthadraishan konstitwensi, Rambrai, Nongkrem , Sohiong-Nongspung  kiba hap ha KHADC bad na War East ka JHADC.Shillong, 17 Nailur:Hadien 12 snem u syntiew Jah Khlei u la phuh biang ha ki thain Mawsmai, Mawpyrshong, Mawiong Mawryngkneng bad katto katne ki bynta kiba hap ha ka thain Smit.
Utei u syntiew u dei uba phuh shisien 12 snem ia thuh ki nong shong shnong katei ka thain bad ki la ong ba utei u syntiew u la phuh teng ha u snem 2003 hynrei jlang naduh katei ka por um ju phuh shuh dei tad mynta u 2015 hadien 12 snem ba u la phuh biang.
Ki briew katei ka thain ki la ai kyrteng ia utei u syntiew da u ‘tiew Jah Khlei namar ba u jah bad hadien 12 snem u wan khlei biang.
Ka kynhun ki riew stad saiantis na ka skul bah NEHU ba kynthup ia u Dr H J Syiemlieh, u Prof H Kayang, u Dr PB Gurung, ha ryngkat u Bah John F Kharshiing, Chairman ki Khlieh Nongsynshar , u Bah K Warmalai, Myntri, Khyrim Syiemship, u Bah Kynsai M Syiem, Sordar Smit, uba long uwei na ki riewkhmat jong ka Kur Syiem kiba long ki trai lum mynta ka sngi ki la leit ban jngoh bad ban hiar kjat jan kumba ar kilometer sha Wah Umngot, ha ka thain Mawsmai, kaba hap hapoh u pud u sam ka Shnong Mawpyrshong, Raid Lawai, Hima Khyrim, (kaba long mar pyrshah ia ka shnong Kut) ban khmih da lade ia utei u syntiew uba phylla uba mih tang shisien khadar snem.
Katei ka jingleit jngoh ka la long hadien ka jingai jingtip na u Paiem Dr Balajied S Syiem, Syiem Rangbah Hima Khyrim, uba la pyntip ia katei ka jingjia sha u Bah John F Kharshiing.
Ha katei ka jingleit jngoh la ioh jingtip ba kham mynshwa une u syntiew uba kyrteng ‘Jah Khei’ ula mih phuh ha u snem 2003, ha ki thain Mawsmai, hapoh u pud u sam Mawpyrshong, Raid Lawai, kaba hap iaid lyngba ka shnong Thangsning bad Smit, bad ka jngai kumba 40kms na Sor Shillong.
Utei u syntiew un dang iai phuh sa kumba shi bnai ei ei kata haduh u risaw.
Lah ban ong ba la sin ia utei u syntiew Jah Khei namar u ‘jah’ bad u wan mih pat bad u ‘khei’ hadien 12 snem.
Ki ki riew stad na ka skulbah NEHU ki la kmen ban ioh poi sha katei ka jaka ban iohi ia utei u syntiew uba phylla bad ki la ioh ban kheit bad ban shim nuksa bad ki la ong ba kin sa wad bniah ia ki jingkordor jong utei u syntiew ‘Jah Khei’ lyngba ki kor stad mynta kan sa ai lad ia ki ban ngam jylliew bad ban pynmih ka jingthoh kaba bniah halor ka thymmei jong utei u syntiew uba mih tang shisien khadar snem,  khamtam haba un sa mih biang haduh u snem 2027.
Ki Professor ka skul bah NEHU ki la ai jingmut ia ki nongpyniaid Shnong, ki Lyngdoh, Myntri ka Raid Lawai, bad khamtam ia ki trai lum ban ia shong pyrkhat sani bha ban thaw ki lad ki lynti ban iakren kumno ban iada bad ban sumar ia ka jaka namar ka jingitynad ka jaka bad ka jingdon ka lad ban pynlong ia katei ka jaka kum ka jaka jngoh kai jong ka thain.
Ki la ai jingmut ruh ia ki trai jaka ban khmih ban iada ia ka lum ka wah na ka jingthang dieng ia ki Lum.
Shillong 16 Nailur:Ka Meghalaya Urban Development Authority (MUDA) mynta ka sngi ka la phah notis sha ka iing ka long jong u MLA ka South Shillong u Bah Sanbor Shullai ka Kong Polly Rabon namar ka jingpyn khein ia ka ain jong ka MUDA ha ka jingshna ia ka iing da kaba pynkha khlem ioh jingbit na ka MUDA.Kane ka iing ka don ha Kench’s Trace, Laban.
Ha ka notis, ka MUDA ka la bthah ia ka Kong Rabon ban ai ia ka jubab hapoh 15 tarik Risaw lym kumta kan sa tah laha ia ka iing.
Ha ka notis, ka MUDA ka la ong ba ka Kong Rabon ka la pan permishon ban shna ia ka iing ba saw mala kynthup bad ka khrum ha 6 tarik Risaw, 2009.
Hynrei, ka Kong Rabon ha ka 20 tarik Naitung, 2011 ka la pan biang ia ka permishon ban pynkha sha jrong sa ar mala hynrei na ka liang ka MUDA ka la kyntait ia kane ha ka 20 tarik Risaw, 2011.
Katkum ka jingong ka MUDA, kam don ka kyndon Meghalaya Building Bye Laws 2001 ban shna palat ia katei kaba la pan permishon.
“Hynrei, na ka MUDA ka la ioh jingtip ba phi la shna beain ia ka iing khlem ka jingioh bor na ka MUDA da kaba pynkhein ia ki kyndon", la ongka MUDA.Ha kajuh ka por, ka MUDA ka la phah notis ruh sha ka iing ka Raid Laban Sports, Social and Cultural Organisation (RLSSCO) ha Kench’s Trace.
Shillong, 16 Nailur:Ka sorkar jylla ka la pynjlan ia ka samoi treikam jong u bah D.D Lapang bad u bah Friday Lyngdoh kum ki Chair man bad Co-chairman ka Programme Implemen tation & Monitoring Committee hapoh ka Category A+, katei ka jingpynjlan kan long saw ar snem naduh mynta ka sngi.
Ia kane la pyntip da u Principal Secretary sha ka sorkar jylla jong ka tnad Programme Imple mentation & Evaluation Department.
Shillong, 16 Nailur:Hadien ka jing iakhih kaba nyngkong da kaba iaid tawiar laisien Lai-wat pyllun pyllun ia ka ing sah u Lat ka Raj Bhawan ban pynpaw ia ka jingpyrshah halor ka jingpynslem jong u ban mynjur noh ia ki bill ba la phah da ka KHADC bad JHADC.Ki Rangbah shnong Shnong mynta ka sngi ki la pynbna ba kin pynjur shuh shuh ia ka jingiakhih jong ki da kaba shong kyrain ha Parking Lot kaba don ha Addl.Secretariat ha ka 21 tarik u nailur ka lah sngi u Blei naduh ka por 10 baje mynstep.
Haba ia kren bad u Rupang u General Secretary ka Synjuk Ki nongsynshar Shnong ka Bri u Hynñiewtrep u bah RL Blah u la iathuh ba katei ka dei ka jingiakhih kaba ar kaba ki Rangbah shnong ki la pynbna bad lada jia ba ka sorkar kan dang sngap mynthi yn bteng pat sad a kiwei ki lad ia khih.
Ki Rangbah Shnong ki la sdang ia ka jing iakhih jong ki mynta ka sng da kaba iaid pyllun ia ka ingsah u Lat ka jylla ban pyrshah ia ka jing pynslem jong u ban mynjur noh ia ki bill ki District Council, ban pyrshah ia ka Ordinance 2015 ka sorkar jylla bad kumjuh ruh ia ka jingthmu ka sorkar ban wanrah ia ka Draft bill halor ka kam synshar khadar, ki la rah ruh ia kip la kad ban pyni ba ki pyrshah jur ia ka jingkyntur pud ka MUDA sha ki jaka ki bym hap hapoh ka Municipal bad katei ka jingiakhih kaba shakhmat ruh kan long halor kitei ki juh ki ishu.
Ha katei ka jingiaid jai jai ki don kumba 300 ngut ki Rangbah Shnong kiba la wan ban ia shim bynta, ki la sdang ia ka jingiaid paidbah jong ki ha ka por 11:30 baje mynstep na All india Radio ter ter sha YWCA bad nangtei ki khun sha ka phang ba don ka Nan Polo ter ter sha ing u Lat bad wan phai sha kajuh ka jaka bad kumne ki la bteng laisien lai wat bad pynkut pat ha ka jaka sdang.
Hadien ba la kut ka jingiaiaid paidbah u President ka Synjuk Ki nongsynshar Shnong ka Bri u Hynniewtrep u Dr.Werlok Kharshiing u la ong ba lada jia ba ka sorkar ka dang leh lynthi hadien katei ka sien jam ia khih ba nyngkong jong ki kin pynbna sa da kiwei pat ki lynti iakhih.
U Dr.Kharshiing u la ong ba ki don bun ki kam ba ka sorkar ka dei ban leh kijba ktah ia ka roi ka par u paidbah bad ki mat kijba donkam bha na ka bynta u paidbah.
“Ki don bun ki kam ba ka sorkar ka hap ban leh, la ngi phai sha ki jaka sumar, ki jaka pule, ka surok bad kiwei pat ki kam, balei ka wan ban tuklar pat ia ka kam synshar khadar ka bym dei ka kamram jong ka hynrei kaba hap hapoh ka jingpeit ka District Council" u la ong.
Utei u nongialam ki Rangbah Shnong u la ong ba mynta ka janmiet kan don ka jingialang jong ka Executive Committee ka Synjuk bad ha katei ka jingialang kin shim ia ki rai iakhih lada jia ba ka sorkar kan dang leh mynthi.
Shillong, 16 Nailur:Ka sorkar MUA-II ba ialam da ka Congress ka la wanrah mynta ka sngi ia ka Ordinance jong ki Rangbah Shnong hapoh ka iing dorbar tang kum ka jingpyndep rukom hynrei kam don jingthmu ban pynlong ain ia ka.
Ia ka Ordinace kaba kyrteng ka Meghalaya Local Administration (Empowerment of Traditional Institutions, Traditional Bodies and Headmen in Governance and Public Delivery System) Ordinance, 2015 la wanrah da u Symbud Myntri Rangbah ka jylla ba peit ia kam ain u BahRowell Lyngdoh.
Mar ia pule u Bah Rowel, u nongialam liang pyrshah u  Donkupar Roy u la ieng joit ban pan jingshai kaei ka jingmut ban wanrah ia ka Ordi nance hapoh ka iing dorbar.
“Lada kwah ban pynlong ain ia ka Ordi nance dei ban wanrah da ka rukom jongka Bill ne ieh kumto ba kan shu iap noh", la ong u Dr Roy.
Hynrei hadien ba u Bah Rowel u pyndep ban jubab, la ieng sa u MyntriRangbah ka jylla Dr Mukul Sangma u la ong ba la wanrah ia ka Ordinance namar ba ka sorkar ka kwah ban don ka jingiasyllok bad ki seng sain pyrthei ban iakren kham bha ia kane.
U Dr Sangma u la ong, “Ka sorkar kam kwah ban pynlong ain ia ka ordinance da kaba wanrah da ka Bill".
U la ong ba ka sorkar ka la khot iasyllok bad ki seng sain pyrthei ban iakren ia kane kam dang shen hynrei tang khyndiat kiba wan iashim bynta.
“Nga la kren ia u nongialam ka liangpyrshah ba ka sorkar kam kwah ban pynlong ain ia ka Ordinance namar kiba bun ki daw", la ong u Dr Mukul Sangma.
Shillong, 16 Nailur:Ka sorkar jylla ka la rai ban rah da ka rai hapoh ka iing dorbar thawain ka jylla ban phah pat sha ka sorkar pdeng ba kan pynlait noh ia ki ain jong ka khnang ban pynlait noh ia ka jingtih marpoh khyndew ha kane ka jylla.
Haba kren hadien ba la wai ka kynhun myntri mynta ka janmiet sngi Balang, u Myntri Rangbah ka jylla u Dr Mukul Sangma u la ong ba ka kynhun myntri ka la rai ban leit rah da ka Rai hapoh ka iing dorbar ka jylla hadien ba la bishar bniah ia ki kyndon ain jong ka sorkar pdeng da ka tnad Mining and Geology ka jylla.
Katkum ka jingong u Myntri Rangbah, namar ba ka Mines and Minerals (Development and Regulation) Amendment Act, 2015 ka la treikam, la donkam ia ki bynta ba don ha ka ban pynkylla da ka sorkar.
“Ngin buddien ia kane bad ka sorkar pdeng ban pynlait noh ia ki kyndon kiba iadei bad kane ka ain ia ka jylla Meghalaya" la ong u Myntri Rangbah.
U la ong ka jingpynkylla la leh halor ka jingai bhah ia u dewiong lyngba ka e-auctions bad ka bidding.
“Kane ka kyndon kam laha ban pyntreikam ha kane ka jylla.
