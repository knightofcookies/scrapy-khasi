“16tarik, kin shong" la ong biang utei u nongialam ka seng BJP.Haba kylli, la un leit ne em ban don lang sha ka jingialang jong katei ka elekshon komiti, U Ma Shibun ula ong “Lada nga don ne ngam don, kam dei ka hok jongnga ban mushlia".
Ha kajuh ka por, u iathuh shuh ba ki 6,7 ngut ki kyrteng kiba la phah na ka seng na Shillong bad kitei ki kynthup ia ka kyrteng jong U Ma Shibun Lyngdoh, uba dei u kandidet ba la ialeh teng ha u snem 2019 bad nangta ula ong shuh shuh ba ki kyrteng jong ki arngut ki MLA, U bah AL Hek bad U Bah Sanbor Shullai ruh ki don lang.
Ula ong shuh “Ia ki kyrteng kin jied na kitei, lane ki lah ban jied da kiwei ruh, namar ki seng heh te ki long kumta hi" ong U Ma Shibun, da kaba ai nuksa ia kaei kaba la leh da ka seng Congress, ha kaba ka jied ia U Mukul Sangma, uba khlem applai tiket, ba un iakhun na Tura bad ia U Ma Vincent ba un iakhun na Shillong.
La iathuh shuh shuh da U Ma Shibun, ba ia ki kyrteng jong ki kandidet na Shillong bad Tura, yn pynbna noh ha ka 16tarik mynta u bnai hi bad ula ong biang “Na ka Jylla, ngim don ia ka hok ban ai jingmut ia ka kyrteng jongno jongno ruh" bad u kren shai ruh ba na ka liang jong ka seng, ka la pynkhreh lypa, ba kan trei shakhmat, na ka bynta uno uno u kandidet, uba ka seng na Delhi kan jied.
Ha kawei pat ka khubor, U bah AL Hek, ula pynsngew sha ki lad pathai khubor, ba kiba bun na ki nongialam jong ka seng BJP, ki kwah ba un ia khun ma u, kum u kandidet na bynta ka Shillong Seat.
“Ngam pat rai satia bad ngam shym la applai tiket hi ruh bad nga dang ap ia ka rai jong ka High Command halor kane ka mat" ong U bah Hek.
Na bynta ka Tura, la iathuh da U Bah Hek, ba ki la phah ia saw ngut ki kyrteng sha ka High Command.
Kiwei pat ki lad khubor ki iathuh ba ka NPP, kan pynbna lashai ka sngi ia ka kyrtong jongka, ha kaba la sngewthuh ba kan dei ka Agatha K Sangma, kaba la long teng mynshwa ka MP sha ka dorbar Lok Sabbha.
Shillong: Ha ka pyrthei kyrduh kam dang don kiba khlem pat kyrkieh ban rung kam bad kane ka la jia ha ka tnad pulit.
Myn hynnin ka sngi, u myntri ka tnad kam pohiing ka jylla, u James K Sangma u la pyntip hapoh ka iing dorbar, ba ki don 65 ngut ki samla kiba la shah jied ban ioh kam ha ka SF (Special Force)-10, bad 54 ngut ha ka tnad UB/AB kim pat wan rung (join).
“Haduh mynta ki don 65 ngut kiba khlem pat wan ripod ban rung kam ha ka SF-10 bad 54 ngut ha ka Unarmed Branch (UB) bad Armed Branch (AB)", la ong u James.
Hynrei ha kajuh ka por, u la ong ba ka por ka dang don ba kin wan ripod tangba ia mynta hap ban pynsangeh shwa, namar ka jingtreikam ka model code of conduct ka elekshon MP.U myntri u la jubab ia kane ka jingkylli ba la wanrah da u MLA ka Nongpoh, u bah Mayralborn Syiem ha iing dorbar mynta ka sngi.
U myntri ula pyntip ba ki samla kiba la wan rung kam ki long 131 ngut ha ka SF-10 bad 220 ngut ha ka UB/AB.“Kito ki samla kiba khlem pat wan rung, ka dang don ka lad ba ki lah ban wan hynrei namar ba don noh ka elekshon, la pynsangeh shwa", u la ong.
Shillong: Ka elekshon komiti jong ka NPP, kan ia kynduh mynta ka sngi ha New Delhi bad la sngewthuh ba ha katei ka jing ia kynduh, ka seng, kan pynbna ia ki kandidet, ki ban iakhun ia ka elekshon Lok Sabbha ha Tura bad kumjuh ha ka elekshon shiteng samoi na Selsella bad ia kiwei de kiba dei ban iakhun ha ka sien ialeh kaba nyngkong, kaba dei ha ka 11tarik Iaiong 2019.
U Conrad Sangma, myntri rangbah ka Jylla, un leit ban don lang ha katei ka jingialang lashai ka sngi bad la khmih lynti, ba yn pynbna lut noh ia baroh ki kandidet ki ban iakhun na ka tiket NPP, khamtam kito kiba dei ban ialeh ha ka sien nyngkong jong ka elekshon Lok Sabbha 2019.
Nongstoiñ: Ka jingshim khia jong ka tnad pulit bad ki bor pyniaid District jong ka West Khasi Hills District, ka tnad MeECL ka la lah ban pyniaid shait shait ia ka jingpyntrei ia ka bording hapoh ka shnong Umwali kaba don ha ka thaiñ Langpih, kat haduh ba ki paidbah nongshong shnong kila lah ban ring bad tan bording.
Katkum ka tyllong khubor bala ioh lum la ong ba watla ka jingpyntrei ia ka bording ha katei ka shnong kam shym pat la dep bha, hynrei la sngewthuh ba ki paidbah kila lah ban pyndonkam bad tan ia ka bording sha ki iing ki sem ki jong ki bad katei ka jingpynstet ban trei kadei ruh na ka bynta ba ka shnong kan ioh pyndonkam ha ka jingiaseng heh ka ban sdang naduh mynta ka sngi ka 15 tarik ha katei k shnong.
Kum ban shu pynkynmaw ba ka jingpyntrei bording ha katei ka shnong, ka la sangeh noh, namar ka jingwan pynthut bad shoh ki pulit Assam kiba don ha Langpih ia ki paidbah nongshong shnong katei ka shnong kaba la jia ruh ha ka 15 tarik u Rymphang mynta u snem kaba la wanrah ruh ia ka jingmynsaw haduh 28 ngut ki briew kynthup ia ki longkmie.
Shuh shuh hadien katei ka jingjia la lah ban sdang biang ia ka jingpyntrei ia ka bording ha katei ka shnong ha ka 22 tarik u Rymphang bad lah ruh ban pynkynmaw ba ki kynhun sengbhalang ka thaiñ West Khasi Hills, kiba kynthup ia ka HYC, HANM, WKSU, WYF ki la leit ruh ban iakynduh ia u DC ka West Khasi Hills bad kumjuh ia u EE ka tnad bording ban dawa phah sdang biang ia ka jingtrei ha katei ka shnong.
Shillong: U bah Richard Syiemlieh, ula ujor ba ha ka 12tarik Lber 2019, ha ka por 11.30 mynmiet, ki mentuh ki la sei tuh ia ka pisa jongu, kaba T.74,023 na ka account jongu, kaba don ha State Bank of India.
Tura: Ka jing iathoh shong kurim, ka leit poi sha ka jingjia ba sngewsih, haba kawei ka kali, ka leit hap shapoh riat, katba ka dang leit sha ka jaka iathoh ha South Garo Hills.
La iathuh ba arngut na kitei ki nongleit jingleit ki la khlad noh, ha kaba uwei ula khlad ha ka jaka jong ka jingjia bad uwei pat ula khlad ha ka Hospital ha Sibbari bad sa shibun kiwei pat kiba mynsaw.
Ka jaka jong ka jingjia, ka dei hajan ka shnong Buga Dongram, kaba la jia ha ka por 11.30 myn hynnin ka step, ha kaba ka kali ka hap sha ka riat kaba jylliew kaba 30 metre na surok.
Kitei ki nongleit iathoh, ki leit jingleit da ka Bolero Pik-Up (ML-08C 5824), ha kaba la antad, ba katei ka kali ka kit kumba 35ngut ki briew ha katei ka jingleit bad uwei na kitei uba iap, u dei U Krit Ch Sangma.
Shillong: Ka Pynursla Mandal ka la phah ia ka kyrteng jong uwei u Samla naka bynta ban iakhun kum u candidate MP na ka Shillong Seat.
Ka dei ha ka 11tarik Rymphang, 2019 ba ki nongkitkam jong ka BJP Pynursla Mandal ki la phah bad aiti ia ka shithi apply ticket MP na ka Shillong seat, sha U Ma Shibun Lyngdoh, State President BJP Meghalaya lyngba U Bah David Kharsati, Vice President BJP Meghalaya State.
Ha katei ka shithi la tyrwa ia ka kyrteng jong U Bah Plielad Khongtiang u ba ka seng, ka la ibit ba un dei u wei na ki kyrtong u ban lah ban poi sha ka thong jong ka jingjop na ka Shillong Seat General election.
Ia mynta hi ka BJP Pynursla Mandal ha ryngkat ki paidbah nongkyrshan jong ka Ri Khasi Jaintia ki iai ap khmihlynti ba lano ba ka Meghalaya State BJP kan rai ban phah ia ka kyrteng jong U Bah Plielad Khongtiang sha ka High command sha poh Delhi, ong ka kyrwoh na U bah J.Khonglam, Organising Secretary, BJP Pynursla Mandal.
Shillong: U MLA ka Mawlai u bah Process T Sawkmie takrain tyngeh ia ki nongtrei ka Meghalaya House ha Assam bad ha Kolkata, da kaba kynnoh ba kim don akor ka burom ban pdiang ia ki briew na Megahalaya haba ki leit wad iing ban sah na ka bynta ka jingdonkam jongki.
Haba wanrah ia kane ka mat myn hynnin ka sngi, u bah Process u la ong ba kum u MLA u la ju pyrshang ban iakren ban pynioh jaka namar ba ki don ki briew kiba leit donkam hynrei kaba sngewsih ka long ym ju shim.
“Ki nongtrei ka Meghalaya House ha Kolkata, Guwahati ki leh kumba ka dei ka iing lajong jongki, ym kum ki nongtrei sorkar", la ong u bah Process.
U la ong, “Lada kim kwah ban trei ia ka kam, ki don bun ki samla kiba kwah kam".
Haba pynpaw ia ka jingsngew bitar halor kane ka rukom leh baheh ki nongtrei sorkar ha kitei ki iing ka sorkar, u bah Process u la ong , “kham suk ban ioh kren ia u Narendra Modi ban ia ki ophisar ka Meghalaya House ha Guwahati bad ha Kolkata".
U la ong ruh, “Ki ophisar kiba pdiang briew ki dei ban nang ban kren don akor, namar ba i kumba ki khein ba ka Meghalaya House kum ka ïing lajong jongki, ym kum ki nongtrei sorkar",.
U la ong ba bunsien haba don bun ki kamra kiba lait ha kitei ki iing sorkar, hynrei ka jubab kaba ki paidbah ki ioh ka long, ym lait shuh bad kim ai shuh namar ba la kam lypa mano mano.
“Ia ka iing sorkar ha Guwahati, ha Kolkata la buh khnang na ka bynta ki paidbah ba donkam", la ong u bah Process.
Nongstoiñ: Ka Hynniewtrep Youths Council West Khasi Hills District hapoh ka jingialam jong u Samla Wanteibok Lyngdoh, General Secretary ryngkat u Samla Mark Donald Nongrang Organising Secretary myn hynnin ka sngi ka 14 tarik u Lber, ki la leit ban ia kynduh ia u Chairman ka Meghalaya State Pollution Control Board (MSPCB) kumjuh ia u Member Secretary Meghalaya State Pollution Control Board (MSPCB) ha Shillong ryngkat ka jingthoh halor jingmih jong ki lai tylli karkhana sain dewiong (Coking Coal Manufacturing) beain ha thaiñ Shahlang.
Katkum ka kyrwoh khubor na u samla Wanteibok Lyngdoh la ong ba ha katei ka jingleit ia kynduh ia kitei ki heh ophisar jong kitei ki ar tylli ki tnad kam shymla seisoh hadien ba kitei ki ophisar kim don kumta na ka liang ka Seng ka la leit ban ia kynduh noh ia I kong Dr (MS) B.Nongbri Sr Scientist i ba shu shim in charge mynta namar ka jingbym don jong kitei ki ophisar bad ai ruh ia ka jingthoh.
Shuh shuh ka kyrwoh khubor ka ong ruh ba ha katei ka jingleit iakynduh ka Seng ka la ujor ia kitei ki lai tylli ki karkhana halor ka jinglap jongka ka Seng ha ka 9 tarik mynta u bnai ba ki la pynkhein ia ki kyndon jong ka Meghalaya State Pollution Control Board (MSPCP) da kaba buh ia kitei ki karkhana khlem kot khlem sla kiba biang khamtam ka Clearance Certificate na kane ka Board.
Shuh shuh la ong ruh ba ka Seng ka la lap ba kitei ki karkhana sain dewiong, ka long kaba beain namar ha ka por ba ki sain ia u dewiong ki pynmih ia ka lyer kaba jakhlia bad kumjuh ki pyntuid ia ka jakhlia kaba mih ha ka por ba sain ia u dewiong kiba ktah ia ka koit ka khiah jong ki shnong ha ka thaiñ Shahlang khamtam ia ki khyllung khynnah lada ki iaid lynti lyngba kitei ki karkhana.
Na ka liang jong ka Seng ka la pynpaw ruh ia ka jingsngew lyngngoh ba ki trai jong kitei ki karkhana ki nud ban buh ia kitei ki karkhana khlem kot khlem sla bad ha katei ka jingiakynduh na ka liang jong ka Nongbri kala kular ba kan sa shimkhia ban ia kren bad ki bor ba halor bad kala ong ruh ba haba ki lah ioh ia ka jingujor na ka liang jong ki kin sa leh ia kaba donkam ban lap ia ka jingshisha.
Ha kaba iadei bad ki Clearance na ka Board na ka liang jong ka kong Nongbri kala ong ba kitei ki karkhana kim pat wan mih hynrei dei tang ka Company Style Carbo Camp India kaba dang shu apply hynrei kam pat ioh ia ka Clearance Certificate na ka Board.
Na ka liang ka Seng, ka la kyrpad ia ka Board ba kan leh kham kloi halor kane ka kam bad ruh ha kajuh ka por na ka liang ka Seng ka da kyrpad ia ki bor ba halor ban leh tyngeh bad pynshitom ia kitei ki karkhana kiba la iaid lait bad mynta ki dang iaid shait shait ban trei khlem jingbit bad lada ym lah ban leh eiei hapoh ka ar taiew na ka liang ka Seng kan leit ban khang noh da lade ia kitei ki karkhana beain kiba don hapoh jong ka thaiñ.
Ka Lawmali ka la pynliem ia ka lahduh mynshem snem ka Smit ha ka jingiakhun ia ka semi phainal ka lumpung 4th Assam Rifles Invitational Football Tournament  kaba long mynta ka sngi ha madan Laitkot.
Ka la pynliem da 4-1 da ka jingiashut bol.
Kane ka dei ka sien ba nyngkong ba ka Smit kan nym lah shuh ban poi sha ka semi phainal ha kane ka lumpung.
Ka Smit ka la rah phainal ha u snem 2016 bad 2018 hynrei ka shah rem ha ka phainal ha 2017.
Ha kane ka sngi Saitjain, ka  Lawmali kan iakynduh ia ka Assam Rifles ban iaknieh ia ka nam lahduh.
Ka kynhun ki shipai ka Assam Rifle ka la pynliem ia ka Mawpat.
Ia ka Lawmali la thep da u  Will Marbaniang  ha ka 9 minit hynrei ka Smit ka la pyniakhaid ha ka 76 minit lyngba u Banshan Nongdhar.
Namar ba ki iakhaid, la pynlong ia ka jingiashut penalty ban rai ia ka jop ka rem bad dei hangne ba ka Lawmali ka la pynrung 4-1 ban pynliem ia ka Smit bad rung syndon sha ka phainal.
Ha ka jingiakhun semi phainal kaba ar, ka Mawpat ka la shah pynliem ha ka kynhun Assam Rifles ha kaba ka la ioh ban thep ha ka 37 minit da u  T Nang Kuki bad u H Haokip  hashwa ban wai ka kyllastep.
Kawei pat ka kol la thep da  u Lalboi Kipjen ha ka 50 minit da ka penalty bad sa kawei ha ka 60 minit.
katba u M Chetry u la thep ar kol ha ka 80′ bad 84 minit.
Ia kawei ka kol ka Mawpat la thep ha ka 89 minit da u Batiplang Bamon.
Ka jingiaknieh ia ka nam lahduh kan long ha ka sngi Saitjain hapdeng ka Lawmali bad ka Assam Rifles ha madan JN Stadium por Polo.
U myntri tnad sam ding, u James K Sangma  ula ong ba ki don sa tang 17 tylli ki shnong ki ban sa ioh ding ha ka jylla Meghalaya bad ia kine, yn pyndep noh shwa ka 31 tarik Lber mynta u snem, kaba la buh thong da ka sorkar pdeng.
Ia kine ki shnong la pynioh bording na ka skhim sorkar pdeng ka DDU Gram Jyoti Yojana (DDUGJY) sha ki 517 tylli ki shnong ha ka jylla.
Ha kajuh ka por, u myntri ula iathuh ba hapoh ka skhim DDU Gram Jyoti Yojana(DDUGJY), lah dep pynioh ding sha ki 500 tylli ki shnong.
“Ngin pyndep ia ka jingpynioh bording shwa ka 31 tarik Lber mynta u snem kumba la buh thong", la ong u James haba jubab ia ka jingkylli ba la wanrah da u MLA ka Nongpoh u bah Maralborn Syiem hapoh ka ing dorbar mynta ka sngi.
U myntri u la ong ba ka sorkar kam shym la leh shiliang ia ki nongkyndong ne nongsor, hynrei ka leh kumjuh ha ka jingsam bording ha kaba iadei bad ka jingpynbiang ding.
Hynrei u la kubur ba ka la don ka jingeh ban pynpoi ia ka bai thang ding sha ki jaka nongkyndong ha ki katto katne ki jaka namar ka jingbym biang ka rukom leit rukom wan ne ka lynti ka syngkieng.
Shwa ia kane, u MLA ka Umroi u bah George B Lyngdoh ula kynnoh ba ka sorkar ka la pyndonkam da ka polisi  leh shiliang ia ki nongkyndong ha ka rukom ai ding.
“Ha jaka sor tang shu thut u transformer, ka MeECL wut wut kala leit  bujli katba sha  nongkyndong da ki bnai kam leh eiei", la ong u bah George.
U la ong ba kane ka jingleh ka sorkar ka ktah jur ia kito ki  nongthang ding ka shnong kiba siew  thikna man u bnai.
Halor ka jingot ding ka sorkar ia ki bym siew, u la ai jingmut ba  dei ban peit  ba ka jingslem ki paidbah ban siew ia ka bai thang ding, kam dei ba kim siew hynrei dei namar ba ka MeECL ka wanrah ia ki bai thang ding hadien bun bnai kaba la buh jingeh ia ki paidbah nongkyndong.
Katba u  bah Mayralborn ula ong ba ka sorkar ka dei ban ailad ia ki nongkyndong ban siew kyndiat pa khyndiat lada ki sah teng bun ka bai thang ding namar ka buh jingeh ia ki nongkyndong ban siew shisien siew.
Na ka daw ka jingpynjulor bad jingwiangdieng da ki khun Mangkariang jong ka Mei Mariang ha kine ki sngi bad aiom mynta, ka la pynlong ia ki babun ki mrad khlaw ba kin phet ruma, tang ban lait im na ka ding ba klang ha man la ki jaka khlaw ka them Ri-Bhoi bad Ri Khasi Jaintia hi baroh kawei.
Na kane ka jingleh khlem-akor, u khun bynriew, uwei u Rangbah na shnong Pamlaban, ka badei ka shnong ka badon hajan Mawhati, u ba kyrteng u bah Thomas Muktieh, katba u dang thmu leit sha jaka rep jong u, u la iohi ia kane ka Khaprang, kaba ha ka ktien phareng ki ong da “Slow Loris" bad ha Bhoi ki ong ruh da ka “Sloit" katba ka dang pangnud ia la ka jingshem lanot, ha u wei u dieng ha lynti iaid sha lyngkha.
U Bah Thomas u la khot ieid ia kane ka Khaprang da kaba kner artad ki kti jong u, bad da ka ba suk u la shim ia ka ha la kti.
Ka ba phylla ka long ba u lap ba don ruh iwei i khun rit, ba kdup ha syndah ka shadem ka kmie jong i.
Da ka mynsiem sngewsynei, u bah Thomas Muktieh u la pyntip mar mar sha ka Ri-Bhoi Wildlife & Environment Preservation Society, ba ju tip ruh kum ka Ri-Bhoi WEPS, ka kynhun ka ba ju peit ia ka bha ka miat jong ka Mei Mariang ha ryngkat ki mrad ba im baroh.
Kumta hynnin ka sngi, U Bah Thomas Muktieh, ula aiti noh ia kane ka Khaprang bad i khun jong ka ha u bah Wanphai Lyngdoh bad ka kynhun jong u, ha ka Tnad Wildlife Nongpoh, ha ka jingdon ryngkat u bah Shiningstar Warjri, na ka Ri-Bhoi WEPS.Ka Ri-Bhoi WEPS, ka ai Khublei kyrpang ia u Bah Thomas Muktieh na ka bynta ka nuksa ba bha ka jong u bad ka kyntu ruh ia ki paidbah ba kin iatreilang na ka bynta ban burom bad ieid ia ka Mei Mariang bad kumjuh ruh ia ki jingthaw kiba U Blei u la buh ha ka.
AIS SujaKa jingngeit biej (Superstitious), ka long kaei kaei ka jingngeit kaba don ha u briew ne ka briew ha shi tyllup pyrthei, khamtam ha ki juk ba mynshuwa bad wat mynta ruh, kane ka rukom jingngeit biej ka dang don wat hapdeng kiba la nang la stad bad wat ha kita kiba la khot ialade ba ki long ki Khristan.
Ka jingngeit biej, ka pyllong ia ki briew ban sheptieng ne artatien ba haba jia ei ei ha khmat jong ki, ki ong ka bym bit ne ka bym long, kum ka nuksa haba ka miaw baiong ka jam sha shiteng (crossing) surok ne lynti uta u briew u hap ban ieng syndon bad bynthiew ne ai ba uwei pat u iaid ha khmat khnang ba kan ym jia kaei kaei kaba sniew kaba ma.
Kum kine kiei kiei ki long tang ki rukom jingngeit biej bym don jingmut ne nongrim haei haei ruh.
Ki don shibun kiei kiei ki rukom jingngeit biej ym tang ha ka pyrthei hynrei wat ha ki Ri jong ngi hangne dang synshar ka ngeit biej (Superstitious) ha bun ki bynta.
Ngi im ha ka juk jingstad, ka juk science and Technology ha kaba ka jingstad ka la kiew shaba palat, hynrei u briew pat u dang sah hapoh ka jingngeit biej.
Ha ka science, ym lah ban shu ia ngeit biej khlem da pynshisha (proof).
Bad ia kaei kaei kaba ym lah ban proof kata ka long ka bym lah ban ngeit bad ka science.
Lada kylli kaei ka science ka science ka dei kata kaba lah ban pynshisha da ki experiment ne da ki kam.
Kumta ka jubab ka long “Science is doing".
Ha ka science ym don ka jingngeit biej da kaba shu ngeit oh ba ong uta uta kumta kumta.
Ki riew hyndai ki ong hapoh u Bnai (Moon) don ki briew kiba ia dung kba bad bun ki ngeit ba ka long kumta.
Hynrei ka science pat ka la shem ba ym don briew badung kba hapoh u Bnai hynrei ki don tang ki lum bah kiba tyrkhong.
Bad kane ka pyni ba ka jingngeit biej ka don naduh ki por mynshuwa kulong kumah.
Ka jingngeit biej, ka pyllong ba ki briew kin ia sheptieng bad kane ka jingsheptieng ngeit biej ka tynrai jong ka dei na u soitan namar ka jinglong u soitan ka long ban pynsheptieng khnang ba ki briew kin ngeit biej bad ba da kata ka jingngeit biej kin ym poi sha kata ka jingngeit ha u khun u Blei.
U Apostol Paul um ngeit shuh ha kata ka jngngeit biej: u ong – “Kata kaba nga im mynta ha ka doh nga im da ka jingngeit kein kaba ha u Khun u Blei" Galatia 2:20.
Te hangne, kum kita kiba la khot ialade “Ki Bangeit" kim donkam shuh ia kata ka jingngeit biej namar kaba ngeit ha u khun u Blei ka long hi ha u Blei bad ha ka ktien jong u, bad kane kam dei kata ka jingngeit biej, hynrei ka jingngeit ia kaba u Apostol Paul hi da lade u la phla.
Kumta kum kiba la ngeit ha u khun u Blei bad ha ka ktien jong u, ym donkam shuh ban tieng iano iano haba ki jingpynsheptieng ki wan namar baroh ki jingpynsheptieng ngeit biej ki wan na u soitan.
Kumta wat shah ba u soitan un pyntngit ia ki jingmut jingpyrkhat da kita ki rukom ngeit biej, namar lada ailad ia kiba kum kine ki rukom ngeit biej, u bangeit un ym lah ban pyndonkam ia ka kyrteng u Jisu pyrshah ia u soitan.
Kumta ha ka jaka ban ngeit biej kulmar, phai sha u Blei (submit to God), dei hangta kita ki ngeit biej kin jah la ka jah.
Dei na kata ka daw ha ka shithi u Jakob la thoh – “To ialeh pyrshah ia u soitan, te un phet iap noh na phi.
To wan hajan ia u Blei te un wan hajan jong phi" Jakob 4:7-8.
U Jisu u Khun u Blei um kwah ba ki briew baroh kin im da kata ka jingim ngeit biej hynrei tang da kaba ngeit ha ka ktien jong u kaba don ka JINGSHISHA.“Phin ithuh ia kata ka Jingshisha, bad kata ka Jingshisha, kan pyllait noh ia phi" “The Truth will set you free" Ioanis 8:31-32.
Sngewkmen shi rukom, ba U Conrad Sangma, myntri rangbah ka Jylla, ula mynjur ban weng noh ia kitei ki ar tylli ki jait mar, na ka kyrdan mar khlaw jongki bad khlem pep katei ka rai, kan long hi ka jing myntoi ia ki nongrep synsar, sla tyrpad jong ka thain Riwar jong ka Jylla baroh kawei, namar da ka jingbuh kyndon ia kitei kum ki mar khlaw, ka ailad ia ka jingshim kabu jong ki ophis sorkar jong ka Jylla lane jong ki District Council bad wat wat sa ki Jylla, kiba kitei ki mar ki iaid lynti shaduh ki jaka pynhap ia ki.
Tang ka jingweng noh ia ki, na ka jinglong mar khlaw ruh kam pat biang, namar haduh mynta ngi tip shai ba ia kitei ki ar jait ki mar, la ju shalan da ki katto katne kynhun ki kharkaia bad ki trai mar, lane ka sorkar Jylla ruh kim tip satia shaei ba ka poi kane ka mar bad wat ia ka dor ruh, ngi ju lap ba ym ju don ba tip thala, lait noh tang katei ka kynhun ki kharkaia, kiba don ka jing ia snoh jongki naduh na Shillong ter ter shaduh Kolkata, Delhi, Haryana bad sha kiwei ki Jylla.
Lada ka sorkar ka thew ban iarap ia kitei ki nongrep, kiba im na ka rep sla tyrpad bad synsar, ka la donkam, ka donkam ban plie ia ka iew jongki bad ka dei ruh ban thaw ia ki karkhana, kiba lah ban pyniaid ia kitei ki mar haduh ba kin da dep pura ha la ka jong ka Jylla bad lehse ka nuksa ka long ban shna musla, lane shna dawa ia ka sla tyrpad bad nangta ban thain syndon ia u synsar bad ban die pat ia u mar uba la dep bad katei kan long ka jing kyrkhu ia ki nongrep, namar ba kin ioh kham bun ka jing iohnong.
Ha kajuh ka por, ka dei pat ruh ia ka sorkar Jylla, ba kan nym pynshlur ia ki paidbah, ha kaba rep synsar, namar ba u long u jingrep, uba bam kruin lut ia ka khyndew ka shyiap bad ha kaba ka jingsniew lut ki jingthung jingtep lane ka jingtyrkhong ki um ki wah ha kine ki sngi, la ju shim ruh ba ka dei lyngba ka jingrep ia u synsar kaba la jubor shibun eh ha kylleng ka Ri Khasi lada dei sha thain Riwar ne sha Ri Bhoi ruh kumjuh.
Ka sorkar, ka dei ban nym pynshlur ia ki nongrep, ba kin nym kyrni eh ka rep synsar, hynrei, ka la dei ban ai jingmut, ba kin kylla noh sha kiwei pat ki jait jingrep, kiba neh bad ki bym buh jingma eiei ruh ia kiwei pat ki jingthung, kiba ia khie ia san ryngkat.
[rms].
Ki  pulit ka Gujrat, ki la kem ia shiphew ngut ki samla kiba dang pule University bad ka daw, ka long namar ba ki ialehkai ia ka jingialehkai PUBG, kaba dei ka jingialehkai kaba don ha ki smartphone bad kaba la ong da uwei u myntri sorkar “ki iing kiba shong da ki ksuid".
La kem ia kitei ki shiphew ngut hynnin ka sngi ha Ahmedabad, ha kaba ki bor sorkar, ki la khang ban ialehkai ia katei ka jingialehkai PUBG, namar ba ki briew kiba ialehkai ia kitei ki jingialehkai ki sniew jinglong bad ki kren da ki ktien sih suda.
La pyllait noh ia kitei kiba shah kem, ha katei hi ka sng, tangba ki la lait, da kaba shim jamin.
Uwei u heh pulit, U Rohit Raval,  iathuh ba kiba ialehkai, ki don haduh katta ka jing khring jingmut ha ki, haduh ba kim iohi shuh, wat haba ki pulit ki la poi ha syndah met jongki ruh.
Ka Gujarat, ka dei ka Jylla, kaba la khang ia katei ka jingialehkai, kaba la pyndonkam da 100 million ngut ha kylleng ka pyrthei.
U myntri jong ka sorkar Goa, haba kynthoh halor katei ka jingialehkai PUBG, ula ong “U don u ksuid ha kawei pa kawei ka iing" bad ha u bnai ba ladep, kawei ka kmie, ka la ujor sha U Narendra Modi, myntri rangbahduh, halor ka jing kyrni jong u khun jongka ban ialehkai ia ki jing ialehkai online, ha kaba U Modi, ula kylli “ Ka dei ka jingialehkai PUBG?"Ka jingialehkai PUBG, ka dei kaba ioh ei ban download bad ki nong ialehkai ki sahkut ha ki dew lynnong bad ka dei ka jing iakhun kaba hap ban iakhun beit haduh ban da ia iap shiliang shiliang.
Shillong: Ka All Meghalaya Dancer’s Association ryngkat ka Sain Production hadien ba ka la jied na kylleng ki District, Sub-Division ka la lah ban pyndep pat ha ka jing iakhun ha baroh kawei ka Jylla bad kaba la poi sha ka Quarter Semi Final.
Mynta pat kan pynlong ia ka Semi Final Round jong ka Meghalaya Super Star, Season-III, hapoh U Soso Tham Auditorium State Central Library, Shillong, ha ka 23tarik Lber, 2019 naduh ka por 10:00baje mynstep.
Kumta ka seng ka pyntip sha baroh kiba shimbynta ba kin iohlad ban pyni ia ka sap tang hapoh 3 minit, kumta la khot sngewbha ia ki paidbah ban wan ban sakhi ha katei ka sngi ia ki riew donsap ki nongrwai nongshad ba tbit ka Jylla bad ia ka jing iakob lahduh, yn pynlong ha ka 4tarik Jymmang, 2019.
Kito kiba kwah ban tip kham bniah, ki lah ban phun ha kine ki No.8259967432 / 7642834287.
Nongstoiñ: U samla Edwin Marbanniang 17 snem u ba shong ba sah ha ka dong Thadwang jong ka shnong Pyndengrei West Khasi Hills u la jah bad khlem pat wan phai iing satia.
Ka khubor na kiba ha iing jong u tei u samla la ong ba u la jah na Iing naduh ka janmiet jong ka 11 Tarik mynta u bnai, hynrei haduh mynta um shym pat la wan phai iing satia bad kane ka la pynlyngngoh jur ia ki ba ha iing.
Na ka liang jong ki ba ha iing jong u tei u samla ki dang iai ap khmih lynti ia u ba un wan phai noh sha la iing la u don hangno hangno ruh bad kila pyntip ruh ia katei ka jingjia sha ki pulit hynrei haduh ym shym pat la ioh jingtip satia shano u don.
Utei u samla u dei u ba dang leit skul hapoh ka skul Anthony Morning School Pyndengrei bad na ka liang jong ki ba haiing kila kyrpad ia kino kino kiba iohi lane don jingtip ia u kin sngew bha ban pyntip lem sha ki ba haiing ha sem lane lah ruh ban shu phun ha u ne u number 8837468919.
Shillong: U MDC ka Congress ha GHADC u Stevie Marak u la kynnoh ba ba ha ka miet 11 tarik mynta u bnai ka NPP kaba ialam ia ka Executive Committee ha GHADC ka la long jingialang sop sop ha Circuit house, Tura bad ha katei ka jingialang ki la soi ia ka Cheque da kaba thaw thok ia ka tarik da kaba buh 7 tarik u lber.
U la ong ba katei ka jingleh jong ki ka long ban sei 60 na ka shispah ka pisa kaba la pyllait T.31,00,40,000 tyngka.
U la ong ba ha ka jingshisha la phah ia katei ka pisa na ophis u Deputy Commissioner ha ka 8 tarik mynta u bnai ha ka por janmiet sha Account jong ka GHADC bad ha ka 9 tarik pat u ong ba ka dei ka sngi saitjaiñ kaba-ar bad ki nongtrei bank ki ioh shuti bad ka 10 tarik ruh u ong ba ka dei ka sngi u blei ka sngi shuti.
U la ong ba katei ka jingleh ka NPP dei ka jingleh buit tuh ban ioh sei ia katei ka pisa na ka bynta ban pyndonkam ha ka elekshon MP.U la kynnoh ba u MCS ophisar ruh u donkti lang ha katei ka jingjia.
Kumta utei u MDC u la ong ba katei ka dei ka jingpynkheiñ ia ka kyndon elekshon lane ka model code of conduct.
U la ong ruh ba katei ka pisa ka dei na ka bynta ban wanrah ia ka roi ka par ha ri Lum Garo ym ban pyndonkam elekshon.
U la pynkynmaw ba ia ka projek kaba la mang kham mynshuwa T.100 klur tyngka ruh ym pat lah satia ban pyndep.
U la dawa ba dei ban tohkit da ka CBI halor katei ka jingjia.
Shillong: U Myntri ka tnad pule puthi ka jylla, u bah Lahkmen Rymbui u la pyntip myn hynnin ka sngi hapoh ka iing dorbar ba ki don 903 tylli ki primary skul SSA bad 504 ki Upper Primary kiba duna ia ka 20 ngut ka jingdon ki khynnah skul.
Haba jubab ia ka jingkylli ba la wanrah da ka MLA ka Mahendraganj, ka Dikkanchi D Shira, mynta ka sngi, u bah Lahkmen u la ong ba napdeng kine ki skul SSA, ki don ruh kiba don tang ar ne lai ngut ki khynnah skul.
Katkum ka jingong u myntri, ha ka kyndon ka tnad pule puthi, uwei u nonghikai u dei ban hikai ia 30 ngut ki khynnah skul.
Haba ki dkhot ka liangpyrshah ki la kylli kaei ka daw kaba la pynlong kumne ban duna ki khynnah skul, u myntri u la ong ba ka daw kaba kongsan ka dei namar ba la bun palat ki skul primary bad Upper Primary ha jaka nongkyndong.
U la ong ba halor kane, ka sorkar ka la don ka jingthmu ban pyniasoh lang noh ia kito ki skul SSA kiba don duna ki khynnah bad kiwei ki skul.
“Ka jylla Meghalaya ka dei kaba bun tam ki skul bad ka wan shakhmat tam wat ha Dong Mihngi ka India", la ong u bah Lahkmen.
U myntri u la iathuh ba ki don 903 tylli ki skul ba duna ia ka 20 ngut ki khynnah ba kynthup 395 ki Primary bad 508 ki Upper Primary ha baroh kawei ka jylla.
Ki nonghikai ha ki Primary baroh ha ka jylla ki don 808 ngut katba ha ka Upper Primary ki don 1874 ngut bad baroh ki don 2682 ngut.
Nongstoiñ: Ki pulit ka Nongstoiñ Police Station, hynnin ka miet ki la ioh pdiang ia ka jingpyntip na u bah Nespas Marngar Sordar ka shnong Mawkohniang West Khasi Hills, halor ka jingjia ngam jyllop jong u wei u heprit u ba dang 3 snem ka arta.
Katkum ka tyllong khubor na ki pulit la ong ba u tei u heprit u dei u bala tip kyrteng kum u Kyrshan Marwein khun jong u bah Donborlin Marwein na ka shnong Mawkohniang u la ngam jyllop ha ka wah Syllei Wanniang kaba la jia ha ka 11 tarik mynta u bnai ha kapor 4:30 PM.Na ka liang jong ki pulit hadien ba la ioh ia katei ka jingpyntip kila leit sha katei ka shnong na ka bynta ban pynlong ia ka jingtohkit bad hadien bala dep ban tohkit bniah bad hadien bala leit ruh ban peit ia katei ka wah ki pulit kila pyntikna ba u tei u heprit u la ngam jyllop shisha.
Hadien ba ki pulit kila lah ban pyndep lut ia baroh ki jingdonkam katkum ka ain na ka liang jong ki ba ha iing jong u tei u heprit kila leit ban iakynduh ia u ADM ka West Khasi, Nongstoiñ na ka bynta ban pan pyllait noh ia ka Post Mortem ha kaba kila ioh ruh ia ka jingbit ban rah noh ia ka met iap jong u tei u heprit.
Na ka liang jong ki pulit kila register ruh ia ka case U.D C/no.07/2019 U/S 174 Cr.
P.C.Shillong: Haba ia shim bynta ban ia tai ha ing dorbar halor ka mang tyngka, u MLA ka Congress na Mawsynram konstitwensi u bah Himalaya Shangpliang, u la kdew ia kiba bun ki jingdonkam kiba ka sorkar ka dei ban leh na ka bynta ban pynbit pynbiang ia ki lad jingsumar bad ki jingdonkam ha ka tnad ka koit ka khiah.
U bah Himalaya Shangpliang, u la ong ba kumba ka long mynta ki nongtrei jong ka tnad 108 ki don hapdeng ka jingiakhih naba ka sorkar kam shym la ai ia ka hok kaba ki dei ban ioh bad haduh mynta ruh u la ong ba ka sorkar kam shym la leh eiei na ka bynta jong ki.
U la kdew ruh ia ka jingduna jong ka 108 bad u la ong ba kam myntoi ban don 108 haba ki jingdonkam kiba dei ban don kim don.
“Kam myntoi ban don 108 haba ki jingdonkam ba dei ban don kim don, ki 108 kim don satia ia ka Advance Life Support (ALS) hynrei ki don tang ka Basic Life Support (BLS), kan don jingmut aiu ban don 108" u la ong.
Shuh shuh u la kdew ha kiwei pat ki bynta da kaba kdew ia ka Pynursla CHC bad u la ong ba hangtei ym don doktor bniat bad u la ong ba ka Pynursla CHC ka don ia ka jaka puid hynrei katei ka jaka puid ka dei kaba khlem treikam eiei.
U la pynkynmaw ba ha u snem ba la dep ma u ryngkat bad u myntri ka koit ka khiah ki la leit ban jurip ia ka PHC ha Lawbah hynrei haduh mynta ka sorkar kam pat pyni dak eiei.
Shillong: Ka Khasi Students’ Union War Jaintia Circle da ka mynsiem kaba sngewkhia, kam lah ban shu shong kli kti namar ka jingkit jingleh beain jong ki truck ba shalan maw shapoh Bangladesh kaba long sha palat u pud jong ka khaii ka pateng.
Ka Seng ka la lap ha shilynter jong ka Surok khamtam hadien ba la dep thew na jingkieng thew kaba don ha Sohkha, hynrei la shu kit palat pud bad kane ka jingleh jong ki truck ka buh jingma ia ka leit ka wan ki paidbah bad ka pynsniew kloi ia ka surok NH-40.
Ka Seng kam sngewthuh balei na ka liang katei ka jaka thew, kam shym la phah pynhap ia kito ki truck ba kit tam ia ki maw, lada ka long kumne bha ban pynduh noh ia katei ka jaka thew, hangtei hapoh Sohkha da ka bor Sorkar.
La ong ruh ba katei ka jingkieng thew, ka dei ban thew katkum ka jingthew ba la buh ka Sorkar khnang ba kan ym ktah ia ka surok bad ka leit ka wan ki paidbah ruh kan ym shong syier.
Ka Seng ka kyntu jur ia ki bor ba dei peit ba kin leit jurip mar mar, khnang ba kin ym ioh ban leh katba ki mon.
Shillong: Hadien ba la mih khubor ha u Rupang ia ka jingsuba ba ka don ka jingkhleh umphniang sharak ha ka Diesel kaba la theh na Upper Shillong Petrol Pump Service Station, u CA Akshat Saraogi jong katei ka Petrol Pump u la kyntait mardor bad u la ong ba katei ka Petrol Pump ka la ai jingshakri la palat 65 snem bad katei ka Petrol Pump ka la ong ba ka ai ka jingshakri kaba bha tam ia ki paidbah bad ka ia leh ruh ban nang pynbha shuh shuh ia ka jingshakri bad ka la pynpaw ka jingsngewsih halor katei ka jingmih khubor.
Katei ka Petrol Pump ka la ong ruh ba ka la shakri hok ia ki paidbah khlem kano kano ka jingleh buit tuh bad ka la ong ba katei ka khubor ka dei kaba lamler, ka la khot ban thew ban woh bad peit ia ka jinglong jingman jong ka umphniang kaba sam na katei ka Pump.
Lah ban kdew ba u Rupang u la pynmhi ia katei ka khubor katkum ka khubor kaba la sot na ka Website jong ka Meghalaya Police.
Katkum katei ka Website jong ki pulit la ong ba u P.C Marak Member jong ka Technical Committee, Mining & Geology Department, Meghalaya u la ujor sha ki pulit ba ha ka 5 tarik u lber, 2019 katba u dang don ha lynti ban leit sha Nongstoiñ (WKH) na ka bynta ban pynshisha ia ka jingdon ki dewiong bad haba u la poi ha Upper Shillong u la theh umphniang ha ka kali kaba u leit 38 litar na Upper Shillong Petrol Service Station.
Hynrei katba u dang iaid lynti ban leit sha Nongstoiñ ka la don ka jingthud kaba khah khah ha ka enjin kali.
Haba la poi ha Nongstoiñ u la leit ban phah peit ha M/S Seros Kherrit Auto Workshop bad hangtei la pyntip sha u ba ka don ka jingsuba ba ka Diesel kaba u la theh ka lah ban dei kaba la khleh umphniang sharak.
Shillong: Myn hynnin ka sngi hapoh ka iing dorbar, u myntri ka tnad pule puthi ka jylla u bah Lahkmen Rymbui u la pyntip ba ki don san ngut ki kontraktor kiba shna ia ka Science College ha Mawphlang ba la phiah ha ki san tylli ki kynhun.
Ia kane ka jingkylli la wanrah da u MLA ka Mawphlang u bah SK Sunn uba kwah ban tip ia ka jingiaid ki kam bad ki nongpyntrei ia kane ka college.
Katkum u myntri, ki kontraktor kiba ioh ban pyntrei ki long Kong Banalari Khongwar na Mawlai, M/S Cee Dee Construction na Laban Last Stop, Abdul L Khyriem na Mawngap, Hilarius Ymbon bad Sevenborn Tang na Shangpung, West Jaintia Hills bad M/S Intown Construction na Mawlai Nonglum.
Ka kynhun ba nyngkong, la phiah ban shna ia ka iing, ka jingsam um bad pyndait waiar ding, ka kynhun kaba ar la bynta ban shna ia ka auditorium bad jaka sah u Principal nalor ban pyniaid um, bad pyndait waiar ding, ka kynhun balai la bynta ban shna ia ka librarary bad Archive bad ka jaka sah ki kynthei nalor ka jingsam um, bad pyndait waiar ding, ka kynhun kaba saw la phiah ban shna ia ka jaka sah ki shynrang nalor ban pyniaid um bad pyndait waiar ding, bad ka kynhun kaba san la phiah ban shna ia ka HOD bad ka jaka sah ki nonghikai kynthup ban sam um, ban pyndait waiar ding.
La phiah T.11.82 klur ia ka kynhun ba nyngkong, T.3.71 klur ia ka kynhun baar, T.8.35 klur ia kaba lai, T.3.42 klur ia kaba saw bad T.3.37 klur ia ka kynhun kaba san.
U myntri u la ong ba ki kam ki la sdang mynta bad dei ban pyndep hapoh 18 bnai kata shwa ka 2020.
Shillong: U bah Mayraldborn Syiem MLA ka seng Congress na Nongpoh konstitwensi u la ong ba ka sorkar kam pat leh eiei ia ka skul kaba la shah pynpra ha ki pulit Assam ha Khlieh Umwang.
U bah Mayrald u la wanrah ia ka mat ia kren myn hynnin ka sngi ha ïng Dorbar da kaba sor ia ka khubor kaba la mih ha ka kotkhubor jong u Rupang kaba 27 tarik u rymphang kaba ong ‘Bym iarap ka sorkar, sher dara ka MC bad nonghikai ban shong ki khynnah skul’.
U MLA ka Nongpoh u la pynpaw ka jingsngewdiaw ba kum kitei ki jingjia dei kiba ju jia khah khah khamtam ha khappud ka Meghalaya bad Assam.
U la ong ba katei ka dei ka mat kaba donkam bha ban ia kren namarba ka ia tyngkhuh ha khappud, u la ong ba ka skul Khliehumwang LP School kaba hap hapoh ka SSA ka la shah pynpra ha ki pulit Assam ha ka 10 tarik u nailar, 2018 hynrei haduh mynta katei ka skul ka sah kumjuh bad ka sorkar kam shym la shimkhia satia bad u la ong ba kane ka pyni ba ka sorkar kam don ia ka jingkitkhlieh.
U la ong ba la bun bun bnai haduh mynta ym pat iohi dak satia ba ka sorkar kan leh eiei ia katei ka skul.
Utei u MLA na Ri-Bhoi u la ong ruh ba ka por ka iaid sted bha bad mynta ki khynnah skul ki la nangbun hynrei kaba sngew sangsot ka long ba katei ka skul kam don satia tang ka kamra klas ruh.
U la ong ba ka jingioh ban pynlong skul mynta ruh ka dei lyngba ka jingtreishitom hi da ka Managing Committee, ka Dorbar Shnong ryngkat ki nonghikai kiba la pynieng ing skum tang ban long malu mala.
Utei u MLA u la pynrem ia katei ka jingleh ki pulit Assam bad u la kyntu ia ka sorkar ba ka dei ban shimkhia noh kloi ia katei ka kam.
Haba jubab ia katei ka mat ba la wanrah da u bah Mayraldborn, u Myntri sorkar uba peit ia ka tnad pule puthi u bah Lahkmen Rymbui u la ong ba ka sorkar ka la lum jingtip bha ia kane bad kam dei ba kam pynleit jingmut hynrei ki kam ki dang iaid shakhmat na ka bynta ban pynbit pynbiang ia katei ka skul.
U la ong ba ka sorkar ka la buh jingtyrwa na ka bynta ban pynrung pisa kyrpang ha kane ka mang tyngka na ka bynta katei ka skul.
Ha kaba ia dei bad ki jingtei u la ong ruh ba kan ym don jingeh shuh nangne shakhmat naba la dep ban ia kren sngewthuh hapdeng ki ar tylli ki bor District kata ka Deputy Commissioner ka Ri-Bhoi bad u Deputy Commissioner ka West Karbi Anglong ba ki dei ban ia pyntip mar kylliang ia kino kino ki kam pynroi ha ki jaka ia ka jia khnang ba kan ym mih shuh kum katei ka jingpynduh pynum.
U la ong ba kam dei ba ka sorkar ka leh klet hynrei ka dang leh ia ki kam ba ka dei ban leh.
Shillong: Ka Mawpat SC ka la jam sha ka semifinal ha ka lympung ialehkai jong ka 4th Assam Rifles Invitational Football Tournament hadien ba ka la pynliem ia ka Nongkrem da 4-1 myn hynnin ka sngi ha madan ialehkai ka Assam Rifles ha Laitkor.
Ka nam jop jong ka Mawpat ka la wan lyngba ka hat trick u Defender Pyngrope, bad u Pynshailang Kharduit ula thep shikol, katba u Bankyrshan Mawthoh ula pynphai shikol na ka Nongkrem.
Ha ka jingiakhun u Pyngrope ula thep na ka Mawpat ha ka 28 minit, hadien u Kharduit ula thep ia ka kol ba-ar ha ka 40 minit.
Ka Nongkrem ka la iakhun tyngeh ha ka kylla miet ban ioh pynphai hynrei ka u nongpa kol la Mawpat u Kerechard Lyngdoh ula lah ban iada ia ka kol, ha kawei pat ka liang u Pyngrope ula ioh ban kawang jam ia ka bol na jngai ha ka dong jong ka kol ban thep ia ka kol ba-ar na ka Mawpat.
Ka Nongkrem ka la pynsep ei ia ka kabau lyngba u Hehkamai Sari ba la pyndei da ka khlieh ia ka bol, hynrei hadien san minit ka u Mawthoh ula pyndei da ka khlieh ia ka bol ban pynkhih ia ka jar.
Katba u Pyngrope ula thep ia ka kol hat-trick lyngba ka kol ba la pynbuh da u paralok u Banteinam Kharkongor.
Ka jingiakhun semifinal kan mynta ka sngi ha madan Assam Rifles ha Laitkor.
Ka Lawmali kan iakhun pyrshah ia ka Smit por 10:30, bad ka Assam Rifles pyrshah ia ka Mawpat por 1:30 baje.
Shillong: Ka Shillong Cricket Association (SCA) lyngba u General Secretary Bah G.Kharkongor ka la pyntip ba kan pynlong ia ka Inter School Under-14 & 17 Cricket Tournament ha ka taiew ba khadduh u bnai Lber, 2019.
Ka SCA ka la pyntip ruh ba kan pynlong ia ka tennis ball cricket na bynta ki kynthei.
Ia ki phom na ka bynta kiba kwah ban shim bynta lah ban ioh na ophis ka SCA, ka tarik ba khadduh ban ai kyrteng kan long ha lane shwa ka 23 tarik mynta u bnai.
Shillong: Ka Riatsamthiah CC bad TNT Sputnik CC ki la khur ia ka jingjop ha ka Super Division T20 ba la pyniaid da ka Shillong Cricket Association myn hynnin ka sngi Balang ha madan ialehkai Cricket ha Polo.
Ka Riatsamthiah CC ka la pynliem ia ka Sunrise CC da 17 run katba ka TNT Sputnik CC ka jop da 16 run ia ka Sputnik Spartans CC.Ka Riatsamthiah ka la jop iakynting pisa bad kam ban tied nyngkong ha kaba ka Riatsamthiah ka la ioh ban kamai 146 run bad shah pynhap noh 7 wkt ha ki 20 over.
U Sylvester ula ialehkai bha ha kaba ula ioh ban kamai 42 run na ki 42 bol bad u Rijied ula kamai 17 run na ki 19 bol na ka Riatsamthiah, katba ki nongkawang bol ka Sunrise u Suraj ula khur 2 wkt ha ki 19 run na ki 4 over bad u Aryan ula khur 1 wkt ha ki 13 run na ki 4 over.
Haba wan ban beh hadien, ka Sunrise ka la ioh ban kamai tang 129 bad shah pynhap noh 9 wkt ha baroh ki 20 over.
Ki nongtied ba kham pawkhmat ki long u Solo momin ula ioh ban kamai 31 run na ki 42 bol bad u Amarjeet ula ioh ban kamai 17 run na ki 16 bol, katba na ki nongkawang bol u Parveen ula khur 2 wkt ha ki 19 run na ki 4 over bad u Shaisngi ula khur 2 wkt ha ki 18 run na ki 4 over.
Ka TNT Sputnik CC ka la kam ban tied nyngkong hadien ba la jop ia kynting pisa bad ioh ban kamai 148 run na ki 20 over bad shah pynliem noh 10 wkt.
Ki nongtied ba kham pawkhmat ki ki long u Rajesh tati ula ioh ban kamai 56 run na ki 39 bol bad u Amiangshu Sen ula kamai 36 run na ki 30 bol, katba na ki nongkawang bol u Lakhan ula khur 3 wkt ha ki 29 run na ki 4 over bad u Arvind ula khur 3 wkt ha ki 17 run na ki 4 over.
Ka Sputnik Spartans kaba la wan ban tied hadien ka la ioh ban kamai 132 run bad shah pynhap noh 9 wkt ha ki 20 over.
U Supriyo ula ioh ban kamai 46 run na ki 33 bol bad u Vishal konwar ula kamai 16 run na ki 19 bol, katba na ki nongtied u Nafees siddique u la khur 2 wkt ha ki 8 run na ki 4 over bad u Amianghu ula khur 2 wkt ha ki 29 run na ki 4 over.
Shillong: Ka seng UDP, ka la mynjur ia U Bah  Sayedullah Nongrum, uba dei ruh U MLA barim, ba un iakhun ia ka elekshon shiteng samoi na  Selsella LA Constituency.
Katei ka elekshon, kan long ha ka 11tarik Iaiong 2019.
Katei ka dei katba kum ka kyrwoh na U bah  Allantry Franklin Dkhar, Vice President-in- charge.
Guwahati:Ki nongialam ba rangbah jong ka seng Asom Gana Parishad (AGP), ki la pynpaw ia ka jingsngew pyrshah jur jongki, halor ka jing leit phai biang ki  nongialam ka seng AGP ban ia treilang bad ka BJP, ha kane ka elekshon MP 2019.
La pynbna ia ka jing ia treilang jong kitei ki seng sain pyrthei, da U Ram Madhav, nongialam ka seng BJP bad U Himanta Biswa Sarma, uba dei u lamphang jong ka North East Democratic Alliance (NEDA).
Arngut ki nongialam ba rangbah jong katei ka seng, ba kynthup ia U  Lachit Bardoloi bad U Hemen Borah, ki la phah ia ki shithi iehnoh kam jongki, hadien katei ka rai jong ki nongialam katei ka seng.
U Bardoloi, ula thoh ha ka peij social media jongu, ban pynpaw ia ka jingdiaw mynsiem kaba khraw bad ula ong “Khublei ia phi ki riew shim kabu jong ka seng AGP, phi la pyni ia ka jinglong nongialam ba shu thok jongphi halor ka nongrim jong ka jingsngew trai shnong jongphi.
Wat kren shuh ia ki 855ngut kiba la iap naduh mynta ka sngi.
Ngan weng noh ia ka AGP na ka dohnud jongka.
Ka por, ka la dei ia kito kiba don ka jingsngew thain, ba kin ia tylli lang kawei".
U Hemen Borah, uba dei u nongai jingmut jong ka seng AGP bad U, uba dei u nongseng jong ka seng AGP bad uba la long myntri rangbah la arsien kynthih, ula kren pyrshah ia katei ka jing iateh paralok biang jong ka AGP bad ka BJP.U Mahanta, ula kynthoh “Nga la pyrshah jur ia ka seng BJP bad nga kwah ban pyntrei kam ia ka  Assam Accord.
Nga pyrshah ruh ban pyntrei kam ia ka  Citizenship (Amendment) Bill 2016.
Lada pynlong ain ia katei ka ain, kum ka Assam, kan dap da ki khar Bangladesh suda.
U President ka BJP, U Amit Shah, ula pynbna paidbah ha ka jingialang, ba ka seng jongu, kan ai jaka sah ia ki rit paid na Bangladesh, Pakistan bad Afghanistan ha India.
Hadien kata kam don jingmut shuh ban dang ia trei lang bad ka seng BJP".
U Mahanta, u kyntait ruh ia ka jingkynthoh ha ki kotkhubor, ba ula mynjur lang ia katei ka jing iateh, namar ba ula ioh ia ka jing tyrwa, ban long U Lat jong ka Mizoram.
Na ka liang jong U Atul Bora, President jong ka seng AGP, ula kren shai ba katei ka jing ia trei lang, ka long kaba da donkam palat eh.
Ha shwa jong kata, U Bora bad arngut ki dkhot jong ka seng BJP, kiba don ha ka sorkar BJP, ki la hiar shuki noh, namar ba ki pyrshah ia ka  Citizenship bill.
Ki lad khubor, ki iathuh shuh shuh ba ki lai ngut ki myntri kiba la hiar shuki kham mynshwa, kiba kynthup ia U Atul Bora, U Keshab Mahanta bad U Phanibhushan Choudhury, ki la shimti biang ia la ki jong ki kam jongki, naduh mynta ka sngi.
Ki nongtrei jong ka BSNL, kim shym la ioh tulop satia na ka bynta u bnai Rymphang 2019, kaba dei ba kin ioh ha ka 28tarik jong u bnai ba ladep.
La iathuh ruh ba ki dei ki nongtrei sngi, ki bym shym la ioh tulop, la lai bnai kynthih bad don ruh na kitei ki bym ioh tulop la hynriew bnai kynthih, ong ka khubor.
Ki nongtrei jong katei ka tnat, ki la thoh sha U Manoj Sinha myntri ka tnat Telecom, ba un pyllait pisa na ka liang jong ka sorkar, na ka bynta ba kin ioh thikna ia ka tulop jongki.
La antad, ba ka tnat BSNL, mynta ka don ka jinghiar ka kamai kajih kaba jur bha bad ki nongtrei jong katei ka tnat, ki dang pynkhreh ban pynlong da ki jingiakhih bapher, na ka bynta ba dawa ia ka tulop ba sahteng.
Ka pisa kaba T.1.64klur lem bad ki khulom Mont Blanc, kiba shongdor T.50lak, saw tylli ki kali remdor SUV bad shibun ki kot ki sla lem bad ki jingdon jingem kiba shongdor T.300klur, la kurup da ka tnat Income Tax, na u ophisar IAS, uba la shongthait bad uba bat ia ka kam kaba heh bha, ha ka por ba ka Mayawati, ka long myntri rangbah ha Uttar Pradesh.
Ki tnat Income Tax, ki la leit ban talasi ia ka jaka sah bad ka jaka trei kam jong U Net Ram bad hadien ka jing talasi kaba 26 kynta, ki la ioh ia ka pisa kaba shongdor T.1.64klur, katba sa T.50lak, ka don ha ka synduk jongu, ha kaba yn sa plie shen.
La ioh ruh ia ki khulom remdor Mont Blanc, kiba shongdor T.50lak, saw tylli ki kali remdor bad kitei ki dei ar tylli ki Mercedes bad ar tylli ki Fortuners bad sa kiwei de ki kot ki sla kiba pyni ia ka jingdon jingem kaba T.225klur.
U Net Ram, ula long U Secretary ha ka por ba ka Mayawati, ka long myntri rangbah ha Uttar Pradesh ha ki snem 2002-03 bad ula bat ia shibun ki tnat sorkar bapher, kum uwei na ki ophisar heh jong ka sorkar Jylla ha Uttar Pradesh.
Shillong: La ioh khubor ba ki pulit ki la ioh kem biang mynta ka sngi, ia U bah Jyllud na Madanryting.
U Bah Jyllud, ula lait phet na painkhana jong ka ophis U DC Shillong, ha ka 6tarik Lber 2019, ha shwa ban leit ialam ia u sha kashari.
La ioh kem ia U bah Jyllud na Block E Madanryting, ha kaba la iathuh ba la kem ia u, da ki nongshong shnong jong katei ka dong bad ba ki la leit ban aiti sha ki pulit jong ka Mawdanryting.
U bah jyllud u ialehkai “POLICE CHOR,, bad ki PULIT.Shillong: Ka Congress, kan pyn iakhun ia U Ma Vincent Pala, MP ba mynta, ba un long biang u kandidet jong katei ka seng, na bynta ka Shillong Constituency bad katei ka seng, ka la rai ruh ban pyniakhun ia U Mukul Sangma, nongialam liang pyrshah ha iing dorbar Jylla, kum u kandidet jong ka seng na Tura Constituency.
La iathuh ba la shim ia katei ka rai da ka AICC na Delhi, ha ka jingdon lang ki pyrman jong katei ka seng kiba peit ia ka Meghalaya.
La iathuh ba U Mukul Sangma, un iakhun pyrshah ia ka Agatha Sangma, ka ban dei ka kandidet jong ka seng NPP, na Tura Constituency.
Kyrmen skhem ba ki Candidate MP Jong ka seng Congress kin JOP na Shillong bad Tura Seat.
Ha baroh ar ki constituency ki jing ia leh kan long kaba jwat bha tangba na shillong lada ki party riewlum ki kyrshan tylli shisha lah ban poi sha ka thong, ha tura seat kan long ka jing ia khun kaba jwat bhaNa Tura lah thikna ban rah ka Agatha.
Na Shillong te yn dang rah hi u Bah Pala.
Ym ju jia koit shisha, ba ki kynhun sain pyrthei kin shim ia kawei ka rai ha i por balyngkot, da ka jingiahun lang, khamtam ha ka kam kaba iadei bad ka jingjied ia u nongiakhun uban iamon lang.
Hynrei ka la jia-long ha ka sngi Nyngkong 11 tarik Lber (March) 2019, ba ki Seng sain pyrthei kiba iadon lang ha ka kynhun Sorkar Meghalaya Democratic Allaince (MDA), ki la rai lang da kawei ka sur, ba ka NPP kan ialeh MP na Tura da u nishan (symbol) lajong bad ka UDP ruh kan ialeh na Shillong Lok Sabha Constituency da u nishan lajong.
Ka dei shisha ka dak kaba pher, kaba don ka jingkyrmen bathymmai bad kaba pynpaw ia ka jingsan ki nongialam bamynta ha ka jingiar mynsiem bad jingstad-jingshemphang jong ki ban poi kat sha kane ka rai da kawei ka sur.
Ha katei ka jingialang kaba la long ha ingsah u Dr.Donkupar Roy, President ka UDP, ba la iadon lang kiwei ki rangbah UDP bahalor, kynthup ia u Metbah Lyngdoh MLA, u Bah Lakmen Rymbui, Kyrmen Shylla MLA, la don lang ruh u Conrad Sangma CM uba long National President NPP, Bah Prestone Tyngsong MLA ki Rangbah NPP bahalor, nangta u Bah Renik Lyngdoh Tongkhar MLA HSPDP bad kiwei ki nongialam HSPDP bahalor, Bah Banteidor Lyngdoh MLA PDF bad ki nongialam bahalor, u Bah S.K.Sun MLA, Bah Lambor Malngiang MLA, Bah B.Nongsiej MLA bad kiwei ki rangbah.
Ha kane ka jingialang, ka Seng UDP kala pynpaw  ba u nongiakhun jong ka u dei u Dr Jemino Mawthoh na ka Shillong Constituency, ia uba la pdiang da baroh, katba ka NPP kam pat pynpaw kyrteng, tangba la sngewthuh ba ka kyrteng jong ka Agatha Sangma MP barim, ka lah ban long ka nongiakhun na Tura Parliamentary Constituency.
Kumba la kdew haneng, la iapdiang lang da kawei ka sur.
Ka Sorkar MDA ba ialam da u Mr.Conrad Sangma kum u Chief Minister, ka dang shu dap shisnem.
Ka sorkar MDA ka la pynmih ruh ia ka kaiphot, kaba kdew ia ki kam kiba ka la pyntrei bad ia kiwei kiba ka dang sdang.
Ki jingkdew kti bad jingkawang ktieh jong kiwei ki seng kum ka Congress, pyrshah ia ka sorkar MDA, ki long ki rukom ba ju long ha ki kam sain pyrthei, namar khlem don daw ruh, pynmih la ka pynmih daw jubor, ban pyndep ia ki kamram kum ka kynhun na ka liang pyrshah (opposition).
Ha kaba iadei bad ka Citizenship Amendment Bill 2016 (CAB) ba la wanrah da ka Sorkar BJP u Modi, kaba kwah ban khot ia ki nong India ba kin wan phai biang sha la kajong ka ri, na Afghanistan, Bangladesh bad Pakistan, ka kynhun MDA jong ki seng trai ri ka jylla Meghalaya ki la ieng pyrshah.
Ki la leit ruh sha Gauhati ha ka 29.1.2019 ban shim bynta ha ka jingialang ki seng trai ri kane ka thain lam mihngi (Nort East Democratic Allaince- NEDA), ha kaba ki iarai lang da kawei ka sur ba ka sorkar BJP ha Delhi ka dei ban weng ia katei ka ain-lor (CAB Bill), namar kan kham pynma ia kane ka dong mihngi, lada wanrah ia ki phew million ki nong India kiba don ha kylleng ka pyrthei.
Wat la ki seng trai ri ka jylla ki ieng pyrshah ia kitei ki jingthmu ka BJP, ka Congress Meghalaya kabym shym khih kumba khih ka kynhun MDA, ka dang wad daw halor kane ka bynta.
Haba ka Sorkar Pdeng BJP ka pyniaid bad synshar mynta ia ka ri India, hato ki sorkar ha ki jylla bym don kti bad ka BJP, kum ki Congress kim leit iakynduh ia ki nongialam sorkar Pdeng ha Delhi? Ki party ne ki seng ki lah ban iapher, hynrei ka synshar khadar hapdeng ki jylla baroh bad ka Sorkar Pdeng, ka dei ban iaid beit katkum ki riti synshar-khadar.
Ia ki Central Scheme ba phah ka sorkar BJP, baroh ki sorkar jylla, BJP ne bym dei BJP ki dei ban pyntreikam.
Ki sorkar Congress ha ki jylla ki ia pyntrei thik-thik.
Hato ki la ia kylla BJP noh namar ba dei ban pyndep ia ka kamram?Kumno kan long ka ri India te ym pat nang ong ia mynta, namar ki seng ialeh baroh kim pat dep wat ban pynbna ia ki nongiakhun jong ki.
Kaba kham thikna hi ka long ba mynta ka kynti ruh, ka dur ka dar ha ri India imat, ka Delhi kan ioh biang da ka sorkar synrop (coalition government).
Ngin sa ia peit ynda la dei ka por, khamtam ia ka rukom kyrshan ki paidbah ha ki 31 tylli ki State bad 7 tylli ki Union Territory.
Ha Meghalaya pat, na kine baroh ar ki Lok Sabha seat, Shillong bad Tura, haba pynshong nongrim ia ka kynhun MDA kaba iasynrop lang ki seng trai ri, hato dang artatien ba u kyrtong synrop lang un jop ia kiwei ki kyrtong Congress ne BJP ne ia kino-kino ki ban mih?Ne tip kumno ki sngew ki nongsam tyngka bad ki nongiabeh tyngka, namar kane ka kynhun beh tyngka te ka la pynkylla khongpong shisha ia ka synshar-khadar, namar la nang jop bun da ki heh spah-duna-jabieng, ki tam pat hangne-hangtai, katba ka kynhun ki baheh-bahain bad kiba khraw kyrdan pat, bun kibym ialeit thep vote shuh, haduh ba ka Election Commission na Delhi, ka la sdang pyrkhat kumno yn leh na ka bynta kane ka kynhun don standard.
Lada ki riewstad-riew shemphang kim shym bynta shuh kat ha kane ka kam bakongsan, don jingmut aiu ban ud ia ki jingeh kiba ki paidbah ki iatyngkhuh man la ka sngi, ba ym poi leit- poi wan shuh na ka jingkhapngiah ha ki lynti-syngkien, ba duna um, duna ding ilektrik, duna kam-duna jam, duna bad jingduna suda kat shaba phai, tangba bun bad nangbun pat ki kam sniew ha ka imlang-sahlang.
Sa kumno ngin ialeh?.
Ex.Rev.K.LangrinKa Ri Lyngngam ka don hapoh ka jylla Meghalaya, shaphang sepngi.
Ka kynthup ia ki shnong Lyngngam kiba don ha West Khasi bad South West Khasi.
La ker ia ka Ri Lyngngam na shatei da ka Assam, na sepngi da ka Garo Hills bad ka Bangladesh.
Ka long ka jaka kaba riewspah ha ki khlaw ki btap, ki syntiew ki skud, ki sim ki doh bad khamtam ki marpoh khyndew kum u dewiong, u nar, u selimanite, u granite, u mica, u uranium, u iron ore bad kiwei kiwei de.
Napdeng ki jait dieng u don uwei u dieng uba rem dor katta katta ba la tip kum u Agor.
Une u jait dieng u la sdang ban duh noh.
Donbok ba ki dang don kiba dang pynsah khyrdong ia u haduh mynta.
Kiba dang sumar ia u dieng Agor ki dei kine ki shnong: (1) Nongdaju, (2) Nongwar, (3)Nongshram Rongbeng, (4) Kyllonmatthei, (5) Nonglangtur, (6) Riangud, (7) Riangna, (8) Riangmaw, (9) Langmar, (10) Amarsang, (11) Nirang, (12) Pormawdar, (13) Kulang, (14) Nongumsor, (15) Nongjri, bad (16) Nonghyllam.
Lait na kine ym don dieng Agor shuh hangno hangno ruh ha Ri Lyngngam.
Ha ka kot ba la ai kyrteng ‘Uei u Lyngngam’ ba nga la thoh, uba don u ISBN-978-81-933870-3-0, ha ka lynnong-2 ‘Ka jingiaid lynti ki Lyngngam’ ka bynta-2 ‘Way of Living’, nga la thoh ba ha shuwa ia ka snem 1800 ki Lyngngam kim pat iohi ia ka pisa.
Dei hadien jong ka snem 1800 ba ki Lyngngam ki la sdang ban iohi ia ka pisa haba ki leit iew sha ri dkhar.
Ki Lyngngam ki la ioh kawei ka buit ban shna lieng ba la khot ‘Kun’ da ki dieng dongbung.
Kine ki jait dieng ki long kiba phylla, ba tang shu pyndei um ki la ia dait hi kumba tah pain.
Kine ki jait dieng ki la duh namar ym don ba sumar.
Ki Lyngngam ki shna ia ki lieng bad leit die sha ki dkhar namar ka jingdawa lieng jong ki ka long kaba jur.
Kham hadien pat ki dkhar ki la dawa sa ia ki thlong bad ki synrei ban dung khaw.
Kumta, ki Lyngngam nalor ba ki ioh pisa da kaba die lieng, ki ioh pisa ruh da kaba die thlong bad synrei.
Ha ki snem 1900 shaneng, ki dkhar ki la dawa sa ia u sohmynken tyrkhong bad u skum niangryndia.
Ki iew ba ki Lyngngam ki leit die ia kine ki dei ka iew Khangsari bad Duddura.
Ka spah bah spah san jong ki Lyngngam ka la wan jia ha ki snem 1960 shaneng ba ki ri Arab ki la dawa ia u Agar ne Agor ba khot ki Lyngngam.
Ha shuwa jong kito ki snem ki la don bun byllai ki dieng Agor ha Ri Lyngngam, tangba ki Lyngngam kim pat tip ba na kito ki jait dieng ka mih ka spah bah.
Ha kawei ka sngi jong ka snem 1960 la wan poi ki ‘Khar Hojai’ na Nowgong sha Ri Lyngngam, ki da pynithuh ialade ba ki dei ki briew ba la phah da ki nong Arab ban wad ia u Agor.
Kumta, dei ki dkhar Hojai ba la pynithuh ia ki Lyngngam shaphang ki dieng Agor bad ia ka jingkordor jong ki.
Ki la leit sha khlaw, ban pom tang ia kiba la bam khniang ban sei ia ka um kaba sma iwbih.
Ki dkhar ki la ai pisa ia ki Lyngngam bad ki sa kit ia u Agor sha ri Arab ban leit die ha ka dor kaba rem.
Kita ki dkhar ki ithuh ba u dieng Agor u don tang ha Ri Lyngngam.
Ynda ki Lyngngam ki la iohi ia ka buit jong ki dkhar, kham hadien kim shah shuh ia ki dkhar ban wan sha ki jaka jong ki.
Ki la pom hi ia ki dieng Agor, ki sei hi ia ka um ksiar bad ki sa leit die hi sha ki dkhar ha iew: Duddura, Boko bad Guwahati ha ka dor kaba rem.
U Agor u don haduh shiphew jait, ba ka dor ruh ka long ka la jong ka jong.
Kita ki long: (1) U Kotta uba shongdor 5000 tyngka shi kilo, (2) U Pure uba shong dor 4000 tyngka shi kilo, (3) U number One ba shongdor 3000 tyngka shi kilo, (4) U number two ba shongdor 2000 tyngka shi kilo, (5) u number three ba shongdor 1000 tyngka shi kilo, (6) U Kipkap ba shongdor 500 shi kilo, (7) U Bangtang ba shongdor 250 shi kilo, (8) U Kola ne Kola Khasi ba shongdor 250 shi kilo, (9) U Kola motmhaw ba shongdor 250 tyngka shi kilo, bad (10) U Dum ba shongdor 50 tyngka shi kilo.
Ka jingioh pisa ki Lyngngam ha kito ki snem ka la long kaba shyrkhei kat haduh ba kim lah shuh ban pyndonkam.
Sngewsih ba ym don bank kumba long mynta.
Lada ngin ianujor bad kaba mynta ka long kumne: Shijur ki juti snieh ba bha duh ha kito ki snem ka long tang 20 tyngka.
Mynta pat kiba kum kito ki juti ki la palat ia ka 1200 tyngka.
Te ka 5000 tyngka shi kilo u Agor ha kito ki snem ka ia ryngkat bad ka 3,00,000 tyngka mynta.
Uwei uwei u briew um duna ia ka 5 kilo u Agor haba leit die sha ri dkhar ba ka dor mynta ka palat ia ka 15 lakh tyngka.
Kine ki dieng Agor ki la sdang ban duh namar ba ym don ba sumar ia ki kiba dang sah kyrdong ki long sa tang ha kitei ki shnong ba nga la kdew sha khmat.
Sngewtynnad ba ka sorkar Meghalaya mynta ka la pyrshang ban ai jingiarap ia ki nongshong shnong ha man la ki dong ki thain kum haba kyntiew ia ka rep ka riang, ka ri jingri, ki kam jngoh kai pyrthei bad kiwei kiwei.
Hynrei ngim pat bna ba ka sorkar ka thaw lad ban pynim biang bad pynneh pynsah ia ki dieng Agor ha Ri Lyngngam kiba long ki dieng kiba kordor katta katta.
Ah! jin lada ka sorkar Meghalaya bad ka sorkar kmie na Delhi kin kner lem ia ki kti ban ai jingiarap ba ki Lyngngam kin thung bad pynim biang ia ki dieng Agor, kan long ka jingkyrkhu kaba khraw katta katta, ym tang ia ki Lyngngam, hynrei kan pynriewspah wat ia ka jylla Mrghalaya bad ka ri India.
Ban thung ia ki dieng Agor dei ban da peit bad examin ia ka jait khyndew kaba long dewsaw.
Ki shnong kiba long ban thung dieng Agor ha Ri Lyngngam ki long kine: Nongdaju, Nongthymmai D, Nongriangju, Kyllonmatthei, Shallang, Rongkhugre, songsak, Duranggre, Nongshram, Swanggre, Dalbot, Riangkhain, Nongdagong, Pyndenggar, Pormawlai, Snaram, Nongiawnaw, Riangwar, Porksai, Umdang, Mawkhap, Riangna, Riangba, Langumshing, Nongkrong, Umshynrut, Photjalei, Porla, Shyrkon, Nonglyer, Nongdhar, Maweit, Mawmarin, Nonglamjew, Nongdiengkain, Kulang, Nongjri, Pormawdar, bad kitei ki shnong ba nga la kdew sha khmat kiba dang sumar ia ki dieng Agor haduh mynta.
Ban ioh ia ka jingbatai kaba kham bniah phi lah ban leit ia kynduh ia ki riew rangbah ha Nongdaju kiba long (1) U Bah Dabit Nianglang, (2) Bah Leaderson Amora bad (3) u Bah H.Gephrin Ryntong.
Kine ki rangbah ki long kiba tip kham bha ban ia nga.
Shillong: Ki khubor hamsaia ki la saphriang ba la don ba iohi ia u bah David Lyngdoh ne u bah Jyllud ba u don ha Mawlai bad U SP City, u la ong ha ki nongthoh khubor, ba ki pulit kin sa kem shen ia u.
U SP u la pynkynmaw ba kane ka dei ka sien kaba lai ba bah Jyllud u la ioh phet na kti ki pulit bad ki la don haduh 39 tylli ki kes ba la rejistar ia u.
Kawei pat ka khubor ka iathuh ba ha ka 23 tarik u rymphang , u Manager jong ka Bharti u la ujor ba ka la don ka jingshah tuh beteri na ki Tower Mobile jong katei ka kompeni bad ki la jah bunbah ki beteri bad la tuh ia kitei ki beteri na u Tower uba don ha ka shnong Wahlyngkhat.
Hadien katei ka jingujor ki pulit ki la thaw da ka Special Operation Team ban pynap shrip ia ki nongtuh hynrei watla la thap la shi taiew kim shym la ioh ksai satia.
Hadien 2 sngi la don kiba pyntip ia ki pulit ba ki iohi ia kawei ka trok kaba mih na Pynursla dang step phyrngap ban kiew sha Shillong bad hapoh katei ka trok ki don ki beteri, kumta ki pulit ki la pynap shrip sa ha sor Shillong ban ioh bat ia katei ka trok bad ki la ioh.
Ki la kem 3 ngut ki briew kiba don hapoh katei ka trok bad kitei ki 3 ngut ki dei kiba la tip kyrteng kum u Rupchan Ali, u Sahep Ali baroh 2 ngut na Assam bad uwei pat u Mahmud Marak na 15 Mer Byrnihat kaba hap hapoh ka Sonapur PS-Assam.
Haba kren sha ki nongthohkhubor u SP City u bah Steve Rynjah u la ong ba ki briew kiba donkti ha katei ka kam tuh beteri dei ki briew kiba na Ri-Bhoi bad Assam bad mynta ki pulit ki dang thwet jur ia uwei u briew jong ki uba dei u nongsaindur ia kane ka kam uba la tip kum u Malik.
Nongpoh: La ioh jingtip ba hynnin ka janmiet, iwei I Heprit ba dang 9 snem ka rta, i la lait thaw da ka sait na ki tyrsim jong uwei u runar uba la thmu ban leh beijot ia i.
Ka jingtip kaba la iohlum da u Nongthoh khubor, la ong ba katei ka jingjia ka la jia ha kawei na ki shnong kaba don ha ka thain Umden ha Ri Bhoi District.
Tang mar iatip halor katei ka jingjia, na ka liang kiba ha iing jong itei I Heprit ki la ujor da ka Ejehar ha Nongpoh Police Station, pyrshah ia utei u runar uba la thmu leh kam sniew ia itei I Heprit.
Kat haduh ba la thoh ia kane ka khubor, la ioh jingtip ba ki Pulit kim pat iohkem ia utei u runar uba la thmu leh kam sniew ia itei I Heprit, namar u dang phet rieh ialade bad halor kane ki Pulit kin dang thwet ban kem ia utei u runar bad ka jingtohkit halor katei ka jingjia ka dang iaid shakhmat.
Shillong: U Myntri Rangbah ka jylla u Conrad K Sangma u la ong ba kane ka sorkar thymmai ka la pynlait im ia ka jylla na ka jingma namar ka jingleh phlan duman ka sorkar barim ba ialam da ka Comgress.
Haba jubab hapoh ka iing dorbar, halor ka jingkren u Lat ka jylla mynta ka sngi, u Conrad u la ong ba ka jingjia ka long kumba jan hap ka eroplein ha kaba ka la nang hiar ar sut sha khyndew hynrei ha kata ka por, ka la wan kyndit u pilot ban pynlait ia kane ka eroplein na ka jingma bad ka la lah ban iaid kumba ka dei.
“Kane kam dei ban iania iaka sorkar kaba rim hynrei ban pynbeit ia ki jingbakla", la ong u Conrad.
U la ong ba ka sorkar barim ka khlem pynlait ia ka baibam tymmen kaba naduh u snem 2017 hynrei kane ka sorkar ka la pynkhuid ia kata.
“Ka sorkar barim kam shym la lah ban ai ka baibam tymmen naduh 2017-18 bad ngi la siew ia ki ha ka jinglut ka kaba T.114 klur", u la ong.
U la ong ruh ba ka sorkar MDA ka la lah ban siew ia ka bai rneng jong ki Asha kaba la shu leh bein ka sorkar barim.
“Ka sorkar barim ka khlem pynlait haduh saw snem ia ka rneng ki ASHA bad kane ka sorkar ka la lah ban pynkhuid ia kane ka jingai rneng ia ki Asha bad ngi la lah ban pynlait T.20 klur", u la ong u myntri rangbah.
U la ong ba ka sorkar barim ka la wanrah ia ka jingiadei kaba sniew bha hapdeng ka sorkar bad ka NEEPCO bad dei hadien ba la wan kane ka sorkar thymmai ba la wanrah biang ia ka jingiajan bad kane ka kompeni ka sorkar pdeng kaba dei ka nongsam ding ia ka jylla.
“T.570 klur sah ram ha NEEPCO ha kaba ka sorkar barim kam shym la siew eiei haduh mynta bad dei ha kane ka sorkar ba la lah ban siew hadien ba la iakren bad ka NEEPCO, ngin don ka jingiatreilang bad ka NEEPCO", u la ong.
U Myntri Rangbah u la ong ba kane ka sorkar ka la pynthymmai ruh ia ka jingtreikam ka MCCL kaba iakynduh ia ki jingeh bun snem.
“Ka sorkar ka la leh da ki kam ban pynthymmai ia kane ka karkhana sorkar ym tang ban pynlait ia ka pisa", u la ong.
U Myntri Rangbah u la niew bun ki kam ba kane ka sorkar thymmai ka la leh ha kaba ka sorkar barim ka la ialam ia ka jylla ha ka jingngam lada kan dang bteng haduh mynta.
Shillong: Haba jubab ia ka jingkylli ba la wanrah da ka MLA ka Congress na Ampati ka Miani D Shira , u myntri ka koit ka khiah ka sorkar jylla u bah A.L Hek u la ong ba kane ka jylla ka duna Doktor Specialist haduh 129 ngut bad 111 ngut ka dei ha ki Hopital ha ki District bapher katba 18 ngut pat ha ki CHC bapher bapher.
U bah Hek u la ong ba ha East Khasi Hills ka don ka jingduna Doktor Specialist haduh 42 ngut ha hospital bad 6 ngut ha CHC, ha West Khasi Hills ruh duna 15 ngut ha ki Hospital, ha Ri-Bhoi duna 3 ngut ha Hospital, ha East Jaintia duna 8 ngut ha Hospital, ha West Jaintia duna 1 ha Hospital bad 6 ha CHC, ha East Garo Hills duna 7 ngut ha Hospital, ha West Garo Hills duna 12 ngut ha Hospital bad 6 ngut ha CHC, ha South Garo Hills duna 12 ngut ha Hospital bad ha South West Garo hills duna 11 ngut ha Hospital.
U bah A.L Hek u la iathuh ba ka sorkar ka la khot jingpynbna haduh 2 sien na ka bynta ban pyndap ia kitei ki kam doktor hynrei ym don ruh uba thep kam, u la ong ba ka sorkar ka la ia soi soskular bad ka Public Health Foundation of India ha u nohprah 2018 na ka bynta ban pyndap doktor ha baroh kitei ki jaka ba duna bad katei ka kam ka dang iaid mynta shakhmat hynrei na bynta ki jingdonkam kyrkieh u la ong ba ka sorkar ka la ia kren bad ka NEIGRIHMS.Haba bynrap lang ia katei ka jingkylli jong ka Miani u MLA ka Congress na Mawsynram u bah Himalaya Shangpliang u la ong ba wat ki Doktor kiba la don lypa ruh kim ju kham don satia ha ki jaka trei jong ki bad bun na ki ki bunkam ha sor Shillong ha Clinic lajong.
“Ki Doktor ba la don lypa ruh kim ju don ha jaka trei jong ki, bun kiba kham pynlut por ha Shillong ha Clinic jong ki, ka sorkar ka dei ban pynshitom ia kito ki doktor ki bym ju don tikna ha ki jaka trei jong ki" ong u bah Himalaya Shangpliang.
Shillong: Ki pulit ki la ioh kem 4 ngut ki nonglute kiba la lute na kawei ka Petrol Pump ha Pomshutia kaba la tip kum ka Raja Fuel Petrol Pump.
Haba kren sha ki nongthohkhubor myn hynnin ka sngi u SP City u bah Steve Rynjah u la ong ba kitei ki 4 ngut ki dei kiba la tip kyrteng kum u Frankupar Nongrang (42 snem) uba ju khot sin kum u Ker na ka shnong Mawbyrngem, West Khasi Hills; u Kularshai Lyngdoh Mawnai (37 snem) na ka shnong Laitlyngkot, u Klostar Marngar (37 snem) uba ju khot sin kum u iong na ka shnong Pomblang-Blat bad u Wadbor Nongsiej (27 snem) uba ju khot sin u Thomas na ka shnong Mairang Mission.
U SP u la ong ba kitei ki dei kiba la lute na ka Petrol Pump ha Pomshutia ha ka 18 tarik u kyllalyngkot ha ka por 6:30 haduh 7:00 baje mynmiet bad ki la rong ia ka pisa kaba T.2,33,380 tyngka bad ki la shoh la dat ruh ia ki 2 ngut ki nongtrei jong katei ka Pump.
Ka jingleit lute jong ki ka de ihadien ba ki la ioh jingtip bha ba ka don bun ka pisa hynrei ha ka por mynsngi u Manager u la leit thep noh sha Bank.
Hadien ba la dep lute , u SP u la ong ba ki ba iohi ia kane ki la iathuh ba ka kali jong ki ka la phet sha ki thaiñ Dawki, ia katei ka jingjia la rejistar kes ha Pynursla PS.Ka jingioh kem ia ki u la ong ba ka dei hadien ba ka la don sa kawei pat ka jingsha hlute jong kawei ka Petrol Pump ha Byrnihat bad katei ka jingjia ka ia syriem thik kum kaba la jia ha Petrol Pump, kumta ki pulit ki la sngewthuh ba ki dei kijuh ki briew bad ki la pynap shrip ia ki.
Ha kane ka taiew ba la dep ki pulit ki la lap ksai bad nyngkong eh ki la ioh kem ia u Frankupar bad la ioh kurup kawei ka pistol kaba khlainbor bha kaba la shna hi , la kurup na ingsah jong u na Mawbyrngem.
Kitei baroh 4 ngut ki la phla ba ki la lute na Pomshutia bad byrnihat bad ki la phla ruh ba ki dang thmu ban lute san a kawei ka Petrol Pump kaba don ha West Khasi Hills.
U SP u la ong ba kitei ki briew ki la pyrshang ruh ban pyntieng da kaba pyndonkam da ka kyrteng seng lehnoh hynrei haba la wad jingtip bha kim dei satia ki dkhot jong kano kano ka seng lehnoh.
Shillong: Ki jingkylli jong ki nonghikai kiba ia khun ia ka eksamin MTET dei kiba phah shon ha Guwahati.
Haba jubab ia ka jingkylli jong u MLA ka Congress na Rajaballa u Dr.Azad Zaman, u myntri ka tnad pule puthi u bah Lahkmen Rymbui u la ong ba ka jingkylli na ka bynta ki nonghikai kiba ia khun ia ka eksamin MTET dei kaba phah shon ha Neicom Impression , East Bye Lane 18, R.G.B Road, Guwahati-781005, Assam.
U myntri u la iathuh ba ia katei ka jingkylli la shimti da ka tnad pule puthi ban pynpoi sha ki Centre bapher ha ryngkat ki bor pahara kiba khlaiñ.
U la iathuh ba kitei ki dei ki jingkylli kiba la thaw da ki nonghikai na ka Directorate of Education Research & Training, District Institute of Education & Training, Colloege,Lecturers of Education & School Teachers.
Haba jubab ia ka jingkylli ba la bynrap da kiwei pat ki MLA u bah Lahkmen Rymbui u la ong ba ka sorkar ka dang tohkit ia katei ka jinglait tuh ka jingkylli bad haduh mynta ki dang ap ia ka ripod ka ban mih na katei ka jingtohkit bad u la iathuh ruh ba la dep ban ujor FIR ia katei ka jingjia.
Shuh shuh u la ong ba hadien ba la ih ka ripod ka sorkar kan leh ia kaba donkam.
Katba u Saleng Sangma MLA ka NCP u la ong ba dei ban pynduh pyndam noh ia kato ka eksamin kaba la dep bad dei ban pynlong da kaba thymmai naba katei ka jinglait tuh ka pyni ba ym lah satia ban shaniah ba ka lait tang ha ri Lum Garo bad ka lah ruh ban lait ha kiwei pat ki jaka.
Shillong: Ka jingtlot treikam ka Garo Hills Autonomous District Council (GHADC) ka la pynlong ia ka sorkar ban pyrkhat thymmai noh ban pynkhlain ia ka Council da kaba thung noh da u ophisar ba pyndep ia ka Meghalaya Civil Service (MCS).
Ia kane la pynbna da u myntri rangbah ka jylla u Conrad K Sangma haba kren myn hynnin ka sngi hapoh ing dorbar thaw ain, ha ka jingjubab jongu ia ka jingiatai halor ka jingkren maitphang u Lat ka jylla.
“Ban pynkhlain ia ka GHADC, ka sorkar ka la rai ban thung secretary noh da u ophisar MCS", la ong u Conrad.
U Myntri Rangbah ka jylla ula ong ba kane kam dei ba ka sorkar ka ibein ne kheinpoh ia kiwei pat, hynrei ka dei ka sienjam ban pynkhlain ia ka jingtreikam ka Council.
U la ong ba kiwei ki district council kum ka KHADC bad ka GHADC ka shong ha ki, la ki donkam ne em ban leh kumba kwah ka GHADC.“Ia ka GHADC la ioh jingthoh na u CEM ba ka Council ka kwah ban thung da ki ophis MCS kum u secretary ka Council.
Ka KHADC bad ka JHADC lada ki kwah, ki dei ban thoh sha ka sorkar", la ong u Conrad.
Nongpoh: Hadien ba la ioh shibun ki jingujor na ki paidbah kiba la iakynduh jingeh, halor ka jingbymdon Ambulance ha Nongpoh Civil Hospital, hynnin ka sngi na ka liang ka HNYF, ka la dawa na ka sorkar ba ka dei ban buh noh mardor ia kawei ka Ambulance ha katei ka Hospital, kaba dei ruh ka Hospital kaba don ha pdeng Sor Nongpoh.
Haba pyntip sha ki nongthohkhubor, u Bah Marcus Marten, Presient ka HNYF, u la ong ba dangshen ka seng ka la leit ban kynduh ia ki nongpeit jong katei ka Hospital, kaba long ruh kum shibynta ban wad jingtip halor katei ka jingbymdon Ambulance ha katei ka jaka sumar, hynrei ka jubab kaba la ioh ka long ba ia mynta hi ka sorkar kam pat don pisa ban thied Ambulance bad ban buh ha katei ka Hospital.
U la ong ruh ba ka seng hi ka pynrem jur halor ka jingbym shimkhia ka sorkar ban pynbiang Ambulance ha katei ka Hospital.
Ha kaba u la ong ruh ba ka long shisha ka jinglehrain kaba khraw ia ka sorkar jylla, ba kam lah ban buh wat tang kawei ka Ambulance ha ka Hospital kaba donkam tam hapoh ka Distrik hi baroh kawei.
“Ngi la ioh jingtip ba la slem bha ym shem la don Ambulance ha katei ka Hospital bad ngi la ioh ruh shibun ki jingujor na ki paidbah, kiba la shem jingeh ha ka por ba ki thmu ban pynkynriah ia ki nongpang na katei ka Hospital bad ban rah pat sha ki jaka sumar kiba khambiang kum sha Shillong bad Guahati, kaba kham ma eh ka dei ia kito kiba la mynsaw jur bad kiba donkam ban ioh ia ka jingsumar kaba biang" ong u Bah Marten.
Namarkata, kumba bun ngi iohi bad lap ba ka sorkar ka la shu pynsepei ia ka pisa ha ki kam ki bym ler, kumta na ka liang ka seng ngi da dawa tyngeh na ka sorkar ba ka dei ban pynbiang noh mardor ia ki kali kit nongpang ha katei ka Hospital, khnang ba ka long ka jingmyntoi ia ki paidbah ba bun balang, u la bynrap.
Shillong: Ki nonghikai SSA hapoh ka lama jong ka All Meghalaya SSA School Teachers Association (AMSSASTA) ki dawa na ka sorkar ba ka dei ban pyllait noh ia ka tulop kaba la sah teng mynta la saw bnai kynthih, kata naduh ka Naiwieng 2018 haduh u Rymphang 2019 bad la dawa ban pyllait mardor ym ban buh teng kat haduh ban kut ka 31 tarik mynta u bnai.
Ka kyrwoh na katei ka seng, ka ong shuh shuh ba lada ka sorkar ka buh teng kat haduh ba kut u lber ka la kot sha ka 5 bnai kynthih bad katei kan nang buh jing eh shuh shuh ia ki nonghikai SSA jong ka jylla.
Na ka liang ki nonghikai SSA ki dawa na ka sokar Meghalaya ba ka dei ban pyllait shuwa ka 15 tarik mynta u bnai, bad lada ka tei ka jingdawa kam seisoh, ka AMSSASTA ka la pynkhreh ban pynlong biang da ka jingiakhih paitbah naduh ka 22 tarik mynta u bnai da kaba khang skul kat haduh ba ka jingdawa kan urlong.
Ka kyrwoh ka ong shuh shuh “Namar haba thngan ka kpoh ym banse wat ban thom ia ka sang ruh ban ioh ia la ka hok".
La iathuh ruh ba ka jingialang jong ka AMSSASTA, ka la long ha ka 8 tarik mynta u bnai ha Shillong ha kaba ki dkhot jong ka AGHSSASTA kaba dei ka shnat jong ka AMSSASTA naduh President babu Stickson Sangma babu Benebit Sangma bad kiwei kiwei ki iadon lang.
Hadien ba la wai ka jingialang ki nongmihkhmat ka AMSSASTA ki la leit ban iakynduh ia u State Project Director (SPD) u Ambros Marak bad ia u Education Minister bah Lakmen Rymbui ban dawa na u ban pyllait noh mardor ia ka tulop kaba sahteng la saw bnai.
Na ka liang u myntri u la kular ban shimkhia ia ka tulop hynrei u khlem pat ai kano kano ka jingpynthikna ia ka arrear kaba 8 bnai kaba sahteng naduh u snem 2016-17, pynkut ka kyrwoh na U Bah L.Marngar, President, AMSSASTA Central Body.
Shillong: Haba jubab ia ka jingkylli ba la wanrah da u MLA ka Congress na Mawsynram u bah Himalaya Shangpliang, u myntri rangbah ka jylla u Conrad K Sangma u la ong ba ka sorkar ka la shong bun tylli ki jingialang ban ithuh noh ia u synsar, sla tyrpad bad u sohmrit khlaw kum ki mar-rep hynrei haduh mynta u la ong ba ka sorkar kan dang hap ban iai tyllun ha ka jingtreikam jong ka ban poi sha katei ka thong.
Hynrei u Conrad u la kular hapoh ïng Dorbar ba hapoh ka 2 ne 3 bnai, ka sorkar kan weng noh ia ka jingkheiñ mar khlaw ia kitei ki mar bad kan ithuh shuwa shipor kum kita ki mar ki bym dei mar khlaw bad u la ong ba ka sorkar kan hap ban peit bniah pat ban pynbeit thymmai ia ka Meghalaya Forest Regulation Apllication Act 1973 khnang ba kitei ki mar kin lait na ka jingshah oh khajna.
U la iathuh ba kumba ka long mynta ka sorkar ka shim khajna na kitei ki mar kum ki mar khlaw bad ka jingot khajna ka shong ha ka jaka ba ki hap la ki dei kiba hap hapoh ka tnad khlaw ne ki dei kiba hap hapoh ka District Council Affairs.
Lah ban kdew ba katei ka mat ka dei kaba la ju ia kren da ki bun bun snem hapoh ing Dorbar thaw-aiñ ka jylla.
Nongpoh: Ka HYC, Ri Bhoi District, ka ai ia ka jingkyrshan kaba pura ia ka HNYF, kaba la ieng ha ka nongrim bad dawa ban thungkam biang ia ki 25 ngut ki samla Khasi, kiba la shah behkam noh dangshen na ka ka Toll Plaza kaba don ha Pahammawlein 20Mer.
Haba iadei bad katei, na ka liang u Samla Jayson Lennox Nongrum, Vice-Preident ka HYC ha Ri Bhoi, u la ong ba ka daw hi kaba la pynlong ia ka seng ban ai ka jingkyrshan kaba pura ia ka HNYF, ka dei hadien ba ki la iohi ba ka HNYF, ka la ieng ban iakhun pyrshah halor katei ka jingshah behkam ia kitei ki samla Khasi bad kaba la dawa ruh ban thungkam biang ia ki.
Kum ka seng, ngi da sngewkhia eh halor katei ka jingshah behkam kitei ki 25 ngut ki samla Khasi bad dei namarkata kaba la pynlong ia ka seng ba kan nym shongklikti, hynrei ba kan mih madan, na ka bynta ban dawa pynioh ia ka hok jong kitei ki 25 ngut ki samla Khasi ban treikam biang ha katei ka Toll Plaza, u la ong.
Halor katei ka jingshah behkam ia kitei ki 25, ka seng ka la leit ruh ban kynduh ia u Anup Bal, u Manager ka Kompani kaba la shimwai ia katei ka Toll Plaza ka NHAI, ha kaba na ka liang ka seng ruh ka la dawa ba dei ban thungkam biang ia kitei ki 25 ngut ki samla Khasi kiba la shah behkam noh, bynrap u Samla Jayson Nongrum.
Kum ka seng, ka sngewkhia eh ban iohi ba ki khun samla Khasi kin poi shaduh u pud ba kin shah behkam ha la ka jong ka ri bad kaba kham pynbitar iangi kum ki nongialam seng ka long ba ha jaka ban trei da ki Khasi, hynrei la trei pynban da ki bar jylla, ki bym tip la ki dei kiba naei.
Kumta, ia kaei kaba ka HNYF ka la dawa ban thungkam biang ia kitei ki 25 ngut, kum ka seng ruh ngi ieng ha kajuh ka nongrim bad kata ka long ban dawa na katei ka Kompani kaba la shimwai ia katei ka Toll Plaza ba ka dei ban thungkam biang ia kitei ki 25 ngut ki samla Khasi, pynkut u samla Jayson.
Shillong: Lyngba ka Hat-trick na u Wallamsuk Nongkhlaw bad u Lalboi Kipjen ka Smit bad ka Assam Rifles ki la ioh rung sha ka semifinal jong ka Assam Rifles Invitational Football Tournament hadien ba ki jop ha ka jingiakhun quarter myn hynnin ka sngi ha madan Assam Rifles, ha Laitkor.
Ha ka jingialehkai quarterfinal mynta ka sngi, ka Smit ka la pynliem ia ka Seven Brothers da 5-1, katba ka Assam Rifles ka la pynliem ia ka Mawpdang da 8-2.
Ka Smit ka la thep tang shikol ha ka kylla step, lyngba u Banlongkhraw Kharbyngar ha ka minit kaba 4, katba u Wallamsuk Nongkhlaw ula thep ia ka kol ba-ar ha ka 45 minit, hadien ula thep biang lai kol ha ka 71, 74, 77 bad 90 minit.
U Bansharai Sun ula pynphai kylla shikol na ka Seven Brothers ha ka 80 minit bad mad ia ka nam rem da 5-1.
Ha kawei pat ka lahduh ha u 2017, ka Assam Rifles ka la thep lyngba u Kipjen ha ka minit kaba 7, lai minit hadien une u shipai ula thep ia ka kol ba-ar lyngba ka bol ba la kawang da u Jefferson Nongrud ka leit dei na khlieh u nongap dien jlang sha ka kol.
Ka la Mawpdang ka la pynphai shikol ha ka 11 minit da u Pyntip Syiem, ka bol ka la lait na kti u nongap kol bad dei ia u dieng kol sha ka jar.
U Syiem u rangialehai ba stet jong ka Mawpdang bad hadien ula ioh ban rah bol biang hajan ka kol.
Ia ka kol balai la thep hi da u rangialehkai ka Mawpdang u Nongrud ban iarap ia ka Assam Rifles ban tam da 3-1.
Ha ka 33 minit u Syiem ula thep ia ka kol ba-ar na ka Mawpdang ban tam, hadien hynriew minit u Kipjen ula thep ia ka kol hat-trick ban tam da ka 5-2 ha ka kylla step.
Ka Mawpdang pynshang bor ban iakhun tyngeh ha ka kylla miet, u Iatei Duia ula ioh ban kawang bad ka bol ka leit dei ia ka dieng kol, katba ka Assam Rifles ka la thep biang lai kol lyngba u Zuala ha ka 55 minit, IR Channa (85′) bad u Roger Singh 86 minit.
Mynta ka sngi, ka jingiakhun quarterfinal ba khadduh kan long hapdeng ka Nongkrem pyrshah ia ka Mawpat por 10:30 baje ha Assam Rifles, Laitkor.
Shillong: Ki lad khubor ba dang shu ioh lum ki iathuh ba U Abhishek Bhagotia, Commissioner of Excise, un dei U Deputy Commissioner ba thymmai jong ka East Khasi Hills, katba U Chinmay Pundlikrao Gotmare, Additional Secretary jong ka tnat pule puthi, un long U DC ba thymmai jong ka West Jaintia Hills.
La kyrpad jur ia ki Trai Jaka ba phin nym die ia ki jaka jong phi sha ki Kompani (Karkhana Cement).
Phi lah iohi mynta kumno ki pyndonkam tohmet ia ka khyndew ka Shyiap ka Bri jongngi, ki kwah tang ia ka spah jongngi.
Peit mynta ki pynmih spah nangto na ki jaka Mawshun da ki Hajar Klur ha ka shisnem.
Phi ioh katno na kata ka Hajar Klur? Sa ka wei ruh phim lah shuh ban pyn trei kam ia kato ka jaka haduh kumba 30/40 snem, kat bym pat kut kata ka kontrak(Lease) ba phi ia soi bad kito ki Karkhana.
Mynta phi lah iohi katto sa katno kin madan lut ki Lum ki khlaw ki btap.
Lada phi mana katno katno ruh phin ym lah shuh ban mana ia ki.
Lada kito ki trai jaka ki sign  da ka kontrak (Agreement ) kaba long ban pyn thymmai man la u snem lane ka profit agreement ba ka jing ioh nong ka dei ban long 40 percent ia ki Trai Jaka / Bad 60 percents ia ki Company ba pyn iaid.
Ki Trai jaka kin khlain bha ka bor wat ban khang tala ruh kham suk ia kine ki Karkhana.
Mynta haba maphi ruh phim don kyrteng shuh hangto ka lah long kumba lah die duh ia kato ka jaka.
Kawei ruh kaba pyntroin ia ka jing long Trai jing ngi ia ka khyndew ka Shyiap, namar ka District Council ruh kam donbor ei ei halor kane,  lait na ka jing ai kot ai Sla (NOC).
Ka por kan sa poi ba kin madan lut kito ki lum te ngin sa babe ia kaei ba ngi leh mynta khlem da pyrkhat arsien kaei ka ban sa jia ha kine khyndiat snem ban sa wan.
Wanlem Langchiang.
Shillong: Hadien ka jingujor na ki nongshong shnong ba sah markhap bad ka IIM   ia ka jing bym burom shuh ki khynnah pule jong katei ka Institute ia ki nongshong shnong da kaba pynheh jingtem ryngkat ka hylla baroh shi miet kaba la pynthut khamtam ia ki samla pule kiba don hapdeng ki examin bapher bapher, ki dkhot jong ka KSU Nongthymmai circle ba la lam khmat da u samla Eric nongkynrih president bad samla Richard Mawkhiew Genl secy ki la leit iakynduh ia ki bor ba dei peit ia kane ka jaka pule ban ujor halor kane ka jingjia.
Ki nongialam ka circle, ki la pynsngew ruh ba kine ki khynnah pule khamtam ki kynthei ki long pynban ka nuksa ba sniew iaki trai ri trai muluk, namar ki kbum beit ia u sikret ha shyntur khlem burom shuh ia ki nongiaid nongieng.
Na ka liang ki bor ba dei peit ki la kular ban pynbeit mardor ia kine ki jingjia ba kin ym jia shuh nangne shakhmat bad na ka liang ka seng kan iai bud dien ia kane ka kam haduh ba kan da iaid beit iaid ryntih.
Ka Facebook, ka dang thaw thymmai mynta ia ka teknoloji jongka, ha kaba kan lah ban pule bad ban tip ia ka jingmut kaba don ha u briew.
U Mark Zuckerberg, U CEO jong ka Facebook, u iathuh halor ka jingthmu jong ka  Silicon Valle, ban wad ia ka jingstad thymmai, ka ban tip ia ka jabieng jong u briew, ong U Zuckerberg, ha ka jingiakren bad u nonghikai jong ka Harvrard, U  Jonathan Zittrain.
Nangne shakhmat, ki briew kin lah ban iakren bad ban iakren, tangba lyngba ka jing pyntrei kam ia ka jabieng bad kim donkam shuh ia ki keyboard, ia ki touchscreen lane kino kino kiba donkam da ka kti.
Ka jingmut jong U  Zuckerberg, ka long ba ia ki kyntien ruh lah ban type, da kaba pyndonkam da ka jingbthah jong ka jabieng.
Ki nong pyndonkam kin hap ban phong tang kawei ka tuppia bad katei kan shim ia ka jingiaid jong ka snam, ka jing trei kam ka jabieng bad ka jingmut jing pyrkhat  kaba don ha u briew.
“Ka jing trei kam ki telephone mynta, lane ka computer, kam dei satia kaba kat kum ka jingbthah jong ka jabieng bad kaei kaba ngi iohi shisha ia kiei kiei kiba ngi mut ban kren, ong U  Zuckerberg.
Ka jingia kynduh lang jong saw tylli ki seng,kata ka KSU,FKJGP,HNYF bad RBYF, mynta ka sngi ha ophis jong ka KSU,ban ia mir jingmut ia ki katto katne ki mat kiba don ka jing iadei bad ka ishu influx ne ka ishu mynder.
Ha katei ka jing ia kynduh lang ha pdeng ki saw seng lah ioh ruh ban ia kren halor ka jing ioh jingtip ba ka sorkar kan pynkynriah kam noh ia ka Deputy Commissioner(DC) jong ka East khasi Hills District kaba dang shu shimti shen iaka kam bad wat tang shisnem ruh ym pat kynjoh satia.
Ki saw seng ki pynpaw ia ka jing bym iahap satia iakane ka jingpynkynriah kam dakaba  bujli da ki briew ki bym dei  ki trai ri trai muluk.
Haba ki trai ri ki la don bad la lah ban shimti ia ka kam,balei yn shu ailad ia ki bym dei ki trai ri,hato ki trai ri kim nang mo ban trei kam?,kim tbit mo ban trei kam?.
Ka long kaei kaei kaba sngewdiaw lada kum kine kin iai jia man kapor.
Ngim shun ngim pihuiñ iano iano ruh, hynrei wei haba ki trai ri ki lah long kiba bit bad ia ryngkat kyndan ban shimti ia ka kam,dei ban pyrkhat shwa nyngkong duh ia la ki trai ri,ym ban weng ia u trai shnong buh pat da u soh shnong.
Ka por ka la dei ia ka sorkar ba kan da pyrkhat janai bha ia kiba kum kine ki kam,khamtam dei ban ailad ia ki trai ri trai muluk ba kin bteng ia ki kam ha ki kyrdan kiba ki lah dei hok ban ioh,ym ban shu kyntieng sharum shaneng bad ailad pynban ia ki bym dei ki trai ri ban shimti iaka kam.
Ki saw seng ki phah ia kane ka kyrwoh sha ka Sorkar ba ka dei ban da pyrkhat bad shim ba  ki trai ri kin long ha khmat duh ban aiti ia ka kam.
Khublei shibunLambok MarngarPresident KSU.Shillong: U Conrad K Sangma, myntri rangbah ka Jylla, uba dei ruh u myntri pla pisa ka sorkar Jylla, ula leit rah ia ka mang pisa mynta ka sngi, kaba duna pisa  T.1,323 klur, na ka bynta u snem 2019-2020.
Ha katei ka mang pisa U Conrad, u khein ba ka jingioh pisa ha kane ka shisnem ka ban wan, kan long  T.16,199 klur, katba ka jingwan ka pisa kaba thikna kan long T.14,438 klur bad sa kiwei ki jingioh pisa, kin long T.1, 761 klur bad na baroh ki jingioh pisa bapher, ka jingioh pdiang pisa baroh kan long T.14,463 klur.
Ka jingpynlut la shim, ba kan poi sha ka T.16,202 klur na ka bynta u snem 2018-2019, ha kaba ka jingmih kan poi sha ka T.13,700 klur bad kiwei pat ki jinglut kin long T.2,502 klur.
Lait noh na kapisa kaba shim kylliang, kumta ka jinglut kan long baroh sha ka  T.15,786 klur, ha kaba u iathuh ruh ba ka jingsiew ram, na ka bynta u snem  2018-2019 la antad ba kan long T.653 klur bad sa ka bai bam tymmen, kan long T.784klur.
La antad ruh ba ka jingsiew ram na ka bynta u snem 2019-2020, kan long T.746klur bad ka jingsiew bai bam tymmen, kan long T.855klur.
Shillong: Ka Kong Matsiewdor War, Deputy Commissioner, ka East Khasi Hills District, ka la shah pyn kynriah kam mynta ka sngi, ong ka khubor.
La iathuh da ki lad khubor, ba U Pravin Bakshi, un lah ban shimti kum U DC ba thymmai, ka East Khasi Hills.
La iathuh ba ka jing pynkynriah ia ka kong War, ka dei katba kum ka hukum jong ka tnat pyniaid elekshon jong ka Ri India, ha kaba la khang ia ki heh sorkar, kiba la don palat ia ka saw snem, ha kajuh ka jaka, kaba don ha ka jaka shong jaka sah jongki.
La ioh khubor ba U Deputy Commissioner, ka West Jaintia Hills ruh, U bah Garod LSN Dykes, ula shah pyn kynriah kam lang mynta hi ka sngi, katba kum ka jingbthah jong ka Election Commission of India.
Bah Monarch ShabongKa KJP Synod Sepngi, ka la sospon ia ki arngut ki Pastor jongka, U Pastor PBM Basaiaw moit bad U Pastor Kyrsoi Pyrtuh; tangba haduh mynta, ngim da tip shai ia ka daw jong ka jingshah sospon jongki, namar ba ka Synod, kam shym la ai jingtip ia ki daw kiba la pynlong ba kan sospon ia kitei ki arngut.
Hynrei haba shu sngewthuh, la imat kumba ka jingshah sospon jong kitei ki arngut ki Pastor, ka dei halor ka jing pyrshah jongki ia u aadhar number bad katei lehse, ka la pyning khong ia ki nong ialam jong ka KJP Synod.
Ngim tip eh, ia ka bynta jong ka Synod ha ki kyndon trei kam jongka bad kata ka long la ka dei beit tang ha ka kam Balang ne ioh lehse, ka dei ruh ha ka kam shakri paidbah, namar ba ka Balang Presbyterian, ka la nang bun ki kam bhalang kiba ka shimti ha kine ki sngi bad kiba ngim lah shuh ban niew haduh mynta.
Kitei ki arngut ki Pastor, da kaba ki pyrshah ia u aadhar, kam mut ba ki pyrshah ia ka Ri India lane ia ka sorkar Meghalaya, namar ba ki don ki nongialam sain pyrthei hangne ruh kiba la kren pyrshah ia u aadhar, hynrei haba ki kren pyrshah ia u aadhar, ka long kumba ki don kiba pyrshah ia ka Citizenship Amendment Bill (CAB), kaba dei ka ain jong ka sorkar bad kaba lah ban weng noh, lada ka wan kawei pat ka Sorkar.
Ngi iohi ia kata, ba kim dei tang kitei ki arngut ki Pastor, hynrei ka kashari hi ka la shim ia ka rai jongka jongka, ba kam mynjur lut khoit, na ka bynta ban pyniaid kam da u aadhar number bad kumta katei kein, ka dei kaba ngi ong haneng, ba kam mut ba ki pyrshah Ri India, hynrei, ka dei ba ki pyrshah ia ki ain jong ka Sorkar.
Lada ka Synod, ka khanglad ia ki nongsharai balang, ba kin iakhih pyrshah ia ka ain aadhar, kumta kan leh kumno ia ki dkhot ka balang ruh kiba pyrshah ia u aadhar number bad ka dei ruh ban tip, la ki dkhot kiba don ha ka komiti pyniaid kam, ki don bun kiba la don aadhar ne ki bym pat don aadhar bad lada ki bun ki bym pat don aadhar, ka pyni pynban ba ki don sha ka liang jong kitei ki arngut ki Pastor.
Ngim kyrshan ne pyrshah halor ka rai jong ka Synod, hynrei lehse ka KJP Assembly, ka dei ban peit lang ia katei ka kam, kaba lah ban kyrtoh kylla ia ki kam jongka, ha ki sngi ki ban sa wan.
Hato ka KJP Synod sepngi ka don bynta ban wan rah ia u addhar numbers ha ka ri ne ymdei tang ba ka ting ioh hiar ka jinglum jingainguh na u parabangeit ioh lehse ka sorkar ka pynduh ia ki jingiarap.
God sees the truth but wait.
Nga sngew dei ia kata imat ki pastor jng ngi ki kwah aadhar ngi ki paitbah pat ngim kwah aadhar, ka synod ka dei ban pyrkhat bha ioh u paitbah jng ka balang baroh ki kyntaid ia u aadhar hangno ki pastor kin ia sharai balang.
Ka synod ka dei ban sngap iaka sur jong u paitbah ym dei ban shu rai matlah ioh lehse ka wan kytoh kylla Hala ka jong ka balang.
Khublei shibun.
Kawei ba nga kwah ban kren hangne ka long ba U Pastor PBM udei uba la Shongthait na kam.
Ha ka jing shisha u ladei ban long laitluid kein.
Kam dei ban don kano kano ka adong lada u leh ia kano kano ka kam ba bha.
(Ym ia ka ba sniew ne ktah ia ka burom ka Balang).
Ka juh ruh lada uno uno u Shakri Sorkar la u Heh ne Rit shisien ba u la Retired u lah ban rung ha ka Politics ne kano kano ka kam ba u thmu ym don jing khang ne adong.
Te balei pat kein ka Synod ka jyndong jingmut jing pyrkhat haduh katne katne….
Josper S Dura,Nongshken, EKHNga la iohsngew shaphang kawei ka longkmie kaba ju mlien ban buh ia ka synduk ha Iing shetja jong ka.
Ka jer kyrteng ia kata ka synduk “Ka Synduk jingkhuslai" (the worry box).
Lada don kaei kaei kaba pynjynjar ia ka, ka thoh ha I lyngkhot kot sada bad thep ia ka hapoh kata ka synduk.
Ka la rai ha lade ba kan ym pyrkhat eiei shuh shaphang kine ki jingeh namar ki la don hapoh ka synduk.
Bun bun sien ka ju plie iaka bad sei ia kita ki lyngkhot kot sada, bad peit biang ia kita ki jingeh ba la thoh ha ki.
Da kaba bud ia kane ka rukom, kata ka longkmie ka la lah ban klet lut phar ia kita ki jingeh.
Ka tip ba yn sa peit pat ia ki hadien.
Te namar ba ym shym la lynshop iaka da ka jingkhuslai halor kita ki jingeh jong ka, ka long jai jai beit bad ka kham lah bha ban shem iaki lad ki lynti kumno ban weng iaki jingeh jong ka.
Bun bun sien ka shem da kaba kmen ba bun na ki jingshitom bad ki jingjynjar kiba la ju pynkhuslai iaka ki jah la ka jah hi.
Kaba thoh ia ki jingkhuslai jong phi halor ka kot sada bad kaba thep iaki hapoh synduk ki lah ban ai jingiarap iaphi, hynrei haduh katno kan long kaba kham bha ban buh iaki ha ki kti jong U Blei bad klet noh shaphang jong ki.
Ka jingkhuslai ka lute na ngi ia ka jingkmen jong ngi, ka kjit khoit ia ka bor jong ngi bad ka tan shadien ia ka jingsan ba kynja mynsiem jong ngi bad kaba sniew tam na baroh ka pynjah burom ia U Blei.
Ngi la ju iohi hangne hangtai iaki briew kiba la kylla sniew khlieh noh tang namar iwei I jingkhuslai iba rit eh.
U Jisu u ong: “Namarkata wat khuslai na ka bynta kaba lashai, naba kata kaba lashai kan khuslai na ka bynta la ka jong.
Ia ka sngi ka biang la ka jong kaba sniew"(Mt,.6:34)Ong ki riewstad “Thep ia ki jingkhuslai jong phi baroh ha ka bank jong ka lashai“.
Kumta, to ngin ailad ha u Trai,ngeit ia ki kular jong u, bad shaniah ha u uba lah ban pynbiang pyndap lut iaki jingdonkam jong ngi.
Kum ki Khristan ngi lah ban buh iaki jingeh jong ngi ha ki kti jong u.
Bad kata ka long kaba kham bha ban ia kaba thep ia ki ha ka synduk jingkhuslai.
Haba ngi la buh bad aiti ia la ki jingeh ha ki kti jong U Blei, u thep ia ka jingsuk jong U hapoh ki dohnud jong ngi.
Sngap kumno u nongrwai shem mynsiem u rwai:Ha sngewsih bad ha khuslai,Jingtngen ianga u ai;Ha u nga bret ka shitom baroh phar,U tiew li li jong pynthor ,U Khlur step baphyrnai;Uba bha briew tam na ki shiphew hajar.
Jowai: Ka tyllong khubor ba tikna ka la iathuh ba ka la don ka jingjia ha 3 Kilo thain Sutnga ha kaba kawei ka trok kit dewiong be-ain ka la kylla bad saw ngut ki briew kiba shnong halor dewiong ki la shah tep ha u dewiong bad iap hashen.
Ia kane ka jingjia la pynshisha da u SP ka East Jaintia Hills ruh ha kaba u la ong ba myn hynnin ka sngi u la ioh ka jingtip ba don ka jingjia aksiden ha thain 3 kilo ha ka por 3:48 PM bad ia kane ka jingioh jingtip ka dei lyngba u OC ka Khliehriat PS.U la iathuh ruh ba ka kynhun pulit ki la hiar kyrkieh sha katei ka jaka.
U la iathuh ruh ba kane ka jingjia ka la jia namar ka jingniah sted u driver bad ka jingtohkit ka la iaid shakhmat.
Hynrei ki riew paidbah kiba iohi ia kane ka jingjia kila iathuh saw ngut ki nongbylla thep dewiong ki la shah tep ha u dewiong haba ka la kylla bad mar mar la sei ia kitei ki metiap ha ka jingdonlang ki pulit bad ki Magistrate kynthup ruh ia u DC bad SP.“Nga mut ban shondur, la khang pyrshah ia nga da ki magistrate bad heh pulit bad tang ia ka kyrteng jong kito kiba iap ruh la mana ban iathuh ia ka kyrteng jong ki", la ong uwei na ki heh pulit uba donlang ha katei ka jaka ia kaba la ioh ruh ban record ha ka phone recording.
Ka jingshalan tuh ia u dewiong ka dang jur bha ha thain East Jaintia Hills bad ki trok ki dang bteng ban shalan tuh ia u dewiong kylleng khamtam eh sha ki Cement Plant khlem ki permit bad ki transits Challan.
Ka Supreme Court jong ka ri India ka la maham tyngeh ban teh lakam ia kane bad haba jia kum kane ka jingjia ka Bor District ka la pyrshang ban buhrieh lut khnang ba kan lait ban ai ka jubab sha ka iing Bishar ba ha khlieh duh.
Halor kane ka jingjia, kawei pat ka tyllong khubor ka bym da tikna ka la iathuh ba ki don haduh 5 ngut kiba la mynsaw bad kawei na kitei katei ka longkmie, ia kitei ki ba mynsaw la pynkit sha Khliehriat CHC bad 2 ngut ki la mynsaw malu mala, katba 3 ngut pat namar ka jingmynsaw jur la pynkit noh sha Ialong Hospital mynta ka meit.
Wat la katta ruh ki nongtrei ka Khliehriat CHC kim lah ban pyntikna satia lada la leit buh shisha ne em sha Ialong Civil Hospital.
Kadei ka trok kaba kit dewiong, hynrei na ka liang ki pulit kila buhrieh ban iathuh ba ka dei ka trok kaba kit dewiong.
Katei ka trok kaba kit dewiong kadei ruh kaba don ia u No.AS11CC7420 Katkum ka Whatapps MSG ba la phah da u SP, Vikananda Singh.
Kat haduh ba la thoh ia kane ka khubor, kaba tikna ka long ba ki la don kiba iap, hynrei kidei ki Khasi Pnar ne ki bar jylla, hynrei ki dei ki nongthep dewiong bad la kynnoh ruh ba ka khubor na ki pulit ka long kaba la shu thaw hi ban buhrieh ia ki jingshisha baroh.
Shillong:Na ka jingwan poi noh ka elekshon Lok Sabbha, kumta ka Business Advisory Committee, ka la pyn lyngkot ia ka por shong dorbar jong ka iing dorbar Jylla.
Ha katei ka por kaba thymmai, u myntri rangbah rangbah ka Jylla, un leit rah ia ka mang pisa, ha ka sngi hat majai, na ka bynta ka mang pisa jong u snem 2019-20.
Ha shwa ban leit rah ia ka mang pisa, un jubab shwa ia ka jingkren jong U Lat.
Ka jingiakren halor ka mang pisa, kan long ha ka Sngi Balang bad u myntri rangbah, un jubab ia ka jing ia tai ha kajuh ka sngi, ha ka por 2baje nohsngi bad ka dorbar kan kut ha ka Sngi Palei, ha kaba yn mynjur ruh ia ki jingdawa pisa kiba dei na bynta ki tnat sorkar bapher bad ia ki bill, ban leit rah da ka sorkar.
Nongpoh: Saw ngut ki runar kiba la donkti ha ka kam lute Sying na ka Trok, kiba kynthup ia u Baskhembor Thangkhiew (22), u Rebronshon Ramshon (22), u Aristar Syiemiong (25) bad uwei u khynnah ba dang 18 snem ka rta, mynta ka step, ki la wan ban aiti noh ialade ha khmat ki Pulit ka Umiam Police Station.
Kum ban shu pynkynmaw hangne, ha ka miet Sngi Saitjain ha ka por 11 baje ei ei mynmiet, kawei ka trok kaba don ia u Number WB 23-D- 7772, kaba la wan ban kit Sying na ki thain Bhoirymbong, ka la shah pakhang lynti ha Umiam da kawei na Maruti Car, kaba la don shi kynhun ki riew runar kiba la tap durkhmat, ha kaba kitei ki runar ki la rah noh bak ia katei ka Trok sha ki thain Umsawkhwan, na ka bynta ban bujli ha kawei pat ka trok kaba ki la pynap lypa.
Ka khana halor katei ka jingioh rah da kitei ki runar ia katei ka Trok, ka long ba hadien ba ki la dep ban pakhang lynti ia katei ka Trok kaba la kit haduh 116 Byrni u Sying, ki la teh la khum ia u Dribar bad u Manager bad hadien kata pat ki sa rah suk ia katei ka trok sha katei ka jaka ba la don lypa ka trok thylli, khang ban ioh ia bujli ia utei u Sying na kawei sha kawei pat ka Trok, kaba u Min Bahadur Sunar, u trai jong u Sying bad u Driver kim shem la iohi shuh ia u number jong katei ka trok, namar ba ki la shah the kti bad kjat.
La ioh jintip ba ka daw kaba la pynlong ia kitei ki saw ngut ba kin wan aiti noh ialde sha ki Pulit, ka dei namar ba ki la sngewthuh ba ki la shah thwet ha ki Pulit, namar na ka liang ka Association bad u trai mar ki la ujor da ka ejehar sha ki Pulit.
Kat haduh mynta ki dang don tang kitei hi ki saw ngut, kiba la suba donkti ha katei ka kam runar bad kiba la wan ban pyndem noh ialade hakhmat ki Pulit, hynrei la suba jur ruh ba ki dang lah ban don kiwei pat kiba donkti ha katei ka kam.
Haba iadei bad katei ka jingjia, na ka liang u Bah Shambor Nongkling, President ka Ri Bhoi Green Ginger Association, u la pynrem jur bad ha kajuh ruh ka por u la kyntu ia ki Pulit ba kin pynlong ia ka jingtohkit kaba jur khnang ban lap ia baroh kiba donkti ha katei ka kam runar.
Kat haduh mynta dang lap tang 2 byrni na ki 116 Byrni ia u utei u Sying uba la shah tuh, namar ki runar kiba la donkti ha katei ka kam, ki la bujli ia ki byrni.
Shillong: Myn hynnin ka sngi ka HYC Mawlai Circle ka la leit byrngem ia uwei u nonghikai jong ka skul KV, kaba don hapoh ka skulbah NEHU na ka daw ka jingshoh beiñ jong u ia ki khynnah Khasi kiba pule ha katei ka skul.
Utei u nonghikai u dei uba la tip kyrteng kum u Sir Manjeet bad u dei na ka jylla Haryana.
U President ka HYC Mawlai Circle u bah Donboklang Kharlyngdoh, u la ong ba la pyntip sha katei ka seng ba utei u nonghikai u ju shoh bein ia ki khynnah Khasi katba ia kiwei pat ki bym dei Khasi um ju shoh.
U la ong ruh ba ha ka por eksamin utei u nonghikai u ju knieh ia ka jingthoh jong ki khynnah Khasi tang mar ia tied bell katba ia kiwei pat u ailad ba kin thoh pyndep.
Katei ka seng mynta ka sngi ka la leit ia kynduh ia u Principal katei ka skul u L.P Shah bad ka la byrngem ruh ia utei u nonghikai hakhmat u Principal ryngkat ka jingmaham.
U bah Donbok u la iathuh ba u Principal katei ka skul u la jubab ba um tip eiei, naba u dang shu wan naba shim shuti bad u la kular ban phah tohkit ia katei ka jingjia bad u la ong ba lada u lap ba ka long kaba shisha un ym map satia ia utei u nonghikai uba wanrah ia ka jingpyniapher jaitbynriew.
Nongstoiñ: Ka Seng Hynniewtrep Youth Council (HYC) WKHD hadien ba kala lap ia ka jingmih kynsan kynsan jong ki lai tylli ki karkhana sain dewiong hapoh ka thaiñ Shahlang kaba hap hapoh West Khasi Hills District, khlem kano kano ka jingialang pynsngew paidbah.
Na ka liang jong ka Seng myn hynnin ka sngi kala leit ban pan jingshai na u Deputy Commissioner ka West Khasi Hills bad kumjuh na u Syiem ka Hima Nongstoiñ.
Katkum ka kyrwoh khubor na u President ka HYC West Khasi Hills, u samla Lumlang Kharsyiemlieh la ong ba ha katei ka jingleit ia kynduh jong ki ia u Syiem ka Hima Nongstoiñ u Paiem Phylla Sing Syiem, ki la ong ba na ka liang jong u Syiem u la iathuh ba um shym la ioh jingtip satia halor ka jingdon jong kitei ki karkhana ha Shahlang bad hadien kata na ka liang jong ka Seng ka leit pat ban ia kynduh sa u DC u bah T.Lyngwa hynrei na ka liang jong u DC ruh u la pynpaw ba um ioh jingtip.
Shuh shuh ka kyrwoh khubor na u tei u nongialam ka ong ruh ba na ka liang jong u Syiem ka Hima Nongstoiñ u la ong ba ha ka jingshisha lah dei ban ioh jing mynjur shwa na ka shong ka thaiñ, na ki paitbah bad kumjuh na u Syiem bad sa iaid sha KHADC bad Sorkar bad na ka liang jong u Syiem u la kular ruh ban shimkhia ia katei ka kam bad un sa leh ruh da kaba tyngeh lada kila pynkheiñ ain, katba na ka liang jong u DC pat u la kular ia ki dkhot jong ka Seng ba un sa phah tohkit kham kloi halor kitei ki karkhanaHa kaba iadei pat bad ka jingwan tuid ki bar jylla khlem kot khlem sla sha kitei ki karkhana, na ka liang jong ka Seng kala dep ruh ban ujor ha ka tnad Labour Commissioner jong ka District namar ba ki trai jong kitei ki karkhana kila pynkheiñ ia ka Inter State Migrant Workmen act 1979.
Kitei ki lai tylli ki karkhana ia kaba la tip ruh kum ki Lane Coking Coal la ioh jingtip ba kawei na kitei ki karkhana kadei jong u khun jong u bah Gigur Myrthong MLA/MDC ka Mawshynrut Constituency, kaba don hapoh Sankilo Shahlang, katba ki ar tylli kiwei pat kidei kaba don hapoh ka shnong Diengjalong ia kaba la suba ba ka lah ban dei jong u wei u bar Jylla u bala tip kum u Darmu Bomfillo ia kaba la kam trai pat da u bah Shemphang Rynsiang bad kawei pat kadei kaba don hapoh ka shnong Sohdiengngam kaba kyrteng ka Carbo Camp India ba long trai da u Naresh u ba dei u trai ka Ferro Alloy Riwiang Factory.
Na ka liang jong ka Seng ka suba jur ruh ba katei ka kam ka lah ban don kiba leh Benami hapdeng kitei ki karkhana bad lyngba katei kan pynduh nong ia ki para doh para snam ba khaii dewiong bad ki trai par dewiong namar ba kitei ki karkhana ki thied ia ki dewiong haka dor kaba tat namar ba khang dewiong bad ki die ma ki pat ha ka dor rem ynda la dep sain.
U Lumlang Kharsyiemlieh u la ong ba ka Seng ka dawa ia ki bor ka Sorkar ba kin leh kloi ia ka jingdonkam bad lada ki bor badei peit kim leh eiei na ka liang jong ka seng kan sa shim ki sienjam ba kham eh shuh shuh bad dalei lei kan nym aili ba kitei ki karkhana kin iaid shakhmat.
Shillong: Shibnai shuwa ba ka elekshon MP kan long, ngin ia phai khyndiat sha ka jingioh vote jong ki kyrtong kiba la ia khun ia ka elekshon MP Lok Sabha 2014 na Shillong bad Tura konstitwensi.
Ha Shillong konstitwensi u Ma Vincent H Pala ka seng Congress uba la jop ha katei ka elekshon u ioh 2,09,340 Vote bad u kyrtong shimet uba wan ba-ar u Pastor PBM Basaiawmoit u ioh 1,68,961 Vote, u bah Paul Lyngdoh ka UDP u wan balai u ioh 1,06,817 Vote, u bah Shibun Lyngdoh ka BJP u ioh 97,979 Vote.
U kyrtong ka AAP u bah Armerington Kharshiing u ioh 8815 vote, u kyrtong ka CPI u bah Richard D Shabong u ioh 7418 Vote, ka kyrtong shimet ka kong Ivoryna Shylla ka ioh 6605 Vote bad u bah Denis Siangshai u ioh 5092 Vote , u NOTA u ioh 10960 Vote.
Ha tura konstitwensi pat u Purno A Sangma ka NPP u la jop ha katei ka elekshon MP Lok Sabha 2014 pyrshah ia u kyrtong ka Congress u Daryll Ch Momin.
U Purno u la ioh 2,39,239 Vote bad u Daryll pat 1,99,858 Vote.
Ha ka elekshon shiteng samoi pat hadien ka jingkhlad noh u Purno u Conrad K Sangma u la ia khun pyrshah ia ka lok u Dr.Mukul Sangma ka Dikkanchi D Shira, u Conrad u la ioh 3,29,497 Vote katba ka Dikkanchi ka ioh 1,37,285 Vote.
Haba phai pat sha ka elekshon MLA 2018 ha baroh kawei ka Meghalaya ka seng Congress kaba don mynta ha ka liang pyrshah ka la jop 21 ngut ki MLA, ka NPP 19, UDP 6, ki kyrtong shimet 3, BJP 2, HSPDP 2, PDF 4, NCP 1, KHNAM 1.
Haba ia khein ia baroh ki vote ba ki Party ki ioh ka Congress ka ioh baroh 4,47,472 Vote na Khasi-Jaintia bad na ri Lum Garo, ka NPP ka ioh 3,23,500, ka UDP 1,82,491, ka vote ki kyrtong shimet pat ka don 1,70,249 vote, ka BJP ka don 1,51,217 Vote, ka PDF ka don 1,28,413 Vote, ka HSPDP 84,011 Vote, ka NCP ka don 25247 Vote, ka GNC 21679 Vote, ka KHNAM ka don 14,164 Vote, ka AITC 5544 vote , u NOTA u ioh 14,631 Vote ha baroh khoit ki konstitwensi.
Shillong: Ka Shad Lyngdoh jong ka Raid Shabong Khyrim Syiemship, kan long ha ka 16tarik Lber 2019 ha Madan Shad Rangthylliang, Pynursla, Raid Shabong, Khyrim Syiemship, Pynursla Civil Sub-Division, East Khasi Hills District, Meghalaya.
Kane ka Shad Lyngdoh jong ka Raid Shabong, ka dei kaba la ju leh man la ka snem naduh ka por jong ki longshuwa manshuwa hadien ba la pyndep ia ka niam ka rukom jong ka Raid.
Kumta, la khot la wer ia baroh ki lok ki jor ki kur ki kha najan bad na jngai ban ia wan lang sha katei ka Shad Lyngdoh.
Kane ka long katkum ka jingphah khubor ba la phah da u Bah Ribanroilang Lyngdoh Khongmawloh, General Secretary, khunkur Longtrai Lai Kynthei Raid Shabong.
Shillong:Ka sorkar jylla lyngba ka jing pynbna No.EDN/RTE-24/2019/41 jong ka 11 tarik u bnai Rymphang 2019, ka la pyntrei kam ia ka jingbthah jong ka sorkar pdeng, Ministry of Human Resources Development, kaba bthah ia ki skul baroh, ba ki pla kot jong ki hep kiba leit klas I & II kim dei ban khia palat ia ka 1.5 kilo, III & IV kim dei ban khia palat 3 Kilo, V & VII kim dei ban khia palat ia ka 4 Kilo, VIII & IX kim dei ban khia palat ia ka 4.5 Kg, Klas X kim dei ban khia palat ia ka 5 Kg.
La bthah ruh ba ki skul kim dei ban bthah ia ki khynnah skul ban wanrah lane kit ia ki kot ki bym dei katkum ka list kot.
La bthah ruh ia ki nongialam jong ki skul ban peit bniah ia ka rukom buh ia ki subject (time table) jong man la ka sngi khnang ban pynsting ia ka jingkit, kane ka notification ka don ruh kiwei de ki jingbthah ki ban long ka jingmyntoi ia ki hep ki ba rit ki jong ngi, hynrei kaba sngewsih ka long ba hadien ba ngi la leit ban kylli jingmut na ki kmie ki kpa ban buddien ia kane ka kam, la lap ba ki skul ki khlem shimkhia lane ki khlem pyntreikam ia kane ka jingbthah jong ka sorkar.
Na ka liang jong ka KHNAM, ka pynsngew ba kan sa pynlong da ka jingleit peit bniah kaba syndet (Surprise checking) ha ki skul bad ban ujor pyrshah ia kine ki skul sha ki bor ba dei peit, lada kam don ka jingshim khia.
Shillong: Ha ka 10 tarik mynta u bnai ha ka por 2:30 baje mynstep, ki nongshong shnong ka Lummawbah ki la ioh bat 3 ngut ki briew kiba shang tawiar da ka thuk thuk kaba khlem don nombar hapoh katei ka shnong.
Ki nongshong shnong ki la pyrshang ban pynsangeh ia ki, hynrei uwei na ki u laphet krad noh katba la ioh bat pat 2 ngut na ki, kitei kiba la ioh bat ki dei kiba la tip kyrteng kum u Albert Kurbah (33 snem) na Lad Mawreng bad u Barabar Namsaw (22 snem) na Patharkhmah-Ri-Bhoi bad utei u la mynsaw namar ba u la kynthih na kynroh.
La pynkit ia u sha Civil Hospital Shillong bad hadien la pynkynriah noh sha NEIGRIHMS, ki pulit ki la lap ia kawei ka pistol revolver bad ki kuli ki bym pat pyndonkam na katei ka jaka.
Nongstoiñ: Ka jingiakhun quarter final kaba khatduh jong ka lympung 2nd Invitation Knock out Football Tournament 2018-19 bala pyniaid da ka New Nongstoiñ Sport Social & Cultural Club (NNSSCC) kan long biang mynta ka sngi ha kaba ka kynhun ialehkai jong ka Littlestar FC kan iakhun pyrshah ia ka Laban SC.Ka Littlestar FC kadei ka kynhun ialehkai kaba don la ka shlem ai jinghikai hapoh ka thaiñ Bynther jong ka thaiñ West Khasi Hills District, katba ka kynhun ialehkai jong ka Laban kadei ruh kawei na ki kynhun kaba la bna nam bha ha ka thaiñ WKHD bad kumjuh ha ka nongbah Shillong khamtam ha ka lympung Shillong League bad kadei ruh ka kynhun kaba la shah pynliem noh ha ka phainal jong ka lympung RMKOFT ha Laitkseh.
Kumta la khmih lynti ruh ba katei ka jingiakhun Quarter Final kaba khatduh eh jong katei ka lympung ka ban long hadpeng kitei ki ar tylli ki kynhun khlem pep kam long ka jingialehkai ka ban itynnad bha bad katei ka jingiakhun kan long ha ka madan ialehkai jong ka shnong New Nongstoiñ bad ka ban sdang ruh naduh kapor 1:30 PM.Na ka liang jong ka NNSSCC sa shisien ka khot ka wer ia baroh ki paidbah riew ieid phutbol jong ka thaiñ ba kin wan ban sakhi dala ki jong ki khmat ia katei ka jingiakhun Quarter Final kaba khatduh ka ban long hapdeng kitei ki ar tylli ki kynhun.
Shillong: U P.C Marak Member Technical Committee, Mining & Geology Department u laujor sha ki pulit ba ha ka 5 tarik mynta u bnai katba u dang thmu ban leit sha Nongstoiñ bad haba la poi ha Upper Shillong, u la theh Diesel 38 litar na Upper Shillong Petrol Service Station, hynrei ha shiteng lynti ka kali sorkar kaba u shong ka don jingthut khah khah bad haba la poi ha Nongstoiñ u la phah peit ha M/S Seros Kherrit Auto Workshop,  hynrei ki briew nangtei ki la batai ba ka daw jong ka jingthut ka kali ka lah ban dei na ka jingkhleh umphniang sharak ha ka Diesel.
Shillong: Ka Lawmali ka la long kaba nyngkong ka kynhun ban ioh rung sha ka semi phainal ka lumpung ialehkai ki shipai Assam Rifles ka 4th Assam Rifles Invitation Football Tournament kaba dang iaid mynta ha madan Laikot.
Ha ka jingiakhun myn hynnin ka sngi, ka Lawsohtun ka la pynliem ia ka Lawsohtun da 6-1 kol.
Ha kawei ka jingialehkai, ka Mawpat ka la pynliem ia ka Mawkhar da 4-3 da ka p shut penalty hadien ba la iakhaid 1-1 ha madan.
Haba phai sha ka jingiakhun hapdeng ka Lawmali bad ka Lawsohtun, ka Lawmali ka la thep 2 kol ha ka 3 bad 6 minit.
Ha ka kyllamiet, ka Lawsohtun ka la ioh ban pynphai kawei ha ka 50 minit bad ka Lawmali ka la pynphai sa 4 kol ha ka 63 minit, ha 79 minit bad sa kawei ha ka 82 minit.
Lashai ka sngi, ka jingialehkai ka quarter phainal kan long hapdeng ka Seven Brothers bad ka Smit por 10:30 AM, bud sa ka jingialehkai hapdeng ka Assam Rifles pyrshah ia ka Mawpdang por 1:30PM.Ki jingialehkai kin long ha madan Laitkor.
Shillong: Ka sorkar Punjab ka la theh T.11.50 lak tyngka sha Them Metor, hynrei ka sorkar kam don jingtip eiei ia kane, hynrei katei ka pisa na Punjab ka la leit beit beit sha ka ophis u Deputy Commissioner East Khasi Hills bad nangtei ka la  leit beit beit sha Them Metor.
Haba jubab ia ka jingkylli ba la wanrah da u MLA ka seng Congress na Mawlai u bah P.T Sawkmie, u myntri ka tnad pynroi sor u bah Hamlet Dohling u la ong ba ka sorkar ka lyngngoh kumno ka pisa ka leit beit sha ophis u DC khlem da iaid ia ki lynti ba dei ban iaid.
U bah Hamlet u la iathuh ba ha ka 18 tarik u jymmang, 2015 ka sorkar Punjab ka la phah pisa T.1.50 lak tyngka bad katei ka dei ka pisa na ka bynta ban ai jingiarap ia ki thei iap lok kiba shong basah ha Them Metor mar T.15000 tyngka na ka bynta ki 10 ngut.
Nangta u la ong ba ha u snem 2016 ka sorkar Punjab ka la phah pisa T.10 lak tyngka na ka bynta ban tei ia ka skul Guru Nanak kaba don ha Them Metor bad ia katei ka skul la pyndep ha ka 31 tarik u naitung, 2017.
U bah P.T Sawkmie u la ong kumno ka jia kyrpang tang ha Them Metor, katba ha kane ka jylla ki don kiwei pat ki jaitbynriew kum ki Bihari bad kiwei hynrei tang ka sorkar Punjab kaba leh isynei ia ki briew jong ka.
U Saleng Sangma MLA ka NCP u la ong ba ka sorkar ka dei ban husiar bha ym ban shu pdiang matlah ia ki skhim kiba wan nabar ioh kan wanrah jingeh hadien habud bad u la ong ruh ioh ba kan poi ka por ba ka Nepal ruh kan phah pisa sha Langpih ia ki Nepali.
Shillong: Wat la ka Balang Presbyterian kam pat shym la pynbna paidbah satia, hynrei la ioh jingtip ba ha ka Dorbar bah ki Pastor kaba la long mynhynnin ka sngi ha ka jingiaseng Synod Sepngi kaba la long ha Umthlong la shim ia ka rai ban sospon ia ki 2 ngut ki Pastor, u Pastor PBM Basaiawmoit bad u Pastor Kyrsoi Pyrtuh.
U Pastor Basaiawmoit u dei u Pastor uba la shongthait na ki kam lehniam jong ka Balang Presbyterian, katba u Pastor Pyrtuh pat u dei uba dang shakri ha ki kam jong ka Synod.
La iathuh ba hadien ka jingshah sospon u Pastor Pyrtuh un ym lah shuh ban pyniathoh lane ban pynbaptis bad kumjuh ruh ban trei ia ki kam ka Synod.
Haduh mynta kam pat da shai na kino ki daw ba la sospon ia kitei ki 2 ngut ki Pastor bad haduh katno por katei ka sospon kan neh.
La pyrshang ban ia kren bad kitei ki 2 ngut ki Pastor, hynrei kim pat treh ban kren eiei mynta bad ki ap ia ka rai kaba ka Balang kan pynmih.
La iathuh ruh ba mynhynnin ka sngi u Pastor PBM Basaiawmoit um shym la leit satia ban ia shim bynta ha katei ka dorbar, hynrei la ong ba u pastor Pyrtuh u shong dorbar lang.
Katta por dang ia pyrkhat ia kata?Wat para briew ruh lah ia sospon hato ha u Blei pat kin shah sospon ne em???U Blei u leh ia ki kam jong u lyngba ki briewKa bha ba sospon ia ki Pastor ba Balain palat.
Ka kamkai suda lada synod ka suspon kam tang iaki ar ngut ki pastor kan khambha ban leh lang iangi ruh ki nongbud, nga ting ia u Blei um iaphi ki pharisi, sadusi, ki lyngdoh arsap, pynlieh itynnad kai tang na jrong kum ki lum jingtep, suk ka ut ban rung haki thliew thyrnia ban ia uba hrah spah kum maphi lada ka long na u Blei phim lah ban khang, kin dang mih bun ki Nabon, ka rai ka long na u Blei haba u mynsiem u pynkhih ngam lah ban ieng pyrshah ioh nga long kum u Jonah bad ngam long u nasar kum u Samson hynrei nga ngeit kum u Daniel, u Joseph khun u Jakob lada hap rung ruh nar ruh kampher, God sees the truth but waitHaba kumta p bud ia u Blei NE ia u pastor ne???Nga ngeit ba ka Synod kam dei ba ka pyrshah lane sngew pyrshah haba ki shim bynta ha ka kam politics, hynrei ki hap ban jied tang kawei namar ki lah bam smai kum u Pastor bad haba ki sngew ia ka jingkhot ban mih madan ha kaban iakhun ia ka elekshon, ki lah dei ban resign hi noh ym ban ap haduh ban da ong da ka Synod.
Ioh kam don ka ain kaba shai ruh ha ka Constitution jong ka Balang Presbyterian, ba kine ki pastor kim tip ban leh.
Phim lah ban ong ei ei ia Kane namar…pyrkhat bha ….
u Blei u leh ia ki kam jong u lyngba ki briew….
Na uno uno briew u lah ban lehHa ba trei ia ka kam u Trai ka dei ka kam mynsiem ym lah ban trei bad ki kam ka doh.
Namar lada trei lei sa ka politic ka jing kynthoh kan mih man ka sngi ym lah ban pynhun ia u paitbah.
Kin mih ki jing kynnoh bun rukom kumno ka synod ka lah ban sngap ia kum kita.
Ka Synod ka don la ka Constitution ka hap ban leh lada ka sngew donkam ban leh.
Lada la don lypa ha ka riti pyniaidkam jong ka Synod, lah ban leh ia kata hynrei lada ym don, ka long pyrshah ia kataPastor mynta ruh kum MLA hi.
Shuh heh tang ka ktien balain ka kam bym poi shaei shaeiKa synod ka don la ki jong ki kyndon ne riti synshar(constitution) lada pynkhein ne lah palat ka ai jingsneng.
Ia ka poi ne ym poi bneng ngim lah ban ong ei ei namar ka shong tang ha ka jingiadei jong u bad u Blei.
Ngim lah ban pynksan ne pynrem namar kadei ka jinglong mynsiem.
Nga ngeit ba ka Synod kam dei ba ka pyrshah lane sngew pyrshah haba ki shim bynta ha ka kam politics, hynrei ki hap ban jied tang kawei namar ki lah bam smai kum u Pastor bad haba ki sngew ia ka jingkhot ban mih madan ha kaban iakhun ia ka elekshon, ki lah dei ban resign hi noh ym ban ap haduh ban da ong da ka Synod.
Ioh kam don ka ain kaba shai ruh ha ka Constitution jong ka Balang Presbyterian, ba kine ki pastor kim tip ban leh.
Namar ha ka Bible lah Ong phim lah ban Shakri ar kynrad, ia u Blei, ha ka juh ka por ia ka pyrthei,Da kaba Burom iaphi, kat kum ka jingtip ba tikna te u dei u briew uba lah shongthait na ka Kam.
Ym lah ban ong ba u shakri ar kynrad.
Da pyrkhat bha te lah dei tang u Kristan kum ma nga ma phi hi.
Kumba baroh ki dkhot jong ka Balang ki long laitluid ban rung ha ka Politic ne kano kano ka kam.
Kumta nga sngew ba ia u Pastor PBM ruh ym dei ban don jingteh kyndon.
Bah Monarch Shaving da kaba burom iaphi…Hato shuwa ba pyn pynmih ia kum kine ki khubor phi la da pyrkhat bunsien ne ha kano ka rukom…Hato phi pynmih da ka jingsngew kit khlieh ne ban Thad iaka Synod….
Ha ka jingshisha ka dei ka kamram jongka Synod ban ai Press Release Ym  dei da ka bor jongphi ki Reporter….
Nalor kata haba phim pat ioh iaka Khubor kaba shai Sngewbha wat pynmih seh kum kine kin ialam bakla ia ki paidbah bym tip eiei… Kane kam dei ka Magazine ban pule tang ki dkhot jongka Presbyterian hynrei ka dei ka Kot Khubor kaba baroh ki kynhun Balang ki pule lut…Namar kata nga kyrpad rit ba kum kine khubor ai ba kin mih daka Jingkylli na ki bor ba halor Ym ban shu ia kynthoh ne pynmih kumne…Ki dkhot ka Balang Presbyterian KJP Synod ki dei ban kohnguh ia ka Synod.
Lada ngi ialeh pyrshah ngi don hok ban shah pynshitomKi press ki don laka jong ka hok ban sei madan iaki kam barieh jongno jongno, ia ka jingngeit ruh yn um lah ban pynbor ka shong haka jingshem mynsiem…….
Shillong: Ki seng synrop jong ka sorkar  Meghalaya Democratic Alliance (MDA) lait noh ka BJP, ki la rai ban kyrshan tylli tyllan ia U bah Jemino Mawthoh, uba dei u nongialam jong ka seng UDP, ba un dei u kandidet mon lang ban iakhun na Shillong Constituency.
U Dr Donkupar Roy, President ka UDP, u iathuh ba ha ka jingialang, kaba long mynta ka sngi, ki paralok jong ka kynhun MDA, kiba  kynthup ruh ia ki President jong ki parti, lem bad ki MLA shimet, ki la rai ban kyrshan ia U Bah Mawthoh, ba un iakhun ia ka elekshon Lok Sabbha, ha ka shap jong ka bom.
La iathuh ba ka UDP, kan pyndonkam ia ka shap jongka, na bynta ka Shillong Constituency bad ka NPP ruh kumjuh, kan pyndonkam ia ka shap jongka, na bynta ka elekshon Lok Sabbha ha Tura.
“Naduh mynta ka sngi, ngi la pynkhreh ban iakhun ia kitei ki ar tylli ki elekshon bad ngi kut jingmut ruh ba ngin jop ia baroh ar ka Shillong bad ka Tura ruh kumjuh" ong U Dr Don.
Ka NPP, haduh mynta kam pat rai ia u kandidet jongka, na bynta ka Tura Constituency, wat la ka jingiakren, ka long ba kan ia khun ka Agatha, ha ka shap jong ka kot.
Na ka liang jong ka BJP, ka la rai ba kan iaid hi shakhmat marwei, ha kane ka elekshon Lok Sabbha na Shillong bad na Tura ruh kumjuh.
Da u Bah Philip MarweinSngewsih ban kynthoh hangne ba ka jinglong jingman ha ka liang ka Bording Ilektrik ha ka jylla Meghalaya, kumba ka long mynta, ka kyrduh haduh katta katta.
Ka jingdonkam ding ilektrik jong ka jylla ha ka por ba thang ding bha janmiet (5 baje haduh 10 baje) ka poi haduh 320 megawatts lane tam katba ha kiwei kiwei ki por ka jingdonkam ding ka poi tang kumba 200 megawatts ne duna.
Kumba ka long mynta kaba pynmih ding ilektrik ha ka jylla Meghalaya ka dei tang ka Meghalaya ElectricCorporation Limited lane ka MeECL(mynshuwa la tip ia ka kum ka MeSEB).
Kane ka Corporation ka Pynmih ding ilektrik tang na ka Stage-I, Stage-II, STage-III bad Stage-IV Umiam-Umtrew Hydro Electric Projects, Nangta ha Umtrew Hydro Electric Project shaneng ia ka Byrnihat bad nangta na ka Leshka Hydro Electric Project.
Haba kheinlang baroh ka jingpynmih ding ilektrik installed capacity) ka poi sha ka 354 megawatts, ha ka jingshisha ka la dei ban dap ia ka jingdonkam ding ilektrik jong ka jylla.
Hynrei kam long kumta.
Ha ka por lyiur ba jur slap (July-September) lah ban pynmih katkum ka jingdonkam ding ilektrik.
Hynrei ha ka por tlang lane ha ki bnai ba duna slap ka jingpynmih ding ilektrik ka duna haduh katta katta bad hab ban thied ding ilektrik na ka NEEPCO lane na kiwei bad hab ban siew da ka dor kaba rem bha ban pynbiang ia ka jingdonkam ding ilektrik ha ka jylla.
Ha ki aiom tlang lei lei teng teng ka jingpynmih ding ilektrik ka poi tang kumba 50 megawatts, ym dap satia ia ka jingdonkam ding ilektrik.
Kane ka buh ia ka jylla ha ka jingeh kaba khraw bad dei na kane ka daw ba ka MeECL ka dap ram shibun na ka NEEPCO bad na kiwei kiwei ki nongai ding.
Balei ka MeECL kam lah ban pynmih ding ilektrik katkum ka jingdonkam jong ka jylla ka dei namarba duna um palat ki Dam ha ka ki bnai duna slap.
Namar khlem ka um kaba biang ha ki Dam da-ei yn pynmih ding ilektrik?.
Balei ka jylla ka donkam ding ilektrik shibun bha? Ka jubab halor kane ka jingkylli ka long kumne: ka jylla katba nang mih ki sngi, ki taiew bad ki bnai ka jingbun briew ruh ka la nang kiew, ki iing ki la nang mih bun tylli la ha sor ne ha ki jaka kyndong, ki la nang mih shuh shuh ki shnong thymmai ha ki jaka kyndong; ha ki sor bad khap sor ruh ki la nang mih shuh shuh ki tnum iing bad kine ki tnum iing ki la donkam ban ring ding ilektrik.
Nangta, ki la nang mih shuh shuh ki dukan, ki jaka iew, ki karkhana kiba bun jait, kine ki donkam ban ring ding ilektrik na ka bynta bun jait ki jingdonkam.
Ki karkhana lei lei ki donkam kham bun bad kham khlain ka ding ilektrik- kum ki karkhana shna kali, ki karkhana sain nar, ki karkhana sain dewbilat bad kumta ter ter- ki karkhana ki donkam shibun ka ding ilektrik.
Wat ha ki iing ruh ki jingpyndonkam ding ilektrik ka jur bha.
Bun ki karkhana ki hab ban donkam la ki jong ki jong ki Lain bad ki Transformer namar ka jingbam ding ilektrik ka la bun bha.
Dei na kane ka daw ba ka jylla ka la donkam kham bun ka ding ilektrik hynrei ka jingpynmih na ka jylla pat ka duna haduh katta katta bad, dei na kane ka daw ba sa hab ban thied ding ilektrik na ki nongdie ding ilektrik kum na ka NEEPCO, OTPC Palatana bad na kiwei de katkum ka jingdonkam.
Ban pynmih kham bun ka ding ilektrik, ka jylla Meghalaya ka la don jingthmu ban phah pynmih ding ilektrik shuh shuh ha ki Kompeni bapher na ki wah bapher (hydro electric projects) jong ka jylla.
Ha kaba iadei bad kane ka sorkar jylla (Power Department) ka la dep iasoi ia ka soskular (MoA) bad bun tylli ki Kompeni ha ka snem 2007 ha kaba iadei bad ki projek bapher.
Ha kaba iadei bad ka projek ha Umjaut bad Umduna ka la dep iasoi ia ka MOA bad ka Eta Star Infrastructure LTD hynrei la pynwai noh ia ka soskular bad kane ka kampeni, bad ka la iasoi noh da kawei pat ka MoA bad ka NEEPCO na ka bynta kine ki projek.
Ka projek ha Umjaut ka thmu ban pynmih 69 megawatts katba ka projek ha Umduna ka dei na ka bynta 57 megawatts.
Ym pat lah ban tip la kane ka jingiasoi kan seisoh ne em hadien habud.
Nangta ka sorkar ka la iasoi ia ka soskular bad ka Jaypee Associates Ltd na ka bynta ka Umngot projek kaba thmu ban pynmih 210 megawatts ka ding ilektrik, hynrei ia kane ka jingiasoi la thmu ban pynkhein noh namar ka don ka jingpyrshah kaba jur na ki paidbah kiba shong ha ka thain jong ka Wah Umngot.
Ki ong ba ia kane ka Umngot projek dei ban aiti ha ka MeECL.Mynta, kane ka projek ka la shuh sah pongding.
Nangta, ka sorkar ka la dep iasoi ia ka soskular (MoA) bad ka Athena Pvt.
Ltd na ka bynta ka Kynshi-I Hydro Electric Project ban pynmih 270 megawatts ka ding ilektrik.
Kane ka projek ka la iaid shakhmat la bun snem hynrei haduh kine ki sngi kam pat ioh ia ka Environment Clearance bad kiwei na ka Ministry of Environment bad Forest.
Kumba ka long mynta, kane ka projek kan dang shim por bun snem ban ioh sdang pynmih ding ilektrik.
Kane ka Kompeni kan dang hab iaid lyngba shibun ki kyndon shuwa ban pyndep ia kane ka projek.
Ym tip lano kane ka projek kan ioh sdang pynmih ding.
Nangta ka sorkar ka la iasoi ia ka soskular bad ka Jaypee Pvt.
Ltd na ka bynta ban pynmih ding ilektrik na ka Kynshi-II kaba thmu ban pynmih 325 megawatts.
Hynrei kane kam shym la long kam ei ei haduh mynta namar la sngewthuh ba ym lah ban shim ia kane ka projek namar ka lap Uranium ha ka jaka den um (Dam).
Sa kawei ka projek kaba la iasoi ia ka soskular da ka sorkar bad ka NEEPCO ka long ban pynmih ding ilektrik ha ka wah Umiew ha Mawphu na ka bynta 85 megawatts.
Ka NEEPCO ka la shim khia bha ia kane bad la khmih lynti ba ia kane ka projek yn la lah ban sdang noh hapoh kine ki snem.
Ia ka projek pynmih ding ilektrik ha wah Umngi ha Rangmaw la aiti ha ka SEW Construction Pvt.
Ltd ban pynmih 65 megawatts hynrei, la lap hadien ba kane ka projek kam long.
Kumta ka SEW ka la sangeh noh.
Ki projek Upper Khri Stage-I bad II ruh la mut ban aiti ha ki kompeni hynrei kine ruh kim pat poi shano shano ruh.
Kumta, ka jingthmu jong ka sorkar ban phah pynmih ding ha ki kompeni bapher naduh ka snem 2007, naduh ba long Power Minister u Dr.Mukul, kim pat long kam ei ei ruh haduh mynta.
Ka Meghalaya pat ka dang lynga mynsiem bad ktha khlieh kumno ban pynbiang ia ka ding ilektrik ia ka jylla.
Katba nang slem ban pynmih ding ilektrik pahuh ha ka jylla, katta ka jingban khia ia ka jylla da ka ram bai ding ilektrik haduh niuhmat.
Ka Arsenal, ka la pynliem hynnin ka sngi, ia ka Manchester United da 2-0 ha ka jingialehkai jong ka English Premier League bad ia ki kol, la ioh thep da U Granit Xhaka, ha ka minit kaba 12 bad nangta sa U Pierre Emerick Aubemeyang, da ka jingshut penalty ha ka minit kaba 69.
Ka Chelsea pat ka ia khaid da 1-1 ha ka jingialehkai pyrshah ia ka Wolverhampton Wanderers bad ia ki kol, la ioh thep da U Eden Hazard na ka liang jong ka Chelsea ha ka minit kaba 92 bad U Raul Jiminez na ka liang ka Wolves ha ka minit  kaba 56.
Ka Liverpool, ka la pynliem ia ka Burnley da 4-2 bad ia ki kol la ioh thep da U Roberto Firmino ha ka minit kaba 19 bad 67 bad nangta sa U Sadio Mane ha ka minit kaba 29 bad 93, katba ia ka Burnley la ioh thep da U Ashley Westwood ha ka minit kaba 6 bad nangta sa U Johan Berg Gudmonsson ha ka minit kaba 91.
Kham  mynshwa ha ka Sngi Saitjain ka Manchester City, ka la pynliem ia ka Watford da 3-1, ha kaba ia ki kol la ioh thep hi da U Raheem Sterling ha ka minit kaba 46,50,59 bad nangta sa ka Southampton, ka la pynliem ia ka Tottenham da 2-1 bad ia ki kol, la ioh thep da U Yan Valery, ha ka minit  kaba 76 bad U James Ward Prowse ha ka minit  kaba 81, katba ia ka Tottenham, la ioh thep da U Harry Kane ha ka minit kaba 26.
Haduh mynta ka Manchester City, ka wan ha khmat duh, da kaba ka ioh 74 point, ka Liverpool, ka wan ba ar da 73 point, ka Tottenham Hotspur ka wan ba lai da 61 point bad ka Arsenal ka wan ba 4 da 60 point.
Nga kum uwei na ki nongshong shnong jong ka Ri I1ndia (Hindustan) ngam lah khlem da sei madan ia la ka jingsngew katkum ka jingplie lad ka constitution jong ka Ri India.
Haba nga peit ia ka jingiakhih paidbah ha ki bynta ka North Eastern States ha kaba iadei bad ka CAB 2016 ia kaba la wanrah da ka sorkar NDA, kaba la lamkhmat da ka BJP hapoh ka Centre.
Kane ka Bill ka la wanrah ia ka jingiakhih pyrshah da ki kynhun bapher bapher kaba la wanrah ia ka jingjulor ia ki mar ki mata jong ka sorkar bad ki riew paidbah bad haduh ki jingmynsaw jong kiba bun ki riew paidbah bad kumjuh ki briew ka sorkar.
Ka la don ruh ka jingbyrngem phet seng jong ki MLA bad ki leader jong ki kynhun bapher bapher bad baroh ki ia pynjrong la u ryndang ba ki ieng na ka bynta ka Ri bad ka jaitbynriew.
Tip ki da kren shisha naduh ka dohnud ne tang na rmiang shyntur ban ioh pynbeit ia u paidbah ba la jan ka election MP.Kumta, nga kyntu ia ki paidah ban long kiba husiar ioh ki shah riam ha kine ki lok ieit Ri bad Jaitbynriew.
Hangne nga kwah ban pynshai lyngba kane ka kot khubor ba ngi long kiba donbok ban ioh Prime Minister kum u Narendra Modi uba stad, uba shemphang bad uba iohi jngai na ka bynta ka lawei jong ka Ri India.
Um dei shuh tang u PM ka India hynrei ia u la niew kum u nongialam ba-ar ka pyrthei (World Leader), lait noh na u President ka America (USA) u Donald Trump, ba la thew katkum ka jingiohi jngai jong u.
kumta, na ka bynta ka jingshngain jong ka Ri u la wanrah ia ka Bill kaba la tip kum ka CAB 2016.
Kane ka Bill ka long ban khanglad ia ka jingwan rung be-ain jong ki Muslim na ki Ri ba markhap lyngba ki khappud, khamtam eh, ia ka jylla Assam kaba la jyllei da ki Muslim na Bangladesh kiba shu rung be-ain shapoh katei ka jylla.
Namar ka jingioh lad jong ki ban shu rung be-ain ka la buh jingeh ia ka Ri ban teh lakam ia ka suk ka sain bad ki kam be-ain babun rukom.
Kum ka jingthombor pyrshah ia ki riew paidbah da ki kynhun lehnoh Muslim.
Kumba ngi iohi ba wat ki ri ka pyrthei ruh ki shong syier na ka jingroi stet ki Muslim.
Kaba lyngngoh ia nga ka long ba ka jingpyrshah ia kane ka Bill ka dei tang ha ki bynta North Eastern States kaba la pyni ba imat kane ka Bill kan trei kam tang ha kine ki Jylla jong ngi.
Hynrei ko paidbah, to tip, ba kano kano ka Bill ba la passed da ka Parliament ka trei kam ha baroh kawei ka Ri, kumta, ngi kyntu kynpham ia ki paidbah jong ka thain ba kin long kiba husiar ban lait na kino kino ki jingialam bakla khamtam eh, ha ka party Congress kaba bunsien ka shait wanrah ia ki jingsngewthuh bakla, ia ki paidbah ka Ri tang na ka bynta ban ioh ia ka BOR bad jingmyntoi shimet.
Khatduh na ka bynta ban wanrah ia ka jingshong suk shong shngain ha ka ri hi baroh kawei nga kyntu ia ka Party BJP ba hadien ka Election 2019 ka ban sa long shen bad hadien ba la thaw ia ka sorkar thymmai, dei ban wanrah biang ha Parliament ia ka CAB na ka bynta ban pynlong doh long snam noh ia ka.
Namarba la thikna ba ka BJP hapoh ka jingialam jong u Modi kumba ka paw ba ki paidbah ka Ri ki dang ieng tylli da kawei ka jingmut ban wanrah shuh ia u Modi kum u Prime Minister.
La thikna ruh ba ka BJP kan sa ioh absolute majority bad la khmih lynti ba kan poi sha ka jingbun paid kaba 300 haduh 400 ngut ki MP hapoh ka Lok Sabha.
Eserit Khiewtam.
Shillong: Ha kane ka sngi saitjain u Symbud Myntri Rangbah ka jylla ba peit ia ka tnad ri jingri, u bah Prestone Tynsong u la plie ia ka ïing shoh doh ka juk mynta ka Multi-Species Modern Abattoir ha Mawiong, Shillong.
Ha kane ka sngi, la don lang u MLA ka Mawlai Bah PT Sawkmie, ki heh sorkar bad ki nongotdoh ka seng Khasi Jaintia Butchers Welfare Association (KJBWA).
Kane ka ïing shohdoh kan pynsuk ia ki nongshoh doh namar ba la pyndonkam da ki tiar ki tar kiba la pynbiang katkum kane ka juk.
Ha ka shi sngi, lah ban shohdoh 240 ki masi, 240 ki sniang bad 160 ki blang da kaba pyndonkam da ki tiar ka juk stad mynta.
Haba kren ha kane ka sngi, u Bah Prestone u la ong ba ka jingplie ia kane ka jaka shohdoh thymmai, kan pynioh ia ki doh ba bha bad kiba khuid, namar ba kin sa eksamin shwa ki doktor ban pynthikna ba ki mrad kiba shohdoh kin dei kiba lait na kano kano ka jingma ia ki nongbam.
U Bah Prestone u la ong ba ki paidbah ka Meghalaya ki dei kiba khlain bha ban bam doh bad ka jingdawa doh ha kane ka jylla ka jur bha, bad kane kan plie lad ruh ia ki nongri jingri ban shim khia ia kane ka kam ban kyntiew ia ka ioh ka kot jongki.
Shwa ia kane, ka Dr.(Mrs) W.Challam na ka tnad ri jingri, ha ka jingkren maitphang jongka, ka la ong ba ia kane ka jaka shohdoh la sdang ban pyntrei da ka tnad ri jingri ka jylla ha u snem 2010 lyngba ka pisa ba la bei da ka National Agricultural Bank for Rural Development (NABARD) hapoh ka skhim Rural Infrastructure Development Fund ha ka jingmang pisa kaba T.21.67 klur.
Ka ong ba na ka bynta kane, ka sorkar ka la ai jinghikai ia ki nongshoh doh ka seng Khasi Jaintia Butchers Welfare Association khnang ba kin nang ban pyndonkam.
Shillong: Ka Supreme Court, mynta ka sngi, ka la kyntait ia ka jing dawa jong ka  State Coordination Committee of Coal Owners miners and Dealers Forum, ha kaba ki dawa ban ailad ia ki trok kiba la ioh jingbit ban kit mar, ha shwa ka 15tarik Kyllalyngkot 2019, ba kin leit pynhap ia kitei ki mar jongki bad ba kin iaid na ki jaka thew kiba la buh da ka sorkar Jylla.
Ka la don ruh ka jing dawa jong uwei pat u nongkhaii, uba la ioh ia ka jing mynjur na ka tnat mar poh khyndew, ba un shalan ia u dewiong, uba ula thied na ki trai par dewiong, hynrei ia katei ruh ka Supreme Court, ka la kyntait noh mynta ka sngi.
Ka kashari, ka la kren shai ruh ba kan shim shwa ban bishar, halor ka mukotduma jong U Ma Lber Laloo, kaba dei halor ka rai ban weng noh ia ka jingkhang tih dewiong ha ka Jylla bad la ong ruh ba wei ba la dep rai ia katei ka kam, kumta ia kiwei pat ki jing ujor, yn sa lah ban peit ha kawei pat ka rukom, ong ka kashari.
Ka kashari, ka kren shai ruh mynta ka sngi, ba ka hukum jongka, kaba 28tarik Kyllalyngkot 2019, ka la ailad ia ki kali kiba don ha surok ba kin iaid shakhmat bab leit pynhap mar bad katei ka hukum ka don jingiadei ruh bad ka hukum jong ka sorkar Jylla, kaba 18tarik Kyllalyngkot 2019, kaba bthah ba ki kali kiba don ha surok ba kin iaid shakhmat ban leit pynhap ia u dewiong.
Nongstoiñ: Hadien ba la ioh jingtip halor ka jingdon haduh 3 tylli ki karkhana thymmai ha ka thaiñ Shahlang kaba hap hapoh West Khasi Hills District, na ka liang jong ka Seng Hynniewtrep Youths Council (HYC) West Khasi Hills, hapoh ka jingialam U President u Samla Lumlang Kharsyiemlieh, ha ryngkat ka jingiadonlang ka HYC Mawshynrut Circle ha sngi Saitjain, ki la pynlong ia ka jingleit jurip ia kitei ki lai tylli ki karkhana.
Ha katei ka jingleit jurip jong ka Seng ia kitei ki karkhana ha ka thaiñ Shahlang, la lap ba ki dei ki karkhana sain dewiong ia kaba la tip ruh kum ki Lane Coking Coal bad ha kitei ki karkhana ka Seng ka la lap ruh ba ki don haduh kumba 70 ngut eiei ki bar jylla kiba trei ha kitei ki karkhana khlem kot khlem sla lane ki labour licence na ka KHADC.Kitei ki lai tylli ki karkhana sain dewiong ki kynthup ia kawei kaba don hapoh ka shnong Diengjalong bad ha katei ka jaka la lap ruh ba katei ka karkhana, ka la iaid shait shait ka jingtrei bad ia katei ka karkhana la kam trai da u wei u Khasi u bala tip kyrteng kum u bah Shemphang Rynsiang bad ki dkhot jong ka seng ki suba ruh ba katei ka karkhana ka lah ban dei jong u Darmu Bomfillo, wat la la kam trai da u Khasi bad ha katei ka karkhana la lap ba kidon haduh kumba 30 tam ki bar jylla khlem kot khlem sla.
Kaba ar ka karkhana k dei kaba don ha Sankilo hajan ïing u bah Bah Gigur Myrthong MLA katei ka thaiñ bad ki bar jylla kiba trei ha kane ka karkhana kiba don ruh haduh kumba 25 ngut eiei, ki la kam ruh ba katei ka karkhana kaba ki trei ka dei hi jong u MLA/MDC katei ka thaiñ.
Katba ka ba lai pat ka dei kaba don hapoh ka shnong Sohdiengngam kaba kyrteng ka Carbo Camp India ba dei trai da u Naresh u ba dei u trai ka Ferro Alloy Riwiang Factory bad hangne pat la lap ki don kumba 18 ngut ki bar jylla kiba trei khlem kot khlemsla.
Na ka kiang jong u Samla Lumlang Kharsyiemlieh President ka HYC West Khasi Hills, haba iakren bad ki lad pathai khubor u la pynpaw ka jingsngewkhia kaba jur halor ka jingdon jong kitei ki karkhana bad kumjuh ka jingdon ia ki nongtrei bar jylla khlem kot khlem sla bad u la buh jingkylli ruh ba hato kitei ki karkhana kila ioh jingbit ne em na ka Sorkar Jylla ne na ki Shnong bad na ka ophis ka Hima Nongstoiñ namar katei ka thaiñ ka dang hap hapoh ka Nongstoiñ Syiemship.
Shuh shuh u President ka HYC u la ong ruh ba kum ka Seng kan sa leit ban kylli na u Syiem ka Hima Nongstoiñ bad na U DC bad ka Seng ka buh jingkylli ruh na U MLA/MDC ka thaiñ ba hato lada ka dei makna ka jong u, kumno um donkam shuh ia ki jingbit na ki bor ka ain.
“Ngi pynrem jur kum ka seng ia ka jingbuh nongtrei bar jylla khlem kot khlem sla na ka KHADC ka myntoi aiu ban long MLA/MDC lada ia ki ain ngim burom ka paw ba ngim khein snep ia ka jaitbynriew ha ba ngi mih nangta hi" ong u samla Lumlang Kharsyiemlieh.
Nongstoiñ: Ha ka sngi saitjaiñ jong ka taiew ba la lah ki nongïalam jong ka Northeast Indigenious People Forum (NEIPF) ka la leit sha Langpih ban wad jingtip bniah halor ka jingeh ki paitbah.
Katei ka kynhun NEIPF ka dei kaba la seng da u Anup Chetia Secretary ba rim ka seng kieng atiar na Assam ka United Liberation Front of Assom ULFA) kaba u la seng ha u bnai Jymmang 2017, hadien ba u la wan phai na ka jingshah set along haduh 16 snem ha BangladeshHa katei ka jingleit sha Langpih ia u nongïalam ba hakhmat jong katei ka kynhun la synranlang da ki heh nongialam na Assam ha ryngkat ka jingiadonlang ki sengbhalang na Meghalaya kiba kynthup ia ka FKJGP, RBYF, HNYF bad kiwei kiwei.
Ha katei ka jingïakynduh lang ha katei ka sngi la pynlong ïa ka jingïalang ba lyngkot ha ki ar tylli ki jaka.
Ha kaba nyngkong la pynlong ha jan ka ktem pulit jong ka Assam kaba don ha shiliang jong ka ïew Langpih bad ïa kawei pat ka jingïalang la pynlong ha ïew Langpih ha syndah u mot sah kynmaw ïa u (L) bah Hopingstoen Lyngdoh.
Na ka liang jong u Anup Chetia haba ai jingkren ha katei ka sngi u la ong ba ki kynrum kynram kiba mih ha katei ka thaiñ ki long, tang namar ka jingbym burom ïa ka Status Quo kaba la ïamynjur lang da baroh ar tylli ki sorkar kata lada ka sorkar Meghalaya ka ai ïa ki kam pynroi ha katei ka thaiñ la khanglad noh da ki briew jong ka sorkar Assam lada ka sorkar Assam ka ai ïa ki kam pynroi la pynwit noh na ki nongshong shnong jong ka Meghalaya bad dei na kine kiei kiei ba ki kynrum kynram ki jia ha katei ka thaiñ man ka por.
Nalor kata u la ong ba kaba don kam ka long ba ïa baroh ki kam pynroi ym dei ban khang lad la ki long na Meghalaya ne na Assam.
Ha kajuh ka por u la ong ba kaba lyngngoh ka long ba ha katei ka thaiñ naduh Kampholduli haduh langpih ym don uwei ruh u nongshong shnong uba dei u nong Assam, lait tang ki Garo ki Khasi bad ki Nepali.
Kumta halor katei ka mat u la ong ba kin sa ïatai sani bha kumno yn leh khatduh eh u la kyntu ïa ki paitbah katei ka thaiñ ba kin ym thaw kano kano ka jingïakajia hynrei kin ïashongsuk shong saiñ bad na ka liang jong katei ka kynhun kan sa rah ïa ki jingeh sha ki ar tylli ki sorkar Meghalaya bad Assam bad ba kin sa dawa ba kitei ki sorkar ki dei ban pynkut noh ïa katei ka jingeh kaba la sahkut da ki phewsnem khang ban wan rah ïa ka shongsuk shong shngaiñ ha baroh ki paitbah nong shnong shnong.
Jowai: Da ki phew phew hajar ki paid riewngeit ka Balang Presbyterian na kylleng ka rilum Khasi Jaintia ki la wan tuid sha ka Jingiaseng Samla ka KJP Synod Mihngi kaba la long ha ka Balang Presbyterian Wapung ha East Jaintia Hills District.
Ha kane ka jingiaseng kaba heh tam ki khun samla ka Balang Presbyterian la wan ban sakhi ruh da ki MDC, ki Sahep Sorkar kynthup ia u Khliehduh ka District, U Deputy Commisoner, bah FM Dopth.
U MDC, ka Tuber, Lasky Rymbai, Local MDC, Phasmoon Dkhar, MDC ka Nongjngi, Eveningstar Teron, MDC ka Bataw u Dr.Sanki Shangpung ha ryngkat u MLA ka thain bad uba dei ruh Minister ka tnad Revenue bad u Daloi ka Elaka Jowai, u ma Puramon Kynjing ki la wan ban sakhi ia katei jingiaseng.
Haba kren ha ka jingiaseng nohphai sngi, u Pastor SG Ryngksai u la ong ba ki Balang Kristian ki la don ha tmier ka jingduhnoh ia ka burom ka jong U Blei bad ia kane u la pynshong nongrim na ka Kitab u Esakial 10:18-19.
“Kum ki khun samla bad ki para bangeit, ngi ia kynduh ym tang ia ki jingeh, nga sngewsih ban ong, ba ngi shah kynnoh wat lada ngi leh ia kaba dei ha ka jingim, ngi iohi ha kine ki sngi ka jingsniew ka la kharoi bad kaba la sdang naki rympei iing Kristan bad haba ngi iohi ia kine kiei hato ka Balang ka jong U Blei ka la sdang ban kynriah noh mo nga? La buh jingkylli u pastor.
U Pastor Ryngksai u la kren halor kiba ba bun kiei kiei kiba iadei bad ka imlang ka sahlang naduh ka shong kha shongman tang kaba shu aksident la longkmie longkpa, halor ka jingpynjot ia ka Mariang haduh ba la um ki lum thah bad kiew ka jingshit, ka jingeh ha ka iohkam iohkam bad ka jinghiar ha ka ioh ka kot, ka jinghiar dor ka jingkoit jingkhiah.
“Ki samla kiba kwah jingsuk, da khongpong ki leit sha khlaw ban ioh jingsuk da ka suloi AK -47", la bynrap utei u Pastor.
Ha ka jingiaseng kaa 10:00 pat la ioh ka jingkren na u Pastor BD Shangdiar.
Ha kane ka sngi la ioh ruh ia ki choir na ka kynhun jingiaseng samla Balang Umpling, Pynursla, Nongkrem bad Nongtalang bad ha ka jingiaseng ba-ar la ioh ia ki jingrwai choir na ka jingiaseng samla balang Sadew, Choir na ki Delegates, Balang Wapung bad na ka Standing Choir jong ka JSKJP Synod Mihngi.
Ka JSKJP Synod Mihngi ka la air uh ia ka Proficiency Award halor ka jinglah bha jong ki samla ka Balang ha ka pule pulthi.
Kiba ioh kane kane ka Award ki kynthup ia u Synrangskhem Nongbsap na ka Balang Lawmei, Shillong Riwar Presbytery kaba la ioh ia ka kyrdan ba 17 ha ka Top 20 list jong ka SSLC, Ka Phindari Shisha Kharbangar na Balang Mylliem, Mylliem Presbytery kaba la ioh ha ka kyrdan ba 19, U Sardonix Herald Mylliemngap na ka Balang Nongkren, Lumrapleng Presbytery ha ka kyrdan ba 20 bad u Wankerlang Sohtuh na ka Balang Laitumkhrah, Laitumkhrah Presbytery uba la ioh ha ka kyrdan ba 7.
Shillong: Myn hynnin ka sngi da ki phew hajar ki paidbah riew ngeit ka Balang Presbyterian kila tuid sha ka lumpung jingiaseng mane blei ha Umthlong kaba hap ha Nongthliew Presbytery.
Haba ai ka jingkren ha ka por mynstep, u Pastor NK Nonglang ula ong ba ka long kaba sngewsih ba ka sorkar kala pynmih ia ki katto katne ki ain ha kaba u soitan ula ioh phrung ha ki mynsiem jong ki haduh ba kila iehnoh ia ki skhim sorkar, kim phah skul shuh ia la ki khun bad kila pyrshang ban leit shapoh khlaw.
Kane ka jingkren u Pastor ka long ba ha kine ki sngi, ki la don ki briew kiba kyntait ban shim ia ki jingmyntoi ba la ai ka sorkar, namar ka jingtieng ia u Aadhaar haduh ba kila pynpep skul ia ki khun jongki bad leit phet sha khlaw.
“Paralok ki don ki bor ba ha ka 2021 kin pynlong kawei ka niam kumba ka paw ha ki kot khubor", la ong u Pastor NK Nonglang.
Katba u Pastor JF Jyrwa uba la ialap ha ka por janmiet, ula pynpaw ba ki briew ha kine ki sngi ki duna bha kiba leit sha ingmane ha ka sngi u Blei ha ri Wales.
“Ka moderator jong kawei ka seng hapoh ka Presbyterian Church ha Wales, kala ong ba mynta ha ri Bilat haba shu shim kyllum ia ki Balang baroh, tang 4 na ka 100, kiba leit iaseng sha ingmane ha ka sngi u Blei.
