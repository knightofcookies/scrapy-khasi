Te lah ïa jied pat napdeng ki nongïalam sengbhalang.
Jied ïa ki nongphla lade ba ki dei ki ‘Riew ieit Ri bad kum ma ki ym don shuh.
Kajuh.
Kita ruh ym ler kam.
Ha ka jaka ban ïohi ïa ka jingieit Ri mih pynban da ka jingieit shuki.
Ade kumno kumta? Lah ïa bakla biang ne? Hangne mih sa ka nia Parti Riew Lum, Parti Ri Thor.
Ïaknieh ban pyni kham ieit ri mano.
Lah ïa poi sha ka ïarah wait ïarah sum.
Lah i ma shisha.
Poi ka por shna Sorkar , are kitei ki seng saiñpyrthei Ri Lum Ri Thor ïa bam ja lang na kajuh ka pliang! Kulmar sa u paidbah thlim.
Shaïong ngaiñbad mih ka sngewthuh ba pleng ngi shu shah pynshad shrieh kai.
Ka jingkynmaw briew ka long kaba lyngkot.
Poi ka por ïaleh elekshon biang bad ngi u paidbah ngi long kiba kloi ban map.
Mih ka jingpyrkhat ba to mynta ka wat yn ïa pyrshang sa ïa ki men ieit ri ba kieng atiar.
Wow Ko Blei Kynrad imat poi pynban sha ka ban mynsaw.
Bor ktang suloi ruh imat long re kumne te.
Ïakhih khohreh bad phai pat sa sha ki ‘riew heh spah.
Sdang khmih lynti ban hap mana lehse na kine; sdang ai jingkyrmen u paidbah sa ïa ki contractor, ki supplier, ki malik dewiong.
Lehse lada ïa lade ruh ki nang ban pynriewspah ,te lehse kin leh kumjuh ïa ka ri, kin ai buit ai bor kumno u rit u ria un san un plung.
Tharai kine te ki ban ailad ïa ka jylla bad ïa u paidbah ban roi ban par.
Peit seh ka jingbha jingsbun kine ki briew ha ka por elekshon.
Shu theh pisa sharum shaneng.
Ki piknik hai hai; ka bam ka dih hai hai katba phi mon; shong shit ka ïaid rally sharum shaneng ha ki Scorpio bad kali ba remdor.
Bai kot khun ki siew ma ki bad bai uniphrom ruh te.
Kine te shisha tharai kita ki blei khyndew ban ai thoh shun lut ïa baroh.
Phewse nang sniew nang sniew arshah, pisa ba dei ban ïoh u paidbah ruh thep pla lut ki mahajon.
Mynta u paid ka jylla shu ïaran da dien.
Ym nang shuh ban tur shakhmat.
Shu syntuid beit da dien lah jan saban poi trai riat.
Wow Ko Blei shano men ieh ïa ngi kumne?Haba, mynta paidbah sdang sa ka duwai ka phirat.
Sdang sa ka knia ka khriam; ka duwai blei ban pyllait ïa ka ri na kane ka pap ka sang.
Kata ruh ym i long.
Imat u Blei ne ki Blei ki lah klet ïa kane ka Jylla.
Te yn ïaleh kumno pat? Une 2023 lah poi hynrei ym i don lad don jingkyrmen da kumwei pat.
Kine biang ki parti saiñpyrthei bad la ki kyrtong.
Kine ki la ïawan pan jingkyrshan biang na u paidbah.
Kiba kwah ïakhun elekshon kum ki blang ki masi, jingjang shane jingjang shatei, ïa iit tiket katna ba ïoh.
Ym don tynrai ym donkam nongrim shuh.
Kat naba ïoh tiket long beit.
Ka thong dei tang ban jop ban ïoh ban shong shuki MLA.Lah biang.
Uta u paidbah bad ki jingeh, jingdonkam jong u yn sa ïa peit pat.
Ka elekshon ka kylla dur bak-ly-bak.
Na ka jingthmu babha tam ban long ka lad kumno ban shakri ïa u luk u lak; ka lad ban pyshai ha u paidbah ïa ki jingthmu kumno ban wanrah jingshyshar ba kynsai tam; ki elekshon mynta ki kylla pynban ki jaka ïaleh – jop ma nga ne jop ma phi ! Ki jaka ïakob ïasob – khlaiñ ma nga ne khlaiñ ma phi; kham bun pisa ma nga ban bret ban sam ne kham bun ma phi.
Shu wan sha u paidbah ban bret pisa kum ba bret shyieng doh sha ki ksew.
Ym dei ba kren khor paralok.
Nga shu kren ïa ka jingshisha ba nga ïohi.
Phi sngewbha phi sngewsih ka shong ha phi hynrei ka dei ka jingshisha.
Lada ngi poi sha trai ka riat ka dei ba ïaleh hi te.
Ba ïa jlawnguid pisa hi te yn leh kumno.
Hynrei dei ruh ban kren ïa ka jingsdang ka jingkylla.
Bun ki lah sdang ban pei skhor mynta ba imat tang ka “Pyrta ieit Ri, ieit Ri , khlem ka jingsngewthuh ka mut aiu, kam biang.
Kito kiba thied da ka pisa ïa ka hok jied nongsynshar u paidbah kim dei ki briew kiba bha kiba ngi lah ban shaniah.
Ki rung politics ne kam shakri paidbah kum ba ong u Phareng “with a hidden personal agenda" bad kata ka agenda kam dei ban pynksan ïa nga ïa phi, hynrei kumno ban die noh ïa kane ka Ri jong ngi sha uno ne kino kiba lah ban thong da ka bor pisa.
Ki suri kup snieh langbrot.
Mynta nga ïohi ba la jah rngai ka jingsngewthuh shaphang ka jingïadei ka ieit Ri bad ka jinglah ban Synshar.
Hynrei ka dei kaei kaei kaba donkam tam ban sngewthuh.
La dei ka por ba ngin ïa pynleit jingmut shipor, ka mut aiu ka Ieit Ri bad ka Synshar Khadar ha ka ri Synshar Paidbah.
Ka jingmut “ieit Ri" ha ka lympung ba ki briew ki synshar hi ïa lade da lade, da kaba jied ïa la ki nongthawaiñ/nongïalam lajong, ka dei ban shong skhem ha kine ki nongrim harum:1.
Dei ban ïoh ïa ka synshar khadar kaba bha.
Bun kiba pule ïa kane kin kylli: “Are phi mut aiu bad sngewbha batai shai lem ka mut aiu ka synshar khadar?" Ka jingmut synshar khadar ha kane ka jylla jong ngi ha kine ki por ka mut-a) Dei ban don ka jingsynshar da ka aiñ.
Sngewthuh kaei ka aiñ, ka bor jong ka bad balei donkam ïa ka aiñ.
Ka aiñ ka dei kata kaba teh mlon ïa ngi kum ki briew kiba ïa ryngkat ka hok longbriew manbriew jong uwei pa uwei.
Ym don bakhraw ym don bapoh.
Ïa ryngkat salonsar ha khmat ka aiñ.
Namarkata, ym lah ban shu leh ne ïaid hi katba sngew kwah lane ha la ka jong ka mon.
Donkam ïa ki nongthaw aiñ, ki ban ai ha u paidbah ïa ki aiñ ba ïadei bad ka bha ka miat ka imlang shalang.
Donkam pat ïa u paidbah uba burom ïa kita ki aiñ.
Ka jingkynkiw shongshit “Ha ri lajong leh katba mon"ka dei ka jingpyrta ki khynnah rit, ki bieit, ki nong pynkulmar shnong, ki riewkhlaw ne ki khynnah tuh.
Kam don jingmut eiei lait tang ba shu ïahap sur ki kyntien kynkiw.
b) Ka shynshar khadar ka mut ka jinglah ban pynïaid ïa ka Sorkar, ba kata ka Sorkar kan trei katkum ki mat treikam ba la pynkhreh lypa shuwa ka elekshon.
Ba ka Sorkar kan trei katkum ki mat bad ki phang ba la kular ka party kaba wan ha ka bor, bad kiba kata ka parti ka lah kular lypa ha u paidbah.
(A Government that rules as per the priorities of its own manifesto that it sold to the electorate before elections.
) Kane ka rukom pynïaid sorkar khlem don thong lypa, ban pynlong aiñ katkum ka jingbun briew kiba tur sha Sekreteriat te kaba mynsaw.
Ka pyni ïa ki nongïalam kibym don jabieng ne ki bym don jingpynkhreh lypa.
c) Ka synshar khadar ha ka Sorkar ba jied da u paidbah ka shong eh ha ka jingstad bad jinglah u paidbah ban jied ïa ki nongthawaiñ kiba lah ban thaw aiñ.
Jied namarkata, ïa ki briew kiba don ka jingnang jingstad; kiba don ka jingsngewlem ïa ka jinglong duk long rangli u paidbah ka jylla; kiba don ka buit kumno ban kyntiew ïa ka longbriew manbriew uba bun ba lang.
Ïa jied tang namarba u dei u kur u jait lajong; tang namarba u dei na kajuh ka niam; tang namarba u pnah thylliej bad triem pyntieng koh tympan ; tang namarba u dei u briew uba BHA uba lah ban sam pisa ha por elekshon, kan shu lam ïa ngi baroh sha nurok ka ksew.
Ka thong hakhmat jong ngi baroh ka long ban lait na ka ‘liewlep, ym ban dang ngam shuh shuh.
d) Namarkata, ka synshar khadar kan shong eh ha ka jingnang kita ki parti saiñpyrthei (political party) ban thaw manifesto (ka plan trei kam ka party) kaba long phoida ïa ki briew ka jylla ym ïa ka phoida u shimet.
Namarkata, peit bad jied ïa ka parti kaba don manifesto kaba phi sngew ïahap.
Sngewthuh ba ka dei ka party ka ban wanrah ïa ka synshar khadar kaba biang.
Sngewthuh ba u Independent Candidate u dei tang u nongap kumno bad lano un ïoh doh kyndang.
Haba kumta kiei keiñ kita ki mat kongsan ba ka Manifesto ka dei ban pynshai ha u paidbah? Kiei kita ba u paidbah u dei ban dawa ba u kyrtong ne ka parti ka dei ban pynshai bad pynsngewthuh paidbah.
Lah pynshai haneng ba ka Manifesto ka dei ka plan treikam ne jingthmu kumno ka party ban pynurlong ïa ka synshar khadar kaba bha lada ka parti ka wan ha ka bor.
Kat kum ka jingdonkam ka jylla Meghalaya lah ban niew ba ki mat treikam kiba donkam eh ha khmat ki dei :-1.
Ban pynkhlaiñ ïa ka pule puthi ba kan long kaba ai jingkyrmen ïa ki khun jong ngi.
Kam dei ban long ka kam kaba shu kut ha ka pas eksamin bad ban ïoh sertiphiket.
Hynrei ka dei ban long ka rukom ai jinghikai (Education Policy) bad jingstad ha ki khynnah bad ki samla ïa ka jingshemphang kaba lah ban kyrshan jakpoh ïa ki.
Mynta hi ngim don kum kata ka policy.
Kane ka policy ka dei ban kren shai ruh kumno ka thmu ban kyrshan ïa ki nonghikai kiba ai jingstad ïa ki nongpule bad kumno ban thugkam ïa ki nonghikai kiba don shisha ka mynsiem ban trei.
Ka manifesto ka parti namar kata ka dei ban kren shai kumno ka parti ka thmu ban pynïoh ïa kane ka policy.
Ka parti ka hap pynshai hakhmat u paidbah ïa ka policy pule kaba ka thmu ban wanrah bad ki kyrtong ïaleh ka parti ki dei ban shai kdar ïa kane ka policy.
Ban shu ong ba ngin sa peit pat ynda ngi poi ha ka bor ym lah pdiang shuh mynta ïa kum kita ki ñia tuh ne jingkular lamler2.
Ka manifesto ka dei ruh ban shimkhia ïa ka koit ka khiah, khamtam na ka bynta ki thaiñ nongkyndong.
Kumno ngin khmih lynti ba lah ban ïaid shakhmat lada ki briew jong ngi ki long kiba dap da ka jingpang jingkhrew ka met? Ka Sorkar aiu kaba hun ba ki nongpang ki hap ban ïaid da ki phew kilometer ban poi sha ki jaka sumar nongpang ba biang.
Kata kam lah ban long.
Ki parti bad ki kyrtong ki dei ban don lypa ka plan ne pyrkhat treikam kumno ban pynkhlaiñ ïa ka koit ka khiah hangne ha jylla.
Ka phang jingkoit jingkhiah ka kynthup lang ïa ka rukom ai ne sam umbam3.85 ngut na ka shispah ngut ki long ki breiw ki bashong basah ha ki nong kyndong jong ngi.
La jan baroh na kitei ki dei ki nongrep ba sei la ki jong ki jong ki mar rep.
Hynrei sngewsih ba ka kam rep kam ïoh ïa ka jingkyrshan na ka Sorkar kumba ka dei ban ïoh.
Ngi dei ban ïoh ïa ka Technology ba ïadei bad ki por mynta ki ban ai ka dor ka mur ïa ki mar rep jong ngi.
Ngi dei ban ïoh ïa ki buit kumno ban pynneh ïa mar rep.
Ngi dei ban ïoh ïa ki iew ban leit die ïa ki mar rep jong ngi.
Ngi dei ban kylli ka parti ka pynshongdor kumno (priority) ïa ka kam rep kam riang.
Kane ka dei kaba donkam.4.
Ka manifesto elekshon ruh ka dei ban don ka jingpeit jingsngewthuh halor ka leit ka wan ka kit ka bah ba donkam u paidbah.
Namarkata dei ban don ka plan kaba janai halor ki lynti bad surok ba donkam ka jylla.
Ha kaba khadduh ngi dei ban sngewthuh ka kam synshar khadar ha ka ri synshar paidbah ka shongeh ha ka jingbuddien u paidbah ïa ka jingai jingshakri kito kiba la shim ïa ka lyngkor ban shakri paidbah.
Ym long kumne ban shu ïa shongshit tang ha ka por elekshon.
Ngi dei ban don ka rukom bad bor ban buddien.
Ha jylla jong ngi phylla ban ïohi ba u paidbah u shongshit tang ka kam jied nongïalam.
Ym tip ne peiphang pat kumno ban pyntreikam ïa utei ne katei ba ngi lah jied.
Ngi ieh pynban ba kin leh katba ki mon.
Ym lah ban long kumta shilynter.
Ha la ki shnong ki shnong ngi don la ki Dorbar shnong.
Ngi dei ban pynim ïa kine ki Dorbar jong ngi ba kin long kiba peitngor ha ka jingbha ka synshar khadar ka Sorkar bad ka jingtrei u MLA ne MDC ba ngi lah jied.
Bunsien ngi phai pynban sha ki sengbhalang.
Katkum ka jingïohi jong nga kane ka pyntlot ïa ka bor u paidbah bad ïa ka synshar khadar.
Ka jingkyrpad barit na kane ka jingthoh.
To pule bad sa ïatai nia halor ki mat ba lah ai.
Pdiang ïa kaba bha bret ïa kaba sniew.
Rai halor ka ñia ka jutang ym da ka bor pisa.
Bat ïa la ka hok ba la ai ha phi da ka Konstitushon ka Ri India.
Long ki nongshong shnong kiba tip ïa la ka hok bad ka hok ba hakhmat eh ka long ban jied ïa ki nongsynshar ki ban ai ka lawei kaba don jingkyrmen ïa ki khun ki ksiew jong phi baroh.
Shillong, Nailar 31 : Ka tnad kam pohïing jongka jylla ka dang bishar bniah ïa ka kaiphod ba la pynkhreh da ka kynhun tohkit ki pulit halor ka jingkynnoh pyndonkam bakla u AIG (A) u bah G.K Iangrai ïa ki 29 tylli ki kali.
Haba kren bad ki nongthoh khubor u myntri kam pohïing u ma Lahkmen Rymbui u la ïathuh “Ka Police Head Quarter ka la phah ïa ka kaiphod sha ka tnad kam pohïing ba dei peit ïa ki pulit bad mynta ka tnad ka dang bishar bniah ïa kane ka kaiphod bad hadien kane ïa kaei kaba dei ban leh ka sorkar kan sa leh ïa kaba donkam.
Lada donkkam ban thung ïa ka jingtohkit ruh ka sorkar kan thung da ka jingtohkit ba laitluid ban tohkit bniah shuh shuh.
To ngin ïai ap sa shisngi ne arsngi namar hadien kata ngin sa tip kaei ba dei ban leh na ka liang ka sorkar".
Haba la kylli hato ka sorkar kan weng kam shipor ne sospon ïa une u pulit ophisar, u ma Lahkmen u la ong hap bud ïa ki kyndon ka aiñ.
“ Uno uno u ophisar ne u briew la u leh ïa kano kano ka kam hap ailad ïa uta u briew ruh ban ïada ïa lade bad hadien kata yn sa leh pat ïa kaei kaba dei ban leh" ong u ma Lahkmen.
U la ong ki jingkynnoh kin jia bad mih beit barobor “ Ka shong pat kaei kaba ka kaiphod kan batai shai.
Ngan ïathuh shai ïa phi ba ka tnad kam pohïing kan ym buhrieh ei ei ruh em bad kan ïaid kat kum ki kyndon ka aiñ hadien ba la dep bishar bniah ïa ka kaiphod shwa ban shim ïa kano kano ka rai ne leh ïa kano kano kaba donkam ban leh".
Shillong, Nailar 31: Hadien ba ka khubor ba ka seng United Democratic Party (UDP) na Pynursla kam shym la ïoh kyrtong satia ban pynïakhun ha u snem 2023 pyrshah ïa u bah Prestone u MLA ba mynta ka thaiñ na ka liang ka UDP Pynursla Circle ka la kyntait war ïa kane ka khubor da kaba ong ruh ba kaei kaba la mih ha kawei na ki kot Khubor, ka dei ka khubor lamler kaba pyrshang ban ïalam bakla ïa u paidbah ban ban pynkulmar jingmut ïa ki nongkyrshan ka party na kane ka thaiñ.
Haba u Mawphor u ïakren bad u President ka UDP Pynursla u Bah Aihok Khongmalai u la ong ba ka khubor kaba kam ba ka UDP kam ïoh kyrtong ka dei ka khubor kaba jngai bah na ka jingshisha.
“Kumba long mynta ki don lai ngut kiba wan pan tiket na ka UDP" u la ong.
U la ong ruh ka jingbym pat lah ka UDP Pynursla ban rai ïa ka kyrteng ban phah sha ka state Election committee ka dei namar ki dang pyrkhat bad wad jingtip bha mano napdeng kine kiba pan tiket kiba biang tam ban ïakhun kum ki kyrtong ka UDP.“Na ka liang ka party ha Pynursla ngi la pynkhreh bha mynta shaid shaid ban sei ïa u kyrtong u ba biang bad uba don ruh ka jingkyrmen u ban lah ban pynliem lyndang ïa u MLA ba mynta ka Pynursla, namar mynor ka ka Pynursla Constituency ba ju tip kum ka Lyngkyrdem constituency ka dei ka constituency kaba ju bat da ka party riewlum da ki bun bun snem naduh ka por u Bah (L) B.B.Lyngdoh " u la ong.
“Kum ban shu pynkynmaw dang ha kane ka election MLA ba la dep (2018) ka party ka dei kaba wan ba-ar, ha kaba u Sitting MLA ba mynta ula pynrem ïa u kyrtong ka UDP tang khyndiat vote.
U MDC ba mynta jongka Langkyrdem Laitkroh ruh u dei na ka party UDP.Ka Final ba ju ïaleh hi ha man ka election ha Pynursla ka long beit ba ka party UDP ka poi phainal.
Kumba long mynta ngi dang bishar bniah ïano yn pynïakhun khnang ba ha kane ka kynti ba mynta ka party kan ïoh ban bat biang noh ïa katei ka Seat kumba ju long mynshuwa", u la bynrap shuh shuh.
Shillong, Nailar 31: Ka kynhun “KAM Meghalaya" kaba dei ka kynhun jong kiban ïakhun ïa ka ilekshon kaba la ïalam da ka Kong Angela Ryngngad ryngkat u Pastor Kyrsoibor Pyrtuh ha ka sngi Balang ki la pynbna sa ïa kawei ka kyrtong ka Kong Wanpynhun Kharsyntiew kaba shong ba sah ha Malki khlieh shnong ba kan ïakhun ïa ka ilekshon MLA na East Shillong Constituency.
Haba kren ha kane ka sngi ka Kong Wanpynhun ka la ong ba ka jingmih sha khmat ban ïa ai reng ka long ban long ka sur ïa ki nongtrei nongbylla, kiba duk ba kyrduh, ki khun samla khlem kam khlem jam, ki khynnah skul bad ïa kito kiba ym ju don ban kren ïa ka bha ka miat jong ki.
“Lada phi peit ha ka pule puthi ngi dei kiba shadien tam bad sngewsih ba kum ka jylla ba la kynjoh 50 snem ka rta kam pat don satia wat tang ka skulbah ba pynïaid da ka sorkar jylla" ka la ong.
Ka Kong Angela ka la ong ba ka jingmih sha khmat jong ka KAM hi ka dei ban ïakhun pyrshah ïa ka bamsap bad ka bor pisa tyngka kaba la bam kruiñ ïa ka jingkiew sha khmat ka jylla.
Ka la ong ruh ba kiba bun ki nongmihkhmat kiba ha shuwa ka ilekshon ki pynsawa jam ïa ka sur bad a ki tyngam jong ki, ba ki dei ma ki ban kren ïa ka bha ka miat ki paidbah katba ka jingleh jong ki pat ka long mar khongpong bad kaei kaba ki leh pat.
Haba ïadei bad ka jingpyndonkam pisa ha ka ilekshon, na ka liang ka Kong Angela ka la ong ruh ba baroh ki nongïalam saiñ pyrthei kiba don ha ka bor ki dei kiba la pynsawa jam ïa ka sur jong ki ba kin ïakhun ïa ka bamsap hynrei ka kam ba ki leh kam ïahap satia bad ka la kyntu ruh ïa ki paidbah ba kin bishar ïa ka jinglong jingim, ka leit ka wan bad baroh ki liang kaei kaba ki kren ka ïahap dur ne em bad ka kam jong ki.
Ka Kong Angela ka la ong ruh ba ka Kong Wanpynhun kaba a shakri ïa u duk u suk khamtam eh ïa ki nongbylla kynta ha sor ka sngewthuh bha ïa ka jingeh kaba ki ïa kynduh.
Kumban shu kdew hangne ïa ka East Shillong la mihkhmat da ka Kong Ampareen Lyngdoh kum ka MLA bad ka la jop ruh na kane ka seat naduh u snem 2008.
Shillong, Nailar 31: Hadien ba ka tnat ki kam pynroi sor ka la aiti sha ka High Level Committee ïa ka Blue Print ha kaba ïadei bad ka jingpynkynriah ïa ki Harijan kiba shong ba sah ha Them Ïewmawlong sha ka jaka ba don ka quater jong ka Shillong Municipal Board kaba don ha Bishop Cotton Road na ka liang ki Hariajan kim pat lah satia ban rai la kin pdiang ne kyntait ïa kane ong Gurjit Singh u Secetary ka Shillong Harijan Panchayat Committee.
Haba ïa kren bad u Mawphor u Gurjit Singh u la ong ba kumba long mynta kaei kaba ka tnat pynroi sor ka tyrwa kam pat shym la ai jingtip ne khot ïakren bad ki hynrei u la ong ba shen hi ka HPC kan shong pyrkhat la kin pdiang ne kyntait ïa kane bad u la bynrap, “ha ki por ba lah dep, ka Harijan ka lah dep kren shai sha ka sorkar ba kam treh ïa katei ka jaka namar ba ka la khapngiah palat na bynta ki 342 tylli ki longïing".
Shuh shuh u la ong ba na ka liang ka HPC kan shong pyrkhat bad u nongsaid aiñ jong ki ban pyrkhat ïa kiei ki lad ki lynti kiba dang don na ka bynta jong ki bad ruh ban pan ka jingmut la kin pdiang ne kyntait ïa kane.
“Ban kren palat ïa kane kam dei ka rukom namar tang kaei kaba don ha ka Blue Print ngim pat ïohi bamar kaei kaba ka sorkar ka ai sha ki lad pathai khubor kam ju ïathuh lut lehse ka pyrshang wat ban pynkulmar jingmut ïa ngi ruh, ngin ap shuwa ïa ka sorkar ba kan khot ïakren bad ngin sa peit kaei kaba mih na ka jingïakren bad ka sorkar," u la ong.
Shillong, Nailar, 31: Ka Education Cell jong Khasi Student’s Union (KSU) Central Executive Council ha ka sngi Balang ka la ujor sha ka tnat Pule Puthi jong ka Sorkar Jylla ban pynsngew halor ka jingleh thurmur ïa ka rukom ai Examination Centre sha ki samla pule kiba hap ban ïakhun ïa ka eksamin Central University Entrace Test (CEUT).
Ka Seng hapoh ka jingïalam jong u Education Secretary u Samla Raymond Kharjana bad u Asst.Education Secretary u Samla Rueben A Najiar ki la ïakynduh kyrpang ïa u Secretary jong ka tnat Pule Puthi ka Sorkar Jyla u Ambrose CH Marak ban pynsngew halor kane ka jingïakynduh jingeh jong ki samla pule.
Kane ka jingïakynduh jong ka Seng ïa u Secretary ka tnat Pule Puthi ka long hadien ka jingud jingnam jong kiba bun ki samla pule ha kaba ïadei bad ka jingbuh ne ai kulmar ïa ki Examination Centre lane ki Test Centre ban thoh ïa ka Examination CUET.“Kane ka la jia hadien ba ka don ka jingai Test Centre sha Guwahati haba ki samla pule ha ka por ba ki aplai ïa ka CUET ki jied ïa ka Examination City hapoh ka Jylla lajong," ong ka Seng.
Shuh shuh kaba pynklumar ïa ki samla pule ka dei namarba ha ka Advance Examination City Intimation ka paw hapoh nongbah Shillong katba ha ka Admit Card pat ka Test Centre ka dei sha nongbah Guwahati.
Na ka liang jong u Secretary ka tnat Pule Puthi u la la ai ka jingkular sha ka seng ba ma u lem bad u Chief Secretary ka Sorkar Jylla u Bah Donald P.Wahlang, kin tuklar mardor ïa kane ka bynta.
Ka Seng ka lah banjur ruh ba ka tnat Pule Puthi jong ka Sorkar Jylla ba ka dei ban wanrah kloi noh ïa ka jingpynbeit ïa kine ki kynrum kynram ha shuwa ban sdang ka eksamin CUET Phase 1 ka ban long ha ka 1 tarik, 2 tarik bad 3 tarik, Nailur.
Na ka liang u Myntri ka tnad pule puthi u ma Lahkmen Rymbui u la ïathuh wat la ka eksamin CUET kan sdang naduh lashai ka sngi hynrei na ka liang ka tnad ka la ïakren bad ki bor pynïaid ka National Testing Agency (NTA) halor kine ki 10 ngut ki samla pule kiba ïa kynduh ïa kane ka jingeh.
“ Nga la bthah ïa u Commissioner bad Secretary ka tnad pule puthi ban ïakren bad ka NTA bad ka jingïakren ka dang ïaid tangba ngim pat ïoh kano kano ka jubab na ka NTA, hynrei nga kyrmen skhem ba ka NTA kan leh ïa kaba donkam halor kine ki 10 ngut ki samla pule bad kan ai ruh ïa ka bhah pule jongki ha kane ka jylla lada don ki jaka ba lait.
U la ïathuh ba hangne ha Meghalaya ka eksamin CUET kan long ha Shillong, Ri Bhoi bad Tura.
Haba kylli katno ngut ki samla kiba hap ban ïaleh ïakane ka eksamin, u ma Lahkmen ula ïathuh ba um don jingtip namar ki samla ki thep beit ïa ki form sha ka NTA bad kane pat kam pat ai jingtip sha ka sorkar jylla kat haduh mynta ka sngi.
Shillong, Nailar 31 : Ka Seng Samla Mawlai Pyllun ha ka sngi Balang ka la kynduh ïa u Myntri ka tnad Arts and Culture ka sorkar jylla, Bah Sanbor Shullai ban dawa ba dei ban pynkynriah noh mardor ïa ka ktem CRPF na Mawlai bad ban tei bujli noh da ka De-addiction cum Recreational Centre.
Haba kren sha ki lad pathai khubor, u President ka Seng Samla, Bah Samuel Biam u la ong ba ki paidbah ka Mawlai ki la ai ka jingïaroh ïa ka sorkar na ka bynta ka jingpyrshang ban pynkynriah ïa ka ktem CRPF na Mawlai kumta na ka Seng ki khmih lynti ba katei ka kam kan urlong noh khnang ba kum ka shnong kan ïoh noh da ka jaka sumar ïa kito kiba kyrni ha ki jingdih bapher bapher ba kin lah pat ban wanphai biang sha ka rukom im kaba thymmai.
“Namarba kane ka jaka ba don ka ktem CRPF ha Mawlai kadei jong ka Arts & Culture Department kumta ngi la wan ban kynduh ïa u Myntri katnad kane ba un treilang bad ka tnad Social Welfare Department ban tei noh da ka De-addiction cum Recreational centre ban sumar ïa kiba kyrni ha ki jingdih pynbuaid ba kin lah ban phai biang sha ka rukom im kaba thymmai," ong u Bah Samuel Biam.
Utei u nongïalam ka Seng u ong ruh ba ka jylla mynta ka la sakhi ïa ka jingkiew stet kiba kyrni ha u drok khamtam eh ha ki samla bad kane ka la jia wat ha Mawlai ruh.
Kumta u ong ba dei na kane ka daw ki kyntu jur ïa ka sorkar ba kan wanrah noh da katei ka centre ba kyrpang ban sumar ïa ki khlem da ohdor kyrpang na kabynta kito kiba wan na ki longïing kiba duna ka ïoh ka kot.
Halor kane u la ïathuh ba ki la kyntu jur ïa u Myntri ka tnad Arts and Culture ba un tuklar mardor halor kateika bynta.
Shilong, Nailar, 31: Hadien ka jingshna bad maramot mynta kumba ar bnai ei ei, ka Tourism Promoters Trekking Society, (TPTS) Wahkhen ka la rai ban plie biang ïa ka lynti ïaid kjat lyngba ki jingkieng siej ban poi sha u Mawryngkhang uba don ha shnong Wahkhen naduh ka 10 tarik Nailur 2022 ter ter khnang ba ki nongjngohkai pyrthei na kylleng ki jylla ka ri India bad kumjuh ruh na kiwei ki ri ka pyrthei kin ïoh biang ka lad ban wan jngoh kai bad peitkai ïa utei u mawbah mawsan uba la ju tip ruh kum u syiem jong ki mawbah mawsan naduh hyndai hynthai.
Ka Society ka kyrpad ruh ïa baroh ki nongwan peitkai ba kin long kiba sngewthuh ban nym pynjaboh pathar ïa ka Mei Mariang, ki dei ban kiar na ka jingbret pathar ïa ki plastic, bitor.
Ym bit ban pynlong ïa katei ka jaka kum ka jaka ïadih kyiad ne jaka bret bad pynpait bitor namar ka ktah ïa ka jinglong ba kyrpang jong katei ka jaka.
Ki tourist ki dei ban bat ïa ka akor ka burom khlem da thadlad ne pynjah burom ïa lade.
La kyntu ruh ïa baroh ki tourist kiba kwah ban wankai sha katei ka jaka ba kin ai ka jingïatrei lang khnang ban khring bad pynkiew shuh shuh ïa katei ka jaka jngohkai ha ki snem kiban wan.
Kane ka long ka kyrwoh na u Secretary ka Society.
Shillong, Nailar 31 : Ka Bharatiya Janata Party (BJP) mynta ka Sngi Balang ka la dawa ïa ka sorkar ban weng kam shipor ïa u Assistant Inpector General of Police (AIGP) Administration (A) u bah G.K Iangrai halor ka jingpyndonkam jongu haduh 29 tylli ki kali bad kumjuh ruh ban aiti tohkit ruh halor kane ka kam sha ka tnad CBI.Ha kajuh ka por ka BJP ka pynpaw ba kan ïaid noh da ka lynti ka aiñ ban dawa thung ïa ka jingtohkit ba laitluid halor ka jingkem ïa u Vice President jongka uba dei u MDC ka Tura u Bernard N Marak.
Ha ka jingpyllait khubor na u Executive Member jongka BJP u Pawan Sharma, u la kynthoh pyrshah ïa ka sorkar halor ka jingkem ïa u Bernard bad kumjuh ruh kynnoh ïa ki kynthei kiba la rah na ka Rimpu Bagan kum ki thei ba ïaleh kam awria.
U la kynnoh ba kane ka dei ka jingleh politik da kaba pyndonkam pat da ki bor pulit.
Kumta ka BJP kan wad noh da ki lynti ka aiñ ban dawa thung da ka jingtohkit ba laitluid halor kane ka jingkem ïa u.
U la ong kumba la pynpaw da u SP ka West Garo Hills ba ka don tang kawei ka lad pathai khubor kaba la ïoh ban ring halor ka jingkhynra ïa katei ka ïing basa Rimpu Bagan bad kane ka dei ka lad pathai khubor ba la pynïaid da uba haïing jong u Myntri Rangbah ka jylla hi.
U la kynnoh ba kane ka pynpaw ba ka don kaei re kaei sha lyndet.
U la kynnoh ba ka jingpyndonkam bakla pat ïa ka bor kaba long kawei na ki kam bamsap da u AIG (A) G.K Iangrai bad kane ka la pynlong ïa ki paidbah ban duh ka jingshaniah ha kane ka sorkar.
Kumta la dei ban aiti tohkit noh sha ka CBI namar kumno kat ïa kane ka kam yn tohkit hi da ki pulit ophisar.
Lada ka sorkar ka don ka jingsngewkhia halor kane ka kam ka la dei ban weng kam shwa shipor ïa une u pulit ophisar.
U Pawan ula kynnoh ruh ba ki pulit ki la nang kynton ki jingkynnoh ïa u Bernard da ka jingthmu ban pynkut syndon ïaka ka lawei jongu ha ka saiñ pyrthei namar ïa ka jingkiew dor ha ïew Tura ruh la kynnoh bad pynngat kyndon ïa u.
Kane ka pynpaw shai ba ka don ka jingbthah bad hukum nalor.
U la kynnoh ïa ka bank account jong u Bernard bad ka kurim jongu la phah khang da ki pulit katba ïa u Iangrai pat ym shym la leh ei ei namar u ïaid laitlan katba u mon nalor ba thung ïa u kum u commandant ka SF 10.
Shillong, Nailar 31: Ka Ïing Bishar Meghalaya High Court ha ka sngi Balang ka la bthah ïa ka sorkar jylla ban ai ïa ka kaiphod hapoh 10 sngi ka ban pyni ïa ka por haduh katno kan shim na bynta ban shna ïa ka Compost Plant bad kiei ki jingïarap ba ka la ai sha ka Jowai Municipal Board ha kaban weng ïa ka jingeh kaba mih na u ñiut ha sor Jowai.
Ïa kane ka hukum la pynmih da ka iing bishar kaba la shongbishar da u Chief Justice Sanjib Banerjee bad u Justice W Diengdoh halor ka mukotduma PIL ba la ujor da ka Synjuk Ki Waheh Shnong Jowai.
“Kane ka kam yn sa bishar biang hadien 10 sngi hadien ba ka sorkar kan aiti ïa ka kaiphod lyngba u ophisar ba katno sngi kan shim por ban tei ïa kane ka Compost Plan" ong ka hukum.
“Ka long ruh kaei kaei kaba ym lah pdiang ba ki jaboh kin kynton ha ki lynti synkien bad ki rud ïing rud sem khamtam eh hadien ka aiom lyiur" ong shuh shuh ka hukum.
Na ka liang ki nongujor ki la ujor ruh ba ki jaboh jabaiñ ki la sdang biang ban lang bad ka dei ka kamram jong ka sorkar ban shim biang ïa ki lad ki lynti ban weng ïa kane ka jingeh ki nongshong shnong ka Jowai.
Ïa kane ka mat ka ïing bishar ka la buh ban shong bishar biang ha ka 14 tarik Nailur.
Shillong, Nailar, 31: Ki Khasi Jaiñtia Church Leaders Forum (KJCLF) ha ka sngi Balang ka la pynrem jur bad pynpaw ruh ïa ka jingsngew kyndit bad jingsngewkhia kaba khraw halor ka jingshah pynjulor ki tiar ba kyntang jong ka Iingmane Catholic ba la rim tam ha ka shnong Daram.
Ha kaba ïadei bad kane, ki Pulit jong ka Resubelpara Police Station ki la register case bad ki la pynlong ruh ïa ka jingtohkit kaba bniah khnang ban lap ïa ki runar kiba donkti ban pynjot dusmon ïa ki tiar ba kyntang jong ka ïingmane kaba la jia ha ka 24 tarik mynta u bnai.
Kum ban shu pyntip, kane ka Iingmane kaba don ha ka shnong Daram ka dei kawei na ki ïingmane ba la rim tam jong ka Balang Katholik ha rilum Garo ha kaba ki riew leh dusmon ki la rung jubor hapoh ka Iingmane bad pynpait ïa ki dur mot jong u Jisu, ka Maria bad u Joseph.
“Ka Forum ka pynrem jur ïa kine ki jingleh kiba sniew bad kiba lah ban pynkha ïa ki jingïashun ha ka imlang sahlang bad ka khot ïa ki bor synshar ban leh ïa kaba donkam pyrshah ïa kine ki nongleh kam sniew," ong u kyrwoh ba la phah da Secretary jong ka KJCLF u Rev.EH Kharkongor,Kane ka kynhun ki nongïalam Khristan hapoh ka shatri jong ka KJCLF ka phah ruh ïa ka khubor jingpynshngaiñ bad ka jingkyrshan lang sha ki parabangeit, ki dkhot bad ki nongïalam jong ka Balang kiba la mad ïa kane ka jingjia kaba ktah ïa ka jingngeit Niam jong ki.
Shillong, Nailar 31: Ki nongshet ja sngi na bynta ki khynnah skul kiba pynlong ïa ka jingïakhih da kaba shong sah miet ha khmat ka ophis treikam jong ka MBOSE Shillong, ban dawa na ka sorkar ba kan kyntiew ïa ka bainong shet ja kaba la kynjoh sha ka lai sngi lynter kaba ki la sdang naduh ka 29 tarik ha ka sngi Balang ki la rai ban leit phai ïing noh hadien ba ka sorkar lyngba u Commissioner Secretary u Dr BDR Tiwari bad u Director u Ambrose Ch Marak jong ka tnad pule puthi ka sorkar jylla ki la kular ba na ka liang ka sorkar kan pyrshang ban pynurlong noh shen ïa ka jingdawa kyntiew bainong ïa ki.
Haba kren bad ki lad pathai khubor hadien ba mih na ka jingïalang bad kine ki ar ngut ki heh sorkar u nongai buit ka All Jaintia Midday Meal Workers Union u Bah Khroo L Pariat u la ïathuh ba na ka liang ka sorkar ka la kular ban kyntiew ïa ka bainong jong ki nongshet kaba na ka liang ka sorkar jylla kaba ka ju siew tang 100 tyngka shibnai kan kyntiew sha ka 2000 bad ki nongshet kin ïoh bainong 3 hajar kynthup lang ïa kaba ki ïoh na ka sorkar pdeng.
U la ïathuh ba ha kane ka jingïakynduh na ka liang kine ki ophisar ki la pyntip ba na ka liang ka tnad ruh ka la phah ïa kane ka jingtyrwa naduh ka 5 tarik Naitung bad ïa ka file la phah dha ka tnad pla tyngka bad ka planning ba kan leh ïa kaba donkam.
Shuh shuh u la ïathuh ba na ka liang ka union ki ai por haduh u Naiwieng ïa ka sorkar ban pynurlong ïa ka jingkular kaba ka la ai bad lada kam bat ïa ka kular na ka liang jong ki kin pynlong da ka jingïakhih kaba kham tyngeh.
Haba ïadei bad ka jingdawa ba ka sorkar kan ai noh da ki tyndong lyer u bah Khroo u la ïathuh ba na ka liang ka sorkar kan pyrshang ban thaw ki lad ki lynti namar katkum ki kyndon ka Mid-day meal Scheme kam don satia ka kyndon na bynta ban ai da ki tyndong lyer shet.
U la ïathuh ruh ba na ka liang ka sorkar jylla ka la kular ba kan sa pyrshang shuwa na ki skul ha sor ban ai tyndong lyer shet namar wat ha sor ki dang don ki skul kiba hap shet da ka dieng.
U la ïathuh ruh ba ka jingdawa kaba ki dawa ba ka sorkar kan ai bainong beit ïa ki nongshet ha ki bnai Nohpreh bad Kyllalyngkot na ka liang ka sorkar ka la kren shai ba ka kyndon jong kane ka skhim ka kdew shai ba ka sorkar kan siew tang 10 bnai hynrei wat la katta ruh ka sorkar kan pyrshang ban wad ïa ki lad ki lynti halor kane.
Shillong, Nailar 31 : Ka sorkar jylla ha ka sngi Balang ka la shim ia ka rai ba baroh ki 342 tylli ki longïing kiba sah ha Them-Iewmawlong baroh shi katta kin sa shah pynkynriah noh sha ka quarter jong ka Shillong Municipal Board kaba don ha Bishop Cotton Road.
Ia kane ka rai ka sorkar jylla ka la shim ha ka jingialang kaba long hapdeng u Symbud Myntri Rangbah ka jylla ba dei ruh u Chairman ka High Level Committee Bah Prestone Tynsong bad u Myntri ka tnad Urban Affairs ka sorkar jylla Bah Sniawbhalang Dhar nalor ki ophisar jong ki tnad ba dei peit.
“Hadien ba ngi la bishar lut ïa baroh ki liang, mynta ka sngi ngi la mynjur ïa ka jaka ba la jied da ka Urban Affairs ban pynkynriah noh ïa kito kiba sah ha Iew-Themmawlong sha ka quarter jong ka Shillong Municipal Board kaba don mar pyrshah bad ka quarter jong u Nongïalam ka Liang Pyrshah," ong u Bah Prestone Tynsong haba kren bad ki lad pathai khubor hadien ka jingïalang.
U la ong ruh ba ka bynta kaba ar pat ka long ba kin hap ban tei thymmai biang ïa ki ïingsah namar katkum ka jingkhein ba la ai da ka tnad Urban Affairs lah ban pynrung baroh 342 tylli ki longïing ha katei kajuh ka jaka.
“Kumta halor kane, nga la bthah ïa ka Urban Affairs ban ai lut ki jingtip kiba ïadei bad ki jingdro, ka jinglut bad katno kan poi na ka bynta ban shna ïa kitei ki quarter," u la ong da kaba bynrap pat ba shen un sa khot ïa kren bad ki nongïalam ka Harijan Panchayat Committee.
U Symbud Myntri Rangbah u la ong ruh ban shna ha ka rukom ka flat system kin don ym duna ïa ki 12 tylli ki block ha kajuh ka jaka ha kaba kin sam pat kawei kawei ka unit sha kito ki briew kiba la don kyrteng ha ka thup jong ki 342 tylli ki longïing kumba kdew da ka High Court.
Katkum ka jingong jong u, ka jingtei kaba mynta kam pat long kaba skhem haduh katta katta na ka bynta ban pynrung lut ïa baroh bad kumta la rai ban tei thymmai pat.
“Na kane ka daw nga la bthah ïa ka tnad ba kan pynkhreh ïa ka DPR bad baroh ki jingtip bad hadien kane ka sorkar pat kan sa ïaid shakhmat na ka bynta ki jingtei ha katei ka jaka kaba heh 2.5 akar," u la ong.
Shuh shuh u ong ruh ba ïa katei ka DPR kin sa pyndep la kumno kumno hapoh shibnai lane shibnai shiteng.
Shillong, Nailar 31 : Ka sorkar pdeng ka la pyllait haduh 272 klur tyngka na ka bynta ban pyntyllun beit ryntih ïa ki skul SSA kiba don ha ka jylla, ong u Myntri ka tnad Pule Puthi ka jylla, Bah Lahkmen Rymbui.
“Ha ki 10 sngi mynshwa, ka sorkar jylla ka la mang haduh 272 klur tyngka sha ka sorkar jylla bad ïa kane ka pisa yn sa pynpoi noh myta ka taïew.
Kumta mar ïa ïoh ïa kane ka pisa, ngi lah ban pyllait noh ym tang ar bnai ka tulop ba dang sah jong ki nonghikai SSA hynrei haduh 3-4 bnai ruh," u la ong.
Halor ka jingkylli, u Myntri u la ong ruh ba ka sorkar kam pat shim kano kano ka rai halor ka jingdonkam ban don noh ki lad ki lynti bna pyntikna ba ki nonghikai ki lah ban ïoh ïa ka tulop ha ka por kaba biang.
Ka sorkar ka don eh ka jingthrang hynrei namar ba ka SSA kadei ka skim kaba kyrshan da ka sorkar jylla kumta ngi hap ban ap na ka sorkar pdeng ban ïoh ïa ka pisa," u la ong.
Dang ha ka 21tarik mynta u bnai ki la don haduh kumba 12,541 ngut ki nonghikai hapoh ka lama jong ka MSSASA ki la weng noh ïa ka jingïakhih hadien ba ka sorkar jylla ka la pynbna ba kan pyllait noh ïa ka pisa ba 122 klur tyngka naka bynta ban siew noh ïa ka tulop ba sah teng kaba la poi haduh saw bnai.
U Myntri u ong ba ka tnad pule puthi ka sngewnguh ruh ïa ka tnad Pla tyngka namar ka jingmang pisa na ka Corpus Fund ha u bnai ba la dep.
Tangba u ong pat ba ïa katei ka pisa kin hap ban pynphai noh ha kine ki khyndiat por ban sa wan.
Shillong, Nailur 01 : Ka North Liberty Higher Secondary School, Jowai hynne ka sngi ka la ïohrah ïa ka namlahduh hadien ba ka la lah ba pynliem ïa ka Om Roy HSS ha ka final da 5-4 lyngba ka jingïashut tie breaker hadien ba ki la ïakhaid da 0-0 ha ka jingïakhun ha madan ba 70 minit ha madanheh mini stadium, Mawlai Phudmuri.
Haba phai sha kane ka final ba la pynïalehkai kum shi bynta jong ka jingrakhe dap 25 snem jong ka Christ Church Morning School, Mawlai Syllaikariah ha ka kyllastep bad kyllamiet ym shym don kiba lah ban ïa thep kol bad kut ka jingïakhun da ka jingïakhaid da 0-0 bad ki nongpynïaid ki la pynshut tie breaker beit beit bad ka North Liberty HSS ka la ïohrah ïa ka Trophy bad ka OM Roy ka la wan baar.
Ha kane ka lympung ïakhun ki don baroh 11 tylli ki skul kiba la ïashim bynta.
Ïa ka nam best Discipline Team la ïohrah da ka Mawlai Christian Secondary School, katba ka nam best Player ka la leit sha u Kevin Rymbai bad best Goalkeeper sha u Proficienty Ksih, baroh arngut ki dei na ka skul North Liberty.
Haba ai jingkren shuwa ban sam ïa ki khusnam u bah Teiborlang Pathaw, kum u kongsan u la pynpaw ïa ka jingkmen bad jingsngewtynnad ban don bynta ha kane ka jingrakhe ïa ka jingdap 25 snem ka skul.
U pynpaw ba kane ka skul ka la shakri bad ka la long ka jingkyrkhu bah ïa ka mawlai Konstitwensi.
Shuh shuh u ong ruh ki don bun ki skul mynsngi hynrei ki duna ki skul step hapoh Mawlai bad ka jingïohi jngai ki nongpynïaid ka la pynmyntoi ïa kibym ïoh leit skul mynsngi ba kin ïoh leit ïa kaba mynstep.
Ha ka juh ka por u la kitbok kitrwiang ïa ka skul ba ha ka jingïaid lynti ka jong ka U Blei un nangai bor ïa ki ba kin nanglah ban ai ka jinghikai kaba bha tam ïa ka thaiñ.
U la kren ruh halor ki jingmlien basniew kum u drok bad ka kiad, kumta haba pynlong kum kine ki jingïalehkai kan ïarap ïa ki ba kin lah ban lait bad kiar na kine.
Ïa ka khusnam sha kaba wan baar la sam u Bah Alexander Syiem, President ka Managing Committee, la sam ruh da u Bah Shemphang Basaiamoit bad kiwei kiwei.
Ha kane ka sngi ban pyniphuh iphieng ïa ka final ki khynnah jong kane ka skul ki la pyni ïa ka drill sha ki nongwanpeitkai.
Mawkyrwat, Nailur 01 : Ka Referees Committee (RC) jong ka Mawkyrwat District Sports Association (MDSA) mynta ka sngi ka la ïoh ban rakhe ïa ka sngi ba kyrpang ka ‘Referees Day 2022’ ha kaba ïa kane ki la pynlong hapoh madan Artificial Turf jong ka MDSA, Mawkyrwat South West Khasi Hills District.
U kongsan ha kane ka sngi u dei u bah Damang Synkon, District Sports Officer, South West Khasi Hills District, u bah P.Wanniang, General Secretary ka MDSA kum u Symbud kongsan ryngkat ka jingïadonlang naduh ki nongkitkam jong ka Mawkyrwat District Sports Association (MDSA) bad kiwei de ki ‘riew rangbah.
U bah Damang Synkon, District Sports Officer, South West Khasi Hills District haba kren kum u kongsan ha kane ka sngi ba kyrpang jong ki referees u la ai ki kyntien jingkyrkhu kyrdoh ïa ki Referees, ka Referees Committee bad ïa baroh ki nongkitkam kiba la long ka daw jong ka jingjop ha ki jingïalehkai kynjatbol kiba na ka liang ka ophis ka ju pynlong.
Namarkata, u la ruh ki kyntien jingkitbok ïa ki ba kin nang ïai trei shitom shuh shuh nangne shakhmat khnang ba ka kam ïalehkai ha kane ka distrik kan nang ïai kiew lyngba ka jingdon jong ki referees kiba la pyntbit.
U bah P.Wanniang, General Secretary ka MDSA kum u symbud kongsan ha ka jingkren jong u, u la ai khublei kyrpang ïa ka komiti bad ïa ki referees da kaba ong, “ba ka jingïaid beit ïaid ryntih jong ki jingïalehkai kynjatbol hapoh jong ka Mawkyrwat District Sports Association (MDSA) ka dei namar ka jingdon jong ki referees ha ryngkat ka jingtrei shitom jong ki ban pyntyllun ïa kiba bun ki kam bad ka dei ruh namar ka jingdon jong ki referees kiba tbit ban pynïaid ha ki jingïalehkai.
Ha kane ka sngi la ïoh ka jingkren lyngkot na u bah M.D.Jyrwa uba dei u Secretary barim jong ka Referees Committee uba la ïathuh lyngkot ïa ka jingsdang bad ka jingtreikam jong ka komiti ha ryngkat ki kyntien kyntu kynpham bad jingkyrkhu kyrdoh ïa ka komiti bad ïa baroh ki referees kiba napoh jong ka South West Khasi Hills District.
Ha kajuh hi sngi, la ïoh ruh ka jingpynkup burom ïa ka samla Merrylyne Tongwah kaba dei ka National Referees ba nyngkong eh napoh jong ka South West Khasi Hills District, kumjuh ruh ka jingpynkup burom ïa u bah Ioannis Shangpliang, u bah M.Dapbor Jyrwa bad bah Overland Snaitang kiba long ki Senior Referees bad kiba la long ruh ki nongprat, nongbtin lynti ïa baroh ki referees hapoh jong ka distrik.
La pynphuh pynphieng ïa kane ka sngi ba kyrpang jong ki Referees la ïoh ban pynïalehkai kynjatbol ïa ki Referees pyrshah ïa ki nongkitkam jong ka Mawkyrwat District Sports Association (MDSA).
Mawkyrwat, ‘Nailur, 01: Uwei u khynnah samla u ba dang ha ki karta 15 snem ei hynnin ka janmiet jong ka 31 tarik u ‘Nailar, 2022 u la shim noh ïa la ka jong ka jingim da kaba sdien ïa lade ha u tyllai phasi ha kawei ka shnong ha South West Khasi West Khasi Hills District kaba hap hapoh jong ka Mawkyrwat Police Station.
Katkum ka tyllong khubor ba la ïoh lum lyngba ki bor pulit, la ong ba kane ka jingjia ka la jia ha ka miet jong ka 31 tarik u ‘Nailar, 2022.
Shwa kata, la ïathuh ba une u khynnah samla ynda u la wan phai na skul bad u la jah na ïing naduh ka por 4 ne 5 baje ei ei bad ha kata ka jingjah jong u na ka liang kiba ha ïing ha sem ki la pynlong ka jingleit wad bad dei tat ha ka por shiteng synïa jong kajuh hi ka sngi la lap ïa ka met jong u ba u la sdien ha u tyllai phasi ha kawei ka jaka jong kawei ka shnong.
“Na ka met jong u la lap ruh ïa kawei ka shithi ne ka Suicide Note", ong ki bor pulit.
Shuh shuh la ïathuh ruh ba une u khynnah samla u ba dang pule ha ka klas IX hapoh jong ka Nativity Higher Secondary School, Mawkyrwat.
Halor ka jingïap jong u, kiba ha ïing ha sem ruh kim shym la suba sniew ïano ïano ruh.
Ha kaba ïa dei bad ka Postmortem na ka liang ki bahaïing hasem ki la kyrpad ban pyllait bad ïa ka met jong u la aiti noh ha ki bahaïing ba kin pyndep ïa ka niam ka rukom.
Tang shu poi ka samoi elekshon khamtam san ne hynriew bnai ban poi ka jingthep vote la shu sawa shane shatai ba ka don ka jingsuba bamsap ha ka jingpyntrei ïa ka skim um, skim surok, skim tei jingtei ba harukom kaba bunsien ka pynlong ïa ki paidbah ban shu ngeit beit ba ka don shisha kata ka jingbamsap ha kata ka jingpyntrei.
Hynrei lada kren pat ïa ka jingshisha, kitei baroh ki jingïakren ki shu kut beit tang ha ka suba bad hana ba ka don kum kata kata bad kane ka la nang pur tad haduh ba kan da pynjot thiaw ïa ka burom jong uto u kyrtong ne u nongmihkhmat uba kynduh ïa katei ka kam.
Teng teng lada ïa kren ïa kata ka ishu bamsap, baroh kin ong beit ba dei tang ki nongmihkhmat lane kito ki nongïalam jong ki kyrtong ne MLA bad ruh ki Myntri sorkar ba don ha ka shuki pynban katei kam long satia kumta kumba la mutdur da baroh.
Ha kaba kut dei ban pyrkhat arsien ïano ban kynnoh bad ïano ban kynthoh da kitei ki kyntien.
Ha ka jingshisha hi, katno ngut tam eh kiban sngewthuh ïa ka jingmut jong ka kam bamsap la ka long ha ka jylla ne wat ha ka ri? Bunsien la ju ïohsngew ba ki paidbah na ka por sha ka por ki ju ïakren shaphang kata ka kam bamsap bampong la ka long ha ki shnong ki thaw, ha ki District ne wat ha ka jylla ne ka ri, hynrei bunsien ka jingïakren ka la shu kut tang ha ka lyer bad kim sngewthuh pat ïa ka jingmut ba shisha jong ka kam bamsap.
Haba kren shaphang ka kam bamsap bunsien ruh ka ju mih kata ka jingkynnoh tang ïa ki nongmihkhmat (MLA &MDC) bad ïa ki ophisar sorkar, hynrei haba bishar bniah pat ïa kane ka kam bamsap mynta ka la rung lut ha baroh ki bynta kata naduh ki kam shnong kam thaw, ki kam ing kam sem, kam seng bad kiwei kiwei, kaba la pyntroiñ shisha ïa longbriew manbriew ha ka jylla bad ka thaiñ hi baroh kawei.
Katei ka jingsahdien hi kadei namar ka don ka daw tynrai, kata ka bamsap ha ki bun rukom, da ka pisa, da ki kam, da ki jingïa pyrshah bad kiwei kiwei kiba long thik kum ki thliem kiba kjit bad bam klop ïa ka hok jong u paidbah ba ka sorkar jylla ne sorkar pdeng ka la ju ïarap kyrpang lyngba ki kam pynroi jong u paidbah.
Sngew sangsot ban phai sha ki jaka nongkyndong kiba hap mad tang da ki jingeh suda ha ka jingim kata naduh ka jingduna ki umbam umdih, ki lynti ki synkien, ka koit ka khiah bad kiwei kiwei pat ki kam pynroi ha kaba la ju ïa kynnoh ba dei namar ba don kata ka jingbamsap ïa ka hok u paidbah.
Ha kawei ka bynta, ka jingkren ba sahdien ki kam pynroi ka dei na ka daw ka jingdon jong ka kam bamsap ka long kaba don nongrim, hynrei ban ong pat ba ka dei 100 persen tang na ka daw ka bamsap ka dei ka kam ka bym lah ban pdiang namar bunsien wat ki paidbah ruh ki ngop ha ka kam bamsap ha kaba kim ju pyrkhat ïa lade ba ki bamsap hynrei ki kloi ban kdew pat ïa ki nongmihkmat bad ki ophisar sorkar.
Lah ruh ban kdew shai hangne ba ka kam bamsap mynta ka la rung ha man la uwei pa uwei u briew khamtam ha ka por elekshon ba ki paidbah ki ju biej ïa ki sbai rupa kaba ki ju ïoh tang ha ka shi khyllipmat jong ka por elekshon hynrei ynda la kut katei ka aïom ksiar pat ki ju lynñiar ba duna kane katai kaba dei na ka jingleh bakla khlem da bishar bniah shuwa ban kner ïa ki kti.
Hap ruh ban kynnoh ba ka kam bam sap mynta ka la rung ha man la uwei pa uwei u briew kaba ngim da donkam ban shu kynnoh ne ban pynkitpap tang ïa kiwei bad lada ki paidbah ki sngewthuhshisha ba ka kam bam sap ka ktah ïa ka imlang ka sahlang bad ka roi ka par upaidbah ka la dei ka por ba ki hap ban ïa pyrkhat arsien na ka bynta ban shim ïa ka jingkitkhlieh hynrei ki dei ban pyrkhat ba ïa katei ka kam donkam ban rat dyngkhong shuwa ïa lade shimet bad nangta sa peit ïa kiwei.
Kumba ong ka ktien riewstad, “ wat peit ïa u thngiat kiwei, hynrei peit shuwa ïa u khung….
" bad dei hangta ngin sa lah ban pynduh pyndam bad ban pynduh jait ïa ka kam bamsap bampong ha ka imlang ka sahlang, ha ka ri ka raid bad ha ka jylla bad ka ri hi baroh kawei.
Ym lah ruh ban len ba wat ha kane ka juk jong ka jingbamsap, hynrei dang don pat kiba khuid bad kiba kwah shisha banpynduh jait ïa ka kam bamsap ha kaba la donkam ban ai ruh ban ai ïa kajingïaroh.
Ka jingkylli pat ka dang mih shuh shuh ba la jin ba man la uwei pa uwei u nongshong shnong u khuid ka mynsiem bad u don ïa ka jingïohi jngai na ka bynta ka bha ka miat, ka roi ka par jong ki paidbah, kam don jingeh satia ban pynduh jait ïa ki kam bamsap kiba long ki kruiñ kiba ktah ïa ka kam ïap kam im jong ki paidbah.
Shillong, Nailur 01 : Ka Shillong Referees Society kaba dei ka kynhun jong ki referee ha ka 1 tarik Nailur 2022 ki la rakhe ïa ka sngi jong ki referee ne ka Referee’s Day da kaba pynlong ki prokram bapher bapher ha Nongbah Shillong.
Ha ka por mynstep la pynlong ïa ka jingïalehkai paralok hapdeng ki referee bad ka Shillong Press Club ha madan Third Ground jong ka MFA ha Polo.
La pynlong ruh ka jingpynkhuid ïa ki sawdong sawkun jong ka madan Polo ha kaba ki referee ki la ïashim bynta ban tam ïa ki ñiut ki ñier bad ki plastik.
Ka SRS ka la pynkup burom ruh ïa u Bah R.Rani u referee ba la shongthait noh bad ruh ïa ki katto katne kiba ju ïarap man ka por ïa ka kynhun ha ka liang ka jingïalehkai football.
Ha ka jingïalehkai paralok la wan ban sakhi ruh u Bah Arki Nongrum uba dei u CEO ka Meghalaya Football Association uba la ai ka jingïaroh ïa ki referee kiba dei kiba hakhmat eh ha ka liang ka jingïalehkai football kiba bunsien ki shah kynthoh hynrei khlem ma ki yn ym lah ban pynlong ïa ka jingïalehkai football.
U la ai khublei ruh ïa ka kynhun ki nongthoh khubor kiba ju ïarap bad kyrshan man ka por ban kyntiew ïa ka football bad kiwei kiwei ki jait jingïalehkai.
Ha kaba kut jong ka jingïalehkai la sam ruh ïa ka trophy kaban sah jingkynmaw sha ka Shillong Press Club bad sha ka SRS.Nongstoiñ, Nailur 1: Uwei u samla ba la tip kyrteng kum u Phrangsngi Mawlieh 26 snem ka karta, na ka shnong Missei Porthyrnang kaba hap ha Mawshynrut Block, u la jah rngai na la ïing naduh ka arphew saw tarik u bnai Nailar bad um pat wan phai ïing haduh mynta.
U bah Bonifast Tyrsa u kpa jong utei u samla haba ïakren bad u nongthoh khubor mynta ka sngi, u la ïathuh ba hadien ba utei u khun jong u, u la jah na ïing ki la leit wad kylleng kylleng ryngkat ki paitbah shnong.
Hynrei kim shym la lap satia kumta dei ha ka 26 tarik ki la leit ban pyntip sha ki pulit ha Riangdo Police Station.
U la ïathuh ruh ba ki pulit ka Riangdo ki la trei shitom bha ban wad jingtip, hynrei haduh mynta kim pat lap satia haei u don.
Nalor kata u la ïathuh ruh ba ki la ïoh jingtip ba utei u khun jong u, u la poi ha Nongstoiñ bad ki don ki briew kiba la ïakynduh ïa u.
Hynrei hadien katto katne por u la phet noh bad haba kiba haïing ki la wan poi ha Nongstoiñ, kitei ki briew ki la ong ba u la phet noh.
Kumta ki la pyrshang ban wad ïa u kylleng kylleng, hynrei haduh mynta ka sngi kim pat lap satia.
U bah Bonifast u la kyntu ïa kino kino kiba lap ne ïakynduh ïa u, kin sngewbha ban pyntip ha u da kaba phone ha une u number 9863375228.
Nongstoiñ, Nailur 1: Ha kawei ka jingiia kaba dang shen kata ha ka miet jong ka sngi Hat Majai jong kane ka taïew kaba 30 tarik u Nailar, kawei ka samla na kawei ka shnong ha West Khasi Hills kaba la buhrieh noh ïa ka kyrteng, ka la leit sha ka jingkhawai dap snem ïa ka jingkhlad noh jong u bahaïing ha kawei ka shnong, hynrei kam shym la wan poi sha ïing haduh ka por shiphew baje mynmiet.
Na ka liang ki bahaïing ki la pyntip sha ki rangbah shnong bad ki nongshong shnong ki la ïa mih ban leit wad ïa ka hynrei kim shym la lap satia.
Hadien katto katne por, uwei u briew ia uba la kynnoh ruh ba u dei u samla jong kane ka khynnah samla u la pyntip ha ki baha ïing ba u la ïohi ba lai ngut ki samla shynrang bym pat pynpaw kyrteng ki la patan jubor ïa katei ka samla sha khlaw.
Ki bahaïng ryngkat ki paitbah shnong mar ïa ïoh jingtip ki la leit phah wan ïa ki hakhmat ka Dorbar bad ha ka jingtohkit bniah, ki la ïathuh ba ha ka miet 30 tarik hadien ba ki la wan phai na ka jingkhawai dap snem, katei ka samla ka la leit on lynti ïa u paralok jong ka bad la synran lang da u samla jong ka.
Ha ka por ba ki wan phai uwei uba donkti u la wan ap lypa ha shiteng lynti bad u la patan jubor ïa katei ka samla sha khlaw bad u la leh beijot, katba u arngut kiba don lang ki la phet noh na katei ka jaka.
La kynnoh ruh ba utei u jong katei ka kynthei u la leh beijot ïa ka la bunsien ha ki taïew bad ki bnai ba ladep.
Hadien ba ki rangbah shnong ki la dep tohkit ki la leit ban aiti noh ha ki Pulit bad ïa ka mokutduma la register ha ka Mawshynrut PS C/NO 15(08)2022U/S 341IPC R/W SEC.3(a)/4 POCSO Act bad ki Pulit ki dang pynlong ia ka jingtohkit ïa kitei ki runar ka dang ïaid shakhmat.
Halor kane ka jingjia ki paidbah nongshong shnong ki la pynrem jur ia ki runar kiba donkti ban leh ia kane ka kam kaba pynsuhjer bad kaba pynrit mynsiem ia ki samla kynthei ha ka shnong ka thaw naba kane ka jingjia ka dei ruh kaba la jia ha ka por bym poi pyrkhat.
Ki paidbah ki la dawa ia ki bor jong ka aiñ ba ki dei ban pynshitom da kaba tyngeh ia kiba donkti bad ban pynshitom ia ki katkum ki kyndon jong ka aiñ khnang ba kan long ka jingsneng ia kiwei pat.
Nongstoiñ, Nailur, 1: U Deputy Commissioner ka West Khasi Hills u la pyntip ba ka Ministry of Jal Shakti Department of Water Resources, River Department & Ganga Rejuvenation kan ai khusnam ïa kino kino seng, ki briew bad kynhun briew kiba la noh synñiang, ha kaba ïadei bad ka jingpynneh pynsah bad pynkhuid ïa ki um ki wah bad kiba dei hok ban ïoh ïa kane ka khusnam.
Kino kino kiba kwah ban ithuh ïa ki kam jong ki ki lah ban submit ïa ki application online, lyngba ka Rashtriya Puraskar Portal ha ka Website www.
awards.
com bad ïa ki jingtip ba kham bniah lah ban ïoh na ka ophis jong u Deputy Commissioner, Nongstoiñ.
Kane ka jingpynbna jong ka ophis u Deputy Commissioner ka long ban pynshlur ïa ki paidbah hapoh ka District ba kin ri bad sumar ia ki khlaw ki btap bad ba ki ri bad sumar ia ki tyllong um na ka bynta ka jingmyntoi ki pateng ban sa wan.
Khliehriat Nailur 01:Ka kynhun jong ki nongkhaiï kiba hapoh ka shatri jong ka East Jaiñtia Mineral Supplier Export-Import Association ba la lam khmat da u President u bah Wanshwa Nongtdu, mynta ka sngi ka la pdiang burom ïa u bah G.Warjri uba la wan shimti ïa ka kam kum u Additional Deputy Commissioner jong ka East Jaiñtia Hills District, ïa ka jingpdiang burom la leh ka ka kamra ophis jong u ha ophis jong u Deputy Commissioner ha Khliehriat.
Kumba long mynta ka East Jaiñtia Hills District ka la ïoh ar ngut ki ADC ba kynthup u bah Jonathan Shylla bad u bah G.Warjri kiba dei ki MCS.Na ka liang katei ka Association, ka la kyrpad ïa utei u heh sorkar, u bah G.Warjri ba un ïaleh shitom ban ïarap ban nang ïai pynkiew shuh shuh ïa ka district kaba hapoh ka jingpeit bad jingiatreilang jong u Deputy Commissioner u Abhilash Banarwal, IAS, khnang ba ka East Jaiñtia Hills District kan long ka district ka ba kiew shaphrang ha ki bynta ba pher ba pher, kiba long na ka bynta ka jingbit jingbiang jong ki paidbah jong ka district.
Ha kajuh ka por, la ong ruh ba na ka liang ka Association ka long la kloi ban ai ka jingkyrshan bad jingiatreilang bad ki heh sorkar jong ka district bad ka ai ruh ka jingkhublei kitbok kitrwiang ïa u bah G.Warjri ba un nang lah ban trei kham bha ïa ki kam hapoh kane ka district.
Ka EJMSEIA, ka kynmaw ieid ïa u bah G.Warjri namar ba une u heh sorkar u dei uba la trei teng ha East Jaiñtia Hills District myn ha ki snem kiba la leit ha kaba ha u snem 2015 u la wan ban long kum u Block Development Officer jong ka Saipung C&RD Block bad mynta pat u la wan ban long kum u ADC hapoh kane ka district.
Nongstoiñ, Nailur 1: Ki saw tylli ba kynthup ïa ka shnong Shiliangrynñiaw, Tlon, Umshynrut bad Umjajew ki dei ki shnong ba ki paitbah ki im da ka rep ka riang bad u sohñiamtra soh jew, sohpieng, sohphan, ki jhur ki jhep bad kiwei kiwei ki dei ki mar rep kiba kongsan.
Nalor kata lada poi ha kitei ki shnong naduh u bnai Nohprah haduh Rymphang, ki bri soh ki stem hur bad phyrnai khrek, namar ki soh ki la ih bha bad kitei ki shnong ki dei kiba shalan soh ñiamtra ha baroh ki ïew ki hat jong ka West Khasi Hills nalor ba ki nongdie kiba shong harud ka surok bah Shillong-Tura naduh Mawruksoiñ, Thiepjaphlang haduh lad Tumtum, ki dei kaba la pyndap soh na kitei ki shnong.
Ka long pat kaba lyngngoh ba haduh mynta ka surok kaba ki kali kiba leit sha kitei ki shnong, ka dei ka surok ba la shna da ka MNREGS kaba kitei ki VEC jong kitei ki saw tylli ki shnong ki pynïasnoh lang.
Hynrei ha ka por lyiur pat namar ba ka dei ka surok khyndew ka jingsniew namar ka ngam bad ka ktieh kat haduh ba ki kali ki ba lah ban ïaid ki dei tang ki Mahindra pickup four wheel bad ki trok.
U Paieit N.Puweiñ riew rangbah katei ka thaiñ haba ïakren bad u nongthoh khubor mynta ka sngi, u la ong ba ki paitbah nongshong shnong katei ka thaiñ, ki la shem jingeh haduh katta katta ha ka leit ka wan.
Hynrei kim lah ban leh ei ei namar ka sorkar bad u nongmihkhmat, kim shym la kheiñ ba ki nongshong shnong jong katei ka thaiñ ki dei ki briew, hynrei ki kheiñ ba ki dei tang ki shrieh ki tngaw.
Kitei ki rangbah ki la ong ruh ba naduh ki snem ba la dep, ki la leit ban ïakynduh ïa u bah Gigur Myrthong MLA ka thaiñ bad ki la kyrpad ïa u ba un ïarap ban phah moramot ïa katei ka surok ha kaba u la kular, hynrei haduh mynta um pat leh ei ei ruh em.
Ki la ong ba teng teng haba sahkut ki kali ha shiteng lynti, ki hap ban sahmiet ha khlaw namar ban leit da ka kjat ruh kim lah namar ka jingdum ka miet.
Teng teng haba sahkut kali ki dang poi ha shnong haduh ar bad lai baje mynstep, hynrei ki hap ban shah beit wat ha kitei ki jingeh ruh.
Ha kajuh ka por ki la ong ba haba don ki ba pang ba shitom lada kit da ki kali ruh ha ka jaka ba ka jingpang kan kham jem, ka nang kham jur shuh shuh namar ka jinglynthem bad ka jingkyrthat jong ki kali ha ki jaka ba kim lah kiew na ka ktieh ba ki slip, kumta ki hap ban kit da u briew haduh ban da poi ha surok bah.
Ki la kyntu ïa ka sorkar ba kan phai khmat lem sha katei ka thaiñ, ym ban shu kheiñ ïa ki nongshong shnong kum ki shrieh ki tngaw, namar ha ki por elekshon ma ki ruh ki dei ki nongthep vote kumba long kiwei pat ki nongshong shnong ha kiwei ki jaka.
Nongstoiñ, Nailur, 1: Ka ophis jong u Block Development Officer ka Nongstoiñ C&RD Block lyngba u Cluster Coordinator u Bah C.C Diengngan, ha ka sngi palei u la leit ban thaw bad pynskhem ïa ki 11 tylli ki Self Help Group (SHG) hapoh ka shnong Mawlaisyiem, kaba dei ka jaka khappud hapdeng ka jylla Meghalaya bad Assam.
Kitei ki 11 tylli ki kynhun SHG ki dei beit kyrpang tang na ka bynta ki kynthei.
Na ka liang jong kitei ki dkhot SHG, ki la pynpaw ba lyngba ka jingthaw ïa kine ki kynhun, ki buh jingkyrmen ba kin nang lah ban kyntiew ïa ka rukom im jong ki ha ki nongkyndong.
Khamtam ban kyntiew ïa ka rep ka riang, namar ba baroh ki nongshong shnong ha katei ka dong ka thaiñ ki ju im tang lyngba ka rep ka riang bad ka ri jingri.
La ïathuh ruh ba na ka liang u Cluster Coordinator u bah C.C Diengngan, u la pynshlur ïa ki longkmie ba kin mih shakhmat, ban long ki nongkitkam bad ki dkhot ha ki SHG.Namar na ka liang jong ka sorkar ruh ka don ïa ka thong ban ïarap bad ban kyntiew ïa ka rukom im ki longkmie ha ki nongkyndong lyngba kitei ki SHG.U la ong ba hadien ba kine ki SHG ki la treikam bha, yn sa shna ïa ka ïing ne ka ophis jong ka Village Organization (VO) ïa ka ba ki SHG ki lah ban pyndonkam ha kano kano ka por ba donkam.
Na ka liang ka ophis kan sa pynïoh ruh ïa ka jingïarap sha kitei ki kynhun ba kin pyntyllun shakhmat ïa ka kam jong ki.
Ha katei ka sngi ba thaw ïa kitei ki SHG la ïadonlang ruh ki nongïalam shnong, ki riew rangbah, ki nongtrei napoh ka Block ophis bad kiwei kiwei.
Nongpoh, Nailur 01: Ki nongïalam ka Federation of Khasi Jaiñtia and Garo People (FKJGP) North Khasi Hills District haka sngi Balang kila hiar sha ka thaiñ Byrnihat naka bynta ban pynskhem ïaki nongkitkam ba thymmai jong ka Shakhoikuna Circle jong u snem 2022-25 hadien bala kut ka samoi treikam jong ki nongkitkam barim ban pynkhlaiñ ïaka jingtreikam jong ka seng khamtam haki jaka khappud jong ka jylla.
Ha katei ka jingpynskhem ïaki nongkitkam ba thymmai ka Byrnihat Circle la wan ban don lang da u Bah Lui Lyngdoh President, North Khasi Hill District, Lumlang Mawnai Senior Vice President, Shanlang Diengdoh General Secretary, North Khasi Hill District, Gabriel Sunn Education Secretary North Khasi Hill District bad ïa ka jingïalang ha katei ka sngi la pyniaid da u samla Noah Khongstid Assistant Secretary haka jingdonlang u Bah Henry Nongrum Rangbah Shnong.
Ki nongkitkam ba thymmai jong ka FKJGP Shakhoikuna Circle naka bynta ka samoi treikam jong u snem 2022-25 ki kynthup ïa u Khil Maring, kum u president, u Gilbert Maring, vice president, Moris Nongshli, General Secretary, u Khraw Sylliang, Organizing Secretary lem bad kiwei kiwei ki nongkitkam.
Haba kren ha katei ka sngi naka liang u Bah Lui Lyngdoh President hadien ka jingpynskhem u la pynpaw ka jingsngewkmen ba ka mynsiem ieid ri haki khun samla ka dang rhem katba dangmih ki sngi, bad kum ka seng ka dang don ka jingangnud ban dang pyniar bad pynkhlaiñ ïaka jingtreikam sha man la ki jaka khamtam ki khappud ba ki dkhot kin long kiba peitngor.
U la kyntu ruh ïa kitei ki nongkitkam ba thymmai ha katei ka sngi ba kin long ki shipai kiba don ka jingkitkhlieh naka bynta ka jaitbynriew, ban long ki nuksa sha ka imlang ka sahlang bad khamtam ban ai ka jingshakhri kaba bha tam sha katei ka thaiñ.
Nongpoh, Nailur 01: Shibynta ban rakhe ïaka jingdap 75 snem jong ka ri India, ki shipai ïada khappud Border Security Force (BSF) mynta ka sngi kila pynlong da ka rally thuk thuk ban pyrta halor ka jingma u drok bad ban rat diengkhong ïaki kam sniew kam smeh bad ki kam tuh kam thiem.
Ïa katei ka rally la sdang naduh Mawpat BSF Shillong bala plie da u Dr.Lajja Ram Bishnoi DGP ka jylla Meghalaya kum u kongsan haka jingdonlang u Inderjit Singh Rana IG BSF Meghalaya Frontier, bad kitei ki nongñiah thuk thuk kin leit ruh shaduh nongbah Delhi haka jing jngai kumba 2729 km bala thmu ban pyndep hapoh 16 sngi.
Ïakitei ki nongñiah thuk thuk la pdiang ruh ha Nongpoh Indoor Stadium mynta ka sngi da ki bor district haka jingdonlang u SP ka Ri-Bhoi u Giri Prasad, u Bah MB Tongper Additional Deputy Commissioner, hakaba u GS Dhaliwal u la long kum u kongsan haka jingdonlang u Sanjay Sharma Commandant ka 172 Battalion BSF Shillong, bad kiwei kiwei.
Naka liang ki shipai ha katei ka sngi kila pyni nam ruh ïaki tiar ïaleh, ki jingleh yoga, ki phlim lyngkot jong ki shipai BSF ban pyni kumno ka jingtreikam jong ki BSF bad ruh haka jingïaleh ban rat dieng bad tem ïaki kam tuh kam thiem bad khamtam ka jingkynrei jong u drok kaba la ktah shibun ïaka imlang ka sahlang bad ki khun samla.
Haba kren ha katei ka sngi kum u kongsan naka liang u GS Dhaliwal u la pynpaw ba ka thong jong katei ka rally ka long ban pynphriang ïaka khubor halor ka jingkynrei bad ka jingma jong u drok, ki kam sniew kam smeh naka bynta ban wanrah ka jingkylla haki khun samla khamtam ban pynrung ïaka mynsiem ieid ri khlem da kheiñ ne ñiew shilliang ïano ïano.
U la ong ruh ba kum ki shipai BSF kila leh shibun ki kam ban tehlakam bad ban tem ïaki kam sniew kam smeh ha kaba kila ioh ban kem bad kurup naka por shaka por ïai drok, ki jingkhaii tuh bad beaiñ bad kiwei kiwei da kaba ai mynsiem ruh ïaki khun samla ba kin rung shaka kam shipai BSF naka bynta ban long ki nongïada ïaka ri.
Ha katei ka sngi naka liang kitei ki nongñiah thuk thuk kila pyni nam ruh ïaka sap ñiah thuk thuk ha surok bah National Highway ha Nongpoh.
Shillong, Nailur : U MLA ka Mawlai u Bah PT Sawkmie hynnin ka sngi Palei u pynbna ïa ka skhim na ka bynta ban shna ïa ki surok ha Mawlai kaba kot sha ka T.6 klur duna.
Na kane ka T.6 klur duna kaba dei ka skhim jong ka PWD, T.3 klur u bah PT Sawkmie u la pynbna na ka bynta ban tap slep pynkylla surok ïa ka nala kaba ïaid lyngba ïa Block A B bad C ha Mawlai Nongpdeng kaban ïarap bha ban pynbeit ïa ka jingeh kaba ki paidbah ki ju mad haba pang ba shitom bad na ka bynta ki kali kit um.
T.70 lak na ka bynta ban shna ïa ka surok ha Block 3 Mawlai Umjaiur, hapoh T.1 klur na ka bynta ka surok kaba don ha Mawlai Nonglum bad T.1 klur tam na ka bynta ban tap slep ia ka nala kaban lah ban ïaid ar tylli ki kali ha Mawlai Phudmuri.
U bah PT Sawkmie u la pynbna ïa kine ki skhim ha ka jingdon ryngkat u Excutive Engineer ka PWD, u bah C Kharmudai, ki rangbah shnong, bah P.Khongsit jong ka Mawlai Nongpdeng, bah K.Khriam ka Umjaiur, ha Mawlai Nonglum la don u assistant rangbah shnong bad secretary, katba ha Phudmuri la don lang u acting rangbah shnong bah S.Khongkliam bad secretary shnong bad kiwei kiwei paidbah jong ki saw tylli ki shnong.
“Nga wan ban jngoh ïa kine ki jaka ban pyntip ba ngin sdang noh ban shna ïa kine ki surok, kaba ki paidbah jong kine ki saw tylli ki shnong ki donkam eh," ong u bah PT Sawkmie haba kren sha ki nongthoh khubor.
U la bynrap, “Ngin shna ba ki kali kit um bad kumjuh ki trok 407 kin lait na ka bynta kiba tei ïing thymmai ha Nongpdeng.
"Haba kren ha Umjaiur u pynpaw ba kin leh shuwa ïa ka surok bad ia ki nala yn sa nangleh hadien.
U pynpaw ruh ba ha ka taïew ban wan kin ai laiñ noh bad shen ruh kin sa shna noh ïa kine ki surok.
Haba ai jingkren na ka liang u rangbah shnong Mawlai Nongpdeng, bah P Khongsit, na u jong ka Mawlai Umjaiur u bah K.Khriam, na u assistant rangbah shnong ka Nonglum bad na u bah S.Khongkliam ka Phudmuri ki la pynpaw ba kane ka sngi sahkynmaw na ka bynta jong ki, hadien da ki phew snem ka jingangnud jong ki shnong ka la urlong mynta.
Ha kajuh ka por ki la ai khublei bad pynpaw ïa ka jingsngewnguh ha kaba ïa dei bad kine ki surok ba u MLA u la shimkhia ban buddien haduh ba kan da urlong.
Ha kane ka sngi la ïoh ruh ïa ka jingkren na u excutive engineer ka PWD uba la pynthikna ïa kine ki skhim ba la pynbna da u MLA bah PT Sawkmie bad u la pynpaw ruh ba shen kin sa pyntrei noh ruh ïa kine ki surok.
Nalor kata u la kren shai ba kine ki surok ki dei jong ki paidbah, ym jong ka tnad PWD bad u kyrpad ïa ki paidbah ba kin ïatrei ryngkat bad ki nongshna bad ban ïai shah lang, khnang ba ki jingshna ki long kiba ïaid beit ïaid ryntih.
Shillong, Nailur 01 : Ka UDP Shillong City Youth Wing hynin ka sngi ka la pynthymmai ïa ki nongkitkam jong ka na ka bynta ka samoi treikam 2023 – 2025 ha kaba la jied ïa u Bah Richard Syiemlieh na ka Shillong West Constituency ban ïalam ïa ka kynhun kum u President.
Katkum ka kyrwoh na u Bah Augusten Blah la ong ba ha katei ka jingïalang la jied ruh ïa u Bah Alex Lynser na Mawlai kum u Working President, nangta u Bah Desmond K Mawlong na Nongthymmai constituency kum u Genenral Secretary, Bah Kersuk Cajee na Nongthymmai kum u Chief Youth Organiser.
Jowai 01 Nailur : Kum ka dak ka jingpynrem bad jingpyrshah jur ïa ki runar kiba pyniap dusmon ïa ki ar ngut ki nongñiah kali torist kiba na ri lum Jaiñtia, ka All Jaiñtia Commercial Vehicle Association (AJCVA), ha ryngkat ka jingïasnoh kti lang ki sengbhalang na ri lum Jaiñtia, ka Synjuk ki Waheh Shnong Jowai lem bad kiba ha ïing hasem jong ki nongñiah kali kamai kiba shah pyniap mynta ka sngi ki la pynlong da ka rally bad ka ïaid paidbah ha sor bah Jowai.
Ia ka jingïaid paidbah la sdang naduh jan ka Wah Gate najan ïewmusiang Jowai shaduh lad Kiang Nangbah Government College, Jowai.
Ki nongkren kiba la ai jingkren ha kane ka jingïalang ki la pynsawa ïa ka sur jong u paidbah bad ong ba ki bor jong ka aiñ ki dei ban shu rai pynrem bad shu phasi noh ïa ki runar kiba la ïoh kem kiba donkti ha kaba pyniap dusmon ïa ki ar ngut ki nongñiah kaliU President jong ka AJCVA, u bah Paila Kordor Lyngkot, u la ban jur ïaki bor jong ka aiñ ba ki dei ban pynshitom ïa kine ki runar kat kum ka kam runar ba shyrkhei jong ki bad ba ym dei satia ban ai janmin ne pyllait ïa ki, hynrei dei ban shu rai pynrem ïa ki shi syndon da kaba sdien phasi ne set along shyrta ka jingim jong ki, lym kumta kum kine ki jingjia ba buh jingsyier ïa ka im lang ka sahlang kin nangjur shuh shuh hapoh kane ka thaiñ bad ka ri baroh kawei.
La ong ruh ba lada don kino kino kiba haiïng ha sem ne ki paralok jong ki, kiba donkti ban bah jamin, ïa kum kine ruh dei ban kynnoh lang ba ki dei kiba donkti ha kajuh kaba kum kane ka kam runar, ka sur na ki nongkren ka mih bad dawa ïa ki bor sorkar ne ki bor jong ka aiñ ba da lei lei ruh ym dei shuh ban ai jamin ïa kitei ki runar ba la iohkem.
Kum ban shu phai dien biang, u (L) Damehipay Papeng u ba na ka shnong Khongshnong uba shongkha ha shnong Mhmyntdu WJHD, u la jah rngai naduh ka 10.08.2022 bad la lap ïa ka met iap jong u ha ka 24.08.2022, na ka jaka khlaw kaba harud ka surok Jowai Bypass, katba ïa ka met jong u (L) Fullmoon Kharsahnoh uba na ka shnong Larnai WJHD, uba kamai torist taxi na Jowai- Shillong uba la jah rngai ha ka 16.08.2022 la lap ïa ka met jong u ha katei ka juh hi ka sngi na Mynkre East Jaiñtia Hills District, na ka jaka khlaw kaba don hajan Amrit Cement.
Kane ka jingjia shisha ka la pynpar niangkhriat ïa ka im lang ka sah lang baroh kawei bad da ka jingtrei shitom ki bor pulit jong ka East bad West Jaiñtia Hills District, la ïoh ban kem noh saw ngut kiba donkti ha kaba pyniap dusmon ïa kitei ki nongñiah kali, kat haduh mynta kiba la shah kem bad ngat ha ki kyndon ka aiñ ki kynthup u I Love You Talang uba dei ruh u runar ba radbah jong ka kynhun, u Sampher Ksoo, u Tell-me Pyrtuh u bala tip ruh kum u Bormi bad u Ramesh Dkhar, kine mynta ki don ha kti jong ka aiñ bad ka jingtohkit ïa ki ka dang ïaid.
Kiba la ai jingkren ha ka jingïalang ki kynthup ruh u General Secretary jong ka AHPUF u bah Chandame Sungoh, u President Synjuk Waheh Shnong Jowai, u bah Alan Niangti, u General Secretary Jaiñtia Students Union, u bah Treior Suchen, kiba ha ïing kiba na ka liang u (L) Damehipaya Papeng bad kiba na ka liang u (L) Fullmoon Kharsahoh bad kiwei kiwei.
Shillong, Nailur, 01: Ki shnat treikam bapher bapher jong ka National People’s Party (NPP) ki la kynmaw burom ïa ka lyngkhuh sngi kha kaba 75 snem jong u (L) Purno A.Sangma bad pynkynmaw ruh ïa u synñiang u bynhei ba u la noh sha u sup u thiar jong ki riewlum rit paid jong ka ri.
Ha Tura, u National President ka NPP u Conrad K.Sangma ryngkat bad ka MP ka Lok Sabha ka Agatha K.Sangma ki la buh syntiew ha u lum jingtep ba la tep ïa u Purno A.Sangma.
Hadien kane, la pynlong sa ïa ka jingïalang kynmaw burom ha District Auditorium, Tura ha kaba ki nongkren ki la pynkynmaw ïa ka jingïakynduh kam marmet bad u Purno bad ha kaba ki la ñiew tang ruh ïa ki kam ba u la leh kum u nongïalam uba la rilum Garo ka la sei.
La ot ruh ïa u cake da u Conrad Sangma lem bad ki nongïalam jong ka NPP.Haba kren ha kane ka jingïalang, u Conrad K Sangma u la ong ba ki matti bad ki kam jong u PA Sangma kin ïai im shi rta.
U la ong ruh ba u P.A Sangma u la buh hakmat eh ban aiti ïa la ka jingim ban shakri na ka bynta ka bha ka miat jong ki paidbah.
U la ïathuh ruh ba u PA Sangma u dei u nongseng ïa ka party NPP na ka bynta ban plie lad ïa ki paidbah ka thaiñ Shatei Lammihngi bad ïa kiwei pat ki jaidbynriew riewlum ha ka ri ban pynsawa ïa ka sur jong ki.
Une u nongïalam ba hakhlieh duh ka NPP u la ong ruh ba ki jingïohi jngai jong u Purno Sangma ka la urlong haba ka NPP ka la long ka National Party na kane ka thaiñ Shatei Lammihngi bad kaba long ruh ka sur jong kane ka thaiñ.
U la bynrap shuh shuh da kaba ong, “ïa u Purno Sanmga yn ïai sah kynmaw ïa ka jinglong ba shisur bad ka jingjemnud.
U PA Sangma u dei uba wanrah ïa ka jingïatylli hapdeng ki riewlum.
"Haba pynpaw ba u P A Sangma u dei u nongïalam uba la ai mynsiem bha, u Conrad u la ong, “u PA Sangma u dei tang u khunswet na ka shnong rit uba la poi sha ka kyrdan nongmihkmat ka Parliament kum u nongsaiñdur jong ka thaiñ Shatei Lammihngi.
Kiba bun kin kynmaw ïa u kum u nongïalam uba la wanrah ïa kiba bun ki mat jong ka thaiñ Shatei Lammihngi bad uba la long ruh ka sur jong ki riewlum ritpaid ha ka ri.
".
Mawkyrwat, Jymmang 27: U Superintendent of Police jong ka South West Khasi Hills District Mawkyrwat u la pyntip paidbah ba katkum ka jingtip ba u ïoh na ki nongshong shnong jong ka shnong Umbar, South West Khasi Hills District ba ha ka 24 tarik u Jymmang, 2022 ba la lap ïa kawei ka met ïap jong u shynrang briew kaba pyut na ka wah kaba don ha katei ka shnong.
Ha ka tyllong khubor na u Superintendent of Police jong ka South West Khasi Hills District, bah B.J.Laloo, MPS u la ong ba une u briew uba ïap u phong ïa ka patlun jeans kaba blue bad ka T-shirt rong ïong bad u la don ha ki rta kumba 30 – 35 snem.
Ïa kane ka met ïap kaba la pyut la rah noh sha Ranikor CHC kaba hap hapoh ka Ranikor C&RD Block ban leh ïa kaba donkam bad ïa kane ka met ïap la buh ha ka jaka buh met ïap jong katei ka jaka sumar khnang ba kiba ha ïing kin ïoh ban wan kam.
Nongstoiñ, Jymmang 27: Ka Don Bosco Lakeshore School Banglapluh kaba don ha ka thaiñ Mawshynrut West Khasi Hills District, kum shi bynta ban pynproh shuh shuh ïa ki jingmut jingpyrkhat jong ki khynnah skul, hynne ka sngi ka la plie paidbah ïa kawei na ki tnad ai jinghikai kaba khampher ïa ki khynnah katei ka skul ïa kaba la tip kum ki Clubs.
Ïa katei ka jingïalang la wan ban plie paidbah da u bah Gigur Myrthong MLA/MDC ka Mawshynrut konstitwensi, ha ryngkat ka jingïadonlang u Principal jong katei ka skul u Phadar Sebastian Tirkey SBD, u Phadar Pyndeilang Khongkhiad Vice Principal, u Brodar Reynold Kurbah Headmaster bad kiwei kiwei.
Kitei ki club ki don haduh 6 jait ha la kajong ka jong ka kynhun kaba kynthup ïa ka Students Council, Dance Club, English Club, Science Club, Art and Craft club bad ka Scouts and Guide club.
La ong ba lyngba kitei ki club kan long ka kabu ïa ki kynnnah kiba don sap bapher bapher.
Lada dei ha ki jingshad yn hikai ban pyntbit shuh shuh, ïa ki khynnah ba nang ban shna jingshna yn hikai ban pyntbit shuh shuh bad kumta ter ter, ha la ki sap ki phong kaba ki khynnah skul ki don.
Yn pynsan pynheh ïa ki ha kitei ki sap bapher bapher, khnang ba kan long ruh kum kawei na ki lad kamai ha ka ïoh ka kot jong ki khynnah ynda ki la jam sha ka jinglong rangbah.
Ha kane ka sngi, ki khynnah skul jong katei ka skul ki la pynshit pynshngaiñ shuh shuh ïa katei ka jingïalang paidbah da ki jingrwai jingshad bad ki jingriam bapher bapher ha ka jingïalang ha Don Bosco Hall Christ King Riangdo.
Mawkywat, Jymmang 27: Ka Lok Janshakti Party (LJP) ha ka 14 tarik u Jymmang, 2022 ha Mawkyrwat ka la pynlong ïa ka jingïalang ban lum ban lang ïa ki nongkyrshan jong ka party ha ryngkat ki dkhot jong ka ban ïa pyrkhat ban pynkhlaiñ ïa ki jingtreikam bad la pynlong ïa kane ha Circuit House Mawkyrwat, South West Khasi Hills District.
Ka daw kaba la pynlong na ka State President jong ka (R) Lok Janshakti Party (LJP), Meghalaya ban hiar ban pynlong ka jingïalang ba kyrpang ka long hadien ba ka la dep ban pynduh shipor ïa ka District Committee jong ka South West Khasi Hills District namar ki katto katne ki daw jong ka jingbym lah shuh ban treikam ki nongkitkam kiba rim.
Ha kane ka jingïalang ka la don ka jingïatai kaba sani bha bad ka jingïa jingmut kumno ban khie im biang ïa kane ka party, kumta hadien katto katne por ba la dep ban ïa kren la rai ban pynkhie im biang ïa ka District Committee jong ka South West Khasi Hills District Committee lem bad ki 19 ki nongkitkam ha kaba ïa kane ka komiti yn lam khmat da u bah Shongdorlang Nongsiej u ba long ha ka kajuh ka por kum u President ba thymmai jong ka Lok Janshakti Party (LJP).
Halor kane ka bynta, na ka liang ka State President ka la ai ka jingkitbok kitrwiang na ka bynta kane ka komiti kaba thymmai ba kan sa lah ban pyntyllun ïa kiba bun ki kam ha ryngkat da ka jingïatreilang lem bad ka jingïasngewthuh jingmut ha kiba bun ki bynta.
Ki nongkitkam ba thymmai jong ka South West Khasi Hills District Committee, Lok Janshakti Party (LJP) ki long President u Shongdorlang Nongsiej, Vice President u Silvestar Buhphang, Chief General Secretary u Naphang Nongsiej, General Secretary u Reynddson Lyngdoh, Secretary kong Kialanty Marweiñ, Assistant Secretary u Nongjop Thongni, Treasurer u Khrawbor Syiemlieh bad kynthup de ïa ki 12 ki dkhot.
Kane ka long katkum ka tyllong khubor na u Dinesh Kumar Gupta, Chief General Secretary, (R) LJP, Meghalaya, Shillong.
Nongpoh, Jymmang 27: Ka riam ka beit ka ktien ka thylliej ka rwai ka siaw ka put ka tem ki jingdeng jingkup ka ïaid ka ieng ki jing leh jing kam kine ki dei ki shi bynta jong ka riti dustur kolshor (culture) tynrai la jong kano kano ka jait bynriew bad ka jaitbyn riew kaba la duh noh ïala ka jong ka dustur tynrai kata ka dei ka jait bynriew kaba la iap.
Ki long shwa man shwa jong ngi ki la seng la buh ïaka riti dustur kolshor na ka bynta jong ngi ki long dien ki man dien ba ngin nang pyn janai shuh shuh ïa ka deiti dustur tynrai la jong.
Hynrei sngew sih ba ha kine ki sngi jong ngi mynta bun ngi la klet noh ïa ka tynrai la jong bad ngi sngew tynnad ban bud tynneng ïa ka kolshor jong ki wei pat ki jait bynriew ki nongwei ki poi ei shi sngi kiba wan sha ka ne ka jylla ba ieid jongngi kiba wanrah da ka dustur jong ki.
Ngi shah pyn thame ha ki wei pat ki jait bynriew ngi sngew leh rain ban pyni ban pynpaw ïala ka jong ka kolshor tynrai la jong kata ka long naduh ka ktien ka thylliej ka rwai ka siaw ka put ka tem ki jingdeng jingkup bad kumta ter ter.
Kane ka long kaba bakla haduh katta katta bad lada ngin klet noh ïa ka tynrai la jong sa tang katno ka jait bynriew jong ngi kan sa duh noh lada ngim niew kor shuh ïaka.
Lada ngi hi ngin klet noh ïa ka tynrai la jong bad ngim khein kor shuh kan long pynban kum ka jinglehbein ïa ki longshwa manshwa jong ngi kiba la leit noh kiba la seng la buh hangi ka dustur hala ka tynrai.
Kaba sngew sih ka long ba ha kine ki sngi jong ngi mynta bun kiba la nang la stad ban thoh ban pule kim khein kor shuh ïa ka deiti dustur tynrai la jong ngi sngew tynnad pynban ban bud ïa kata kaba ngi ong ha ka ktien nongwei ka ( western culture ) ha ka jingshisha ngi la dei ban nang kham pyn janai kham bha shuh shuh ïaka hynrei ka la nang synjor pynban ka daw ba ngim khein kor shuh ïa ka katba nang mih ki sngi.
Bun ngi sngew thuh bakla ngi sngew bad ngi khein ba kiei kiei kiba la rim ki dei ki bym lar kam shuh bad kiei kiei kiba thymmai ki dei kiba bha tam na ka bynta jongngi.
Ngi khein poh ïala ka jong ka kolshor ngi khein ba kiei kiei kiba la rim ki dei tang jong ki riew rim hyndai ki dei jong ki riew rim ki tymmen ha ki por mynshwa hyndai ym dei shuh ha kine ki sngi ki juh jong ngi mynta.
Dei lyngba ka riti dustur kolshor ba ka jait bynriew jong ngi ka im bad ka neh ka sah ka paw ka burom ka akor, ka im ka long briew ka man briew bad ka sneng ka kraw.
Lyngba ka riti dustur kolshor ba ngi lah ban pyn ïapher bad ithuh hapdeng ki jait bynriew bapher bapher ba don saw dong jongngi kumta ngi donkam ban pyn neh pyn sah ia ka riti ka dustur jong ka ri ka raid jong ngi khamtam eh ka riam ka beit ka ktien ka thylliej ka rwai ka siaw ka put ka tem ki jingdeng jingkup khnang ba ka jait bynriew jong ngi kan im.
Nongstoiñ, Jymmang 27: Ka Joel Gatphoh Memorial Synod Higher Secondary School kaba don ha Nongkynjang West Khasi Hills, mynta ka sngi ka la rakhe ïa ka sngi ba kyrpang jong ki kmie ki kpa ryngkat ka tamasa jong ki jingshad bad jingrwai sur tynrai.
Ïa katei ka jingrakhe la pynlong ha phyllaw jong katei ka skul ha kaba la pynïaid da u Pastor P.B Kharbani u ba dei u Principal jong katei ka skul ha ryngkat ka jingïadon lang jong u Pastor B.S.Dkhar President ka Managing Committee bad ki dkhot jong ka, kiwei pat ki Pastor, ki Tymmen basan, ki nonghikai, ki kmie ki kpa, ki khynnah skul, ki paitbah na ki shnong ba marjan.
Ha kane ka jingrakhe ïa ka sngi ba kyrpang, na ka liang jong ka skul ka la khot ïa u Ma Vincent H.Pala M.P ka Shillong Parliamentary seat kum u kongsan, ha kaba u bah Gabriel Wahlang MDC ka Nongstoiñ Constituency u la wan ban synran lang kum u symbud kongsan.
Ha kane ka sngi la ioh ruh ka jingkren na u Pastor B.S.Dkhar, u Tymmen Basan S.Paliar bad hadien ka jingkren jong ki la ïoh ïa ki jingrwai bad jingshad tynrai na ki khynnah jong ka skul.
Nalor kata la ïoh ïa ka jingkren na u bah Gabriel Wahlang, u ba la ong ba ka sngi ban kynmaw burom ïa ki kmie ki kpa ka dei kaba kordor haduh katta katta.
U la ong ruh ba ki kmie ki kpa wat hapdeng jong ka jingduk jingkyrduh bad ki jingeh ba bun jait ba ki ïakynduh ki len lade na ka bynta ki khun.
U la ong ba ki khun ki dei ki pansngiat jong ki kmie ki kpa bad haba ki khun ki wan shakhmat ha ka jingpule, ki kmie ki kpa ki klet ïa ki jingshitom, ka thait ka jrem haba ki trei shitom ban pynnang pynstad ïa ki khun.
U Ma Pala haba kren kum u kongsan, u la ong ba ki skul ba la seng da ki kynhuh Balang Khristan ha kane ka jylla, ki la long shisha kum ki shlem kiba ai ïa ki jinghikai kiba kordor tam ïa ki khynnah skul, la ka long ha ka jingnang jingstad, ka burom ka akor, bad ka jingim tip briew tip Blei.
U la ong ba ki skul ba la seng da ki Balang ki dei ruh ki skul ba ki khynnah pule ki wan shakhmat duh ha ki Exam bapher bapher.
U la ong ba haduh kine ki sngi ki kmie ki kpa ki kham ïabeh ban phah pule ïa ki khun ha ki skul ba la seng da ki Balang, la ki dei ha ki skul ba la seng da ka KJP Synod ne da ka Balang Katholik.
U la ong ruh ba ka jingrakhe jong ka Joel Gatphoh Memorial Synod Higher Secondary School ïa katei ka sngi kyrpang ryngkat ki jingrwai bad jingshad tynrai, ka la long shisha ka nuksa na ka bynta kiwei pat.
U la ong ruh ba na ka bynta ban kyntiew shuh shuh ïa ka pule puthi ha katei ka thaiñ, un sa ai jingïarap na ka M.P.Skhim lada ka sorkar ka dang mang pisa biang, namar ha kine ki snem ba la dep ka sorkar kam shym la mang pisa shuh na ka bynta ki MP.Hadien ba la pynkut ïa katei ka prokram u Ma Vincent Pala u la leit ban jurip ruh ïa ki jaka ha ka shnong Nongkhlaw, namar ha u snem ban wan ka jingïaseng Samla KJP Synod Sepngi kan long ha katei ka Balang.
Ka jingpynkhreh jong ka Balang Presbyterian Nongkhlaw ban pdiang ïa katei ka Jingïaseng Samla KJP Synod Sepngi, ka la ïaid shait shait ha kine ki sngi bad ha katei ka jingleit jurip u Ma Pala, u la kular ban shimkhia bad ban ïarap katba lah na ka bynta ban pynbit pynbiang ïa ki jingdon kam na ka bynta katei ka jingïaseng.
La ïa don ryngkat bad leit synran ruh da u Pastor B.S Dkhar Executive Secretary Nongkhlaw Presbytery, Pastor GML Mawlot u ba peit ba khmih ïa ka Nongkhlaw Presbytery, ki nongkitkam jong ka Jingïaseng Samla Presbytery, I Tymmenbasan ka Balang Presbyterian Nongkhlaw bad u bah Gabriel Wahlang MDC ka Nongstoiñ Constituency.
Nongstoiñ, Jymmang 27: Ka FKJGP West Khasi Hills District ka la pynkynmaw bïang ban dawa na ka sorkar ïa ki mat kiba kum ka seng ka la ju dawa man la ka por.
Hooid na ka liang ka CEC jong ka seng ka sngew ban ai khublei ïa ka sorkar ba ka lah pynurlong ïa ka GNM Nursing school ha Nongstoiñ, ha kaba ka lah buh memorandum lah ar sien hakhmat u myntri rangbah ka jylla u Conrad sangma, hynrei ka ïai pynkynmaw bad dawa ruh ba in plie noh sa ïa ka Blood Bank ha Civil Hospital Nongstoiñ.
Ka seng ka pynpaw ruh ïa ka jingsngewnguh ïa ka sorkar ba ka lah pyntrei ïa ka surok na Riangdo sha Athiabari bad ruh ïa ka surok na Nongstoiñ sha Rambrai.
Hynrei ki dang don pat ki development ba kane ka sorkar ka hap ban leh bad pyndep kum ka ban pyndep noh ïa ka District Jail, ban sdang noh ïa ka surok na Nongstoiñ sha Maweit bad haduh Nonghyllam Nongjri.
Ha ka CEC ba la shong hynne ka sngi, ka lah buh ruh ka jingdawa ba ka sorkar kan shimkhia ïa ka thaiñ border, ban pynkhlaiñ ïa ki bor pahara ha lynter ki border.
Ban kyntiew noh ïa ki border outpost kiba ha Langpih bad Kyrshai sha ki permanent police out post bad ruh ba kan phai khmat sha ka development ïa ki ophis sorkar kiba don ha khappud kum ki PHC, Veterinary bad ki sub centre.
Ka seng ka la rai ban ïai buddien ïa kine ki issue kiba ka lah sdang naduh ki snem ba lah leit.
Kane ka long katkum ka kyrwoh ba la phah da u Information Secretary FKJGP West Khasi Hills District bah Pynshai Kharbani.
Nongpoh, Jymmang 27: Ka Hynniewtrep Youth Council-Raid Nongtung Circle mynta ka sngi kala phah syndon da ka jingthoh sha u Bah Prestone Tyn-song Symbud Myntri Rang-bah ka jylla ba dei peit ïaka tnad PWD (Roads) halor ka jinglong jingman jong u surok naduh Liar-bang sha Maw lasnai kaba la buh jingeh ïa ki paidbah haka leit ka wan.
Haba phah ïaka kyrwoh naka liang u Bah Hercules Suting President ka HYC Raid Nongtung Circle bad u Bah Shemphang Masha-ring Secretary kila pynpaw ba ki paidbah kila mad jingeh mynta la bun phew snem halor ka jingjot rathai jong u surok naduh Liar-bang shaduh Mawlasnai kaba hap ha Mawhati Con-stituency kaba la ktah ruh ïaka leit ka wan jong ki paidbah naduh ka roi ka par bad khamtam haka pang ka shitom ba wat ki ambulance ruh ki kyntait ban leit sha kitei ki thaiñ namar ka jingsniew jong u surok.
Naka liang ka seng ha katei ka dorkhas bala phah sha u Myntri kala pynpaw ruh ba ka sorkar ka dei ban leh eiei halor katei ka jingeh ki paidbah ban pynioh noh da u surok rong ba paka ban pynsuk ïaki paidbah haka leit ka wan.
Khliehriat jymmang 27: Ka Dorbar Shnong Wapungskur, East Jaiñtia Hills, ka la dawa na ka company shna surok, ka G.R Infra Projects Ltd, ba ka dei ban maramot pynbha bad ruh ban trei pyndep ïa ki bynta ba dang sahteng jong ka surok National Highway – 6, East Jaiñtia Hills District, kaba iaid lyngba na ka shnong Wapungskur.
Ki nongialam jong ka Dorbar Shnong Wapungskur hapoh ka jingialam jong u Waheh Shnong, u bah Deolangki Dkhar, dang myn ha kine ki khyndiat sngi ba la leit, ki la leit ban ïa kynduh ïa ki heh jong ka GR Infra Projects Ltd bad ki la aiti ruh ïa ka dorkhas ha ki heh jong ka G.R.Infra bad lyngba ka dorkhas ruh ki la dawa ban maramot pynbha ruh ïa ki bynta ba shlei um bad ba lang um hapdeng surok, kumjuh ruh ban shna pyndep ïa ki ki nala um (side drains) kiba dangsahteng, ki lynti iaid kjat (footpaths), ki guard wall, ki traffic lights bad traffic signals, lem bad ki rumble strips.
Kat kum ba long mynta, ki don bun ki bynta ha ka surok NH-6 kiba hap hapoh jong ka shnong Wapungskur kiba shait dap um smam hapdeng surok ha ka por lyiur ba jur slap bad ka um ka tuid pathar bad tuid kyrthep ruh wat shaduh ki baranda iïng briew bad sha ki jaka bym dei ban tuid bad kane baroh ka dei na ka daw jong ka jingbym biang ki nala um kiba la dep shna ha katei ka surok bad ruh na ka daw jong ka jingbym shna pyndep lut ïa baroh ki nala wat haduh mynta ruh wat la ïa ka jingsiew bai luksan lah dep pyllait sha ki trai jaka naduh mynno re.
Nongpoh, Jymmang 27: Uwei u nongtrei jaka pynmih lyer oxygen kaba la tip kum ka Byrnihat Oxygen Plant u la duh noh syndon ïala ka jingim hadien bala suba ruh ba u la shah pyniap ha katei ka jaka trei jong u.
Katkum ka khubor naki pulit la ïathuh ba utei u rangbah ba la shah pyniap la tip kyrteng kum u Ramprasad Neogi (50 snem) bad la ioh jingtip ruh ba utei u rangbah u la trei ha katei ka Oxygen Plant la kumba 20 snem hynrei dei haka miet jong ka 26 tarik ba utei u rangbah u la wan ban trei haka por 10 baje eiei mynmiet naka bynta ka duty miet bad rung ruh sha ka kamra ba don ka pump naka bynta ban thoh register, hynrei kaba sngew lyngngoh ka long ba u nongap pahara jong katei ka karkhana u la lap pynban ïaka met iap jong utei u rangbah haka por 11:30 eiei mynmiet u ba la shong halor shuki ryngkat ki dak mynsaw haka khlieh.
Naka liang ki pulit ka Byrnihat kila leit mar mar sha katei ka jaka naka bynta ban pynlong ïaka jingtohkit ba la suba ruh ba utei u rangbah u la shah pyniap bad naka liang ki pulit ki register case bad pynlong ka jingtohkit bad naka liang ki pulit kila rah ruh ïaki paralok ba ïatreilang ha katei ka miet naka bynta ban pynlong ka jingtohkit halor katei ka jingjia.
Khliehriat jymmang 27: Ka jingkieng ( RCC Bridge No 54/1), kaba don hajan ka shnong Shymplong kaba la shah rong noh ha ka um myn ha ka 17 tarik u ïaïong ka dei ka jingkieng kaba don ha ki thaiñ khappud kaba ym pat shym la sdang satia ban pyntrei haduh mynta la don kumba shi bnai tam, ïa katei ka jingkieng ka um kaba lat-lat ka la rong lut ploiñ bad ka la buh jingeh haduh katta katta ïa ki paidbah ka thaiñ, khamtam haba wan lap ka pang ka shitom bad kumjuh ruh ha ka kit ka bah namar ka dei tang kane ka jingkieng kaba pyniasoh ïa kiba bun bah ki shnong ha ki thaiñ khappud ha East Jaiñtia Hills District.
Ki nongshong shnong jong ka shnong Shymplong bad ki shnong ba mar jan ki iathuh ba lada ki donkam bad leit sha Khliehriat, sha Umkiang ki hap ban iaid da ka kjat na kawei ka jingkieng ïaid kjat (Hanging Bridge) kaba don ha ka wah Lukha tat haduh ba kin da poi ha surok national highway ha Sona pyrdi, la ong ruh ba naduh ba julor katei ka jingkieng ym don kali shuh ki ban wan bad leit sha ki shnong khappud kiba dei iaid lyngba na katei ka jingkieng kiba kynthup ka shnong Huroi, Hingaria, Lahaleiñ, Lejri bad kiwei kiwei ki shnong.
Katei ka jingkieng ka shah rong myn ha ka 17 tarik u ïaïong, ha ka jingshisha, ki Engineer jong ka tnat PWD mar mar ha ki sngi ba bud ki la leit ban jurip bad na ka liang ka sorkar ruh ka la rai ba yn sa phah jurip bha shuh shuh ïa katei ka jingkieng ha khappud.
Shillong, Jymmang: Ka Deputy Commissioner (Supply), East Khasi Hills, da kane ka pyntip sha ki nongbam rashon jong ka district ba ïa u khaw rashon u ba hap hapoh ka NFSA bad Non-NFSA kumjuh ïa u atta na ka bynta u bnai Jymmang 2022 la pyllait lyngba ki dukan sam rashon ki jong ki.
ïa u khaw la pyllait ha ka jingthew ka ba 35 kilo shi card ha ka dor T.3/- shi kilo na ka bynta ki ba don ïa ka card AAY, 5 kilo shikhlieh ha ka dor T.3/- shi kilo ki PHH bad 7.215 kilo shi ïing ha ka dor T.12.70/- haduh T.13.00/shi kilo.
ïa u atta yn pyllait ha ka jingthew ka ba 5 kilo shi card ha ki jaka sor bad 3 kilo shi card ha ki thaiñ nongkyndong ha ka dor T.10.50 shi kilo.
Kino kino ki bym sam, ki ba sam duna lane ki ba ai da ka mar ka ba sniew dei ban pyntip sha ka ophis jong ka Deputy Commissioner (Supply), East Kasi Hills District, Shillong.
Jowai, Jymmang 27: U MLA ka Jowai Consti-tuency ma Wailadmiki Shylla ha ka jingkren jong u ha ka sngi plie paidbah ïa ka ‘Renovation of Jowai Water Supply Scheme’ ha Urkhla Khimusniang Jowai ula pynsngew ba u don ka jingangnud ban pyndep noh ïa ka Iawmusiang naduh ka por ba ula jop Election ha ka snem 2018.
Kum u MLA ula wad ki lad ki lynti bad ka lah ban pynïoh ïa ka pisa kaba T.70 lak tam na ka bynta ban siew ïa ka ‘dues’ ka pisa ba dang sah jong u Contractor hynrei hadien bala dep siew ïa kane la sangeh noh ka jingpyn treikam da u Contractor haduh ba la hap ban ujor pyrshah ïa u Contractor da ka mukotduma.
U kyrmen skhem kumba ka sorkar lyngba ka tnad PHE kala jop mynta ka sngi ban pynpoi ïa ka umbam na ka wah Umngot kaba la sah teng la 19 snem kumta u don ka jingkyrmen skhem ba ïa ka Iawmusiang ruh un pyndep noh ïa ka na ka bynta kajingmyntoi jong ki paid bah nongshong shnong na kylleng ka Ri-Lum Jaiñtia.
“Kum u briew uba dang jop shisiem (term) un pyrshang biang ban wan ki lad ki lynti ha kine ki snem ban wan ban wanrah ïa ki skim bapher bapher hapoh ka Consti tuency lada u wan biang ha ka jingjop kum u MLA" ong u ma Wailad.
Ula ong ba ym kwah satia ban pynsngew tang ka ktien hynrei ‘ki kam ki kren kham jam’ ban sdang noh ïa ki project bapher bapher, kum u MLA ym kwah satia haba pyntrei ïa kano kano ka surok kaba neh tang sipor hynrei ha kane ka snem u thrang shisha ban pynshna ïa ki surok lyngba ka jingïarap ka World Bank da kaba leh jania ïa ki surok, khnang ban lait na ka jingduh thiah duh dem ha ki snem ban wan.
Ula pyntip ruh shi bynta ban khring ïa ki nongshangkai pyrthei yn wanrah ruh ïa ka skim ha pung Tnadlaskeiñ bad kumjuh ruh ula pyntip ba ladep mang pisa kumba 20 klur na ka bynta ka ‘Mini Secretariat’ ha Jowai bad ban plie noh ïa ka jaka sumar MCH ha Panaliar.
Nalor kitei ki jingeh kiba ka shnong Wapungskur bad u paidbah ki ïa kynduh ha ka jingiadei bad ka jinglong jingman ka surok, ka shnong Wapungskur, ka la dawa ruh na ki bor ba dei peit ïa ka tei ka surok ban shna ïa ki rumble strips ha ki artylli ki jaka ba donkam bha, kata ha ka lad ban leit sha Step By Step Secondary School Wapung bad ruh sha K.B Memorial Secondary School Wapung, na bynta ka jingbit jingbiang jong ki khynnah skul.
Ka shnong Wapungskur, ka la dawa ruh ba dei ban maramot pynbha ïa ki traffic lights kiba la shu pynieng sah kumto kiba khlem trei kam shuh mynta; ban shna pyndep ïa ki jaka iaid kjat bad ki guard wall na ka bynta ka jingshngaiñ ka iaid ka ieng jong u paidbah.
Ha kajuh ka por ka Dorbar Shnong ka dawa ruh na ka NHAI ba ka dei ban tuklar lem ïa kane ka jingeh kaba ki paidbah ki ïa kynduh ha kaba iadei bad ka jinglong jingman ka surok NH-6 kaba iaid lyngba naka shnong Wapungskur.
Kane ka long kat kum ka kyrwoh ba la pyllait da u Waheh Shnong Wapungskur, u bah Deolangki Dkhar.
Jowai, Jymmang 27: U myntri jong ka sorkar jylla uba dei peit ïa ka tnat Public Health Engineering (PHE) u bah Renikton Lyngdoh Tongkhar mynta ka sngi ula ïoh ban plie ïa ka skim umbam ka sor Jowai ‘Renovation of Jowai Water Supply Scheme’ kaba dei jong ka tnat PHE Electrical Division Jowai kaba pynpoi umbam lyngba ka wah Umngot.
La plie paidbah ïa kane ka jaka tam umbam kaba la sdang pyntreikam naduh ka snem 2003 bad hadien 19 snem ka jingïaid lynti la lah ban pynurlong bad plie ïa ka mynta ka sngi 27 tarik u Jymmang, 2022 ha ka jingïalang ba la pynlong ha ‘Treatment Plant Complex PHE’ Urkhla Khimusniang, Jowai.
Na ka liang u ma Paul Synnah Executive Engineer (PHE) Electrical Division Jowai ha ka jingkren ula kynmaw burom ïa ki 5 ngut ki riew rangbah kiba don bynta ban sdang prad lynti ïa kane ka skim umbam naduh 2003 kata ïa u ma Sing Mulieh Ex.MLA u ma S.K.Sun (EX MLA, Ex Chief Engineer), ki ar ngut ki Waheh Shnong ka Sohmynting u ma T.Pyrtuh bad ma K.Dkhar, kumjuh ïa u bah John Blah (Junior Engineer SDO PHE) kiba la bam kwai ha dwar U Blei.
Ula ïathuh kila don haduh ar tylli ki Company kiba la pyntrei ïa kane ka skim bad ki bym lah ban pyndep ïa kane ka skim na ki daw bym lah ban kiar, hynrei dei lyngba ka snem 2018 ha kaba u ma Wailadmiki Shylla ula long kum u MLA ula la buddien ïa kane ka skim ban pyndep noh ïa ka da kaba aiti ha u bah Carnel Brightstar Kharsyntiew.
Lyngba ka jingtrei shitom jong u MLA la lah ban Sanction pisa biang sa 59,64,000 na ka sor jylla bad ula wad ki lad ki lynti ha ryngkat ka jingïatreilang jong ka tnat PHE bad ka MeECL.Na ka shnong Sohmynting haduh Wah Umngot ka jaka ba don ka Pump um ka don ha ka jingjngai kaba 6.5 kilo miter na u surok Sohmynting Modymmai PWD bad la buh (install) ï ki pump kaba 210 kw kaba lah ban Pump ïa ka um haduh 75 liter shi second, katba ha ka ‘Clear Water Pump House’ kaba don ha Urkhla kala don haduh saw tylli ki mashin, ar tylli na ka bynta ka Zone-1 bad ar tylli jong ka Zone-2.
Lyngba kane ka Renovation of Jowai Water Supply Scheme ka lah ban shna ïa ki 13 tylli ki RCC storage Reservoir bad yn pynpoi umbam sha ki dong bapher bapaher kiba don 9 tylli hapoh ka sor Jowai.
Na ka liang haba ai jingkren kum u kongsan bah R.L Tongkhar ula ong la kumno kumno ki don haduh 42 hajar tam tylli ki longïing kiba ym pat dep sanction pisa ban pynpoi umbam hynrei na ki 5,88,000 ki longïing hapoh ka jylla kumba 5,32, 000 tylli la dep sanction ban pynpoi um haduh tyndong ïing jong ki nngshong shnong lyngba ka skim Jal Jeevan Mission (JJM).
Haka juh ka por ula kyntu ïa ki paidbah ban ai ka jingkyrshan ïa kane ka sorkar kaba la trei shibun kata naduh ka jingpynbeit ïa u pud u sam, ka jingtei ïa ka ïing dorbar kaba thymmai wad hapdeng ka jingeh kaba ïa kynduh na ka jingwan lynshop jong ka khlam Covid-19 ha kine ki ar snem.
Katba u ma sngawbhalang Dhar ha ka jingkren ula pynsngew shaphang ki skim bapher bapher ïa kiba ka sorkar kala leh na ka bynta ka Jowai Constituency, naduh ki lynti ki synkieng, ki surok, bad ka jingpynitynnad ïa ka sor Jowai bad kiwei de.
Ula ong ba ki kam jong u MLA ka Jowai ma Wailadmiki Shylla kila pynduh thiah pynduh dem ïa ki myntri sorkar kiba ula wan ban pynkymmaw ïa ki skim kiba ula buddien bad kumjuh ïa kiba dang thymmai.
Ula pyntip ba ka sorkar kala dep Sanction pisa haduh 26 klur na ka bynta ka ‘Smart Road’ hapoh ka sor Jowai kaba don 33 kilomiter tam kaba long katkum ka juk kaba ïa ryngkat bad kiwei pat ki jylla.
Ïa ka surok Jowai By-Pass tnadlaskeiñ haduh Soomer ka sorkar kmie kala dep sanction haduh 15 klur ban pynshan ïa ka bad ïa ka pung Thadlaskeiñ la dep mang pisa 36 klur shen yn sa buh mawnongrim noh ïa ka bad kumjuh ïa ka Mini Secretary ha Jowai, ong u ma Dhar.
Ula pyntip ruh ba ïa ka ophis jong u Deputy Commissioner ka West Jaiñtia Hills lah ban pynkylla noh sha ka Mall lada donkam namar ka jingkhapniah ka sor Jowai.
Shillong, Jymmang :Shi bynta jong ka jingrakhe ïa ka jingdap 50 snem ka jylla Meghalaya mynta baroh shi snem, bad shi bynta ban ïalap paidbah halor ka jinglong ba la pynkhreh lada jia kano kano ka jingkhynñiuh jumai na ka bynta baroh ki skul ki ba don ha ka jylla, na ka liang ki ophis jong ka tnat Civil Defence and Home Guards Department ki la pynlong ïa ka ‘mock exercise’ ne ka jingai jinghikai ha ka ba ïadei bad ki lad jingïada ha ki district bapher bapher ka jylla naduh kane ka taïew ba la lah.
Hynne ka sngi katei ka tnat sorkar ka la pynlong ïa kane ka prokram aijinghikai halor ki lad jingïada na ki jingkhynñiuh jumai hapoh Chengkom Me’dik Secondary School, Ampati, South West Garo Hills, Duramong Secondary School, Siju, South Garo Hills, Simsa ngre School Williamnagar, East Garo Hills District, Resubelpara Government School, North Garo Hills bad ha Bolchugre Secondary School, Tura , West Garo Hills.
Kumjuh ha ka 20 tarik mynta u bnai ïa kane ka jingai jinghikai halor u jumai la pynlong hapoh Sati Raja School, Umsning, Ri Bhoi District, Lumjingshai Upper Primary School, Domjyrti-Rangmaw, South West Khasi Hills bad ha Sibsing Memorial Government Higher Secondary School,Nongstoiñ, West Khasi Hills District.
Ha kine ki prokram ki nonghikai, ki staff bad ki khynnah skul ki la ïoh pdiang ïa ki jinghikai ba kongsan ha ka ba ïadei bad kumno bad wad bad ban aijingiaïrap, ki jingai jingsumar ba kyrkieh bad kumno ban pynkynriah na ki jaka ki ba shah ktah ha u jumai lane na kiwei kiwei pat ki jingjia shah pynjulor ha ki bor ka mariang.
Kane ka long katkum u kyrwoh lyngba u Public Relations Officer, Directorate of Civil Defence & Home Guards,Meghalaya, Shillong.
Shillong, Jymmang 27: I Kong Amanda Annette Pakynteiñ iba dei ruh i kurim u Myntri ba dei khmih ïa ka tnad Sports ka Sorkar Jylla, Bah Banteidor Lyngdoh, i la ïoh pdiang ïa ka kyrdan Doctor of Philosophy (Ph.
D) ha ka subjek Education na ka skul bah Mahatma Gandhi University, Meghalaya myn ha ka 27 tarik u Jymmang, 2022.
Ka thesis kaba I Kong Amanda i la pyndep ka dei halor ka phang ba la ai kyrteng ‘History and development of free school system with particular reference to a free school situated in Shillong, Meghalaya’ hapoh ka jingkhmih u Dr.Dinesh Baishya.
I kong Amanda i dei ruh i nonghikai ha ka Seiñ Jaiñtia Morning School, Shillong.
Shillong, Jymmang, 27: U Myntri ka Koit ka Khiah u James PK Sangma uba peit mynshwa ïa ka tnat Sam Bording u la pynpaw ka jingsngewshngaiñ naba ka jingtohkit jong u Justice RN Mishra ba la shongthait halor ka jingkynnoh bamsap hapoh ka Meghalaya Energy Corporation Limited (MeECL) ka pynpaw ba kam don satia kano kano ka jyrsieh bamsap kumba la kynnoh.
Ka Independent Inquiry Committee ba la khlieh da u Justice RN Mishra ba la shongthait ka la pynlong ïa ka jingtohkit halor ka jingthied ïa ki tiar ki tiar, ka jingduhnong jong ka MeECL lane ka AT&C Losses, ka jingpyntreikam ïa ka Saubhagya Scheme bad ka Human Resources Management.
“Ngam dei shuh u Myntri uba peit ïa ka tnat Sam Bording bad ngam lah ban ïohi ïa ka kaiphod tohkit watla ïa ka kaiphod tohkit ladep aiti sha ka Sorkar," ong u James Sangma ha ka jingïakren bad ki lad pathai khubor.
“Ngan ym lah ban tip tad haduh ba ngan da ïohi ïa ka kaiphod tohkit.
Ngi la bud ryntih ïa baroh ki kyndon bad kam don satia kano kano ka jingleh bakla bad lada u Myntri Rangbah u ladep ong ba kam don eiei ha ka kaiphod tohkit ngi hap ban shu ngeit ïa kata ba ka kaiphod tohkit kam lap eiei namarba ïa ka jingtohkit la khlieh da u Nongbishar ba la shongthait," u la ong.
Halor ka jingkynnoh jong u Nongïalam ka Liang Pyrshah u Dr.Mukul Sangma, u James u la kynthoh kylla da kaba ong, “u Nongïalam ka Liang Pyrshah haba u ïoh kabu ban kren u kren ïa kaba ladep bad ngam don eiei ong.
"“Mynta ka jingtohkit ka ladep bad lada kam dei satia kaba pynhun ïa u ruh kam mut ba u hap ban tip lut nadong shadong ïa ki kyndon tohkit (term of reference)," la kynthoh u James.
“Balei ym kdew naduh kaba sdang ïa ki kyndon tohkit (term of reference).
Namarkata, nga thrai u (Dr.Mukul Sangma) dei ban pdiang ïa kaei kaba kaiphod tohkit ka la pynpaw namarba kan kynthoh pyrshah ïa ka kaiphod tohkit ka long thik kumba kynthoh pyrshah ïa u briew uba la shah bynshet ban khlieh ïa ka jingtohkit," la ong shuh shuh u James Sanmga.
Shillong, Jymmang 27: U Myntri Rangbah ka Jylla Conrad Kongkal Sangma hynne ka sngi thohdieng ula ong ba ki Nongïalam ka Bharatiya Janata Party (BJP) na Delhi kim pat phah satia ïa kano kano ka shithi ba pynpaw ïa ka jing donkam ban iatai hakhmat u paidbah bad ban tohkit CBI ïa ki jingkynnoh bamsap ha Jylla.
“Ym pat don mano mano ruh ba thoh sha nga.
Ka High Command ne Nongïalam na Delhi kim pat phah satia ïa kano kano ka shithi ba ïadei bad kane" ong u Conrad haba ïakren bad ki lad pathai khubor haba kylli halor ka jingkop u MDC ka BJP na Tura Bernard N Marak ban iatai hakhmat u paidbah ïa ki kam bamsap bad ka jingdonkam ban thung ïa ka jingtohkit CBI ha ki jyrsieh bapher bapher bala kyndang da ka BJP.Une u MDC ula ong ruh “U CM uba thung, u CM uba weng bad ngi long kiba la khreh ïa kano kano ka jingialeh.
Ka pisa bad ka bor kam dei kaba kut ha ka kam saiñ hima sima hynrei dei ki Nongïalam kiba biang".
Haba kyntait ban kynthoh ïa ki jingkynnoh ba bun bala sei madan da un eu MDC ba marwei ka BJP, u Conrad ula ong “Ngan nym ïoh treikam satia lada nga hap shong ban jubab ïa kum kine ki jingkynnoh".
U Myntri Rangbah ula ong ruh ba ka shong ha ki Nongïalam ka BJP ba kin leh eiei pyrshah ïala ki jong ki Dkhot bad ba ym don eiei ruh ban ong ïa kaei ka sienjam ba ki dei ban shim.
Haba pynpaw ba dei ki Nongïalam ka BJP na Delhi kiba rai ban kyrshan ïa ka Sorkar Meghalaya Democratic Alliance (MDA), u Conrad ula ong “Tad lada ki Nongïalam na Delhi ki bthah ïa nga ban leh ïa kane…leh ïa kata, kane ka long da kumwei pat.
Hynrei nga sngew ba u riew shimet un kynnoh bad un ujor ka dei ka kam jong u bad ngam don eiei ban ong ïa kata".
Dang shen, u National Vice President ka NPP bad Symbud Myntri Rangbah ka Jylla Bah Prestone Tynsong ula ther tyngeh ïa ka BJP halor ka jingleh arsap da kaba ïaid ïalap pyrshah ïa ka sorkar MDA lyngba ki social media wat la ka dei kaba iadonlang ha ka sorkar.
Shillong, Jymmang 27: Ka Jylla mynta kadon sa lai ngut ki briew iba dang pang Covid-19 ne ki active case bad kine ki dei na East Khasi Hills DistrictHa kine ki arphew saw kynta bala leit noh,iwei i briew ila iabit thymmai ïa ka jingpang bad iwei ila ïoh pat ïa ka jingkoit.
Ka jingdon jong kiba ïap haduh mynta kala kot 1593 ngut.
Haduh 93824 ngut ki briew kila ïabit ïa kane ka jingpang ha kine ki laisnem mynta hynrei haduh 92228 ngut kila ïoh pat ïa ka jingkoit.
Shillong, Jymmang, 27: Kum ka jingpynkhreh ïa ka elekshon sha ka Ingdorbar Thawaiñ ha u snem 2023, ka BJP Meghalaya State Unit ka la pynkha ïa ka shnat treikam jong ki samla ha North Shillong Constituency.
Ha kane ka sngi la sakhi lang da u State President ka BJYM u Bah Krison Langstang bad u General Secretary u Bah S.Lyngdoh.
Da ki phew ngut ki samla ki la ïashim bynta ha kane ka jingïalang ba la pynskhem ïa ka Adhoc Body da kaba thung President ïa u Bah Daniel Diengdoh bad General Secretary ïa u Bah Everlastman Shangdiar bad kynthup 25 ngut ki dkhot.
Kane ka jingïalang ka la shim ïa ka rai ban pynthikna ba u kyrtong jong ka BJP na North Shillong Constituency un ïoh ïa ka jingjop khnang ban wanrah ïa ka roi ka par hapoh ka constituency bad ha ka jylla baroh kawei.
Ka Meghalaya Heritage Authority ka dei ka Shlem Iktiar Tyngkai Rikynti ka ba dei ban khmih ïa ka dor janai pura jong ki snap ka deiriti salonsar ha ka jylla.
Hynrei ka rukom bhah kam ha ka tnat sorkar jylla ka long lymbiang ha ba ka jingsngewthuh jong ki kher ki mer ka sorkar jylla ka long ka ba mala.
Ha ba la tohkit na ki khlieh korbar kam ha ka sorkar la sngewthuh ba ka khim ka rukom bate kam ha kane ka liang bad la pynsnoh madei mata khlem tipthuh ïa ka jingmut ba pura jong kata ka Shlem Iktiar Tyngkai Rikynti.
La ïathuh ba ha nongbah la aiti ha ka tnat Roisor ne Korbar Sor na ka bynta ban pyntreikam ïa kata ka Shlem ka ba phalang ba ka rikynti ka thew tang ïa ki dulir barim (archival documents), ki motteinam (monument) bad paki dulan hyndai (ancient building) ki ba dei ki rikynti ba kynthup kham bun tang ïa ki dulir barim, ki motteinam bad paki dulan jong ka Sorkar Bilat bad ki nongkynti (property) jong ki phareng ha ka por ba ki dang synshar tehmraw (colonial regime) ha kane ka thaiñ.
Katba sha ki thaiñ nongkyndong pat la bynshet ha ka tnat Mattithaw bad Deiriti (Arts and Culture) namar ba la kynthup ïa ki snap ka deiriti kum ki martynrai naduh ki tiarthma (traditional weapons), ki tiartemsur (traditional musical instruments), ki tiartrei (traditional implements), ki nongkynti kordor (artifacts) ki nongra mynnor (antiques) kum ki klong ki skaw, diengshat diengkheiñ, ki mawbynna mawknor, ki mawbah mawshyieng, ki kor shongthait bad kumta ter ter.
Kane ka rukom buhti ïa ki nongkynti jong ka mynnor ki kdew tang ïa kiei kiei ki mar ki mata, ki tiar ki tar, ki jingshna bad ki matti ba paw tylli met (tangible) ki ba lah ban twad ne tba da ka kti bad ba lah ban ïohi da ki khmat.
Ha kane ka rukom ym don kano kano ka bhah ban kynthup ñiewkor ïa kiei kiei ki ba ym lah ban ïohi ne sngew (intangible) kum ki sur phawar, ka ktien ba kren lane kino kino ki syrwet jong ka deiriti tynrai kum ka stadtip stadmaïan mynnor (folk science and technology) sur ïawbei, ki parom ki paju, rukom duwai phirat, ka ktien ne ka nia ha ka khan ka bishar, ka kñia ka khriam bad kumta ter ter.
Halor kane ka nongrim la sngew dei ban pyrshang tyngkai bad kynshew kum ïa kita ki rikynti ba kordor bad ba kynsai jong ki paidbynriew ha ri Khasi shityllup.
Ha kane ka jingpyrshang ka don ka bynta ba la ujor bad bynñiaw da ki ba bun ba lang ha ka imlang sahlang shaphang ka jinglong jingman jong ka ktien Khasi.
Ki don ki ba syntan ban kam ba ka ktien Khasi ka dang kyrduh bad don ruh ki ba duriap ha la ka tynrai ba ki kam ba ka ktien Khasi ka pahuh.
Ha ka pakhuh markynti jong kine ki rukom pyrkhat la sngew dei ban don ka byrshem ban longpdeng ka saiñjabieng saiñjanor halor ki matti jong ki longshwa manshwa ki ba ïai san ïai mer na ka por sha ka por bad ki ba dang deidur deisur haduh kane ka juk thymmai ba mynta.
La donkam ka phangma (vision) ka ba shai bad ba sngur shynna (clarity) na ka bynta ban thew ïa ka thong ha ka sohpdung jong ka lawei ba ai jingkyrmen na ka bynta ban san ban mer, ban kiew irat bad rasong ka daw jong ka ktien Khasi.
Na ka por sha ka por ka la ju don ka mirnia, ka tainia, ka thirnia, ka tyrko ha ki lympung bad jylli bapher bapher ha ka ba bunsien la mih ka teinia ka seinia, ka pyninia, ka kynthoh, ka tapnia, ka khyllie nia, ka wohnia, ka wohdong bad hateng hateng ka peiñ kyntien, ka sam kyntien, ka synñiang kyntien na kylleng ki thaiñ ha ryngkat ka syllok ka kyntu kynpham na ka bynta ban tei ïa ka bor sngewthuh halor ka ktien Khasi.
Na kata ka daw la thaw bad shna na ki thymmei ktien tynrai ban pynmih da ki ktien thymmai na ka shikyntien lane da ka ba synrop lang ha ba ym don ka lad ka lynti ban paw ne tip ïa kano kano ka ktien ka ba kit jingmut katkum ka jingdawa jong ka kyntien.
Ha kane ka jingpyrshang la mih katto katne ki sengnia ki ba la pynpaw katkum ka jingsngewkhia ïa la ka ktien kmie, ka ktien Khasi.
Ki don ki jingpynsngew ki ba pyrkhing bad ki don ki jingpynsngew ki ba kylluid.
Lada pyrkhing than eh ruh ka jynjar ban pynkhieim ïa ka ktien bad lada kylluid than eh ruh ka lah ban lyngkar ka ktien; kumta donkam u sawar ban da dok bad ban thew ban woh sani bha khnang ba kiei kiei baroh kin long ki ba janai pura bad ba kynsai paka.
Barabor ka la don ka jingkam ba don ki ktien Khasi ki ba la shim kylliang na ki ktien ba marjan bad marjngai lyngba ki ryta khamtam da kito ki stadphrang na ki salonsari; katba ki don ruh ki riew shemphang ki ba la snah ha ka pule dangle bad ki ba tip dah ïa la ka ktien tynrai ki ba pyrkhat da khongpong ban kam ba kiwei ki paidbynriew na sawdong pud ki lah ban shim kylliang na ka ktien Khasi.
Ban ïa tapnia halor kane ka phang ba mano ba shim nangno kan ym lam sha kano kano ka mihjubab (result) ban pynskhem katkum ba la pynksan.
Kumta ïa kiei kiei baroh ki ba la neh ha ka ba pyndonkam ha ka ktien kyllum Khasi, lehse ai ba kin neh khamtam lada ki lah longdoh longsnam ha ka kren ka khana, ha ka thoh ka tar bad ha ka pule dangle.
Ki nuksa halor kane lehse lah ban ñiewtang kum ki ktien tarik, dusmon, pudina, salad, bhindi, tin, pin, almari, shamoit, pela, peris, khulom, kot, sia, ben, dawai, bitor, klat, sikret, synduk, khalki, brut, plok, dro, karai, tupia, sing, spel, klat, dot, kudam, lynten, ketli, skul, sorkar, taksi, phutbol bad kumta ter ter.
Ki don ruh ki ktien ba dang dei ban tih bniah bad pynskhem la ki dei ba shim ne ba ai kylliang kum ka ktien hok, pop, sotti, suk, dorbar, kurat, khanshi bad kumta ter ter.
Shillong, Jymmang 27: U Myntri Rangbah ka jylla u Conrad K Sangma uba dei u National President ka NPP bad kumjuh ruh u bah Kitborlang Nongrem President jong ka National People’s Youth (NPYF) mynta ka sngi ki la pynshai ba ka National People,s Party (NPP) kala dep ïoh ïa ka jingbit na ka ophis jong ka MUDA ban shna ïa ka ophis jong ka party bad kumjuh ïa ka shithi bym don jingujor na ka ophis jong ka Deputy Commissioner ka East Khasi Hills District haba ïadei bad ka jingtei ïa ka ophis.
Kumta ki jingkynnoh jongka Congress ki long kiba ym don nongrim satia.
Haba kren sha ki lad pathai khubor u Myntri Rangbah ula ong “Ngi la dep ïoh jingbit da ki kot ki sla na ka MUDA naduh u 22 tarik Nohprah 2020 bad dei hadien kane ba ngi sa sdang ban tei ïa ka ophis.
Kumta ki jingkynnoh jong ka Congress ki long ki bym don nongrim haei haei ruh namar baroh ki kot ki sla ba dei ban ïoh la dep ïoh".
U la ong kiba kum kine ki jingkynnoh ki long tang ki jingthmu ban shu pynjah burom khlem nongrim da ka Liang Pyrshah.
“Namar dei hadien ba ngi la dep ïoh ïa ka jingbit ha ka 22 tarik Nohprah 2020 ba ngi sa shah ban sdang ïa ka kam bad hadien kata ym don jingthoh shuh ba wan na ka MUDA sha ka NPP.Kumjuh ruh na ka liang u President ka National People Youth Front (NPYF) mynta ka sngi Thohdieng u la dawa ïa ki nongïalam jong ka Meghalaya Pradesh Youth Congress (MPYC) ban panmap mardor halor ka jingkynnoh ba ka National People’s Party (NPP) ka la shna ïa ka ophis treikam ha Bivar Road, Polo, Shillong khlem da ïoh ïa ka jingmynjur na ka Meghalaya Urban Development Authority (MUDA).
U State President jong ka NPYF u Bah Kitboklang Nongrem ha ka jingïakren bad ki lad pathai khubor u la sei da ka dulir kaba pynshisha ba ka MUDA ka la ai jingbit ban shna ïa ka ophis treikam jong ka NPP naduh ka 22 tarik u bnai Nohprah, 2020 bad ïa ka No Objection Certificate (NoC) ban shna ïa ka ophis treikam na ka ophis jong ka Deputy Commisioner ka East Khasi Hills District kaba la ïoh ha ka 26 tarik u bnai Kyllalyngkot, 2021.
“Ka NPP ka don lut ïa ki kot ki sla ba ngi ïoh na ka MUDA bad na ka ophis jong ka Deputy Commisioner bad kine ki ar tylli ki kot ki dei kiba ngi la pynshisha," u la ong.
U la kynnoh ruh ba ki nongïalam jong ka MPYC ki la shu ïalam bakla ïa u paidbah bad ong ruh ba ka jingkynnoh ka dei tang ka jinglong khyllung khynnah kaba khlem don ïa ki jingshisha.
“Nga pynrem jur ïa kum kine ki jingkren kiba ïalam bakla ïa ki nongshong shnong jong ka jylla," la ong shuh shuh u Bah Nongrem.
U la maham ruh ba lada ki nongïalam jong ka Meghalaya Pradesh Youth Congress kim lah ban panmap hapoh khyndiat sngi hynrei lym kumta ka NPP kam banse ban ïaid shakhmat ban leh da kaba tyngeh.
“Lada kim lah ban panmap, na ka liang jong ka party kan ym shong kli kti halor kane," u la ong bad bynrap ruh ba ka jingkynnoh ruh ka dei kaba la shu kynnoh lamler khlem nongrim.
Shillong, Jymmang 27: Khyndiat kynta hadien ba la saphriang ka video ba la rung da ki trai dukan ia ki arngut ki khynnah ba kiba la tuh jingbam na kawei ka dukan ha Shillong, ki paidbah jong ka nongbah Shillong, ki la kiew bitar lep halor ka jingleh kine ki trai dukan ban ring video por ba kylli jingkylli ia kine ki khynnah arngut.
Ki paidbah ki la pynpaw lyngba ki Social Media ba ki bor ba dei peit ia ki khynnah kum ka Child Protection Commission, ka Child Line bad kumjuh ruh ki Pulit ba kim dei ban aili ia kine ki trai dukan lane ia kino kino kiba pynsaphriang ia ka video jong kine ki khynnah.
“Nga lyngngoh ba ha kum kane ka juk shai dang don ki briew kiba leh dum, bad ki bym tip ba ka don ka ain kaba pyrkhing kumno ban iada ia ki khynnah", la ong iwei i longkmie lyngba ka Social Media.
Ym shym la ioh jingtip la ki kynhun ba dei peit ban iada ia ki khynnah ki la iohi ne lap ne em ia kane ka video, kaba la buh ia ka jylla Meghalaya ha ka jinglehrain hakhmat ka ri India.
Shillong, Jymmang 27: Ka Mawlai Constituency Progressive Forum (MCPF) kala kut jingmut ban nang trei shitom katba lah ha ka ban lah pynjop biang ïa u MLA ba mynta Bah Process T Sawkmie ha ka elekshon MLA 2023 na Mawlai Constituency.
Kum shibynta ban pynkhreh ïa ka elekshon, ka MCPF kala ïakynduh lang hynne ka janmiet ban iasyllok halor ki rukom treikam ki ban nang pynkhlaiñ ïa ka jingïoh jingkyrshan u Bah Process na ki paid nongshong shnong jong ka Constituency baroh kawei.
Ki Nongïalam ka MCPF bad ki Nongkitkam baroh kila kut jingmut ban trei shitom ha kaban pynthikna ïa ka jing wan phai biang u Bah PT Sawkmie kum u MLA ka Mawlai bad ruh ban ïoh ïa ka jingjop kaba don burom ha kane ka elekshon ban wan.
Haba kren ha ka jingïalang, u Bah Process ula pynpaw ïa ka jingsngewnguh ïa ki Nongkitkam ka MCPF bad ïa ki paidbah kiba la ailad ïa u ban long u Nongmihkhmat ïa ka Mawlai la bun samoi la ka long kum u MLA ne MDC.“Kaei kaba nga long mynta ka dei namar jong phi ki paidbah.
Phi la pynkup bor bad tynrong ha nga ïa ka kam ban ai ka jingshakri.
Namar kata, Nga bad ka Ïing jong nga, ngi la iarai ban ai ka jingshakri kaba bha bad ba janai tam ïa ki nongshongshnong ka Mawlai bad ban kyntiew ïa ka Shnong Mawlai ha baroh ki liang".
“Kum u Nongmihkhmat nga la pyrshang ban trei miet la bad sngi, nga la pyrshang ban leit rung manla ka sngi sha ki shnong ki thaw bad ïakynduh ïa ki paidbah kiba donkam ïa ka jingshakri jong nga.
Ngam ju klet ba dei ki paidbah kiba pynjop ïa nga" ula bynrap.
Haba pynpaw ba kum u MLA um ju don satia ïa ka jingsngew ban ñiew shiliang ne thew ïa ki briew ki bym kyr shan ïa u, u ne u MLA ula ong “ Ka jingkhang jong nga ka long kaba plie ïa baroh ki nong Mawlai kam pher la phi kyrshan ne em ïa nga ha ka elekshon.
Nga long MLA ym tang jong kiba kyrshan hynrei ïa baroh ki Nongshongshnong ka Mawlai Constituency".
U Bah Process ula kyntu ïa ki Nongkitkam ka MCPF ban nang iatrei shitom ha kane ka elekshon ban wan khnang ba ryngkat lang, yn lah ban kyntiew ïa ka Mawlai Constituency ha baroh ki liang.
Shillong, Jymmang, 27: Ka Hynñiewtrep Youths Council (HYC) ha ka sngi Thohdieng ka la dawa ïa ka Sorkar Jylla ban pynbna paidbah ïa ka kaphod tohkit halor ka jingshah siat ïap jong u Bah Cheristerfied Thangkhiew, hadien ba u Nongbishar ba la shongthait u T.Vaiphei u ladep aiti ïa ka kaiphod tohkit sha ka Sorkar Jylla dang ha ka taiew baladep.
Ha ka dorkhas ba la phah sha u Myntri Rangbah ka Jylla u Conrad K.Sangma, ka HYC ka la ong, “ngi la ïohi lyngba ki lad pathai khubor ba ka Enquiry Commission ba ladep thung ban pynlong ïa ka jingtohkit halor ka jingshah siat ïap jong u Bah Cheristerfiled Thangkhiew ka ladep bad ha kajuh ka por ladep aiti ruh ha ka ophis jong phi ban leh ïa kaba donkam katkum ki kyndon jong ka aiñ bad ban shim ïa ka rai katkum ka jingai jingmut jong ka Enquiry commission.
Ngi la ïohi ruh lyngba ki lad pathai khubor ba ka jingtohkit mynta ka dang don hapoh ka jingbishar jong ka Political Department.
"“Ka HYC ka sngew ba ïa kane ka kam ym dei shuh ban dang pynslem shuh shuh.
Namarkata, ngi dawa ba ïa ka kaiphod dei ban aiti sha ki bahaing hasem jong uba la khladnoh bad ba dei ruh ban pyndep kham kloi ïa baroh ki kyndon treikam bad ïa ka kaiphod tohkit dei ban pynbna paidbah," la dawa ka HYC ha ka shithi ba la phah sha u Myntri Rangabh ba la soi da u President u Robert June Kharjahrin bad u General Secretary u Bah Roy Kupar Synrem.
“Ngi ngeit ba ka Enquiry Commission ka la kdew ïa ki kyrteng jong kiba donkti ha kaba pynïap ïa u (Bah Cheristerfielf Thangkiew) bad ban pynshitom ruh ïa baroh kiba donkti ban leh ïa kane ka kam runar bad ba dei ruh ban kem mardor ïa ki lane ban pynngat hapoh ki kyndon aiñ kiba eh bad lada ki dei ki shakri Sorkar (Pulit) dei ban sospon mardor ïa ki na ka kam," la dawa ka Seng.
Ka Seng ka la byrngem ban pynlong da ka jingïakhih pyrshah ïa ka Sorkar lada kam sngap ïa ka jingdawa.
Shillong, Jymmang, 27: U State President jong ka National People Youth Front (NPYF) u Bah Kitboklang Nongrem ha ka Sngi Thohdieng u la pynshai ba ka National People’ss Party (NPP) kam shym la ïoh satia ïa ka shithi khot sngewbha sha ka jingïalang ba la pynlong da ka Khasi Jaiñtia Church Leaders Forum (KJCLF) bad ki nongïalam jong ki Seng Saiñpyrthei bapher bapher kiba don hapoh ka jylla Meghalaya na ka bynta ban ïathir ïatai ha kaba ïadei bad kiba bun ki mat hashwa ba ka jylla Meghalaya kan pynkhreh ban leit sha ka elekshon jong ka Ingdorbar Thawaiñ ka ban sa long ha u snem 2023.
Kane ka jingpynshai ka long hadien ba la mih ka khubor ba dei tang ka NPP ka bym shym la poi sha ka jingïalang ba la pynlong da ka KJCLF ha ka janmiet sngi Palei ha Laitumkhrah, Shillong watla baroh ki nongïalam jong ki seng saiñpyrthei ki la leit ban mihkhmat ha kane ka jingïalang.
U la ong ruh ba u la pyrshang ban kylli na u State President ka NPP u Dr.WR Kharlukhi hynrei na ka liang jong u ruh u la pyntip ba um shym la ïoh pdiang satia ïa kano kano ka shithi kaba wan na ka KJCLF.Ha ka jingïakren bad ki lad pathai khubor u Bah Nongrem u la ong ba kino kino ki jingkhot sngewbha na kino kino ki kynhun ïa ka Party ki dei ban pynpoi ha ka ophis jong u State President ka Party kaba don ha Lachaumiere, Shillong.
Shillong, Jymmang 27 : Ka sorkar kan pyntreikam ïaki aiñ khnang ban khanglad ïaki kam khaïi dewiong beaiñ ha ka jylla bad lada don kino kino kiba lap bad ai ka jingujor sha ka sorkar ka sorkar kan leh da kaba tyngeh, ong u myntri rangbah u Conrad K Sangma.
“ Lada don kino kino kiba lap ïa ki kam khaïi dewiong beaiñ bad ai jingtip mar mar sha ka sorkar ka sorkar kan phah tohkit bad lada lap kan pynsaja kat kum ka aiñ ïa kiba donkti" ong u Myntri Rangbah.
U la ong ba baroh shi katta ïa kino kino ki kam khaïi la pynbiang lut da ki kot ki sla kat kum ka jingdonkam.
Halor ka jingkylli ba ka don ka jingkynnoh ba uwei u briew uba shah kem ha Assam halor ka jingkhaïi dewiong beaiñ uba kyrteng u Balwant Soni u ïadonkti bad ïajan bha bad u myntri ka tnad ka koit ka khiah u James K Sangma, u Myntri Rangbah u la ong ba ka sorkar Assam haduh mynta kam pat ai kano kano ka jingthoh sha ka sorkar Meghalaya halor kata.
“ Ki jingkynnoh kin ïai mih bad ïai jia bad ka long kaei kaei kaba ngam lah ban peiphang bad jubab kawei hadien kawei.
Namar kumba nga la ong ba ka sorkar Assam ka khlem ai jingtip ei ei ruh em halor kane bad na ka liang ka sorkar jylla ka la peitngor ba kino kino kiba ïadei bad ka khaïi pateng ki kot ki sla ki dei beit ban biang" ong u Myntri Rangbah.
Halor ka jingkylli hato ka sorkar kan thung da ka jingtohkit halor kane, u Myntri Rangbah u la ong “ Halor ki jingkynnoh ban thung ïaka jingtohkit dei ban don ki jingshisha ym lah ban thung jingtohkit ha man la ki jingkynnoh kiba ym don nongrim ruh.
Hynrei kumba nga la ong haphi lada don ki jingshisha ka sorkar ka hap ban bishar bad leh kat kum ka aiñ da kaba bthah ruh ïaki bor pulit bad ki bor synshar ba kin shim khia ban tohkit bad bud dien halor kita ki jingkynnoh".
Shillong, Jymmang 27 : Ka sorkar ka la bthah ïa baroh ki tnad treikam jongka ba ki dei ban pyntreikam kloi noh ïa ki jingbthah bad hukum jongka ïing bishar Supreme Court (SC) bad National Green Tribunal (NGT) ha kaba ïadei bad ka kam tih bad khaïi dewiong ha kane ka jylla.
“ Ngi la shim khia bha ïa ane ka kam bad ki tnad treikam mynta ki la pynkhreh ba baroh ki jingbthah bad ki hukum jong kitei ki ïing bishar dei ban pyntreikam noh mardor.
Hooid baroh shi katta ki don kiba la pyntreikam bad ki don pat kiba dang sahteng hynrei mynta la bthah ba dei ban pyntreikam lut ïa baroh": ong u Myntri Rangbah ka jylla u Conrad K Sangma haba kren sha ki lad pathai khubor mynta ka janmiet.
U la kren ïa kane halor ka jingkylli kumno ka sorkar ka leh halor ka kaiphod ba la ai da u Justice BP Katakey hakhmat ka ïing bishar High Court kaba la pynpaw ba ka sorkar ka khlem pyntreikam lut ïa ki hukum bad jingbthah jong ka ïing bishar SC bad NGT ha ka jylla.
U la ong “Ki la don bun kiba pyntreikam bad ki dang don ruh kiba ym lah ban pyntreikam ha ka por bad mynta ngi dang pynkhreh ban pyntreikam lut nadong shadong khamtam ha kaba ïadei bad ki kor ki bor technology".
Ka kaiphod ba 41 slam kaba la ai sha ka ïing bishar ha ka 23.5.2022 ka kdew shai ba lait noh tang ka jingpynbna ïa ka Meghalaya Minerals (Prevention of Illegal Mining, Transportation and Storage) Rules 2022 kata ha ka 24 tarik Lber 2022 ia kiwei ki jingbthah bad hukum ym shym la pyntreikam satia.
ïa u Justice BP Katakey la thung da ka ïing bishar HC hi ban khlieh ïa ka Committee ka ban bud dien la ka sorkar ka pyntreikam hok ne em ïa ki hukum ka SC bad NGT bad hadien ba la ïoh ia ka kaiphod bad lap ba kam don satia ka jingpyntreikam mynta ka la thung ïa u ba un dang long u nongpeitngor bad bud dien ïa kine ki hukum ha kaba ka sorkar kan hap ban bei lut nadong shadong ïa ki jinglut jingsep na ka bynta jongu.
Shillong, Jymmang, 27: U Lamphang jong ka Ingdorbar Thawaiñ ka Jylla u Bah Metbah Lyngdoh u la pynpaw ïa ka jingsngewkhia halor ka jingkyrduh doktor ha kane ka Jylla Meghalaya watla u la pynpaw ba haduh mynta ki don haduh 600 ngut ki doktor kiba shakri ha kylleng ki jaka ai jingsumar jong ka Jylla.
Ïa kane u Bah Metbah u la pynpaw ha ka 22nd Scientific Conference cum General Body Meeting jong ka Meghalaya Medical Services Association (MMSA) ha ka sngi Thohdieng kaba la long ha State Convention Center.
Ka phang rakhe jong kane ka sngi ka long, “Medical Professionals: Health and Wellness.
"Haba kdew ïa ka jingai jingkheiñ da ka World Health Organization (WHO), kaba pyni ba uwei u doktor un sumar na ka bynta shi hajar ngut ki nongpang, u la ong, ha Meghalaya uwei u doktor u la hap ban ai jingsumar kumba 5,500 (antad) ïa ki nongshong shnong.
“Ka thong, bad ka jingthmu jong kane ka kynhun ka long ba dei ban wan lang kawei khnang ban pynthikna ba ngin dup lah ban ïakhun ïa ka jingduna jong ki doktor ha ka jylla jong ngi," ong u Bah Metbah.
U Myntri ka tnat ka Koit ka Khiah u James PK Sangma haba kren kum u Symbud Kongsan u la ïaroh ïa u synñiang u bynhei jong ki nongtrei ka tnat ka Koit ka Khiah kiba la trei shitom ban ïa ka jingshakri kaba paka sha ki nongshong shnong jong ka jylla.
“Phin sngewkmen ban tip ba ka Sorkar ka la trei shitom ban pynurlong ïa ka State Mental Health Policy," ong u James.
Ha kawei pat ka liang u Myntri u la ong ba ka Jylla ka ju kham phaikhmat ban pynduna ïa ka jingïap khlem dei por jong ki longkmie kiba pun khun lane ka Maternal Mortality Rate (MMR) bad ïa ka jingïap jong ki khunlung ba dang shu kha lane ka Infant Mortality Rate (IMR).
“Nga ladep pynpaw ïa kane ha ki jingïalang ba ladep mynba nga la leit ïashim bynta ha ka jingïalang kaba la long ha Gujarat ha ka jingïalang jong ki Myntri ka tnat ka Koit ka Khiah jong ka ri ba ngi kwah ban pynduna haduh katta katta ïa kine ki jingjia.
Nga ngeit ba kum ki nongtrei kiba la tbit jong ka Sorkar, ban duhei ïa kawei ka mynsiem jong ka kmie lane jong i khunlung ka long ka bym lah satia ban pdiang," u la ong.
Ha kane ka sngi, la pyllait paidbah ruh ïa ka Souvenir jong ka MMSA.Ka President jong ka MSSA ka Y.A Phira ka la pynpaw ba ki doktor kiba shakri ha ki jaka ai jingsumar bapher bapher jong ka Jylla ki la aiti lut met bad mynsiem ban shakri katkum ki jingdonkam jong ki paidbah.
Ka la pynpaw ruh ïa ki jingeh bad ki jingshah tynjuh ha kiba bun ki liang bad ong ruh ba ki dkhot jong ka MMSA kiba trei sha ki jaka nongkyndong kiba jngai ki dei ban ïoh ïa ka jingithuh na ka Sorkar Jylla.
Shillong, Jymmang, 27: U James Pangsang Kongkal Sangma ha ka sngi Thohdieng u la kyntait war halor ka jingkynnoh ba u donkti lang bad uwei u nongkhaii dewïong na ka jylla Assam u Balwant Soni ban khaii tuh ïa u dewïong na Gasuapara Land Custom Station, South Garo Hills District sha ka ri Bangladesh.
Kane ka jingshah kynnoh jong u Myntri ka Sorkar Jylla u James PK Sangma ka la mih ha kawei na ki lad pathai khubor na ka jylla Assam kaba la saphriang ha ka Social Media ha ka sngi Palei kaba pyni ba u Balwant Soni u dei u Khlieh (Kingpin) jong ki Mafia khaii dewïong be-aiñ na ka jylla Meghalaya ban pynïaid ïa u dewïong uba mih na kane ka jylla lyngba ka Gasuapara Land Custom Station.
Kane ka lad pathai khubor na Assam ka la sei madan ruh ban kynnoh ba ka longing u Balwan Soni ka don ka jingïadei kaba jan bha bad u Myntri ka Sorkar Jylla u James PK Sangma uba dei u hymmen jong u Myntri Rangbah ka Jylla u Conrad Kongkal Sangma.
“Baroh ka dei tang ka jingkynnoh hynrei ki bym lah pat ban sei ïa ki sakhi sabut kiba pynshisha," ong u James ha ka jingïakren bad ki lad pathai khubor.
“Ki jingkynnoh ki lah ban mih na ka mon bad na ka diang, ngi tip lut baroh bad kam don eiei satia bad ngam pat ïohi hi ruh wat ïa kata ka Video hynrei watla katta nga pynthikna ba ngam don bynta eiei (bad ka jingshah kynnoh khaii tuh ïa u dewïong) bad kine ki dei tang ki jingkynnnoh suda," la kren saitkhuid une u Myntri ka Sorkar MDA.Haba kylli u la ong, “namarba ka elekshon ka la jan, ngi ju khmihlynti ba kin don beit kum kine ki jingkynthoh bad ki jingkynnoh bad ki jingkynnoh lamler ki bym don nongrim kin nang ïai mih shuh shuh ha ki sngi ki ban dang wan.
".
Shillong, Jymmang 27: Ka Indian Institute of Technology (IIT), Guwahati kala mynjur ban long kum ka kynhun mamla ba lai (Third Party) ban tohkit halor ka jingtwa ka dome jong ka Ïingdorbar Thaw Aiñ ba thymmai ka Jylla ha Maw diangdiang, New Shillong Township.
Haba pyntip ïa kane hynne ka sngi thohdieng, u Myntri Rangbah ka Jylla Conrad Kongkal Sangma ula ong ba ka Sorkar Jylla kala ïoh ïa ka jingtip na ka IIT Guwahati ba ka kloi ban wan bad shimti kum ka kynhun mamla ba lai ban jurip bad tohkit ïa kane ka jingjia ha Mawdiangdiang.
“Ngi khmih lynti ïa ki (IIT, Guwahati) ba kin wan ha kine ki khyndiat sngi ban wan ban jurip bad wad bniah ïa kaei kaba jia" ula ong haba kular ba kan dei ka kynhun ba laitluid bad ka bym don jingïadei na baroh ki liang mamla kata ïa ki Designers bad ki Contractor nalor ka Sorkar Jylla.
Napdeng ki lai tylli ki IIT ba kynthup ïa ka Kolkata bad Delhi, kawei kala pynpaw ïa ka jingbym lah ban pdiang ïa ka jingkyrpad jong ka Sorkar Jylla, pyntip u Conrad.
Haba pynpaw ba kane ka jingtei ka dei ka project kaba pher bha, u Conrad ula ong ba kum kine ki project ki dei ki bym pat ju pyntrei ha ka thaiñ Shatei Lam Mihngi bad lada khmih ïa baroh ka thaiñ Lam Mihngi, tang ka Victoria Building ha Kolkata kaba don ïa ka dome.
“Kat kum ka jingtip jong nga, nga tharao ym pat don ha ka thain lam mihngi ban don ïa kum kine ki project khlem ïakren ïa ka thaiñ Shatei Lam Mihngi bad ka dei kaba shitom bha ban pynkhreh la ka dei ha ka design ne ha ka jing pyntrei ïa ka jingtei" ong u Conrad.
Halor ka jingdawa jong ka Congress ban weng noh ïa u Bah Dasakhiat Lamare kum u Myntri ka Tnad PWD (Building) bad ruh ban leh eiei pyrshah ïa u Executive Engineer ka PWD (Building) u Myntri Rangbah ula ong “Ka Politics hi ka long beit kumne".
U Myntri Rangbah ka Jylla ula ong ba ka Sorkar Jylla hi kala ieng skhem ha ka nongrim ba ka jingtei ka dei ban long kaba paka haba pyntip ba ka jingkhia jong ka dome marwei kala kot haduh 4,500 metrik ton lane 4 lak kilo.
Haba kyntu ïa ki kynhun bapher bapher ban ap ïa ka kaiphod jingtohkit ban dup lap ïa ka jingshisha halor kane ka jingjia, u Conrad ula ong ba ka dang kloi palat ban shu pynkut ïa kiei kiei bad kynnoh ba ka dei namar u Myntri ka Tnad PWD (Building) ba kane kala wan jia.
“Ai ba ka kaiphod kan mih bad ngin sa shim ïa ka rai" ula kular.
Halor ki kyndon jong ka tender bala kynnoh pynkheiñ haba pyntrei ïa kane ka project, u Myntri Rangbah ula ong ba ka UPRNN Ltd kala sub contract tang ïa katto katne percent ka kam sha kiwei pat ki kompani.
Halor ka jingkynnoh sahteng ka jingtohkit CBI ïa ka UPRNN Ltd bad ka Design Associate, Noida, u Conrad ula ïathuh ba ïa ka Design Associate la thung da ka Sorkar barim jong ka Congress ym da kane ka Sorkar ba mynta.
“Ka bynta ba nyngkong eh ka long ba ïa ka Design Associate la thung da ka Sorkar barim bad kane hi ka dei ka kam ba ngam kwah ban kynthoh namar ïa kane ka kam la leh hashuwa ba ngin wan ma ngi" ula ong.
Nongstoiñ: Ka HYC Mawshynrut ka la pynskhem biang ïa ki nongïalam ha ka sien kaba lai ha ka sngi saitjaiñ ha kaba la ïadonlang ki nongïalam jong ka District bad na ka Sengkmie.
Ha ka jingïalang, u samla Jerimaïa Dkhar President HYC Maweit Circle u la pynkynmaw ba ha ka jingshakri ïa ka jaitbynriew hap mad bun ki jingeh, hynrei ka donkam ban ïa tylli ban ïa kyntiew iwei ïa iwei.
Ki nongkitkam jong ka HYC Mawshynrut Circle na ka bynta ka samoi treikam 2022 haduh 2025 ki long u President u samla Losbingwel Lyngkhoi, Vice President u samla Aurelius Nongsiej bad u Samla Phersngi Nongbri, General Secretary u Samla Banteilang Hoojon, Assistant Secretary u Samla Ardonald Marbaniang bad kiwei kiwei.
Ka jingthmu jong ka sorkar jylla ban shah ne ban wanrah la kata ka ktem khalai ba la tip kum ka ‘Casino’ ha Khanapara, Ri Bhoi District ka la wanrah ïa ka jingkhih win ha ka jylla baroh kawei.
Wat la officially ym lah ban ong ba ka Jylla Meghalaya dei ka jylla Khristan ne ka Christian State namar ba ka ri India hi baroh kawei ka dei ka ri ba laitluid ki jait niam ne Secular Country, hynrei la ju tip ieit ïa kane ka jylla kum ka Christian State.
Kumta ka jingthmu jong ka sorkar ban wanrah ïa katei ka ktem khalai ha katei ka jaka jong ka jylla ka ktah haduh katta katta ïa ka jingsngew jong kiba bun ki khristan khamtam ïa ki nongialam jong ki balang bapher bapher.
Kat kum ka jingïatwad jingmut na kiba bun ki nongshnong shnong ka jylla hi ki kubur bad ka jingwanrah ïa ka ktem khalai ka long ka jingtim ia ki longïing kiban ngat ha ka, kumba u khasi wat ïa ka saitkhnam ruh haba la pynlong khalai ïa ka u khot da ka Tim.
Yn baroh u dap u thap uba tip bad shemphang haduh katno kata ka ktem Khalai Casino kan ktah ïa ka imlang sahlang, hynrei tang kawei ka jingshisha kaba ki paidbah ki donkam ban tip ka long ba ka nongbah Las Vegas ha America ka dei kawei na ki ktem Khalai Casino kaba heh tam ha ka pyrthei lah ban ong bad la jutip ïa kane ka Nongbah kum ka Sin City ne kata ka nongbah jong ka Pop.
Ha ryngkat katei ka Ktem Khalai Casino sa kiei dei ki jingsniew ki ban dang rieh kat haduh ban jer ïa katei ka nongbah da ka nongbah jong ka Pop.
Dei na kata ka daw ba ki balang khristan ki sngewkha haduh katta katta ban tip ba kum katei ka ktem kan ïoh ban phrung khlieh ha kane ka jylla baieit jong ki briew kiba dang lait na kiba bun ki jingsniew kiba shyrkhei ban ïa nujor bad kiwei pat ki nongbah wat tang hapoh ka ri India hi ruh.
Ki don ki briew kiba ong kan leh aiu da wan kata ka Casino ruh namar hangne ha ri Khasi ka khalai ka la long lypa kaba jubor khmatam lei ha kaba phai sha ka Tim ! Ñiuma wat ka Tim hi ruh ka la pynjot ïa kiba bun ki longïing tang kiba mad ki tip ia kata, hynrei haba bishar ïa kane ka tim ka dang long tang i ei i ei i barit ban ïanujor bad kat kata ka Casino kaba yn pynkhalai khlem sangeh bad katno kan long ka jingbrai kaba shyrkhei ia kito kiba ïakyrsum ha kane ka jyrsieh.
Ka tim la kumno kumno ruh tang shi sien shi sngi kata ha ki 2 tylli ki round bad katta ruh ka ïaid ryngkat ryngkat bad ka rangbiria u Khasi kaba long kawei na ki rukom im jong ki riew rim.
Hooid naka bynta jong ka sorkar kam don kaei kaei kaba sniew la da la ithuh ïa ka da ki bor ka aiñ , namar ba ka jingthmu jong ka sorkar hi ka long beit kumno ban kyntiew ïa ka jingïoh lum khajna lyngba jong katei ka ktem khalai.
Hynrei ym lah ban len ïa kiei kiba rieh sha lyndet lada kan dei ban sdang ïa katei ka kam naduh nyngkong eh ka jingmyntoi shimet kan trei borbah bad kito ki briew kiba ïadonbynta ha kaban kyrshan ba ka kam ka dei ban urlong, naduh ki riew shimet haduh ki sengbhalang, ki bor shnong bor thaw bad kiwei kiwei.
Ka jingïoh jingmyntoi kan pynlong ïa kiba bun ban iatreilang ban pynpoi ïa ka kam sha ka jingthmu.
Ka la don ka jingong ba ka sorkar ka kyrduh pisa dei na kata ka daw ka donkam ban thaw ïa ki lad ki lynti kumno ban wanrah ïa ka khajna kaba heh.
Ki don ruh ki jingpynshalai ba hana yn lah ban peit ïa ka jingeh jong ki nonghikai lyngba ka khajna ban ïoh lum nangtei.
Hooid kan lah ban long kumta hynrei kin don shibun kiwei pat ki jingsniew ki ban kha roi hadien ba katei ka ktem kan ïoh ban pyiar bad suhthied bad kan poi ka por ba kum ka jaidbynriew kaba dang tip ïa ka akor ka burom kin ym lah leh ei ei shuh wat lada kin babe ruh.
Kumba ong ka ktien ba ka jingïada ka khambha ban ïa ka jingpynkhiah, mynta ka dei ka por ban ïeng pyrshah ïa kiei kiei kiba sniew bad kan ym don jingmut lada ka jingpang ka la ïoh ban rung ha ka imlang sahlang ban dang pynlong pat ïa ki jait jingiakhih hapher hapher ban dawa na ka sorkar ban pynsangeh noh ia ka.
Nongstoiñ, Jymmang 28: Watla ka thaiñ Langpih ka dei ka jaka ka bym pat lah ban pynthikna la ka dei jong ka Meghalaya ne jong ka Assam ruh, hynrei naduh ba la dep shna ïa ka surok bad ki kam pynroi na ka sorkar ki la sdang ban poi khah khah bun bah ki briew na kylleng ki jaka ki la jawdud ban kam ne thied jaka ha katei ka thaiñ.
Ha ki snem ba mynshuwa ka la don ka jingpynbna ba kin don da ki spah tylli ki longïing na kiwei pat ki jaka ki ba la pan jingbit na ki nongsynshar katei ka thaiñ ba kin wan shong shnong, hynrei ym tip na kano ka daw kim shym la wan satia.
Nalor kata da ki phew ngut ki briew na ki shnong bapher bapher jong ka West Khasi Hills, ki la kwah bha ban leit thied jaka namar ka dei ka jaka kaba sei soh bha ha ka rep ka riang.
U Bah T.Marweiñ uwei na ki riew rangbah ka thaiñ Nonglang Langpih, u la ong ba ki la don ruh katto katne ngut kiba naduh u snem 2009-10, ki la leit rung shnong ha katei ka thaiñ bad ki la don la ka ïing ka sem, ka kper ka phrah, ki jingthung jingtep bad ki la long ki trai shnong ba pura ha katei ka thaiñ.
Hynrei, u la ong naduh u snem 2017 ba ka Khasi Hills Autonomous District Council ka la pynim biang ïa ka hima Nongmynsaw bad ka la thung ruh Acting Syiem ha katei ka hima, ba ki nongshong shnong na kylleng ki jaka hapoh West Khasi Hills ki la sdang ban tur puk puk sha katei ka thaiñ ban wad jaka da kaba ïa sngewthuh jingmut bad utei u Acting Syiem.
U la ong ruh ba haduh kine ki sngi da ki phew ngut ki briew ki la wan thied jaka ha katei ka thaiñ, hynrei kaba lyngngoh ka long ba kim treh pat ban wan shong shnong.
Katei ka jingthied ïa ki jaka ki puta ha katei ka thaiñ ka lah ban wanrah pynban ïa ka jingeh ïa ki trai shnong, namar katba nang mih ki snem ka jingdon briew ka nang kiew bad ki jaka rep ki la nang donkam kham bun kumta kan buh ha ka jingeh ïa ki khun ki kti bad ka pateng ban wan.
U la ong ruh ba ka jingbym wan shong wan sah ha ki jaka ba ki la kam bad thied ha katei ka thaiñ, ka pynpaw shai kdar ba ki dei tang ki briew kiba kwah ban shu wan kjit ïa ka spah ka phew kaba mih na katei ka jaka, hynrei kim don ka jingkitkhlieh ban ïada ïa ki paidbah nongshong shnong katei ka thaiñ.
Mawkyrwat, Jymmang 28: Ki nongshong shnong jong kawei ka shnong kaba dang hap hapoh u pud u sam jong ka South West Khasi Hills District da ka jingsngewkhia bad jingsngewlem na ka bynta ki bahaïing hasem jong kawei ka samla lud kaba dang don hapdeng ka rta kaba 17 snem lane 18 snem eiei kaba la shah leh be-ijot ia ki arngut ki runar dang shen, ki la pynlong da ka jingïaïaid paidbah ban pynrem jur ïa ki runar kiba donkti ha kane kam pap kam sang.
Ha kane ka jingïaïaid paidbah la ïashim bynta lang naduh ki nongïalam shnong, ryngkat ki Seng longkmie bad ki sengbhalang bapher kiba la pynrem jur ïa kine ki runar kiba la donkti ban leh ïa kane ka kam bymman bad ki la dawa ruh ïa ki bor jong ka aiñ ba ki dei ban kem mardor bad pynshitom katkum ka aiñ ïa ki briew kiba donkti.
Lah ban pynkynmaw ba ïa kane ka kam runar halor ka jingshah batbor jong kawei ka khynnah kynthei ka dei kaba la jia ha ka 15 tarik u Jymmang, 2022 bad ki nongleh ïa kane ka kam ki dei kiba la kynjoh ha ka ka rta kaba 21 snem bad 30 snem eiei.
Kane ka long katkum u kyrwoh khubor na u Secretary jong ka Seng Samla Shnong.
Nongstoiñ, Jymmang 26: Naduh ba ka surok rong ba la shna da ka sorkar Meghalaya ka la poi tiap ha ka shnong Langpih, kaba dei ka jaka kaba dang don hapdeng ka jingbym pat lah ban ïapynbeit, ka sorkar ka la don ka jingthmu ban shna ruh ïa ka Sub Health Centre.
Ha kine ki bnai ba la dep na ka liang ka sorkar ka la lah ban pynurlong bad ha kine ki sngi ka jingshna ïa katei ka Sub Health Centre ka la ïaid shait shait.
Haba phai ha ka jinglong jingman jong ka koit ka khiah ha katei ka thaiñ ka jaka sumar ka don kam ha jaka sumar ka dei kaba don kam eh, namar ba ka dei ka jaka kaba shit.
U bah Swingly Samakha sordar barim ka shnong Langpih, u la ïathuh ba ïa ka nongrim ban shna ïa katei ka jaka sumar, la dep pynbit pynbiang nadong shadong bad mynta ka jingpyntrei ka la sdang ban ïaid shait shait bad la khmih lynti ba hapoh une u snem yn lah ban pyndep ban shna ïa katei ka jaka sumar.
Na ka liang ki paitbah nongshong shnong bad ki riew rangbah na katei ka thaiñ, ki la ong ba ki la ong ba ka jingïoh ïa katei ka Sub Health Centre ha katei ka shnong, ka la pynkmen shibun ïa ki nongshong shnong.
Ki da khmih lynti ruh ba ynda katei ka jaka sumar ka la bit la biang bad ka la don ïa ki nongtrei, baroh kiba pang kiba shitom na katei ka thaiñ kin ïoh ka jingïarap ba kham kloi ha ka por ba ki donkam.
Ha kane ka juk kaba ngi im mynta, ka juk kaba la palat liam ka jingstad u khun bynriew bad bun byllien ki riewstad (Scholar) ki pynlut por ïalade wat ban wad (Research) ïa ka khmat U Blei ban lap haei U Blei u shong?.
Kumta ki la wad lyngba ki kor ki bor (Technology) wad bniah jong ki lane ki la leit kiew sha ka haw haw lane sha ki met bneng ki ngam sha ka duriaw sha ki krem ki kroh ban pynlut ïa ka por jong ki bun bun snem ban wad haei U Blei u shong, hynrei kim shem satia.
Haba kim shem bun ki pynbna bad ki ong ba kiba ngeit bad kiba ong ba don U Blei ki dei tang ki ba ngeit bieit suda bad dei kiba la shah pynsngewthuh bakla noh hano re hano.
Kumta ki ong ba kane ka pynpaw ba ki briew ki dang sah ha ka jinglong rim kum mynshwa ha ka por u shrieh u tngaw.
Namar ki stad pyrthei ki ngeit ba ïa u briew u kylla na u Shrieh.
Shisien ar ngut shi paralok kiba ïa ieit thep mynsiem bha naduh dang khynnah rit naduh ba dang leit skul, ki ïa shong kajuh ka klas bad ki ïa shong kajuh ka ben, la ong ba kine ki khynnah kim ju ïa lait lok u wei ïa uwei bad tang ha ka por miet ki ïa khlad lok bad ki dei ruh ki khynnah ba smat bha sha jingïaseng khynnah step.
Uwei u dei u khun ba kham biang kham bit hynrei uwei pat u dei u khun ba duk.
Kumta kine man ka sngi ki ïa im lang kumne ym ju ïa shun ym ju ïa mai ym ju ïa bynnud kaei kaei ba don ïa bam lang ïa sam lang.
Ka por ka ïaid sted khlem lap ïoh sngew kine arngut ki la pyndep ïa ka matrik bad ha shnong bym pat don kolej (College) ki hap ban leit pule shabar na shnong kane ka la dei ka por ba ki hap ïa khlad lok noh.
Kumta haba ki la leit pule ha la ka jaka u ne u ba duk u pule tang katto katne por u la leit pule mishonari (Missionary) noh ban ïalap shaphang U Blei.
Hynrei u ne uwei pat u ba biang ba bit na ïing ki kmie ki kpa ki la phah pule Saïantis (Scientist) noh sha bar ri.
Hadien katto katne snem ha ba u la pyndep ïa ka jingpule Saïantis u la long u briew u ba stad bad bna nam bha ka pyrthei ha ka jingstad jong u ban wad bniah ban lap ban shem ïa kiei kiei baroh.
Ka pyrthei ka ju bna ïa ka nam bad khana tang shaphang jong u.
Hadien kumba katto katne snem u la mut ban wan phai sha la shnong, kumta ka jingpynkhreh pynkhrum ka la long kaba palat shisha namar ban wan u Saïantis bna nam ka pyrthei.
Ha ka sngi ba u wan ki la ïa ap ki kynrem ki lyndan bad ka jingïatuid ki briew ki ba ap ïa u da ki phew hajar.
Bad na ka liang u ne u paralok mishonari ruh u la leit ap lang ban ïa kynduh ïa la u lok ba ieit eh.
Ynda haba kine shil ok ki la ïakynduh ki la ïa khublei ïa kdup ieit bad ïa kren ïa khana, Kumno phi lah don khun? La kylli u Saïantis.
Hooid nga la don ar ngut phi pat? Kylli u Mishonari, Nga te ngam lap phi ban wad tnga namar ba la bunkam palat jubab u Saïantis da kaba rymmuiñ artad.
Te phi trei aiu pat manla ka sngi? La kylli u Saïantis.
Nga shu trei tang i kam barit eh ha ka kam mishonari ban ïalap ïa ka khubor shaphang U Blei la jubab u Mishonari.
Shish ! phi kata ka dei tang ka jingngeit biej suda mano ba ong ïa phi ba don U Blei, nga la pynlut por bun snem ban wad ïa u ta u Blei ba phi ong ngam shym la shem satïa haei u shong.
Kane ka dei tang ka kam kai suda la ong u saïantis.
U lok haba u ïohsngew ïa ki kyntien u saïantis u la sngewsih shi katdei eh bad u la mut ban ïa kren ïa khana ban pynsngewthuh ïa u shapang U Blei hynrei um ïoh por ba bun palat ki briew.
Kumta ynda la miet u la leit phai sha la ing u ne u Mishonari u la shu pyrkhat sah ïa ki jingkren jong u bad u la kylli wei briew balei keiñ mynshwa ngi ïa leit lang sha jingïaseng bad u ieit bad tieng ïa U Blei hynrei mynta pat u kylla long kumne?Hadien 3 snem u ne u paralok mishonari u la khot sngewbha ïa u ne u lok saïantis ba un pyllait por ban wan khnang ha ka jingkhawai sngi kha ki khun jong u.
Kumta u ne u saïantis ruh namar ba la khot u lok ba ieit eh u la wan pyllait bad wan shisha ha ka sngi khawai ha ryngkat ki nongbud jong u.
Tang shu rung ha ïing u mishonari u ne u saïantis u la peit ïap bieit ïa ka sad ïing ba la sad itynnad bha jong u ne u mishonari bad u la kylli, Mano ba shna ïa kane ka sad ïing jong phi? kaba da itynnad palat shisha ba ngan phah shna lem.
jubab u Mishonari don ba shna.
Mano keiñ la kylli u Saïantis, Don ba shna la jubab u Mishonari.
Une u Saïantis u la dom Mano keiñ? haba don kumta te ïathuh kyrteng.
Lok ba ieit nga kynmaw biang biang kumba lai snem mynshwa phi ong ïa nga ba ym don Blei ha ka pyrthei bad ka jingngeit ba don u Blei ka dei tang ka jingngeit bieit.
Hato pyrkhat sa ma phi hato katei ka bneng kan shu long hi seh lada um don U Blei ba thaw ïa ka? Hato um dei U Blei u ba thaw ba pynlong ïa ka.
Lada ym don u nongthaw nongpynlong ka bneng kam lah ban long hi bad lada ym don u nongshna katei ka sad kam lah ban shu long hi kumtei kumba ka long dei ba don u nongshna la ong u Mishonari.
Phi ong nga la pynlut por bun snem ban wad ïa U Blei, hato phi la wad ïa U Blei da ka dohnud baroh bad da ka jingsngewrit? Ha leh phi wad da ka jingsngew sarong? Hato phi la khot kyrpad ïa u kumba phi khot kyrpad ïano re ïano? Hato phi la pyrkhat mano ba la thaw bad ba pyrsad mynsiem ïa phi? Hato phi lah kylli ïa lade mano ba la pynkhïah ïa ka jingpang jong phi ha kato ka por ba dang khynnah? Phi kynmaw ba ngi ïa duwai lang bad phi bad U Blei u la pynkhiah ïa phi? Kine ki kyntien ki la ngam bad dung ngak ha ka dohnud u Saïantis, bad u la sdang ban sngewthuh pleng U Blei u don.
Kane ka khana ka pynshisha ba U Blei u don tangba ngim lah ban ïohi ïa U Blei da ki khmat briew ba kynja doh.
Namar u Blei u long u kynja Mynsiem (God is spirit) (Ioannis 4:24) ka ktien U Blei ka ong “Wat ai ba u riewstad un sarong ha la ka jingstad, lymne u ba khrawbor yn ym sarong ha la ka bor, u riewspah yn ym sarong ha ki spah jong u.
Hynrei to un sarong ha kane ba u shemphang bad ithuh ïa Nga, naba ha kine kiei kiei Nga sngewbha keiñ" (Jeremaïah 9: 23-24) Naba u briew um lah keiñ ban ïohi ïa Nga bad ba un im" (Exodus 33:20) watla U Blei u don hajan eh bad phi phin ym lah satia ban ïohi da ka khmat briew bad u ktien U Blei ka la ong shai, “Hynrei ïa ka khmat jong Nga – Men ym ïohi keiñ".
(Exodus 33:23) U Blei haba u pynithuh ïa ha u Moses ïalade u ong, “NGA LONG BA NGA LONG".
“Kane ka long ka kyrteng jong nga HA LA KA RTA, (Exodus 3:15-16).
Jowai, Jymmang 28: Ki Paitbah nongshong shnong jong ka thaiñ Mowkaiaw bad kiwei ki shnong ba marjan kiba pyndonkam da ka network Jio kila pynpaw ka jingsngewdiaw namar ka jingbymtrei kam bha ka network Jio ha katei ka thaiñ kaba la neh da ki bun sngi mynta.
Kila pynpaw ba kane ka Network jong ka Jio kala thud shaba palat ha kine ki sngi bad kala ktah bha ïa ki kam ki kam jong ki namar la jan baroh ki nongshong shnong ha katei ka thaiñ ki pyndonkam da katei ka Jio Network.
Shuh shuh kitei ki nongshong shnong katei ka thaiñ kila dawa jur na ka Company Jio ba kan shimkhia ïa kane ka kam bad ban pynbiang ïa ka jingshakri sha ki paidbah, kumba long mynta ka jingbteng ka jingthup palat ka Network jong katei ka company kala duh ruh ka jingshañiah na ki paitbah.
Nongpoh, Jymmang 28: Shibynta ban pynshlur bad ai mynsiem ïaki samla pule ba pass bha haki eksamin bapher bapher ha Ri-Bhoi naduh SSLC haduh ka kyrdan PhD ka Khasi Student Union, North Khasi Hills District Unit mynta ka sngi kala shim ïaka sienjam ban pynkup burom ïa kumba 104 ngut ki samla pule ba pass bha jong u snem 2020-21 da ka khusnam Fr.Sylvanus Sngi Lyngdoh Maitshaphrang Academic Award 2020-21 kaba dei ruh ka lyngkhuh sngi iap kaba 6 jong u Fr Sylvanus Sngi Lyngdoh uwei naki riew khraw ka jaidbynriew ban kynmaw burom halor u synñiang u bynhei haka liang ka thoh ka tar bad ka jingshakri ïaka jaidbynriew.
La sakhi ruh ha katei ka sngi da ka jingdonlang u Bah Lambokstarwell Marngar President ba rang ka KSU sengkmie kum u kongsan bad ka kong Paido lyne L Nonglait District School Education Officer ka Ri-Bhoi District kum ka symbud kongsan, Dr.Fabian Lyngdoh pyrsa jong u Fr Sngi Lyngdoh ba dei ruh u Professor jong ka Martin Luther Christian University, Samla Raymond Kharjana Education Secretary ka sengkmie, u Samla Ferdinald Kharkamni President KSU North Khasi Hills District bad kiwei kiwei ki nongïalam naka sengkmie bad North Khasi Hills, ha ryngkat ki samla pule kiba la ioh bana pdiang ïaka khusnam ryngkat ka jingsynran lang jong ki kmie ki kpa bad ki bahaiing ha sem.
