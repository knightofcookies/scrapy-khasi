Shillong:Halor ka jingjia kaba mynhynnin ka step jong ka 22 tarik u Naiwieng 2022, ha kaba 5 ngut ki mynsiem ki la shah dkhat jubor ha ki bor sorkar ka Assam ha ka shnong Mukroh, West Jaintia Hills; ka CEC jong ka KSU ka la shong kyrkieh mynhynnin ka 2 baje nohphai sngi ban ia syllok bad pynbeit halor kum kine ki jingjia kiba ju jia khah khah ia ki para Khasi ha ki thaiñ khappud.
La ia kren sani bha halor ki jingshah thombor ki Khasi kiba sah ha khappud naduh mynshwa, khamtam ki jingjia kiba jia ha Sahsniang ha u snem 2003 ha kaba 4000 ngut ki Khasi ki hap phetwir na Block 1 namar ka jingshah pyndik ha ki pulit Assam bad lehnoh Karbi, ka jingshah siat pathar ki Khasi ha iew Langpih, West Khasi Hills ha u snem 2010 ha kaba 4 ngut ki rangbah Khasi ki la kyllon iap, ka jingshah pyniap u Bah Tyngshain Mukhim, ha ki poiei Nepali ha khappud Ri Bhoi ha Raid Nongrung ha u snem 2018, ka jingshah siat iap ki 5 ngut ki rangbah Khasi ha Mukroh bad kiwei kiwei ki jingjia.
Ha kane ka jingiatai, la lap ba ka daw jong ki jingshah thombor, ka dei namar ka jingbymlah ka sorkar Meghalaya ban ai jingiada ba pura ia ki nongshong shnong ha khappud kaba la pynshlur ia ki bor sorkar Assam, Karbi Anglong Autonomous Council, lehnoh Karbi bad poiei Nepali ban thom naphang bad iuhroit donbor ia ka hok longbriew man briew ki Khasi ha khappud.
Kum ban shu ai nuksa, ka sorkar Mizoram ha u snem 2021 ka la lah ban ai jingiada kaba paka ia ki nongshong shnong jong ka kiba sah ha khappud Mizoram-Assam, na ka jingwan thombor ki pulit Assam bad ki khar bang da kaba phah bad pynbiang ia ki pyrton pulit ha ryngkat ka jingsynran ki riew sain pyrthei bad ki riewpawkhmat.
Ka jingbymlah pynbeit pud naduh mynshwa haduh mynta ka la wanrah ia ka jingiam kthang ia ka Jaidbynriew Khasi naduh ba ioh ia ka jylla Meghalaya haduh mynta ha kaba la sakhi ba ka jingleh donbor ka dei beit na ka Assam bad ka sorkar Meghalaya ka shu shah kum u diengshaiñdoh.
Ka CEC ka la shim ia ka rai, ba ka jingiapynbeit pud, yn dei ban pyniaid noh ha ka jingkhmih bad jingpynbeit lang ka sorkar pdeng; nangta ka jingdawa Hill State ka dei namar ba ki Khasi ki kwah ban synshar hi dalade ia lade, kumta baroh ki shnong Khasi bad ki jaka ba hap hapoh ki Hima, Raid, Elaka Khasi ki dei ban hap beit hapoh Meghalaya, lym kumta ka mut ka jingthmu jong ka Hill State ka la pulom.
La dawa, ba dei ban weng noh mardor ia ki len pulit Assam ne kino kino ki tnad sorkar Assam na ki shnong Khasi ha khappud bad ban kem ban pynshitom ia ki runar na Assam kiba don kti ban synreit kuli pathar ia ki paidbah ha Mukroh.
La dawa, ba ka sorkar Meghalaya ka dei ban ai jingiarap ia ki longiing jong kito kiba la khlad bad mynsaw ha katei ka jingjia bad ba ka sorkar Meghalaya ka dei ban seng ia ki Police Station, ha man la ki jaka khappud, khamtam ha ki jaka ba kham don jingiakynad.
Ka seng, ka dawa ia ka Police Outpost ha Bararo/Mukroh, kaba dei ka jingdawa jong ka KSU bad ki paidbah naduh mynshwa bad la dawa, ba ka sorkar ka dei ban pynurlong noh mardor.
Ka seng, ka dawa, ba ka sorkar Meghalaya ka dei ban phah ia ki pulit jong ka ban iada ia ki paidbah sha Mukroh bad ban pynher krad noh mardor ia ki pulit Assam.
Na ka liang ka KSU kan pynlong shibun ki jingiakhih katba kitei ki jingdawa kim pat urlong.
Yn sdang shwa lashai da ka Black Flag Day ha kylleng ka Bri U Hynñiewtrep bad yn sa pynbna pat kiwei ki jingiakhih hadien.
Shuh shuh na ka liang ka KSU ka la dep phah ia ki nongialam ka CEC kiba kynthup ia u samla Biangbor L Paliar (VP), samla Sonstar Nongkhlaw, samla Barikular Nongsiej, Samla Iashan Mukhim, samla Shiningstar Kharbih khiew bad kiwei kiwei ki dkhot kiba na West Jaintia Hills bad East Jaintia Hills ban don ryngkat lem bad ki nongshong shnong ka Mukroh.
Kyntang ia wai ka KSU ka phah ia ka kyrwoh sngewlem sha ki bahaiing jong ki 5 ngut ki paradoh parasnam kiba la khlad ha katei ka jingjia bad sha baroh ki nongshong shnong ka Mukroh, ong ka kyrwoh, na U bah Donald V Thabah, General Secretary, Khasi Students’ Union.
Shillong:Ka Central Executive Committee (CEC) jong ka seng United Democratic Party(UDP), mynhynnin ka sngi, kam shem la lah satia ban pynbna ia ki kyrtong jong ka thup kaba nyngkong jong ka parti ki ban iakhun ia ka elekshon sha ka ïingdorbar thawaiñ jong ka jylla ha u snem 2023.
Haba ai jingkren ha kane ka sngi U President jong ka parti, u bah Metbah Lyngdoh u la ong “Kum ka dak ka jing sngewlem ia ki mynsiem ba la duh noh ha ka jingjia ha Mukroh kaba hap ha Laskeiñ blok, ha Raliang konstitwensi ba la mihkhmat da u MLA jong ka parti UDP, bah Nujorki Sungoh, ka seng ka pynsangeh noh ia ka jing pynbna ia ka tiket, hynrei kan sa pynbeit pat ha ki ki taiew ban wan.
Ha ba iadei bad kane ka jingjia ha Mukroh, u President jong ka parti u la iathuh ba u pynrem jur ia kane ka jingjia bad ka jing thombor ki pulit Assam bad ki dawa ruh ba ka sorkar kan shim ia ka rai ba tyngeh ba ym dei tang ban thung da ki jingtohkit ba malu mala, hynrei kin phah beit da ka jingtohkit ba laitluid jong ka sorkar pdeng ka National Investigation Agency (NIA).
Haba iadei bad kane ka jingjia, ka parti ka la pynlong ruh ia ka jing sngap jar ba ar minit, ban sngewlem ia ki mynsiem ba lui-lui kiba la duh noh ia ka jingim bad sha kiba haing ha sem jong kito ki lanot ruh kumjuh.
U President jong ka parti, u la iathuh ba na ka liang jong ka parti United Democratic Party (UDP) kan phah ruh ia ki katto ki nong ialam jong ka parti ban leit jngoh ia ki nong shong shnong jong ka Mukroh.
Shillong:Ka FKJGP Garo hills zone, ka pyllait khubor paidbah haba iadei bad kane ka jingjia ba kyndit ha ka 22 tarik Naiwieng 2022 ha Mukroh kaba hap ha west Jaintia hill district.
Katkum ki jingtip ba la ioh na ki tnat khubor ba pher ba pher bad ki tnat pathai khubor paidbah, ki pulit iada khlaw bad ki pulit jong ka jylla Assam, ki la ioh ban bat ia ka trok kit dieng ha khappud Megha laya bad Assam, ha ki por 3 haduh 5baje mynstep, ha kaba kine ki trok ki phet na katei ka jaka bad ki pulit assam ki la beh ia ki kumba 5-10 kilometer sha u pud u sam jong ka Meghalaya bad ki la bat ruh ia katei ka trok bad kawei ka kali maruti 800, kaba kit ia u kba ha kajuh ka jaka.
Ki paidbah nong shong shnong, haba ki la iohi ia ka jing shah bat jong katei ka maruti 800 ha ki pulit jong ka Assam, ki la leit ban iakren bad ha ka jingiakren hapdeng kine ki ar kynhun, ka la mih ka jing ia kulmar bad ki pulit jong ka Assam, ki la siat na phang, kaba la wan rah ia ka jingiap jong ki 5 ngut ki nong shong shnong ka Mukroh lem bad u wei u pulit Assam.
Ban pynrem jur ia ka jingduh noh jong ki mynsiem ba kordor bad ba lui lui, ki paradoh para snam na Mukroh, ka FKJGP Garo hills zone, ka kyrpad ia baroh ba ha ka 23 tarik u Naiwieng 2022, yn pynlong ia ka sngi jong ka jingdum, ba kin buh ia ki lama iong kum ka dak ban pynrem ia ki pulit ka Assam.
Shillong: Ki lad khubor, ki iathuh ba ka sorkar Meghalaya, ka la khang lut ia ki internet ha ki hynniew tylli ki District jong ka Jylla, hadien ka jing shah siat iap jong ki 4ngut ki rangbah briew ha Mukroh, ha ki pulit jong ka West Karbi Anglong jong ka Assam.
La iathuh ba ka sorkar jylla, ka la rai ban khang ia ka internet na ka bynta 48 kynta ha  West Jaintia Hills, East Jaintia Hills, East Khasi Hills, Ri-Bhoi, Eastern West Khasi Hills, West Khasi Hills bad South West Khasi Hills district.
Ki pulit Assam, ki kam, ba ka jing ia kynad, ka dei hadien ba ki pulit ki la bat ia kawei ka trok kit dieng, kaba wan na Meghalaya, ha kaba la ioh bat ia katei ka trok, ha ka por 3baje mynta ka step.
La iathuh, ba haba katei ka trok, ka mut ban phet, kumta u pulit ap khlaw, ula siat ia katei ka trok bad pynlait lyer, ia katei ka kali bad ha katei ka jingjia, la ioh bat ia u nongniah, u nongbud bad sa uwei pat uba don ha katei ka kali.
Kham hadien ki pulit Assam, ki la wan poi ha katei ka jaka, ha ka por 5baje mynstep, ha kaba ki lap ia ki riew paidbah, ba ki rah ia ki tiar kiba nep bad kiba lah ban pyn mynsaw bad haba ki riew paidbah, ki leit tur shajan jong ki pulit Assam, kumta ki pulit ki la siat pathar, na ka bynta ban teh lakam ia katei ka jing ia kynad.1.
Ka jingbakla ki pulit Assam kalong ha jaka ban siat sha suit ki siat sha ki briew.2.
Ki paitbah ruh kim dei ban ia pynbeit ia kino kino ki jingeh ha ka jingkhluit.3.
Ka sorkar ka hap ban tuklar kloi kloi ia kane kam ba kan ym pur kloi ka ding.
Shillong: Kawei ka kali Scorpio, ka la shah thang mynta ka miet, ha Jhalupara bad katei ka dei ka kali, kaba don ia u number jong ka Assam.
Ka jingjia, ka dei hajan ka  Arya Vidyalaya School, Jhalupara.
Ki lad khubor, ki iathuh ba katei ka kali, ka don ia u number  AS 01 DK 5958 bad ka dei ka kali, kaba pynieng hangtei ha rud surok.
Ka Saudi Arabia, ka la pynliem ia ka Argentina da 2-1 ha ka jing ialehkai World Cup, ha Qatar mynta ka janmiet.
Ka Argentina, ka la ioh thep nyngkong ia ka kol, da ka jingshut penalty jong U Lionel Messi, ha ka minit kaba 10, hadien kata, ka Saudi Arabia, ka la ioh thep ar kol, lyngba U Saleh Alshehri, ha ka minit kaba 48 bad nangta sa U Salem Aldawsari, ha ka minit kaba 53.
Shillong: Ka sorkar Meghalaya, ka la pyn sangeh noh ia ka tamasa Cherry Blossom Festival, kaba dang iaid shakhmat ha kine ki sngi, la iathuh da U Conrad Sangma, myntri rangbah ka jylla, mynta ka nohsngi.
Katei ka jing pynpep ia ka tamasa, ka dei na ka daw ka jingshah siat iap jong ki hynriew ngut ki briew ha Mukroh, mynta ka step, ha Block I, West Jaintia hills District, ha kaba 5ngut na kitei ki dei ki Khasi, na Meghalaya bad sa uwei u nongap khlaw jong ka Assam.
Arngut kiba iap ha hospital, ki kynthup ia uwei ha ka hospital ha Barato bad sa uwei pat uba iap ha Jowai.
U Conrad Sangma, u kam, ba ki pulit, ki la shim ejahar halor katei ka jingjia bad yn tohkit ruh, da u majistor, halor ka jingjia baroh kawei.
“Nga la iakren ia u myntri rangbah ka Assam halor kane ka jingjia bad ula kular, ba un iatreilang halor kane ka mat".
U Sangma, ula pynbna ruh ban ai bai lutksan ia kitei kiba iap, ha ka dor T.5 lak shi khlieh.
Na kitei kiba iap, ki kynthup ia 4ngut kiba iap ha shen bad arngut kiba iap ha hospital.
U Conrad Sangma, u phah ia ka jingsngewlem sha kito kiba iap, na ka daw jong katei ka jingshah siat.
Ki 5ngut kiba iap, ki long U Ma Thal Shadap, Ma Nikhasi Dhar, Ma Sik Talang, Ma Tal Nartiang bad U Ma Chirup Sumer.
Mukroh: 4ngut ki riew paidbah, ki la shah siat iap mynta ka step, ha ki pulit Assam, ha ka shnong Mukroh, kaba hap ha  Laskein Block, Jaintia Hills district.
Na ki lad khubor, la iathuh ba ki pulit Assam, ki leit rung sha katei ka shnong, da ka trok kit dieng bad kitei ki la kem naphang ia ki briew, kiba dang trei ha ki lyngkha jongki.
Mar kumta, ki paidbah, kiba ia bna ia katei ka jingjia, ki la leit khang kdong ia katei ka trok, namar ba la shu kem khlem daw ia ki riew paidbah jong katei ka shnong.
Ka dei ha katei ka por, ba ki pulit Assam, ki la sei da ki tiar siat jongki bad ki siat naphang ia ki riew paidbah, kiba khang lynti ia katei ka trok kit dieng bad la iathuh ba kiba shah siat iap, ki kynthup ia U   Si Dhar, na ka shnong Samaro, U Thad Shadap na Mukroh, U Six Talang na Barato bad U Tang Nartiang na Mukroh.
Kiba mynsaw, ki long U  Elias Samaiang (29) na Mukroh, U Sheini Nartiang (48) na Mukroh, bad U Chirup Sumer (40) na Mukroh.
Nongpoh:Shi bynta ban rakhe ia ka jingdap ba 25 snem jong ka KSU North Khasi Hills District (Ri Bhoi), kata naduh ba la seng bad ka suit ka shor ha ki snem 1997, ha ka sngi Saitjain, ka KSU Ri Bhoi, ka la pynioh da kawei ka iing, ia ka longiing baduk ha shnong Pahamsyiem, Nongpoh, hadien ba la iarap ban pynshna da ka KSU.Ka nongrim kaba la pynlong ia ka KSU ba kan iarap kyrpang da kaba pynshna iing, ka dei hadien ba ki la lap bad ioh ba katei ka longiing ka donkam shisha ban ioh ia kata ka jingiarap.
Kiba la sakhi da ka jingdon u Samla Lambokstarwell Marngar, President ba rangbah ka KSU, Sengkmie, ha ryngkat ka jingdon u Samla Biangbor L.Paliar, Vice President ka sengkmie, u Samla Ferdynald Kharkamni, President ka KSU ha Ri Bhoi lem bad kiwei.
CINANJUR: U jumai uba  5.6 magnitude, ula pyniap ei ia 162 ngut ki briew bad pynmynsaw ia ki spah ngut kiwei pat, ha ka jingjia ha ka dewlynnong Java jong ka Indonesia, mynta ka sngi.
Ki doktor, ki hap ban sumar ia ki nongpang, ha shabar jong ki hospital, namar ka jingbun jong kiba mynsaw, ong ka khubor.
Utei u jumai, u dei ha ka thain Cianjur jong ka West Java, katba kum ka jinglum khubor jong ka   United States Geological Survey bad la shim ba kiba iap, ki long 162ngut, katba kiba mynsaw, ki la kot sha ka 700ngut, ong ka khubor.
Mawrah:Ka shnong Mawrah, Rangtmah ka don ha kyndong, hynrei mynta ka la rung ha ka thup jong ki jaka jngohkai ba khring bha ia ki paidbah khamtam naduh ba ka shnong ka la shna ia ka jingkieng kaba jrong 80 metre ka pynkiang bad 50 metre ka kynjang ha Rangkylliaw, kaba ioh shynna kdiar sha ki them bad shaduh Bangladesh haba shai bha ka bneng.
Kane ka jingkieng la shna na ka skhim MGNREGS ne kaba ju tip kum ka skhim 100 sngi bad ka shim por lai snem eiei haduh ba kan ieng kynjreng bad la shna hi ki nongshong shnong.
Ban tip kumno la shna bad kumno la pynwan dur ia kane ka jingkieng, la ioh ban iakren bad u bah Rogest Diengdoh uwei na ki nongshong shnong uba iadon bynta ha kane ka kam.
U bah Rogest u la ong ba ka jingthmu ba shna ia kane ka jingkieng ka long ban khring ia ki nongwankai na bynta ka jingmyntoi jong ka shnong ka thaw baroh bad ki samla.
Ka jinglut ka la kot kumba 1 klur tyngka eiei bad ka shim por lai snem.
“Ka jingsdang ia ka jingshna ia kane ka jingkieng ka long ban pynlong kum kawei na ka jaka peit kai bad na ka liang ka shnong naduh u 2013 ka la sdang ban tih surok ha Mawrah da ka jingthmu ban khring ia ki nongpeit kai," la iathuh u bah Rogest.
Ka jingwan tuid ki briew sha katei ka jaka, ka jur bha ha ki sngi saitjain bad sngi u blei, wat la ki dang bun ki jingdonkam ban pynitynnad shuh ia katei ka jaka bad kiwei ki jaka peitkai.
Shillong:Ka surok na Mawrah shaduh War war, ka la jot tasam bha, ha kine ki ar snem eiei, haduh mynta.
Kane ka la buh ka jingeh ia ki paidbah nongleit nongwan namar ba ka surok ka dei u budlum ka kit ka bah, ka ioh ka kot.
Kumba long lem kiwei ki shnong, ka thain Khatar shnong hapoh ka Laitkroh-12 shnong C&RD, ka dei kaba ki paidbah ki shaniah ha ka rep, ka riang, bad ban pynpoi ia ki mar ki mata sha iew lyngba ki kali ki motor.
Lada sniew ka surok, ki paidbah kin jynjar, namar kin shah shim heh dor ka bai kali bad kane kan ktah ia ki nongrep ia ki nongkyndong khamtam ha kane ka jylla ha kaba ki bor kim da pushe than ia ki jingeh ki nongkyndong.
Ka surok na Mawrah shaduh Warwar, kam duna ia ka 15km eiei bad ka hap ha Sohra konstitwensi.
Katei ka jaka ka dei kawei kaba don shibun ka spah mariang, ka jingitynnad jongka, ha kaba ki nongwankai man ka sngi ki hiar sha katei ka jaka ba don ka Kongthong hynrei ka jingsniew ka surok ka la pyntieng bad ka la pynpyrkhat arsien noh ia ki shwa ban leit.
Haba kren bad u Rangbah shnong ka shnong Mawthawtieng u bah Lamphrang Nongrum, ula pynpaw ia ka jingsngew bynniaw namar ba ka jingsniew ka surok, ka la buh jingeh ia ki paidbah, khamtam ia kiba pang kiba shitom.
U bah Lamphrang ula iathuh ba katkum ka jingtip jong u, ula ithuh ba ka jingsniew kane ka surok kaba ai ka jingshakri ia kiba bun bah ki shnong ka thaiñ 12 shnong.
U rangbah shnong ka Mawthawtieng, ula iathuh ba la ju pynsngew sha ki nongmihkhmat paidbah hynrei watla kila pynthikna ban maramot noh pynban khlem pat urlong haduh mynta.
Ula kyrmen ba ki nongmihkhmat kin phai khmat lem sha ki nongkyndong ban pynbha ia kane ka surok kaba la jot rathai.
New Delhi: U Laxmidhar Behera, U Director, ka IIT Mandi, ha ki khyndiat sngi ba ladep, ula ther tyngeh ia ki samla pule jong katei ka skul bah, kaba don ha Himachal Pradesh, da kaba u kynnoh, ba dei na ka jingiabam doh jong ki samla pule, ba sa jia ka jingshlei um kaba jur bad ka jingbthei jong u lyoh, kaba ju jia khah khah ha ka jylla Himachal Pradesh bad u la khot ia ki samla pule jong ka IIT Mandi, ba ki dei ban smai noh mardor, ba kim bit shuh ban bam doh nangne shakhmat.
“Ka Himachal Pradesh, kan nang mad ia ki jingjia ba khyllah, lada ngim sangeh ban pyniap ia ki mrad, kiba pli kiba lui lui, namar ba ka don ka jingiadei halor ka jingjot jong ka mariang, wat la phim iohi, da la ki jong ki khmat briew jongphi" ula ong shuh shuh.
“Kin don shibun ki jingtwa khyndew, ki jingbthei jong u lyoh bad sa kiwei ki jingjia ba sngewsih, tang na ka daw jong ka jingpyniap bein ia ki mrad bad ba ki briew, ki ia bam doh" ong  Behera bad katei ka jingkren, ka la saphriang ha ka video, ha kiba bun ki rynsan social media.
“Ba phin long ki briew kiba bha, kaei kaba phi dei ban leh? Sangeh shisyndon ka jingbam doh" bad u sa khot ia ki samla, ba kin bam smai, ban nym bam doh shuh.
ok SirNangne sha khmat haba don ka jingrang ryngkhiang ngin ia bam noh kham bun ka doh ban dup shlei ki wah ki pung.
Ka ngeit bieij india kam iehnoh wat ia u heh iit mo … ne u lah ban pynshisha na ka saian jong u ?????.
Shillong: Ka seng Federation of Khasi Jaintia and Garo people (FKJGP), ha ka lah sngi u Blei, ka 21 tarik jong u Naiwieng, ki la leit ban ia kynduh kyrpang ia u Bah PR Marwein, Chairman jong ka tnat thungkam thung jam jong ka jylla ka Meghalaya Public Service Commission (MPSC), ha ophis treikam jong u ha Lower Lachumiere, Shillong.
Ki katto katne ngut ki dkhot jong ka Seng, ha ka jingialam jong U President, Bah Dundee C Khongsit, haba ia kren bad ki nongthoh khubor, hadien ba ki la mih na ka kamra treikam jong u Chairman ka MPSC, ki la iathuh, ba ka jing ia kynduh jong ki, ka long beit ban wad jingtip halor ka jingsuki bha ka thung kam thung jam ha ki tnat ba pher ba pher jong ka sorkar, wat la ka kyrduh kam kyrduh jam ha ka jylla ka jur bha, kumba long mynta.
Hynrei, ka long pat kaei kaei kaba sngewtynnad ban tip ba naka liang jong ka MPSC, ka la sdang ban pynkhreh ia kiei kiei kiba don kam, wat la ka kommision ka bun bha ki kam bad ki jing slem ha ka thungkam thung jam ha kito ki kam ba thylli ha ki tnat ba pher ba pher, khamtam lei ba la wan sa ka roster system ka nang shim por shuh shuh ban pyntyllun haba ia dei bad kane ka bynta.
Ki don ruh sa kiwei pat ki bynta ba ki tnat sorkar kiba lait thylli ki kam, ki slem ban phah sha ka MPSC ba katno tylli ki lait bad kiwei kiwei ki jing donkam.
Ka MPSC ka donkam ruh ban wanrah ia ka rukom treikam ba thymmai, kat kum ki juk shai ba mynta.
Une u nongialam jong ka FKJGP, u la iathuh, ba na ka liang jong ka seng ka la kyrpad ruh ba ka MPSC, kan pynkylla noh ia ki rukom treikam ha ka thungkam thung jam, kum ha ki eksamin ka dei kaba donkam bha, khamtam lei ha ki personal interview ba kin buh ia ka video, khnang ba kito kiba leh interview ki dei ban ioh ban peit ia kato ka video record ban iohi shai bad ban pyntikna ba ka thung kam thung jam kan long kaba khuid ba suba.
Haba iadei bad ka polisi thungkam thung jam ha ka jylla, na ka liang u bah Khongsit, u la ong ba ka kamram ban leh da ka sorkar, la leh da ki sengbhalang, namar ba ka sorkar, kumba long haduh mynta ka khlem lah ban shimkhia ban bate ia ki samla jong ka jylla, khamtam ha ki kompeni bunsien bad ki dei ki Seng bhalang hi kiba hap ban leit ia kren bad ki kompani ba kin buh lem katta persen ban ai kam ia ki trai jylla.
Nongpoh: Hynnin ka miet ha ka por 10 baje eiei mynmiet, la don kiba la pyntip sha ki Pulit Byrnihat Police Outpost, halor ka jingdon u briew uba la mih na Guwahati sha Shillong bad uba la suba jur ba u la kit drok hapoh kawei ka kali kaba u niah.
Kumba haba shimkhia halor katei ka jingtip, ki Pulit ki la pynlong ia ka jingtalasi ha Byrnihat Police Outpost, kumta ha ka por 11:30 eiei, ki pulit ki la bat ia kawei ka kali kamai kaba don ia u number ML-05-T-6149, kaba la niah da u Rahul Nazary uba sah ha Happy Valley Shillong, kumta haba ki Pulit ki la talasi ia katei ka kali, ki la lap ia 10 tylli ki synduk sabon ba la thep ia u drok heroine bad uba don ia ka jingkhia 135.64 Grams, ia kaba la buhrieh bha ha kawei ka pla.
La ong ruh ba utei u Drok Heroine u la shongdor haduh 1.3 klur, haba ki Pulit ki la kylli na u Rahul Nazary, u la phla ba ia utei u drok, la wanrah na Guwahati da ka jingthmu ban pynpoi sha Nongbah Shillong.
Hadien katei ka jingiohkem ia utei u briew bad kurup ruh ia u drok Heroine, na ka linang ki pulit ki la rejister mukotduma bad pynngat ia u ha ki kyndon jong ka NDPS Act.
Mumbai: Hapdeng ka jing iakawang ktieh, kaba jubor bha, na bynta ka jingpynkylla ia ka India sha ka Bharat, hynrei, ka don ka khubor, kaba khampher ha kine ki sngi bad kata, ka long, ba ka Byculla Zoo, ha Mumbai, ka pynlut haduh ₹ 8.25 klur, na ka bynta ka jaka ban sumar ia ki sing, nangta sa  ₹ 7.15 klur, ban sumar ia ka jaka sah ki suri  bad nangta sa  ₹ 3.82 klur, ban sumar ia ka jaka sah jong ki ksih.
Hynrei, ha kitei ki jaka sah baroh lai tylli, ym shym don satia, tang uwei ruh u sing, lane uwei u suri lane uwei u ksih bad kumta, ka jingshisha, ka long, ba la pynlut ia ka pisa, kaba haduh T.20klur, ha kitei ki sem, ki bym don eiei satia bad katei ka dei ka jingwad jingtip, jong ka seng, The Young Whistleblowers Foundation.
Ka don ka kyntien, kaba ong “U lum un madan, namar jongphi" bad hangne, ka la urlong shisha, ha kaba u lok, uba la kular, ia ka lok, ban wan rah ia u bnai, ha khmat jongka, mynta, ula thied syndon, ia ka jaka ba kan shong kan sah ha u bnai.
U Sanjay Mahato, uba na Jhargram district ha West Bengal, ula ai sngewbha, kum ka jingai sngi kha, ia la lok jongu, da ka jaka, kaba shi acre, kaba don ha u bnai bad kaba shongdor T.10hajar bad katei, ka long, ba u pyndep, ia ka kular jongu, naduh, ba u dang ialang samla bad ka, ba un wan rah ia u bnai ha khmat jongka.
U Mahato, u iathuh, ba ka jingthmu jongu, ka la urlong shisha, hadien ba ka India, ka la lah ban pynhiar khyndew ia u  Chandrayaan-3, ha u bnai bad kumta, u shim, ba ka jingthmu jongu, ka la urlong, ban buh jaka ha u bnai.
“Manga bad ka lok jongnga, ngi la ialang samla, la slem bha bad ngi ia poikha ha U Iaiong ba ladep.
Nga la kular, ban wan rah ia u bnai ha khmat jongka bad ngan nym lah ban leh klet, ia katei ka jingkular jongnga.
Mynta, ha ka sngi kha, kaba nyngkong jongka, naduh ba ngi iapoikha, nga la rai, ban ai, ia ka jaka ia ka ha u bnai" ong U Mahato, da kaba wiat samrkhie, sha la kaba ieid.
U Mahato, ula thied ia katei ka jaka, lyngba ka  Luna Society International bad tang ban pynbiang ia ki kot ki sla, ka shimpor, haduh shisnem.
“Nga la thied ia ka jaka kaba shi acre" ha kaba u da pyni ia ki kot ki sla, kaba la dep pynbiang lut nadong shadong.
Haba la kylli, la um don, ban ai, da kiwei pat ki jingai bad ban thied da katei ka pisa, kaba ula pynlut, U Mahato, u ong “Nga lah ban thied da kiwei, hynrei u bnai, u don ka bynta kaba khraw bha, ban pyniajan ia u dohnud jongu bad ka lok  bad kumta, ha ka sngi kha jongka, naduh ba ngi ialong shitnga, ngam don eiei ban ai, kaba kham palat ban ia kata".
Ha ka jingshisha, U Mahato, u sngewthuh, ba kam dei kaba suk, ba kin leit iuhkjat ha u bnai, hynrei, u iathuh, ba baroh arngut, ki ju shongkai ha phyllaw jongki bad ki ju sngewieid bha ban phai ia la ki khmat sha u bnai bad haba ki khmat ki phai sha u bnai, ka jingieid ruh, ka nang sngewsmieit bad ka tehsong bha hapdeng jongki, ula ong.
Haduh mynta, ki don ki website, kiba ju don bynta ban die jaka ha u bnai bad kitei ki ai ia ki dulir kiba iahap bad ki kot ki sla, na bynta jong kito kiba mynjur ban thied jaka.
Wat ha shwa, ba ka India, kan iuhkjat ha u bnai, ki la don bun bun ngut ki nong India, kiba la dep thied bun, ki jaka ha u bnai.
Ka  Mamata Banerjee, myntri rangbah ka West Bengal, ka pynbna, ban kyntiew noh da T.40hajar shibnai, ia ka tulop jong ki MLA jong katei ka jylla bad ia katei ka la pynbna, ha ka sngi palei.
Ka Banerjee, ka pynbna, ia kane ha iing dorbar, hynrei, ha kajuh ka por, ka pyntip, ba kam don kano kano ka jingpynkylla ia ka tulop jong ka myntri rangbah, namar ba kam ju shim tulop satia ialade, la slem slem bha.
“Ka tulop jong ki MLA ka West Bengal, ka dei kaba rit duh, haba ia nujor bad ka tulop jong kiwei pat ki MLA ha kiwei ki jylla bad kumta, la rai ban kyntiew noh da T.40hajar ha ka shibnai" ka la ong.
Ka Banerjee, kam shym la ai satia ia ka jingbatai kaba shai, halor ka jingioh jong ki MLA jong katei ka jylla, nangta sa kiwei pat ki jingsiew, ia ki dkhot, haba ki don ha ki komiti jong ka sorkar jylla.
“Nga, nga la wan ha ka kyrteng u kpa jong nga, hynrei phim pdiang ia Nga: lada uwei pat un wan ha ka kyrteng la ka jong hi, ia uta phin pdiang" Ioanis 5:43.
Kine ki dei ki kyntien u Trai Jisu u la kren ha ki Israel, u la kren ha ki rangbah niam Jiw ha ki Nongthoh ha ki Pharisi kiba ha Jerusalem, ia ka daw ka jingbymngeit bad ka jingkyntait ia u Jisu kum u Messiah jong ki.
“U la wan sha kiei kiei la ki jong, kita kiba dei la ki jong kim shym pdiang ia u" Ioanis 1:11.
Sha la ki jong, ka mut u Jisu u la wan ha ka jinglong doh lyngba ka jaidbynriew Jiw ha Israel, hynrei kim pdiang ia u.
Kane ka jingbympdiang jong ki Jiw ia u Jisu kum u Messiah jong ki, ka dang neh haduh mynta mynne, namar kim ngeit bad kim tip ba u long uta u Messiah.
Lada ialap ia ka kyrteng Jisu mynta ha Israel ruh kim ngeit hynrei ki shu ngeit ba u long tang kum u Rabbi ne u nonghikai bakhraw.
U Jisu u la dep ban pynithuh da lade hi ha ki, hynrei kim ngeit.
Na kata ka daw u Jisu u ong ha ki – Nga, nga la wan ha ka kyrteng u kpa jong nga hynrei phim ngeit ia nga.
Te lada wan da uwei pat, ia uta phin pdiang.
Kumta, ngi iohi shisha jia aiu mynta ha Israel? Ba ki Jiw baroh ki pdiang ia uwei pat u briew uba kam ialade ba u long u Messiah, uba dei u Russian Jiw, uba kyrteng u Yanuka Rav Shlomo Yehuda.
Mynta ia une ki pdiang, hynrei ia u Jisu kim pat pdiang haduh mynta.
Bad ka la jia mynta kumba u Jisu u la kren ha ki Israel.
U Jisu u la ong pat ha ki Jiw- “Kumno phi lah ban ngeit? Phi kiba khmih burom paralok hi, bad phim wad ia kata ka burom kaba na u Blei?" Ioanis 5:44.
Ngi iohi ba ki rangbah Jiw bad ki riewniam Jiw ki long kiba ia kwah burom palat kaba long ka burom briew, bad kim ju tip ia ka burom Blei.
Kat kaba ki leh, ki leh ban iohi ki briew ban ioh iaroh na ki briew.
Hynrei ki jingleh jong ki baroh ki leh khnang ia ka ban iohi da ki briew …….
Ki ieid ruh ia ki jaka badon nam tam ha ki jingkhawai ba ia ki jaka shong bakor tam ha ki synagog (ha ki iingmane)" Mathaios 23:5-6.
Lada ki briew ki iawad ia ka burom na ki briew te da lei lei kin ym iohi ia ka burom Blei kein.
Ngi iohi ba ki Jiw wat ia ka hukum u Moses ruh bun kaba ki pynkhein bad kim leh, bad kim shemphang hi ruh shaphang u Blei.
Dei na kata ka daw u Jisu u ong ha ki – “Namar lada phi la ngeit ha u Moses pghin da ngeit ha nga ruh, namar uta (u Moses) u la thoh shaphang jong nga.
hynrei lada phim ngeit ia kita ki jingthoh jong u (Moses).
Kumno te phin ngeit, ia kita ki ktien jong Nga" Ioanis 5:46-47.
Na kane kajuh ka jingjia ka jia ha kiba ngeit, lane ki Khristan, ba lada ka jingmane blei ka long da kaba iakhmih burom tang para briew, ka long kaba eh ban iohi ia ka burom jong u Blei.
Bun bah ha ka pyrthei kiba ialap ne kren ia ka khubor ka Gospel u Khrist da kaba shim 90% ka burom sha lade, 10% sha u Blei, kumta ka tlot noh ka jingtrei u Mynsiem Bakhuid.
Bad lada ka long kumne, te ym don jingiapher na ki leh niam Jiw ka ri Israel.
Kaba kren ia ka ktien u Blei kam dei ka burom briew, ka dei ka burom jong u Blei, ka burom u khun u Blei kein uba la wan naduh bneng sha kane ka pyrthei ban pyllait ia u briew na ka pop.
Kumta lada u Khristan u don ka jingngeit ha ka ktien u Blei un ioh ia ka bor bah ka jingtrei u Mynsiem Bakhuid, hynrei lada ka long tang na ka bynta ka burom briew ban ioh iaroh, u Mynsiem um don jaka ban trei.
Na kata ka daw ki Jiw kim ju don ha ki ia ka bor ka jingtrei u Blei namar baroh kaba ki leh, ki leh tang ban ioh iaroh hakhmat ki briew.
Dei na kata ka daw ba wat ia u Jisu kim pdiang kim ithuh ba u dei uta u Syiem ne u Messiah jong ki, bad ki jot noh ha ka jingiadei bad u Blei haduh kine ki sngi.
Wat u Jisu u khun u Blei uba wan sha kane ka pyrthei, um shym wan ban wad burom na ki briew.
“Ngam pdiang ia ka burom na ki briew" Ioanis 5:4.
Hynrei u la wan khnang ba ki briew kin ngeit ha u, ba u Jisu u dei uta u Nongpyllait u Nongsiewspah ia u briew na ka pop.
Namar u Blei u la ai ha u khun (ha u Jisu) ia ka bor baroh ha bneng bad ha khyndew.
“La ai ha NGA ka BOR baroh HA BNENG BAD HA KHYNDEW" Mathaios 28:18.
Kumta uta u bym burom ia u khun (Jisu) um burom ia u Kpa (Blei)" Ioanis 5:23.
“Namar u kpa um bishar (shuh) iano iano ruh, hynrei u la ai ia ka Jingbishar ha u khun (la ai ha u Jisu)".
Ka jingkyntait noh ki Jiw ia u Jisu, ka long ka jingduh kaba khraw tam ia ki kumba 2000 snem tam mynta, tad ynda u Jisu un wan pat un hiar halor u lum Olive pyrshah Jerusalem, dei hangta kin sa ithuh ia u.
Sekharaiah 12:10-11 / Sekharaiah 13:4.
“Hynrei kat kiba la pdiang ia u ha kito u la ai ka bor ban long ki khun u Blei" Ioanis 1:12.
Hooid u Blei u ieit ia u briew.
Hynrei um burom pat ia u briew, God ia no respecter of Man.
“U nonghikai jongnga, ula shu thok ianga, kumno u ong, ba ka pyrthei, ka dei kaba shad pyllun, haba nga shong sah shirta hangne ha Africa".
Shillong:Hynnin ka sngi ka Meghalaya Cricket Association ka la ioh ban sdang ia ka U-19 Girls Inter District Cricket Tournament ha kaba ki jngialehkai yn pynialeh ha ki ar tylli ki jaka, kata kawei ha Umbuda – Ri BHoi District bad kawei pat ha Salpara, North Garo Hills da ka jingiashim bynta ki 10 tylli ki association kiba hap hapoh ka jingpeit jong ka MCA.Ha ka jingialeh hynnin ka sngi, na ka Zone 1 ka Ri Bhoi District Cricket Association kaba na ka Group A ka la lah ban pynliem noh ia ka South West Khasi Hills DCA da phra wicket.
Katba na ka Zone 2 ka North Garo Hills DCA ka la jop ia ka East Garo Hills DCA da 73 run.
Ha ka jingialeh kaba nyngkong jong katei ka Tournament, la iohi ba ka Ri Bhoi ka la jop ia ka toss bad jied ban ap bad kawang bol shuwa bad ka la lah ban pyrkhing ia ka liang pyrshah tang ha ka jingkamai kaba 125/4.
Hynrei da ka jinghap noh u slap la hap ban pynbeit thymmai noh ia ka thong kata tang 94 run na ki 15 over, ia kaba ka Ri Bhoi ka la lah ban thom ia ka jngjop da kaba pynsah shuh sa lai bol.
Ha ka jingtied bol ka Indariakor K.Wanniang na ka SWKH ka la ioh ban kamai 48 run na ki 49 bol hadien ba ka la ioh ban thlieh khyndai tylli ki 4, hynrei kane ka nongtied ka la hap noh ha ka kti jong ka Bimla Thakur da 2/40, katba ka Anjelica Maring ka ioh 1/8 bad ka Dolina Martin ka ioh 1/37.
Ha kane ka pali kawang bol la iohi ba ka Maring ka nang bha ban teh lakam ia ka rukom kawang bol ha kaba ka ju pyllait tang 2 run ha man la ki over ba ka ju ioh ban kawang.
Haba phai pat sha ka pali tied, ka Ankita Sharma ka la neh ha ka jinglehkai da 53 run na ki 37 bol hadien ba ka Ri Bhoi ka la jop ia katei ka jingialeh da phra wicket.
Ha kawei pat ka jngiakhun kaba la iaid beit khlem kano kano ka jingpynthut, ka NGH ka la ioh ban tied shuwa bad kamai 148/8 na ki 35 over ia kaba kane ka kynhun ka la lah ban ioh jingjop pyrshah ia ka EGH kaba tied tang 75 run bad liem lut baroh ki nongtied hadien ba ka Julitha Sang ma ka la lah ban jynrat hynniew ngut ki nongtied ka EGH da 7/18.
Ha kane pat ka jinglehkai la iohi ba ka jingioh bun run jong ka NGH ka la long lyngba ki extra kaba kynthup haduh 105 tylli ki wides.
Nap deng ki nongtied ka NGH dei tang ka Skangsa chuame Marak kaba la lah ban tied bun da 17 run.
Katba na ka liang ki nongkawang bol ki la don hynriew ngut kiba la ioh ban shim wicket kynthup ia ka Kambesa A Sangma kaba ioh poin khambha da 2/19.
Na ka EGH ka Kambesa ruh ka la ioh bun run da 11 ha shuwa ba ka ne ka kynhun kan liem lut da 75 run.
Na ka liang ka NGH ruh ka la don ka jingbakla da ka jingpyllait bun palat ki wide kaba la kyntiew haduh 36 run ha ka jingkhein jong ka EGH.Ka captain jong ka NGH ka Julitha ka la ioh ban shim ia ka wicket kaba nyngkong tang ha ka bol kaba nyngkong jong ka bad ka la ioh ban khur ia ka poin kaba heh da 7/18 na ki 6.2 over.
Mynta ka sngi, ka jingiakhun kan long hapdeng ka West Khasi Hills DCA pyrshah ia ka Shillong Cricket Association na ka Group B jong ka Zone 1, katba ka South Garo Hills DCA kan iakhun pyrshah ia ka Tura DCA na ka Zone 2.
Shillong:U MLA barim ka Mawsynram u Bah Himalaya M Shangpliang, ula aiti ïa ka shithi iehnohkam kum u Nongïalam ka Bharatiya Janata Party (BJP)-Meghalaya hynne ka sngi Balang haba aidaw ba jur ka jingleh shiliang jong ki Nongïalam hapoh ka jingïalam u President.
U Bah Himalaya ula aiti ïa kane ka shithi iehnohkam ha u President ka BJP-Meghalaya Bah Ernest Mawrie.
Lah ban kdew hangne ba dang shen, ki khubor kila mih ba u Bah Himalaya ula don jingthmu ban leit pynïasoh noh ïalade sha ka National People’s party (NPP) bad ban pan ticket ruh ha kaban ïakhun kum u kyrtong sha ka ilekshon MP-Lok Sabha ka ban long ha u snem 2024.
U Bah Himalaya ula pynïasoh ïalade sha ka BJP ha u bnai Naiwieng 2022 hadien ka jingphet noh na ka Congress bad ka All India Trinamool Congress (AITC), ban ïakhun ïa ka ilekshon MLA-2023 na Mawsynram.
Ha kane ka shithi iehnohkam, u Bah Himalaya ula pyntip ba naduh ba u rem ïa ka ilekshon, ula rai ban iai neh bad ka party bad ban trei na ka bynta ka jingkhlaiñ bad jingkiew shaphrang jong ka party.
Ula pyntip ba hadien ba ula shah thung kum u Nongaiktien ka party, ula kren ïa shibun ki ishu sha ki lad pathai khubor na ka bynta ka party bad shim ruh ïa ka bynta ka kongsan na ka bynta ka party kum u dkhot jong ki Seng saiñ pyrthei, kiba ïakren ïa ka Reservation Policy.
Une u MLA barim ula ong ruh, ki don shibun ki ishu kiba kongsan, kiba u la ju kren bunsien sha u President (Bah Ernest) na ka bynta ban pynkhlaiñ ïa ka party ha Meghalaya khamtam ha ki jaka nongkyndong bad la ai jingmut ruh ïa ki sienjam ba dei ban shim, haba buh hakhmat ïa kaei kaba ka party ka mad ha ka ilekshon ba dang shu dep (MLA-2023).
“Nga la pynkynmaw la bunsien ïa u President halor ki sienjam ba donkam ba la tyrwa ban shim ha kaban pynkhlaiñ ïa ka party ha ki kyrdan bapher bapher halor ka jingïohi ïa ki jingïashrut kiba mih hapoh ka party ha Jylla," ula ong.
Hynrei namar kine kiei kiei, u ong, " Nga kwah ban kdew ba nga dang kwah ban ïai neh bad shakri ïa ka party naduh ka mynsiem, nga sngewthuh ba katba ka dang don ka jingleh shiliang ne pyrkhat tang ïa ki bahaïing hasem ne paralok (nepotism) jong ki nongïalam ha ki kyrdan bapher bapher kiba don hapoh ka jingïalam u President ka State BJP, kan pyndkoh lut ïa baroh ki sienjam ba lah ban shim jong ki Nongtrei ka party kiba kitkhia ïa ka kam ha kaban pyndonkam laitluid ïa la ka jabieng bad ban kiew ha ka party".
“Namar kata, nga buh ïa kane ka shithi iehnohkam kum u Primary Member jong ka BJP ha Jylla Meghalaya naduh mynta halor ki daw shimet," ula pynkut.
Shillong:Ha ka por ba la khluit bha ka jing kynthoh pyrshah ïa ka jingpynkylla ïa ka shuki ka Draupadi Murmu na ka “President of India" sha ka “President of Bharat", mynta pat sa kawei ka kot jingkynthoh ka la mih bad nang ai ding namar ka jingpynman ïa u Narendra Modi kum ka “Prime Minister ka Bharat".
Ïa kane ka kot la pynsaphriang da u Nongaiktien ka BJP Sambit Patra ha ka X (Twitter ba mynshuwa).
Kane ka la khring ïa ka jingshah kynthoh kaba jur na ka Congress, kaba pyrshah ïa kane ka sienjam ba thmu ban shim da ka Sorkar Pdeng.
Ka Congress ka la kdew ba ka ‘Asean-India Summit’ bad ka ‘Prime Minister of Bharat’ la pyndonkam ha kane ka juh ka kot ba la pynsaphriang paidbah.
Haba kynthoh ha ka X, u General Secretary ka Congress u Jairam Ramesh ula thoh, “Peit ba haduh katno ka Sorkar u Modi ka la kulmar jingmut.
U Prime Minister of Bharat ha ka 20th ASEAN-India Summit.
Baroh kine ki dei ki drama tang namar ki Liang Pyrshah kila ïatylli bad khot ïalade ka INDIA".
Ka jingkhot sngewbha ka G20 ïa ka President ka la lam ruh sha ka jingmutdur ba don ka jingthmu ban pynkylla ïa ka kyrteng jong ka Ri bad kane ka lah ban urlong ha ka Dorbar Kyrpang jong ka Parliament ka ban long naduh ka 18 tarik Nailur haduh 22 tarik Nailur.
Hynrei, ka jingshisha hi ka long ba ka Sorkar kam pat pynbna ïa ki mat ban ïatai ha kane ka Dorbar Kyrpang, kaba pyni ba ka dang dei tang kaba shu antad.
U khliehduh ka AAP bad Myntri Rangbah ka Delhi u Arvind Kejriwal ha ka sngi Ba-ar ula ong, “Tang namar ba ki Liang Pyrshah kila thaw ïa ka kynhun synrop ba khot ka INDIA, hato ka Sorkar Pdeng kan pynkylla noh ïa ka kyrteng jong ka Ri?.
Ka Ri ka dei jong ki 140 klur ngut ki briew, ym jong kawei ka party.
Lada ïa ka kyrteng jong ka kynhun synrop la pynkylla sha ka Bharat, hato kin pynkylla ïa ka kyrteng ka Bharat sha ka BJP".
Ka kot ba pyni ïa ka jingleit ïuhkjat u Myntri Rangbah Duh ka Ri sha Indonesia ha ka sngi Balang bad sngi Palei ban ïashim bynta ha ka 20th ASEAN-India Summit bad ka 18th East Asia Summit ka la pyndonkam ïa ka kyntien “Prime Minister of Bharat".
Shillong:Ka High Court of Meghalaya, ha ka sngi hat majai, ka la pynmih, ia ka hukum, ba ka elekshon ban jied Sordar, ha ka Raid Shabong, ha ka 9tarik Nailur 2023, yn pynsangeh shwa, ia mynta shipor bad ka kashari, ka la buh por biang, ban shong bishar, ia kane ka kam, ha ka 15tarik Nailur 2023.
Katei ka jingshong bishar, ka dei halor, ka jingleit ujor jong U bah Johnson Lyngdoh, pyrshah ia ka Khasi Hills Autonomous District Council, kaba la pynmih ha ka 25tarik Nailar 2023 bad nangta, ia ka jingpynbna, ha ka 28tarik Nailar 2023, ha kaba iadei bad ka jingpynpep bad pynbna, da kawei pat ka tarik, ia katei ka elekshon Sordar Raid Shabong.
La ong, ba ka tarik jong ka elekshon, ka dei ban long ha ka 26tarik Nailar 2023, hynrei, la pynsangeh noh, da ka hukum, kaba 25tarik Nailar 2023 bad nangta, da ka jingpynbna, kaba 28tarik Nailar 2023, la buh sngi, ban jied Sordar, ha ka 9tarik Nailur 2023.
Ha ka dorkhas, sha ka kashari, la iathuh, ba ka jingpynkhreh ia ka elekshon, ka la iaid shakhmat, hynrei, ka Council, ka la pynmih hukum ban sangeh noh pynban, na ka daw jong ka jingbym pynrung kyrteng ia ki nongthep vote.
Ha ka jingiasaid, la iathuh shai, ba kat kum ka ain The Khasi Hills Autonomous District (Administration and Election of Sordars of Saw Raid, Khyrim Syiemship) Act, 1997, ka la thaw ia ka elekshon komiti, katba kum ka Section 4 bad nangta ka la buh kyndon ruh, ban pynkhreh ia ka voter list, ha ka Section 5 bad la kynnoh namarkata, ba ka jingleh jong ka District Council, hadien, ba la buh tarik, ia ka elekshon, ka long pyrshah ia katei ka ain bad kam dei tang katta, hynrei, kam shym la ailad ia kiwei pat ki kyrtong, ban ai jingujor lada ki don eiei, halor kitei ki kyrteng, kiba pynrung thymmai.
Halor kitei ki jingujor, ka kashari, ka shim, ba ka jingpynsangeh ia ka elekshon, ka dei halor ka jingpynrung kyrteng biang, ia ki nongthep vote bad la shim ruh, ba katei ka dei ka rai, kaba la rai marwei da ka District Council bad ba ka Election Committee, kam don bynta eiei ruh em bad dei na kata ka daw, ba la rai ban buhteng shwa ia katei ka elekshon jied Sordar ha Raid Shabong, ia mynta shipor.
Haba Synshar ki bym Tip ia u A u B te yn ia Ong shuh kumnoHaba Synshar ki bym Tip ia u A u B te yn ia Ong shuh kumno.
Shillong:Ka HYC Sohïong Circle ha ka sngi Balang ka la leit ban ai da ka dorkhas sha u CEM ka KHADC u Bah Pynïaid Sing Syiem kaba long ruh kum ka jingujor halor ka jingleh thurmur ha kaba ïadei bad ka Tang Jait ha kane ka juk kaba mynta.
Ïa kane ka jing leit jingujor la ïalam da u President ka Circle u Bah Purning star Shabong, ha ryngkat lang bad kiwei pat ki dkhot ka seng.
Hadien ba la dep ïa kynduh bad u CEM na ka liang ka seng ka la ong ba kane ka jingtang jait kaba la long thurmur bha mynta ka la long pyrshah ïa ka Riti kheiñ jait jong ka Jaitbynriew kaba dei ban don tang kawei ka Ïawbei ha kawei ka jait.
“Kumta kane ka jingïakynduh jong ngi ïa u CEM ka long ba ngi kyrpad ïa u ba un ai ka jingpynshai ïa jingmut ne ka nongrim jong ka KHADC kaba pdiang ban tang da kajuh ka Jait ïa ka ar tylli ki longïing, bad ngi kyrpad ïa u ban ai ïa ka jingpynshai haba ïadei bad kane ka kam," ong u Bah Shabong da kaba ïathuh ruh ba u don uwei u dkhar uba kyrteng u A.L.Joseph u la tang ïa ka jait Kharsabet ha ka 6/01/2020 kaba dei ruh ka jait kaba tang ïa ar tylli ki longïing.
Ka jing ïohlad ki dkhar ban tangjait ka buh ha ka jingma kaba khraw ïa ka jaitbynriew namar ba kim tip eiei shaphang ka Riti Kheiñ Kur Kheiñ Jait jong ka Jaitbynriew.
“Lada shah ïa u tei u dkhar, kan plie lad ruh ïa kiwei ki dkhar kynthup ïa ki dkhar Muslim, ki dkhar Sikh, ki dkhar Hindu bad kiwei kiwei ba kin tang jait," u la ong.
Ha ka jingujor ka seng ka la kdew ruh ba katkum ka Khasi Hills Autonomous District (Khasi Social Custom of Lineage) Act, 1997 ka la kdew shai ba ka tang jait kan dei ïa ki khun jong u shynrang Khasi bad ka kynthei dkhar.
Hynrei katkum ka tei ka jingtip kaba la kdew haneng, na la liang jong ka KHADC ka la pdiang bad shah ban Tang Jait wat ïa ka kynthei dkhar kaba ïoh lok Khasi.
Shuh shuh, kumba la kdew haneng, ki kynthei dkhar ki la ïoh lypa ïa ka jait Khasi ha shwa ban tang jait bad ruh ki la pynkylla ïalade sha ka jait Khasi ïa kaba la pdiang da ka KHADC.“Kane ka jingpdiang jong ka KHADC ban tang jait ïa ka kynthei dkhar bad ka jingpdiang jong ka ban pynkylla Khasi ïa ki kynthei dkhar ka long pyrshah ïa katei ka Lineage Act bad kumjuh ïa ka Riti Dustur jong ka Jaitbynriew Khasi.
Ka jingïoh jait Khasi ki kynthei dkhar ka buh ha ka jingma kaba khraw ïa ka Jaitbynriew jong ngi namar lyngba jong ki, lah ban pynlong Khasi tribe ïa ki hynmen ki para jong ki ne lah ban pynïoh Syrnot Scheduled Tribe ïa ki hynmen ki para jong ki kynthei dkhar kaba buh ka tmier jong ka jingma ïa ka Jaitbynriew rit paid jong ngi," ong utei u nongïalam.
U la ong ruh ba watla ha ka Affidavit ba la leh na ka bynta ka Tangjait la kdew ba ka lok jong u Khasi ka dei ka dkhar, hynrei kam don satia kano kano ka Affidavit kaba pyni ba kila pynkylla na ka jait Khasi sha ka jait dkhar jong ki, hynrei ki dang neh beit ha ka jait Khasi ha baroh ki kot ki sla.
U la ong ba nangne shakhmat, ka KHADC kam dei shuh ban pdiang ïa kino kino ki Application Tang Jait lada ka kynthei dkhar ka la ïoh lypa ïa ka Jait Khasi kaba pynkylla lyngba ki Affidavit, Tangjait ne da kino kino ki rukom.
Ka KHADC lyngba ka Registration Authority kam dei shuh ban ai Khasi Tribe Certificate sha ki khun jong kiba tangjait lada ka kmie (dkhar) jong ki kam pat pynkylla lypa ïalade sha ka jait dkhar naduh ki EPIC bad kiwei kiwei ki kot ki sla ba donkam.
“Ka Council kadei ban bthah ïa baroh ki kynthei dkhar kiba ïoh lok Khasi kiba la ïoh jait Khasi da kaba leh affidavit bad Tangjait bad kiba la dep pdiang da ka KHADC ba ki dei ban pynkylla noh mardor sha ka jait dkhar jong ki.
Bad ngi ai por ban pynkhuid lut ïa kane ka kam hapoh ka 5 bnai.
Ba lada ki kynthei dkhar kiba ïoh lok Khasi kim lah ban pynkylla biang sha ka jait tynrai (dkhar) jong ki, dei ban pyndam noh ïa baroh ki Syrnot Khasi Tribe jong ki khun jong ki.
Ba dei ban pyndam ïa baroh ki jing tangjait ba la tang da ki dkhar bad dei ban bthah ïa kito kiba la shah pyntang jait ha ki dkhar ba ki dei ban tang jait da kawei katkum ba la kdew ha katei ka Lineage Act," u la bynrap.
Ka seng ka la ai jingmut ruh sha ka Executive Committee jong ka KHADC, ba dei ban pynbeit thymmai (Amend) ïa katei ka Lineage Act ha kaba ïadei bad ka Tangjait.
Dei ban bynrap shuh shuh ki kyntien kiba teh pyrkhing bha namar kumba ka long, katei ka Act ka ai lait lan palat ha kaba ïadei bad ka tang jait kaba pynlong ïa ki briew ban shim kabu ha kiba bun ki liang.
Ba dei ban pynrung da ka kyntien kaba kdew “Ba dei ban ïoh ka jingmynjur bad ka jing ïa soi lang da ki dkhot jong ka Executive Committee jong ka Dorbar Kur Sengkmie ha shwa ban pyndep ïa ka Tang Jait".
Ym dei shuh ban ai bor tang ha u Kñi ne u Rangbah Kur marwei namar la shem ba u rangbah Kur ne Kñi u shim kabu bha ïa kane ka kam haba u ïoh ka bor ban leh tang marwei.
Ka daw halor kane ka long ba na ka liang jong ka Seng ka la lap ïa ka jingai jingbit thurmur jong ki Kñi, ki Rangbah Kur ne ka ïng jong u shynrang Khasi tang na ka bynta ban pynïoh tangjait ïala u jong u ba ha ïing khlem da tip ka dei kaba bha ne kane sniew.
Kane kan ïalam sha ka jingmynsaw jong ka jaitbynriew.
Ba ka kam tangjait ka ïa tyngkhuh bad ka Jaitbynriew, kam dei ba ka ïa tyngkhuh tang ha kawei ka Longïing, kumta dei ban ai bor tang ha ka Executive Committee jong ka Seng Kur (Sengkmie) ba kan ai NOC khnang ba kan ym don shuh ka jinglong thurmur nangne shakhmat ha kaba ïadei bad kane ka kam Tang Jait.
“Kane ka jingïakynduh bad u CEM ka long kaba seisoh ha kaba u kular ban shimkhia ban pynbeit ïa kane ka jingtang jait namar ki don ki self style Rangbah Shnong bad self style Rangbah kur kiba kwah pynioh ïoh schedule tribe.
Kumta U CEM u la ong ba kane ka EC kan leh katba lah ban pynbeit ïa kane ka jingeh," ong u Bah Purningstar Shabong.
Shillong:U Nongïalam ka BJP bad u Myntri Sorkar u Bah A.L.Hek ula pynksan ba ka jingtyrwa “One Nation, One Election" jong ka Sorkar Pdeng ka dei ka ban ai jingmyntoi bha sha ka roi ka par jong ki Jylla bad ka Ri.
Une u nong ïalam ka BJP ula ong, ka Ri India kala dei lypa kawei ka Ri (one nation) bad kawei ka ilekshon hapoh ka Ri ka dei kaba bha palat.
Katkum ka jingong jong u, “Ki don bun tylli ki Jylla hapoh ka Ri India bad ha ka shisnem, ngi don lai-saw tylli ki ilekshon.
Ngi don ki ilekshon Assembly, ilekshon MP, ilekshon Panchayat, ilekshon MDC".
“Lada kawei ka Jylla ka don ilekshon, la treikam ka Model Code of Conduct kaba khang ïa ka jingïaid ki kam pynroi.
Kawei hadien kawei, katno shuh ki MCC kin khang ïa ka jingïaid ki kam pynroi," ula bynrap.
U Bah Hek ula kdew ruh ba lada phai sha ka jinglut jingsep, “Ka pisa kaba bun bah la pynlut ha man ka por ba pynlong ïa ki ilekshon, nalor ki bor pahara bad ka por jong ki Nongïalam ruh la shu lut tang ha ka ilekshon," ula bynrap.
Ula ong, “Da dei ba don noh tang kawei ka ilekshon, kato ka jinglut jingsep ba pynlut man la ki ilekshon la lah ban pyndonkam noh sha ki kam pynroi jong ki Jylla bad ka Ri India baroh kawei".
Ula ong, “Ka One Nation, One Election," ka dei kaba bha bad ka ban pynmyntoi bha.
Nga te kum u nongshongshnong jong ka ri lndia, ngam lah ban pdiang.
Shillong:Ka Jaintia National Council (JNC), ka la iakynduh mynta ka sngi, ia U Ma Sniawbhalang Dhar, symbud myntri rang bah ka jylla bad ha katei ka jingiakynduh, ki la ioh jingtip, na U Ma Dhar, ba ha kaba iadei bad ka kam khappud, ka Me ghalaya, ka la dep phah phah shithi sha ka sorkar Assam ban pynphai noh, ia kito ki shnong Pnar ba don ha block 1, bad ki dang ap ia ka jubab na ka Assam.
Ha kaba iadei bad ka Iawmusiang complex market, u symbud MR, ula ong ba ki lah phah peit ia ka jingtei, ha kaba ka dang long ne em ban shna pynbha noh.
Ha kaba iadei pat bad ka Mini Secretariat ha Jowai, u la pynpaw ba ka department ba dei ban peit, ka la sdang ban shna ia ka drawing bad yn sa sdang shna noh ia katei ka ophis.
Ha kaba iadei pat bad ka Residential school bad ka Teacher’s Training centre, kiba don ha East Jaiñtia, u la kular ban shimkhia bad ban buddien ruh da kaba yn sa khot ia u myntri ka Thaiñ, u ma Kyrmen Shylla ban ia phylliew jingmut halor kine.
Na ka liang ka seng ka iaroh shibun ia u symbud myntri rangbah, ba u la kloi ban shimkhia halor kine ki mat kiba kyrpang bad khamtam kiba lah ruh ban ai ka jingshakri ba pura ia ki paidbah, na ka bynta ka jingmyntoi ia ka thaiñ bad ia ka Jylla hi baroh kawei.
Shillong:U MLA ka BJP u bah AL Hek, u la ong ba baroh ki nongialam ka BJP kylleng ka jylla, ki la kynnoh ba ka jingbym lah ban roi ka party, ka dei na ka jingleh u President u bah Ernest Mawrie.
“Kam dei tang u bah Himalaya Muktan Shangpliang uba kren pyrshah ia ka rukom treikam u president bah Ernest Mawrie hynrei baroh ki nongialam ka BJP na kylleng ki jaka, kawei ka jingeh ka dei na u President", la ong u bah AL Hek.
U la ong ba kane ka jingphet noh u bah Shangpliang, kan long ka jingduh kaba khraw ia ka parti khamtam namar ba u dei uwei na ki nongialam ba hakhmat ka parti.
U bah Hek u la iathuh ba shwa ba u bah Shangpliang un phet na ka BJP, u la leit kynduh ia u ban iathuh ba un risain noh na ka parti mynta ka sngi.
Mynta ka sngi, u bah Himalaya ula phet noh na ka BJP hadien shiphew bnai ba u la don ha ka parti ha u bnai Naiwieng mynshem snem bad ula iakhun ruh ia ka elekshon na Mawsynram ha ka MLA elekshon hynrei ula shah rem ha u kyrtong ka UDP bah Olland Sing Suin.
Halor ka jingshah kynnoh u President ba leh marwei, bad iashah liang, na ka liang u bah Hek u la ong ba ka parti kan khot ia ka jingialang ban iakren ia kane ka jingiehnoh kam u bah Shangpliang.
Ha kajuh ka por, ula iathuh ba ka por jinglong President u bah Ernest ka la kut artad hynrei kam lah ban pynlong ia ka elekshon namar ba ka parti ka dang bun kam ha ki elekshon.
Hynrei, u bah Hek um shym la kubur ba ka jingshah rem ka BJP ha ka elekshon kan dei na u President hynrei ka daw kaba kongsan ka dei namar ba ki paidbah ka Meghalaya kim pat pdiang ia ka BJP.Shillong:Ki Nongrep ka thaiñ Markasa-Nong kasen, ki la ïamih paid bah ban dawa na ka Sorkar Jylla ba kan tuklar lem halor ka jingshah ot kilo u jhur piskot ba ki pynmih ban khaïi.
Kane ka sur jong ki Nongrep ka la mih na ka jingïalang jong ki Nongrep ka thaiñ Nongkasen, Markasa, Laitkseh, Parïong kaba long ha Nongkasen.
Ïa kane ka jingïalang la pynbeit da ka Hills Farmers Union Mawthadraishan Block hapoh ka jingïalam jong u General Secretary ka HFU-West Khasi Hills Lumlang Kharsyiemlieh.
Kane ka jingïalang da kawei ka sur ka la ïeng tylli ban pynsngew sha ka Sorkar bad ki bor ba dei khmih ba ki nongrep kila duhnong palat namar ka jinghiar dor jong u biskot bad ka jingshah ot kilo ha ki nongkhaïi.
U Bah Lumlang Kharsyiemlieh, ula ong ba ki paid Nongrep ka thaiñ kila shah ktah jur bha namar ka jingshah ot kilo u piskot nalor ka jinghiar dor jong une u jhur.
Ula ong ba ka seng ka kwah ïa ka Sorkar ba kan tuklar noh mardor khnang ba ki nongrep kin lait na ka jingshah ïuhroit.
Ula pyntip ba ka seng ka la dawa ïa ka Sorkar ban shna ïa ka aiñ naduh 2018 ban ïada ïa ki nongrep bad ka ngeit skhem ba kane ka aiñ kan sa urlong noh.
Nongpoh: Haba snohktilang ban rakhe ia ka sngi kyrpang ki Nonghikai bad kaba la tip kum ka Teacher’s Day, ka ophis District School Education Officer (DSEO) Ri Bhoi, mynta ka sngi ka la rakhe ia katei ka sngi, da kaba pynlong ia ka prokram kaba kyrpang ha Parish Hall Nongpoh.
Ha katei ka sngi, ba ka tnat pule puthi ha Ri Bhoi ka la pynlong ia katei ka jingrakhe, la sakhi da ka jingdon u Bah Mayraldborn Syiem, MLA Nongpoh kum u Kongsan, ha ryngkat ka jingdon u Bah Eric Dkhar, BDO C&RD Block, ka Kong P.L Nonglait DSEO, ki nongioh khusnam, ki Principal, ki nonghikai bad ki khynnah skul na ki skul bapher bapher kiba don ha Ri Bhoi.
Lyngba jong katei ka sngi, ka tnat pule puthi ha Ri Bhoi, ka la ioh ban pynkup burom ruh ia ki katto katne ngut ki Nonghikai, kiba kynthup ia ka Kong B.Rympei Asst.teacher, Mynken Govt.
UPS Mynken, ka Kong J.M Sun Head teacher Umsning LPS Umsning bad ia u P.Chettri Asst.teacher Nehru Memorial HSS Umsning, nalorkata la don ruh ka jingsan khusnam sha kito ki samla pule kiba la wan shakhmat ha ka SSLC bad HSSLC ba mynta u snem.
Shillong:U Myntri Sorkar bad Working President ka UDP u Bah Paul Lyngdoh ha ka sngi Ba-ar, ula buh jingkylli ïa ka sienjam jong ka Sorkar Pdeng ban pyntreikam ïa ka ‘One Nation, One Election’ (Kawei ka Ri kawei ka ilekshon) haba ka Ri ha ka jingshisha ka dang donkam kham bun ïa ka jingpynïa pher ïa ka por (time zone).
Haba ïakren bad ki nongthoh khubor, u Bah Paul ula ong ba un dang ban pule bniah ïa ka jingktah jong kum kane ka plan na ka liang jong ka Sorkar.
“Hynrei nga sngew ba ha ka ri kaba ïakhleh kum ka India, kum ka nuksa, ka Ri kaba la ïakhleh ha kaba ngi dang donkam khambun ïa ka jingpy nïapher ïa ka por te kumno phi lah ban ïakren halor ka “One Nation, One Election," ong u Bah Paul.
“Kiwei ki bynta jong ka Ri ki sdang ban ïatreikam kham slem haba ïanujor bad ngi namar ka Sngi ka mih kham kloi hangne.
Ka Ri United States ka dei kawei ka Ri hynrei ka don haduh 4 tylli ki jingpynïapher ïa ka por (time zone), namar kata nga sngew ba kane ka la jubab ïa shibun kiei kiei," ula bynrap.
Haba kylli, u Bah Paul ula ong, “Ka long kaba eh bha.
Ha ka jingshisha ngi la ïai ong ba ngi ngeit ha ka jingïalong kawei jong baroh ki nongshong shnong bad ai ba kan ïai neh kumba ka long".
Nongpoh:Haba la ioh jingtip ba ka la don kawei na ki Karkhana ha Narbong, kaba la pyniaid beain khlem ki kot ki sla kiba biang, mynhynnin ka sngi ki nongialam ka Confederation of Ri-Bhoi People (CoRP), ki la leit ban khang tala ia katei ka Karkhana.
Katei ka karkhana kaba la shah khang ha ki nongialam bad ki dkhot ka CoRP, ka dei kaba la tip kum ka Shri Petro Chemical Mercantile Pvt.
Ltd.
kaba don ha Narbong, Byrnihat, ha kaba ki la pyniaid beain ia katei ka Karkhana, khlem da don ia ki kot ki sla kiba biang bad kaba lah ban buh jingma ia ki paidbah kiba sah ha katei ka thain.
Haba leit ban khang tala ia katei ka Karkhana, la ialam da u Bah Bandary Ryntathiang, President ba rangbah ka seng, ha ryngkat ka jingdon ki nongialam na ki Circle lem bad ki dkhot, ha kaba ha ka jinglap ka seng, la ong ba katei ka Karkhana ka don tang ka NOC na u Rangbah shnong, Syiem ka Raid Marwet bad ka Trading License naka District Council, hynrei kam don pat kino kino ki kot ki sla naki bor ba dei peit jong ka sorkar kumba katei ka karkhana kadei kaba pynmih ruh ki jait dawai kiba khleh umphniang (Chemical) kiba lah ban buh jingma ha kano kano ka por kumba ka seng kala lap ruh ba kim don wat tang ki briew kiba nang ban pyndonkam ïaki machine ha katei ka karkhana.
Hadien ba la khang tala ia katei ka Karkhana, u Bah Bandary Ryntathiang President ka CoRP, u la ong ba ka jingpyniaid beain ia kaba kum katei ka Karkhana, ka buh jingma ia ki paidbah bad ha kajuh ruh ka por, u la ong ba ka seng ka sngewlyngngoh ba kumno ki bor district kim tip eiei ia katei ka kam beain ba la leh da katei ka Karkhana bad lada mih kino kino ki jingjia ba sngewsih, mano ba kitkhlieh.
Shillong:Ka tamasa mawbynna ka Khasi Hills Autonomous District Council (KHADC) kan long biang mynta u snem naduh 4 haduh 9 tarik u Nohprah ha Shnong Hyndai ne Heritage Village ha Mawphlang.
Ka KHADC ka la rai ban aiti ha ka sorkar ban pyniaid lyngba ki kynhun kiba tbit ban pyniaid ia ki tamasa namar ba ka la mad ia ki jingeh ha ki ar tylli ki tamasa kiba la dep pynlong ha kane ka jaka.
Mynta ka sngi, u Chief Executive Member ka KHADC u bah Pyniaid Sing Syiem ula jurip ryngkat ki ophisar na tnad jngohkai, ban thew ban woh ia ki kam ba donkam ban maramot ha sawdong kane ka shnong hyndai.
Kane ka Tamasa kala long ha u 2013 bad ha u 2016 bad kala jah noh jlang.
Ki jingmaramot ba donkam ki long ki lynti iaid, ki painkhana, ki jingker, bad kiwei kiwei ki jingdonkam.
“Ka sorkar jylla ka la shim khia ki don ka jingsngewkhia ban iatreilang ban pynim biang ia kane ka tamasa mawbynna", la ong u bah Pyniaid.
U la iathuh ba ka tnad jngohkai kan sa khot tender noh hapoh ar taiew ban sdang noh ia ki jingtrei khamtam ban ker ia katei ka jaka ha kaba ki briew kin ym ioh lad ban shu rung shu mih katba mon.
Katkum ka jingong u CEM, ka KHADC kam don eiei ka jingmang pisa na bynta kane ka tamasa namar ba la iatreilang bad ka sorkar jylla bad ka tnad jngohkai ka jylla kan pynbha ma ka, hynrei ki jingtei ba la leh ka Council kim don jingiadei eiei.
Ha kajuh ka por, u la ong ba ka KHADC kan ym pyniaid hi ia kane ka tamasa kaban sa long hadien ba ka la mad ia ki jingeh bad ki jingdkoh ban pyniaid ia ki ar tylli ki tamasa ba la dep bad, ka la aiti noh ha ka sorkar jylla ba kan pyniaid.
“Ngi la mad ar tylli ki tamasa, ngi la iohi bun ki jingduna bad ngim kwah shuh ban iohi ia ki jingduna bad ngi kwah ban pynbha shuh ia ka tamasa kaban wan bad la aiti ha ka sorkar jylla, ba kan khot ia ki kynhun ba ju pyniaid ia kum kine ki tamasa kiba dei ki pararoh parasnam", la ong u bah Pyniaid.
U la iathuh ba ka don ruh ka committee kaba don lang ka Hima Mawphlang kan don lang bad ka sorkar jylla bad kan sa pynkhreh ia ki jingdonkam ban aiti pat sha ka sorkar kiban long katkum ka riti dustur.
Katkum ka jingiateh hapdeng ka KHADC bad ka Hima Mawphlang, ka jingmih ban iasam kan long 60 sha ka KHADC bad 40 percent sha ka Hima Mawphlang kaba ai ia katei ka jaka kaba heh kumba 5 akar.
Shillong:Ka myntri ka tnad ka koit ka khiah ka jylla, ka kong Ampareen Lyngdoh, ka la ong hynnin ka sngi, ba ka jylla ka la ioh bhah shuh na ka sorkar pdeng bad mynta ka la kiew sha ka 94 tylli ban leit pule doctor.
“Ngi la ioh bhah 87 tylli mynshem snem hynrei mynta u snem, la kiew sha ka 94 tylli", la ong ka kong Ampareen.
Halor ka jingujor ka Khasi Students Union ia ka jinglap jongka ia ki bar jylla kiba ioh bhah ban pule doctor na ka bhah jylla, ka kong Ampareen ka la ong ba kam don bor ban shim rai halor ka jinglong nongshong shnong ki briew hynrei ka la pan jingtip bniah na ki Deputy Commissioner.
“Halor ka jinglong nongshong shnong ba pura ka jylla bad kane ka dei kaba khia bad ngam lah ban shim rai hynrei ka shong ha ki Deputy Commissioner.
Bad ngi la kyrpad ia ka KSU ban ai da ka jingujor, khnang ba ka sorkar kan lah ban bishar biang ia ki kot ki sla kiba ioh na ki DC", la ong ka kong Ampareen.
Ka la ong ba lada lap ba kiba aplai ban ioh pule doctor ha ka general seat kim biang ne ki leh thok, yn pynshitom ia ki.
Ka la ong ba kin hap ban soi ia ka jingiateh bad ka sorkar bad lada lap ba ki don ki jingbakla, ka sorkar kan pynduh noh ia ka bhah wat lada kila ioh ia ka bhah ruh.
Shillong:Ka kali kit nongpang jong ka seng Hynniewtrep Integrates Territorial Organization (HITO) ka la shah tan noh sha Sadar Police Station na parking lot kaba don pyrshah bad ka SBI Main Branch, hadien ba la jia ka jingiapyni bor hapdeng ki dkhot ka seng bad ki pulit ha khmat ka DC ophis Shillong.
Ka jingioh ban tan ki pulit ia katei ka kali kit nongpang jong ka seng HITO, ka dei ba ki dkhot ka seng ki la ia phet krad hynnin ka sngi, namar ka jingkthong ki pulit ban bom ban tied ia ki.
Kane ka jingjia huri hura ka dei kaba la jia hynnin ka sngi nyngkong ha kaba ka seng ha ka jingialam u bah Donbok Dkhar, kum u President ki la thmu ban tur beit mar mar sha Secretariat ban bret ia ki plakad ba ki rah, ba la thoh pynrem ruh ia ka sorkar MDA-2.
Ka jingthmu jong ka seng ban leit sha Secretariat, ka dei hadien ba ki la mih na sadar police station ba shah khot hajir halor ka jingshah kynnoh ba ki pynkhien iaka kyndon Section 171 CrPc.
Kumta ki pulit mynta ka sngi, ki la rah biang ia ki 9 ngut ki dkhot ka seng ba la shah kem sha Civil hospital shillong ban leh biang ia ka medical check up.
Hadien ba la dep ban leh ia ka Medical check up, ki pulit ki la rah noh sha ka iing kashari ban tian bishar ia ki.
Shillong:Ka Khasi Students’ Union (KSU) mynhynnin ka sngi, ka la ujor ha ka myntri ka tnad ka koit ka khiah ka kong Ampa reen Lyngdoh hadien ba ka la lap ba ki don ki bar jylla kiba ioh bhah pule doctor na ka bhah pule jong ka jylla.
Haba kren mynhynnin ka sngi, u president ka KSU u bah Lambokstarwel Marngar, u la ong ba la don lei uwei uba la ioh syrnod sngi kha shwa ban kha bad kane ka paw, ha ka kot ka slab a la ioh ka KSU ba uwei u bar jylla uba ioh bhah ban pule doctor na bhah ka sorkar Meghalaya, u ioh syrnod sngi kha u snem 2002 katba la kha u snem 2003.
“U don uwei uba la ioh syrnod sngi kha lypa, u kha ha 2003, katba ka syrnod sngi kha, u la ioh ha 2003.
Ju don mo ban ai syrnod sngi kha shi snem shwa ban kha, hato la tip lypa ba u dei u kynthei ne shynrang", la ong u bah Lambokstarwell.
U bah Lambokstar u la ong ba ka myntri ka la ai ka jingpynthikna ba kan bishar biang ia ki kot ki sla bad ban weng syndon ia kiba leh thok.
U la ong ba kumno ki briew na Bihar ki ioh bhah ha kane ka jylla Meghalaya.
“Ki briew na Bihar, naei naei ki wan ioh bhah hangne ha jylla jong ngi, nga sngew ba ka long kaei kaei ka bym lah ban pdiang", la ong u bah Lambokstar.
U la ong ba ha ka jingshisha, katkum ka kyndon, kiban ioh bhah ki dei tang kiba dei hok ki nongshong shnong ba pura ka jylla katba kiba ioh bhah ki don tang ka Provisional Permanent Resident (PPR) kaba treikam tang hapoh 3, 6 bnai bad 12 bnai bad kim don ka Indigenous Inhabitant for Permanent Resident (IIPR) bad hadien ba la kut kine ki bnai, ki dei ne em ki nongshong shnong ka jylla katba ka jingpule doctor ka shim por 3-4 ne 5 snem.
“Kane ka dei ka jingbakla kaba khraw na ka sorkar jylla, kaba shu pdiang lymmuh ia ki kot ki sla", u la ong.
U la ong ba lada aplai syrnod sngi kha hadien 10 ne 12 snem, ka dei ban don ka hukum na ka Kashari, bad balei pat ka sorkar ka ai khun khadduh ia ki bar jylla.
U la ong ba la iakren ruh ba kumno uba rit mark u ioh hajrong, uba heh u don shapoh bad kane kam dei ban long kaba dei bad ka sorkar ka dei ban pynbeit ia kane bad pynlong ia ka jingjied kaba shai.
Shillong:Ka Voice of The People Party (VPP)ka la pynremjur ia ka jingleh jong ka tnad Home (Police) kaba dei ruh kaba bat da u symbud myntri rangbah jong ka jylla.
Kane hi ka paw shai ba kane ka tnad kam pohïing ka leh na ka bynta ban ioh nong politik, ia kito kiba kynthoh ia ka jingtreikam jong ka sorkar.
Ka jing kynthoh ia ka seng Hynñiewtrep Integrated Teritorial Organisation (HITO), ba ka pynkheiñ ia ka kyndon ain 171 bad 34 jong ka indian penal code bad ka kyndon 105 jong ka Meghalaya Police Act 2010, ka paw shai ba ka jing pyndonkam bakla ki pulit ia ka bor ka jong ki.
Ka Tnad pulit jong ka jylla, ka la pynsngewthuh bakla, haba iadei bad ki kyndon aiñ ban ujor ruh da ki mukotduma ba thok pyrshah ia ki dkhot jong ka seng.
Kane ka long ruh hadien ba ka seng HITO, ka la ialap elekshon pyrshah ia ka parti NPP, khamtam ia u symbud myntri rangbah jong ka jylla u bah Prestone Tynsong ha ka elekshon ba dang shu dep.
Ka parti VPP, ka pynremjur ruh ia ki pulit kiba la pyndonkam bakla ia ka bor ka jong ki pyrshah ia ki paidbah ba lui lui ha ka 4 tarik nailur 2023, ha ka jingiaid rali jong ka HITO kaba la pysohsat ruh ia ki paidbah kiba ngat ha ka jing leh don bor jong ki pulit.
Ka jingleh jong ki pulit kumba ka la jia ha Thangskai bad Shilllong, hi ka paw shai ba ka tnad pulit ka tlot ban tehlakam wat ia ki jingkulmar kiba rit duh ruh.
Ka jing pynshitom ia kito ki ophisar pulit,ki pulit langrut kiba pyndonkam bakla ia ka bor pyrshah ia ki paidbah,kumjuh ruh kiba tim da ka sih ka sang ha ki jaka paidbah  bad ia kito ki paidbah kiba shah ktah, mynsaw ka sorkar ka dei ban siew bailut ksan.
U symbud myntri rangbah jong ka jylla, u dei ban shim ka jingkitkhlieh bad ka tnad ba u bat ka dei ban long kaba la pynkhreh bad kaba biang ban tehlakam ia kino kino ki jingialang kiba jai jai.
Shillong:Ka Voice of the People’s Party (VPP) hynnin ka sngi kala dawa na u Myntri Rangbah ka jylla u Conrad K Sangma ban pynkynriah noh mardor ïa u Superintendent of Police (SP) bad ïa u Deputy Commissioner (DC) ka East Jaiñtia Hills halor ka jingkynnoh ba ki bor district kila pyndonkam bakla ïa ka bor ha ka por pynlong ïa ka Public Hearing ha Thangskai.
Ïa kane ka jingdawa ka VPP ka la pynsngew ha ka jingleit kynduh ïa u Myntri Rangbah hapoh ka ïngsah.
Haba kren sha ki lad pathai khubor hadien ka jingïalang u general secretary ka VPP u Dr.Ricky A.J Syngkon ula ong ba ka jingleh ki bor pulit ïa ki paidbah khamtam ïa ki longkmie ba pyrshah ïa ka Public Hearing ka long kaba ishait met bad ka bym lah ban pdiang.
“Ngi la dawa ba dei ban kynriah kam shwa ïa u SP bad DC ka East Jaiñtia Hills bad ban pynlong ka jingtohkit bniah halor ka jingpyndonkam bakla ki Pulit ïa ka bor bad ha ka juh ka por dei ruh ban wengkam shipor ïa ki Pulit ba donkti ban shoh pynmynsaw ïa ki paidbah khamtam ïa ki longkmie," la ong u Dr.Syngkon.
U Dr.Syngkon ula ong ruh ba ka Party ka dawa na u Myntri Rangbah ban phah kem ïa ki nongtrei ka TopCem kiba donkti ban pynshit ïa ki Pulit ban bom bad tied ïa ki paidbah kiba pyrshah ïa ka Public Hearing.
Nalor kane ka VPP kala dawa ruh ban pynlong ka jingtohkit pyrshah ïa ka Meghalaya State Pollution Control Board (MSPB) halor ka nongrim ba ka MSPB ka la pynkheiñ ïa ka hok bad ki kyndon jong ka Public Hearing da kaba kyntait ïa ki katto katne ki kynhun ban wan shim bynta ha kane ka Hearing.
Haba kylli u Dr.Syngkon ula ïathuh ba na ka liang u Myntri Rangbah ula kular ban bishar ïa kine ki jingdawa ka Party ha shwa ban shim ïa ka rai.
Shillong: Ki nar electric, ki la khyllem  ha Umdap dumu ri bhoi dist, ba wan u slap ryngkat ka jingbeh ka lyer ba jur.
Kane ka jingjia ka dei ha ka por 4 baje janmiet ka 5 tarik Nailur.
Bun tylli ki post sainar electric ki la kyllon hapoh shnong, ki dieng kwai, ki dieng kait ruh bun tynrai ki la kyllon ha kane ka jingjia.
Ka shnong baroh ka wei ka la hap ban shong dum, namar ba la bun ka jingjulor jong ki nar electric Ha kane ka jing jia donbok ba ym shym la don kano kano ka jia ba sngewsih.
Kane ka long katkum ka kyrwoh, ba la phah da u Albert Maring, uwei na ki nong shong shnong ka Umdap dumu.
Nongpoh: U Bartan Marak, uba dei na Garogoan Udalgiri, Assam bad uba la shah tied shah bom ha ki paidbhur ha kawei ka jaka kaba don ha MIDC Umiam, la ong ba u la khlad noh hynnin ka sngi ha ka por 4 baje eiei janmiet hapoh ka jaka sumar ha Civil Hospital Shillong.
Lah ruh ba kdew hangne, ba utei u rangbah uba la mynsaw jur eh hadien ba u la shah tied shah bom jem ha ki paidbhur mynha ka miet sngi u Blei, kata ka dei ruh hadien ba la kynnoh ba utei u rangbah, uba la riam jain shipai ialade, u la leit ban rung da ka jingthmu ban lute da kaba rah bad ka Pistol na kawei ka iing kaba don ha MIDC Umiam, hynrei ha kaba kum katei ka por, la ioh noh da ki paidbah kiba la tied bad bom ia u haduh ba un da jem hi jai.
Ka tyllong khubor na ki Pulit, la ioh ba haba ki la ioh jingtip halor katei ka jingjia, ki la leit mar mar bad kiba la pynkit noh ia utei uba la mynsaw sha Civil Hospital Shillong, na ka bynta ban ioh ia ka jingsumar, hynrei namar ba u la jur palat ka jingmynsaw, la ong ba utei u rangbah u la khlad noh na sla pyrthei.
Ki Pulit ki la iathuh ruh, ba halor katei ka jingjia, ki la dep ban rejister case bad ka jingtohkit halor katei ka jingjia bad shah tied shah bom ia utei u rangbah kan dang iaid shakhmat.
Ka don ka jingdawa, na ki kynhun bapher, ban leit rah noh ia ka mat ha kane ka dorbar, ban sa long shen jong ka Parliament bad kata ka long, ban pynkylla kyrteng noh ia ka India sha ka Bharat.
Ka jingshong dorbar jong ka Parliament, kan long naduh ka 18 haduh ka 22tarik Nailur 2023.
Ka riti synshar ri, jong ka India, ka kren shai, ba ka India, ka dei Bharat", hynrei mynta ka don ka jingdawa ban pynkylla noh sha ka Bharat.
U Mohan Bhagwat, nongialam ba heh duh jong ka  Rashtriya Swayamsevak Sangh (RSS) ula pynsngew, ba u mynjur ia katei ka jingthmu ban pynkylla noh sha ka Bharat, namar ba ka dei kaba la ju tip, da katei ka kyrteng, ha ki spah snem ba ladep.
U Narendra Modi, myntri rangbahduh ka India, ula pynsngew ia kajuh ka jingmut, ha kaba ha ka jingkren jongu, ha ka sngi laitluid, ha ka 15tarik Nailar 2022, ula pynsngew ba ka jinglaitluid, ka dei ban lait noh, na kano kano kaba iadei bad ka jinglong mraw jong ka Ri.
Ha kawei pat ka jingjia, la iohi, ba ka Rashtrapati Bhawan, ha ka jingkhot sngewbha ia ki khlieh jong ka G20, sha ka jingiabam ja miet, ka ban long ha ka 9tarik Nailur 2023, ka thoh  ‘President of Bharat’ ha ka jaka ban thoh ‘President of India’.
Shillong:Ka HYC Umïam Circle, hapoh ka jingïalam ki Nongïalam ka Circle ba kynthup ïa u President bad General Secretary ha ryngkat ki dkhot, mynhynnin ka janmied jong ka 4.9.23 ka lah ïoh ban bat ïa ki artylli ki kali kata ka Force Traveller bad Sumo, kiba shong da ki bar jylla kumba 25 ngut kiba wan na Assam da ka jingthmu ban leit trei sha ka karkhana Topcem Cement ha Jaiñtia Hills bad kiwei kiwei ki jaka jong ka Sor Shillong.
Ha ka jingtohkit jong ki dkhot ka Seng, la lap bad shem ba kine ki briew kim don satia ïa ki kot ki sla kiba biang ba kin wanrung bad trei bylla hapoh ka hynrei sngew lyngngoh ba kumno ki lait ban wan ïaid lyngba ka Infiltration checkgate kaba don ha Byrnihat, Ri Bhoi District.
Kumta, lah pynphai kylla noh ïa kine ki kali ha ryngkat ki briew sha ki jaka kiba ki wan da ka jingmaham ruh ba kim dei ban wan khlem ki kot ki sla kiba biang.
“Na ka liang ka Seng, ngi pynrem jur ïa kane ka jingleh jong ki pulit kiba ap ha katei ka Gate bad ngi kyntu ïa ki ba kidei ban shimkhia bad pyndep hok ïa la ka kamram kaba lah bynshet ha ki.
Kane ka jingleh jong ki ka lah pat ban buh jingma ïa ngi kum ka Jaitbynriew.
Na ka liang ki dkhot ka Seng ngin ïai long kiba phikir bad peit pyrman bha bad pynlong ruh ka jingtalasi kaba khah khah khnang ba ngin ïoh ban khanglad ïa ka jingrung jingmih ki poiei ki poiwir ha kane ka Ri kaba ieid ka jong ngi nangne shakhmat ruh," ong u Bah Shinestar Kharpan President, HYC- Umïam Circle.
Shillong:Arngut napdeng ki lai ngut ki Nongïalam ka ACHIK, kiba shah thwet halor ka jinghiar thma ïa ka Chief Minister Office (CMO) ha Tura hapdeng ka jingïalang jong u Myntri Rangbah u Conrad K Sangma, kila shah kem noh na ka thaiñ Samanda, East Garo Hills.
U Nongïalam ka ACHIK bad Garoland State Movement Committee u Balkarin Ch Marak, la lap ba ula riehtngen ha ka shnong Bansamgre kaba don ha surok rim na Tura sha Williamnagar.
Ïa une u Nongïalam la kem ha ka jingkhynra ba la pynlong da ki Pulit ka West Garo Hills bad ka East Garo Hills.
Ïa une u Nongïalam ka ACHIK la ïalam tian bishar sha ka Ïingkashari kaba ai bor ïa ki Pulit ban set 2 sngi ha ka Police custody.
Kane ka jingkem ka la wan jia hadien 39 sngi, kata hadien ka jingshah kem u Nongïalam ka ACHIK u Labenn Ch Marak myn ha ka 17 tarik Nailar.
U Labenn u dei u DySP barim bad u Civil Service Officer ka Sorkar Jylla.
Tang ka General Secretary ka ACHIK bad nongïasaid Aiñ ka Bernita R Marak ka dang phetrieh napdeng ki 3 ngut ki nongïalam ba shah thwet.
Ïa baroh lai ngut la pynngat ha ki kyndon kiba tyngeh jong ka Unlawful Activities Prevention Act ka bym lah ban bah jamin, kaba ailad ïa ki Pulit ban pyndep ïa ka jingtohkit.
Dang shen, kine ki laingut kila pyrshang ban ïaid kiar na ka jingkem ki Pulit da kaba leit pan bah jamin lypa na ka Ïingkashari Meghalaya High Court hynrei ka Ïingkashari ka la kyntait, namar kane, kine ki lai ngut kila phetrieh.
Shillong:Ki longkmie khasi ki ba ju die sha bad ja, ha ka jaka ieng kali, kaba mar pyrshah bad ka SBI Branch Shillong ki la kylla long ki langkñia, hadien ba ki bor pulit ki la wan ban pynbthei da u Stun Grenade, hapoh ka dukan sha jong kitei ki longkmie.
Kane ka jingjia ka dei ka ba la jia mynta, ka sngi, ka 4 tarik u Nailur 2023, katba ki pulit ki la beh thong ia ki dkhot jong ka seng HITO, ki ba la phet bad mareh kulmar, hadien ba ki shah kawang Stun Grenade ha ki pulit.
Katkum ka jingioh jingtip ba ha kane ka dukan die sha, ba shah kawang bom ladon lang ruh kawei ka longkmie kaba armet.
Kane ka jingleh jong ki pulit, ka la pynrit mynsiem ia ki paidbah kiba shong bam ja bad dih sha ha kane ka dukan, khamtam eh ia ki trai jong kane ka dukan.
Donbok ba kine ki trai dukan ki pyndonkam ban shet ja da u rnga, jin lada ki shet da ka gas, ym tip shuh, ia kaei, ka ban jia ia ki paidbah.
Ha ka jingiakren bad kawei ka longkmie, kaba die sha lang ha kane ka dukan, ka la iathuh ba kynsan kynsan, katba kiba wan bam ja, ki dang ia bam, ki pulit ki la wan ban kawang beit da u bom hapoh ka dukan.
Ka la iathuh ruh ba ha ka por ba bthei u bom, baroh ki ba don ha ka dukan sha ki la kiew bad rynsied kulmar na kamra shet ba don ka jingkhang rit shapoh.
“Ka jingkhynñiuh bad ka jingtieng ngam lah batai shuh namar ngam pat lah ruh tang ban iaid ba ki kjat ki kyiuh" la ong kawei ka longkmie.
“Ngi lah sepei lut ki jingbam baroh hapoh dukan, namar ngi dang shu plie shen ha ka por kumba 8 baje mynstep bad haduh 1 baje ngi dang ia sdang ban ia die, hynrei la wan noh ki pulit ban kawang bom".
Kumta ki trai jong kane ka dukan, mar mar ki la leit ban ujor da ka ejahar ha Sadar Police Station.
Na ka liang jong u bah Thomas Pasah, u nongialam jong ka Khun Hynniewtrep National Awaken Movement (KHNAM), u la pynrem jur ia kane ka jingleh jong ki pulit, ban kawang tear gas ia katei ka dukan bam ja.
U la ong ruh ba ka jingkawang tear gas ha katei ka dukan ka dei ka jingthmu ban pynmynsaw, ym shuh ban pynpra ia ki paidbah ki ba iakhih.
Shillong:U Symbud Myntri Rangbah ka jylla u Bah Prestone Tynsong bad uba bat ruh ka tnat ki Kam Pohïing ka Sorkar jylla u la kyntu ïa ka seng Hynñiewtrep National Leberation Council ba kan ïaibteng ïa ka jingïakren pynbeit bad ka Sorkar jylla kaba la dep sdang mynta la katto katne bnai.
Ïa kane u la kren sha ki lad pathai khubor halor ka jingbyrngem katei ka seng kieng atiar ba kan sangeh noh ka jingïakren ïasuk bad ka Sorkar jylla, Sorkar Pdeng namarba ka la kynnoh ba ka Sorkar ka la phah ka jingpynbna ba khot hajir ïa u Secretary ka HNLC u Bah Saiñkupar Nongtraw.
“Ka Sorkar jylla ka khlem leh eiei ne phah notis ba khot hajir ïa u Secretary ka HNLC, hynrei kane ka wan na ka Ïingkashari, kumta nga kyrpad ïa ka seng ba lyngba u ksiang ba la buh, ka seng kadei ban pynpaw ïa ki kam ba ka kwah bad to ngin ïa bteng biang ïa ki jingïakren halor ka meij haba ïadei bad kiwei kiba ngi dang dei ban ïakren," kyrpad u Bah Prestone Tynsong.
U la ong ba ka Sorkar ka dang ïai ap ban ïoh ïa ki kyntien na ki halor ka jingbteng ka jingïakren.
“Ngi kwah ba u Secretary bad u Chairman ka HNLC kin dei ban donlang ha kane ka jingïakren ka ban long hadien," u la ong.
Imphal:Kumba 8 ngut ki briew, ki la iap ei kynthup ruh ia u nongthaw jingrwai bad u dkhot jong ka Volunteer ka Village Defence Party, katba ki 20 ngut kiwei pat, ki la mynsaw ha ka jing iather kuli hapdeng ki Kuki bad ki Meitei ha Bishnupur bad Chura chandpur District, kaba la sdang naduh kine ki lai sngi bala dep.
Kat kum ka khubor, ki arngut ki brew kiba iap ha Bish nupur District, ka shnong ba la buhai shnong da ki Meitei, katba lai ngut ki la iap ha Churachandpur kaba bun eh ki kynhun jaitbynriew Kuki-Zo kiba shongshnong ha katei ka thaiñ.
Na ka liang, ka Indigenous Tribal Leaders Forum (ITLF), kala pynbna ruh ia ka pakhang shnong ba kyrkieh ha Churachandpur District ha ka sngi Thohdieng, hadien ba bun ki jaka ba sah da ki Kuki-Zo, ki la shah hiar thma.
Ki briew kiba la iap ha ka sngi palei, ki dei kiba la tip kyrteng u Paokam Kipgen na Churachandpur bad u Pausawndam Vaiphei na Kangvai, katba u nongthaw jingrwai ba la tip kum u L.S.Mangboi Lhungdim ba na Churachandpur u ba thaw ruh ia ka jingrwai “I Gam Hilou Ham (Is this not our land?)" ula iap ha ka sngi kaba bud.
Ka jingiather kuli hapdeng kine ki ar jaidbynriew, ka la sdang ha ka step sngi Palei bad ka dang iai bteng ha ki jaka them jong ka Bishnapur bad ki jaka ba marjan ka Churachandpur District.
La kynnoh ruh ba ki bor shipai kim shym la lah ban tehlakam ia ka jingpyrshang wiang ding ia ki iing ki sem bad ka jingia pyniap briew hajan ka shnong Leimakhong kaba hap hapoh Kangpokpi District.
Shillong:Uwei u khynnah skul jong ka Jawahar Navodaya Vidyalaya (JNV) ha William nagar,ba shong ha ka klas ha ka klas 10, u la mynsaw jur, hadien ba ki khynnah kiba pule ha katei ka skul ki la shoh bad dat ia u.
Kane ka la jia ha ka 1 tarik nailur, katba kitei ki khynnah klas 11 kiba don kumba 15 ngut ei, ki la khot ia u ha ka kamra ka jong ki, ha kaba ki la ktah kti bad shoh ia u haduh ba un da mynsaw.
La rah noh ia une u lanot sha Tura Civil Hospital ba un ioh ia ka jingsumar, ha kaba u la kham koit ruh na katei ka jing mynsaw.
Ki pulit ki la register case haba ia dei bd katei ka jingjia,ha kaba ka jingtohkit ka la iaid shakhmat bad la lah ruh ban ithuh ia kitei ki khynnah kiba shoh bad yn pynngat ha ki kyndon aiñ.
Kine ki khyn nah kiba donkti ban shoh ki dei kiba dang hap hapoh 18 snem ka karta,kumta hap ruh ban set ia ki ha ki juvenile home.
Ka jingioh lum jingtip haba iadei bad kane ka jingjia yn sa phah hadien ba la dep ban tohkit bad yn pyngngat ruh ia kiba donkti, katkum ki kyndon aiñ, la ïathuh.
Kane ka jingjia ka la pynsuhjer ia kane ka thain ha kaba kiba bun ki la dawa ba dei ban pynshitom ia kiba donkti.
Ki bor pyniaid skul JNV, ki la pynlong ka jingtohkit haba iadei bad kane ka jingjia ha kaba ki la beh skul noh ruh ia 7ngut, na kito kiba donkti.
Umdihar:Ka jingpaw nam ka sohtrun na kane ka jylla khamtam na ri Bhoi, ka la siew dor mynta bad kane ka urlong hadien ba ka Umdihar Integrated Village Cooperative Society.
Kane ka Society, kaba la seng ha u snem 2017, ka la lah ban pynieng ia ka karkhana sain sohtrun lyngba ka jingiarap na ka sorkar bad la pyn iaid iew ia kine ki sohtrun da ka jing iatreilang bad ka kom peni na Bangalore, ka IQF, Bangalore.
Ha ka jingia kren bad ka secretary jong kane ka Society, ka kong Mary June Shylla, ka la iathuh ba naduh shiteng u bnai Jylliew haduh u bnai Nailar, la lah ban shalan 27 ton u sohtrun bad ia kine ki sohtrun la iarap die bad shalan ka kompeni IQF sha ri Europe.
“Ngim pat lah ban shalan hi da ka Society, namar ba ngim pat don ka License, bad ngi hap ban pan jingiarap na kiwei, namar kumba phi tip, u Khasi u dei uba sahdien tam", la pynpaw ka kong Mary June.
Ia ki sohtrun la wanrah na baroh ka thain ri-Bhoi, bad la wanrah ruh na thain Mawkyrwat bad na Garo Hills.
“Kane ka dei tang ka jingpyrshang shwa bad ym pat sngewthuh ia ka jingioh nong ne duh nong", la ong kong Mary.
Mynshwa ha ka por bym don ka karkhana, ki bun bha ki nongrep sohtrun hynrei kam pat biang ka iew bad ka dor ka tad bha hynrei mynta da ka jingdon kane ka karkhana ka lah ban thied ha ka dor kaba kham biang.
Ka donkam 7 ton ban sain (process) ia u sohtrun bad ban kit bad palat ia kata, kam lah shuh ban leh hynrei ha kine ki sngi, namar ba ka jingduna ka sohtrun, la hap ban pynshong sngi shwa ia ka karkhana.
“Ia ka sohtrun lah ban thied lada don kiba wanrah ha ka dor 14 tylli shi kilo", la iathuh ka kong Mary.
Kane ka Society mynta ka don kumba 200 ngut ki nongrep ha shnong Umdihar bad ka la ai jingmyntoi shibun ia ki, namar ba ka ai ruh ka ram ia ki jingdonkam jongki.
Ha kaba nyngkong, ka don shibun ki jingeh hynrei lyngba ka jingleit pynshai bad pynsngew ia ki nongshong shnong, ka la nang roi nang san haduh kine ki sngi.
“Teng teng hap iam namar ba mad ia shibun ki jingeh hynrei mynta ka la sdang ban sei soh", la ong ka kong Mary June, bad bynrap, “Ka Society ka la lah ban iarap da ka ram ia ki nongrep ryngkat ka sut kaba rit bad ka lah ban ai ram haduh 8 lak’.
La iathuh ba ka thong jong kane ka Society kaba dei kum ka Society ka shnong, ka long ban sain (process) nalor ka sohtrun, sa u sying, shynrai bad kiwei ki mar rep.
“Ka jingmyntoi ka long ba ki nongrep kin ioh jingmyntoi bad ban ai kam ai jam ia ki samla ka shnong", la ong ka kong Mary June.
Ym tang ban sain ia u sohtrun hynrei ka la don ka thong lada ioh ia ka jingiarap, ban sei ksai na u sla sohtrun khnang ba kan long shuh ka jingmyntoi ia ki nongrep, nalor ka jingioh ia ka soh.
To iaineh bad iai minot ha ka jingtrei ba kan ym kut tang shiteng porTo iaineh bad iai minot ha ka jingtrei ba kan ym kut tang shiteng por knang ban lait ka sahdien trai.
Shillong: Ka shnong Dympep kaba don ha surok Sohra kam salia ban siew da ka dor ban buh briew ban pynkhuid ia ki jaboh kiba bret pathar ki nongleit nongwan kiba khlem don ka jingpyrkhat ia ka mariang.
Ka surok na jingkieng Mawkdok ter ter shaduh Umdiengpoh ka hap ha ka jingpeit ka shnong Dympep bad ban wanrah ia ka jingkhuid, ka shnong ka la buh ar ngut ki longkmie ban pynkhuid ar sien ha ka shi taiew.
Ar ngut kine ki longkmie, i dei I kong Phliak Mawlong bad I kong B Mawlong.
Kine ar ngut ki dei kiba la thung ka shnong ryngkat ka jingsiew dor sngi, kiba pynkhuid ia ki niut ki jaboh kampher lada ka dei por slap ne por rang ruh.
Kine ki kong kila iathuh ba kaba sngew kynjing tam ia ki ban pynkhuid, ka dei ka jingwan bret ki briew da u huggies ne ki jingsop shabar ki khunlung ryngkat ki jaboh.
“Lada slap ne lyer bah katno katno ruh, ngi mih beit ban trei ban pyndep ia la ka kam bad teng teng haduh ban dum beit ngaiñ", la ong kine ki longkmie.
I kong Phliak, I la ong, “Ka jingphah pynkhuid ka long ban wanrah ka jingkhuid ban itynnad ia ki nongwankai".
I la iathuh ba kaba kynjing bad ijaboh tam ka dei, ka jingwan bret ia u jingei (huggies) ba sop ia ki khunlung.
“Nga ju tim haba iohi ia kiba wan bret jaboh, nga ju ong, khun ka khlemrain, pha ialeh kumne jong ki khun, da tim ki briew da long kumno kumno, phan ong kumno", la ong I Kong Phliak.
I la ioh khusnam ruh na ka ophis u BDO Laitkroh halor kane ka jingtrei jong I ban pynkhuid ia ka surok kiba hap hapoh u pud u sam ka shnong Dympep.
Ha ka shi taiew, ka jingioh lum niut bad ki jaboh ba wan bret pathar ki briew kam duna ia ka saw byrni, ha kaba la thang ia ki plastic ha jaka ba la pynkhreh ka shnong katba ia ki bilor kiba dang lah ban die, ki die biang.
La ioh ban iakren ia u Secretary ka shnong u bah Lewis Nongbri uba la iathuh ba ka shnong ka la sdang ia kane ka kam ha u snem 2016 ban buh briew ban pynkhuid namar ban wanrah ia ka jingitynnad bad khring ia ki nongwankai pyrthei.
Ka shnong Dympep ka don 75 eiei ki tnum ïing bad ka jingkhie ka kam jngohkai, ka la ai jingmyntoi ia ki nongshong shnong khamtam ha ka kamai kajih ia kiba duk kiba raitoi.
Katkum ka jingong u bah Lewis, ki nongwankai nabar kim da leh thurmur ban bret jaboh hynrei kiba kham leh tam, dei ki para Khasi kiba wan dih sngewbha bret bitor, bad ki jaboh.
Ula kyntu ia kiba wan kai ba kin leh da ka akor ka burom ym ban shu wan pynjaboh hynrei ban don ka jingkitkhlieh ia ka mariang.
“Ban wanrah ia ka jingkhuid jingsuba, ba ka jaka jong ngi kan paw, shuh shuh, nga kyntu ia ki paidbah ban wan iaid kai da ka akor ka burom bad ban ai ka jingiatreilang ban pynneh ia ka jingkhuid", la ong u bah Lewis.
U Secretary ka shnong u la iathuh ba ka jingwan ka kam jngohkai ka la iarap shisha khamtam ia ki nongshong shnong kiba im na ka rep ka riang kaba lah ban kamai tang shisien ha ka shi snem hynrei ka kam jngohkai kala lah ban ioh myntoi man ka por.
U la iathuh ba ka shnong ka la buh ia ki ar ngut ki briew ban pynkhuid da kaba siew T.200 tyngka shi sngi bad ka daw kaba la pynlong ia ka shnong ban buh ia ki nongpynkhuid ka long hadien ba ka la mad ia ki jingjaboh ki jaka jngohkai na ka jingwan ki nongwankai.
“Watla ka shnong ka mana ban bret jaboh hynrei ka eh ban lap ia kiba wan bret namar ba ki wan ha ka por mynmiet", la ong u secretary shnong.
Ka jingwan kai ki briew ka kiew ka hiar katkum ka jinglong ki bnai bad ki aiom hynrei, katkum ka jingiathuh u secretary, kam duna ia ka 10 hajar ngut man u bnai, bad don kaba poi sha ka 20 hajar ngut ruh bad, kine kiba wan, ki dei kiba napoh India.
Shillong:Katkum ka jingiathuh hyndai, la ïathuh ba ki jaitbynriew Garo ki dei kiba nyngkong duh ban pyrshang kiew sha u bnai.
Ka jingpyrsh ang jong ki, ka long kham ha shwa ban ia ka jingleit kiew jong ka kynhun ba la tip kum ka Apollo Mission.
Ha kaba ki jaitbynriew Garo ki la pyrshang da ka lynti jong ka jingstad bad ka jingshem phang jong ki ban poi sha u bnai.
Kane ka khana ka la sdang na uwei u khynnah rit, u ba la iam bad dawa ba ki kmie ki kpa jong u, ki dei ban wanrah ia u bnai.
Ki kmie ki kpa ki la sdang ban khroh ia la u jong u khun da kaba tyrwa ia bun jait ki tiar bad ki pyntieng ruh ia ki mrad kiba lah ban buh jingma kum u khla, hati bad wat u snaiap ruh.
Hynrei u la dawa jur ba u kpa jong u, u dei ban leit kiew sha sahit bneng ban wanrah ia u ia u bnai, kumta u kpa u la kohnguh ia la u jong u khun ha ryngkat ki paralok, ha kaba u la rai ban kiew sha sahit bneng da kaba pyndonkam da ki jingkieng siej.
Ki paralok ki jong u, ki la ai ia u siej ia u kpa jong u ne u khynnah, uwei hadien uwei ba un bteng bad kiew sha sahit bneng bad ha shwa ba un poi sha sahit bneng u la shem ba u donkam sa tang uwei u siej ban pyndep ia ka jingiaid lynti ka jong u bad hangta, ula hylla ia ki paralok bad pan sa uwei u siej.
Hynrei na ka jing bym ia sngewthuh jingmut ki paralok ki dang mut ba u la poi sha u bnai.
Kum ha kane ka por ki paralok ki jong u ki la pom noh ia kine ki jingkieng siej, kaba la pynlong ruh ia u kpa jong une u khynnah ban hap bad iap syndon.
Kane ka jingjia ka la jia ha kawei ka shnong ba la tip kum ka Chotipara ka jaka ba la tip kum ka Jajong Kadoram.
Ka jingleit kiew sha u bnai ka khlem lah ban urlong, tang na ka daw ka jing bym ia sngewthuh jingmut ba khyndiat.
Wat la ka jingmih ka long ha kane ka lynti, hynrei ki paidbah Garo, hi ki sngew sarong, namar ki dei kiba nyngkong duh ban leit pyrshang kiew sha u bnai, kham ha shwa ka ri Amerika bad Russia kiba dei ki ri khlaiñ bor bad stad saian.
Kane ka jingiathuh khana ka paw ba ka jingbymlah ban urlong ka dei tang na ka jingsngewthuh bakla ba khyndiat.
Sngewbha thuh bniah bad sa pynsaphriang,wat leh beij kumne tang shu khana kai ki briew phi shim serious kumne, lehrain ban pule khubor ki Jong phi kumneKa khana mrad aiu kum kane.
Ka khana mrad aiu kum kane.
Haba la dap 7 baje janmiet, u Peter u la wan na ka jingbylla.
Ka Banisha ka la pyntheh sha ia u.
Ka la iathuh ka jingwan u bah Bok ha la u hynmen“I ong kumno, hep?" bniah u Peter.
“I wan mih mynne sha iing bad i la iakren shibun kiei kiei bad i mei" iathuh ka Banisha“Phi lah wan khun?" ong ka kmie bad ka shong hajan u khun“Peter, phi treh ne em khun ban leit trei noh bad i bah Bok?" kylli ka kmie“Ka kam aiu mei?’ kylli kwah tip u khun“Nga sngew ka dei ka kam niah kali" iathuh ka kmie.
“Oh, ka biang kein mei" jubab u khun“Da me lah treh te hap pyntip noh ha i bah Bok bad i la ai lypa ruh ia u number phun" ong ka kmie“Ka biang hi mei tangba ap ngan da iashongkai shwa shibit mynmiet ban pyrkhat janai" la ai jingmut u PeterKatba ki dang iashongkai lang shi kmie shi khun ki la iakren sani shaphang kiei kiei.
Ka kmie, ka para ka kmen ba lada ioh trei noh u Peter bad u bah Bok lehse kin kham bit kham biang kloi namar ba u bah Bok u long u briew uba bha bad ba sbun.
Haba la pynshongnia bha ka bha hi ba ngin treh ia ka jingtyrwa sbun u bah Bok kumba i la phla ba um ju klet ia ka jingbha u kpa jong phi.
“To sa phun hi phi mo mei" ong u Peter“Nga tharai phin leit da la sdang bnai syndon.
Mynta une u September sa ba un kut noh artat" ong ka para jong uHadien katto katne sngi, u bah Bok u la kmen eh ba treh u Peter namar u sngew shaniah bha ia u.
U la phah wan naduh sdang bnai u October.
U bah Bok u don ki nongtrei kumba 20 ngut ei ei bad kiba dei na ki shnong bapher bapher.
Haba u Peter u la trei kumba ar taiew ei ei u la sngewthuh ba ka kam ka long kumno.
Kita ki para ba iatrei lang bad u ruh ki don ia la ki jong ki jong ki jinglong jong ki.
Haba u pur khana ia la ka kmie ia ki kam ki jam hangta ka kmie kum ka kmie ka la sneng ka la kraw ia u ba u dei ban long uba trei hok bad iathuh hok ia kiei kiei ha u bah Bok.
Ka kyntu ruh ia la u khun ba um dei ban liat ha ka buit shalai jong kino kino ki pata nongtrei namar ki para nongtrei ki lah ban iathuh pynshoi da kumne kumtai bad kan pynsngew sih ia u bah Bok.
U Peter u la kular ban kohnguh ia ka jingsneng ka kmie bad un nym pynsngewsih ia ka.
Haba la dap dap shi bnai kynthih, u bah Bok u la ai tulop ia u Peter Rs.10,000/ tyngka“Peter, shim kane ka tulop jong phi mo" la ong u bah Bok bad ai artat ia ka pisa“Khublei shibun mama bad to u Blei un nangiai kyrkhu ia phi" la kren donburom u Peter“To khublei ia phi ruh" ong u bah Bok.
U Peter u la mih na jingtrei ha ka por 5:30 janmiet.
Lynter lynti u pyrkhat ia la ka tulop kaba u ioh.
Ha u shimet u la sngew im hi namar ba ioh man ka bnai.
U kyrmen ruh ba u bah Bok un kyntiew tulop biang hadien katto katne snem.
U la poi iing ha ka por 6:30 thik“Mei nga la wan ho" u kren ia la ka kmie“Phin dihsha em khun?" kylli ka kmie“Hooid, ngan dih" u la jubab“Shim mei kane ka bai bylla jong nga" u ai ia ka pisa ha la ka kmie“Katno khun" kylli ka kmie“Shiphew hajar mei" u iathuh“Phi sngew kumno mei ka biang ne kumno?" kylli jingmut u Peter“Ia mynta te nga sngew lah biang hi.
Sa kawei ruh me dang shu sdang" ong ka kmie“Kata ruh ka dei hi.
Nga tharai kam dei sah kumne hynrei un pynkiew hi" ong u Peter katba u dang dihsha“Ka jingsdang ka ju long hi kaba rit" pynsngewthuh ka kmie.
“Nga sngewiahap bha kata ka jingong jong phi" mynjur u khun“Te, ba ka dei kumta te khun.
Na kaba rit ka kylla sha kaba khraw lada iaineh bad ioh jingshaniah" ban ktien biang ka kmie“Nga ngeit lada nga iaineh khlem pep i mama in plie lad ia nga" ong u Peter“Ka shong eh sa ha ka jingtrei hok bad ka jingbha jinglong ma me khun.
Wei shisien ba la ioh ka jingshaniah ym ju duh ja shuh" sneng ka kmieKa jinglah jong u khun ban kiar noh na kita ki paralok bym ithikna ka la iai pynkmen ia ka kong Juban kaba la sdang noh ka rta.
Ka jingioh bylla thikna jong u ia ka tulop kaba man u bnai ka la long kum ka symboh jingkyrmen ia kane ka longiing.
Shillong:Ki pulit jong ka jylla, ki la ioh kurup, ia u drok, uba la tip, kum u crystal meth, uba khia 10.16 kilo bad u dei uba khlain bor haduh katta katta bad utei u droks, u shongdor haduh T.15klur, ong ka khubor bad la ioh kurup na Kongong, East Jaintia hills District.
Katei ka jingioh kurup, la ioh na u Lalhmunsanga Beingaichho, uba na Siaha district ha Mizoram, uba iaid lyngba na Aizawl sha Silchar bad poi sha Khliehriat, ha kawei ka Sumo, kaba don ia u number AS 01 KC 9188.
Ka Election ba dang sahteng na Sohiong Assembly Constituency ba la pynsahngeh noh na ka daw jong ka jingkhlad noh u candidate ba la dep thep kyrteng na ka UDP na katei ka konstituensi,I Bah (L)HDR Lyngdoh kan long shen ha ka 10th May 2023 bad ka jingianiew ia ki vote pat yn pynbna ha ka 13th May 2023.
Ka jingiakawang ktieh jong ki party bapher bapher naduh kito ki por bad khamtam eh ha kane ka elekshon kaban sa long shen ka la shongshit bad iynnad bha.
Ka jingiakawang ktieh kalong khamtam eh tang para party ba ia synrop ne iatrei lang haka sorkar MDA-2 ba la lamkhmat da ka party NPP.Ki nongialam ka NPP ki la kop ia ki nongialam ka UDP ba,hana, ki khang horkit hordang ia ki paidbah ban leit kyrshan ne thep vote sha ka NPP katba ia lade pat(UDP_MLAs) ki bang bad sngewtynnad bha khop khop ban ia kup lang ha kajuh ka nep syiad jong ka NPP ha ing paki-dulan jong ka Secretariat.
Ym tang katta,hynrei ki NPP ki la kren jem daw ruh ia ka UDP ba,lada ka dei shisha ka party ki ‘riew shynrang ba shisha, ka dei ban mih noh na ka sem MDA-2 khlem pynslem shuh namar ba ki la biang briew hi ha ka sem MDA 2.
Lada kim nud ban mih pat,ki dei shisha tang ki khawpud bad ki khwan myntoi tang ban ioh rieh tngen bad ioh jingmyntoi na ka shuki(position) jong ka sorkar MDA-2.
Ha ka jingshisha,kat kata ka jingkren jem daw bad jingkren pynjah burom,ka kham bha bad kham don burom shibun ban mih hi noh ban ia kaba shah beh noh la kum ki miaw ki ksew pynban.
La kylla tad dor syndon ka longbriew manbriew hakhmat ki paidbah ba bun.
La i tad dor ruh ka synshar ka khadar ha ka jylla jongngi mynta.
Haduh katno eh ka syiad bad ka bang ka thiang eh ka shuki sorkar kat haduh bym tip ne sngewthuh shuh ia ka jah burom ka khein burom.
Ki paidbah nongthep vote ha Sohiong ruh ki la kdang bad ngiah hi shoin ban sngap ia ki nia elekshon jong ki party bapher bapher.
Ki kular ban ai lut ia ka bneng bad ka khyndew shwa ban thep vote.
Kijuh hi ki briew kiba pynbang pynthiang ha ka bye eleshon ha Mawryngkneng bad Mawphlang ha kito ki snem.
Ynda ki la jop pat,u MLA na Mawphlang um treh ialeh elekshon shuh katba u MLA na Mawryngkneng pat u rem jah burom syndon ha u candidate ka VPP khlem poi pyrkhat satia.
Kaba ima mynta kalong ba ioh jop pynban u candidate ubym poi pyrkhat na Sohiong Constituency namar ka ktien ka ju ong,’ Ha ka jingiakajia – majia(jingiakhun),uba bamsuk(uban jop) dei u poiei.
Nang iakhun u khla bad u sing,nang ioh ei pynban u myrsiang ia ka thong.
Yn sa ia peit ia ka rai bastad jong ki paidbah nongthep vote ka Sohiong iano kin pynjop ha ka sngi 10th May 2023 kaba dei ka sngi thep vote ban jied ia u MLA jongki.
Ka Sohiong Constituency ka don kam ban jied da u briew uba lah ban long kum u nongialam (leader) ym tang hapoh ka sohiong constituency hynrei ban long kum u wei na ki nongmih khmat paidbah u nongialam ha ka jylla (state leader).
Ki paidbah ka sohiong constituency ki don kam ban jied da u briew uba lah ban saindur na ka bynta ka lawei ka imlang ka sahlang ka sohiong kaba thymmai ha ka election jied nongmih khmat sha ka iing dorbar thaw ka ban sa long ha ka 10 tarik jymmang 2023.
Ka sohiong ka dei ban jied da u briew uba don ka jing kit khlieh ban saindur thymmai na ka bynta ka lawei ba phyrnai bad ka burom jong ka constituency , u nongmih khmat u nongialam ba tbit ban shakri ia ki paidbah.
Donkam ban jied da u briew uba lah ban wanrah ia ka roi ka par kaba ktah lang ia baroh kum ka imlang ka sahlang, ki paidbah nongshong shnong ka sohiong constituency ki don kam ban jied da u briew uba lah ban ialam ia ki paidbah uba lah ban wanrah ia ka synshar kaba khuid kaba khlem noh shiliang, u briew uba sngew thuh bad uba kloi ban shakri ia ki paidbah da ka jing ieid bad da ka mynsiem jong ka jing kit khlieh, la ka long ha kano kano ka bynta kaba iadei bad ki paidbah ka constituency.
Ki paidbah ki dei ban jied da u nongialam ba tbit uba lah ban thaw ia ki ain hapoh assembly , u nongmih nongmih khmat nongthaw ain u nong kren nongiasaid dorbar ban pyn sngew ia ka sur bad ki jing donkam ki paidbah ka constituency, jied da u briew uba tbit ba shem phang uba iar ka jing nang jing tip , u briew uba iohi jngai ban shakri ia ki paidbah.
Ym ban shu jied mat lah, ym dei ban shah shah pyn thame bad shah ialam bakla lyngba ka bor jong ka pisa, lyngba ki jing pyn dih buaid bad ki wei ki wei ki , ki rukom pyn thame ki bym shong hok.
Ki paidbah ki dei ban da bishar bniah bad pynshong nongrim bad pyrkhat bha na ka bynta ka lawei ba phyrnai ka sohiong constituency.
Shillong:Ka seng Achik Conscious Holistically Integrated Krima (ACHIK) ka la buh ka jing dawa na ka tnat pynroi sor (urban aff airs) jong ka sorkar jylla ba kan pynsa ngeh noh ka jingthung kam ia kito ki briew ki bym dei ki Garo, ha ka jaka bad kaba dei na bynta ki Garo.
Katkum ka jinglap jong kane ka seng hi ka paw ba la thungkam ia kito ki briew ki bym dei satia ki Garo, ha ka kam ba la bhah bad mang kyrpang tang na ka bynta jong ki Garo.
“Ngi pyrshah jur ia ka jingthung kam ia kito ki bym dei ki Garo,ha ka jaka ba la mang kyrpang tang ia ki jaitbynriew Garo bad dei ban pynsangeh noh ia ka hukum ba la pynmih kata ka DUA(U)E29/2015/242 Dated Shillong 24 tarik iaiong,2023,la ong ka secretary jong katei ka seng kaba long ruh ka nongiasaid-aiñ ka Bernita R Marak, ha ka shithi ba la phah sha u Director jong ka tnat Urban Affairs bah E.Kharmalki.
Ka shithi ka la batai shai ba ki kam kiba lait dei tang ia ki nongwad kam na ki jaitbynriew Garo bad kumba 13 tylli ki kyrteng jong ki nong aplai kam ba dei na ki jaitbynriew Garo la dep ban bsut lang ha ka shithi ba la phah sha ka tnad lyngba ka shithi ORD.50 /21(ST)316-17 Dated Shillong 14 tarik lber ban leh ia kaba donkam ,pynban phi pynkheiñ ain da kaba thung ia ki bym dei Garo ha ka jaka jong ki Garo.
Ka seng Achik ka la pynpaw ruh ba u Director u dei ban panmap na ki paid jong ka jaitbynriew Garo, namar ka long kum ka jingpeit poh, namar kane ka long kum ka jingleh pyrshah ia ka ïingkashari, kaba la buh ia ka hukum bad ki polisi jong ka sorkar jylla.
Ka Marak ka la dawa ruh ban rah ia kane ka mat sha ki bor ki ba halor, lada u Director um lah ban pynsangeh noh ia kane ka jing thungkam beaiñ.
Shillong:Ka shnong Laitumkhrah kaba don hapdeng sor Shillong ka dei kawei na ki shnong kaba kyrduh um bha ha kine ki sngi, nalor ka jingbym biang ka rukom pynkit ia ki niut bad ka jingjyllei u drok.
Ha ka jingia kren bad u Rangbah Shnong ka Dorbar Pyllun ka Laitumkhrah u bah Andrew J Jyrwa, u la kdew ia kiba bun ki jingeh ha Laitum khrah naduh ki jingdonkam jong u paidbah, haduh ka shong suk shong sain bad haduh ka jingktah ha ka imlang.
“Ki jingdonkam ba kyrkieh mynta ka dei ka um bam um dih, ym dei tang ka Mawlai ne kiwei ki shnong ha sor ne khapsor kaba kyrduh um, ka shnong Laitumkhrah ka dei kawei kaba bun bha ki nongshong shnong, nalor kiba la don lypa kiba la rejister hynrei ka jingwan rung wan mih ki briew ruh ki bun bha", la ong u Rangbah Shnong bah Andrew.
U la bynrap, “60-70 hajar ki nongshong shnong kam dei ka kam kaba suk ban pynbiang um.
Ki paidbah ki khnium bha ia ka um bad kum ka MLA ka donkam ban shim khia ia kane ha ka shnong ruh ka la ju iakren ia kane ha ka nongmihkhmat".
Kawei pat ka jingeh ha ka shnong Laitumkhrah ka dei jingbret bad lum ia ki niut, ha kaba ka dorbar shnong ka la iakren bha ia kane bad la thaw ia ka komiti ban peit ia kane bad ka donkam ban iatrei kham janai.
“Sngewtynnad ba hapoh ka jingialam u Myntri Rangbah ka jylla u Conrad K Sangma bad ka jingshim khia u Chief Secretary bah Donald P Wahlang kumno ban pynkhuid ia ki jingdonkam, ka dei ka sienjam kaba donkam bha kumno ban pynkhuid ia ki wah, ban pyniakhlad ia ki jaboh.
Ngim lah ban ap tang ha ka sorkar ban leh hynrei ka dei ki paidbah ki dei ban shim ia ka jingkitkhlieh", la ong u bah Andrew.
Ki hok kiba kongsan eh jong ki nongtrei nongbylla ki long, ka tulop kaba biang briew (living wage) kaba lah ban pynim bad bsa-pyndap ia ka їing, ki shuti haba pang ba jhia (medical/sick leave), haba don ba khlad ha їing ne haba mih ki kam ha їing ha sem (casual leave) bad ka “earned leave" lane ka shuti kaba ki nongbylla hi ki kamai na ki snem ba ki la trei bad shakri.
Ka jingkynshew pisa ha ki Provident Fund ha kaba ki nongaikam ruh ki dei ban kynshew na ka bynta iwei pa iwe I nongtrei, ki kynta treikam kim dei ban palat ia ka phra (8) kynta ha ka shi sngi, ban siew dor ia ki kynta ba ki trei tam bad ki nongtrei nongbylla ki dei ruh ban їoh ka їing shong їing sah kaba biang bad kaba dei la ka jong.
Ka Shi Tarik u Jymmang ka dei ka sngi kaba ki nongtrei-nongbylla satlak ka pyrthei ki ju їalum lang ban leh risa bad pynkynmaw ia ka pyrthei ba ki long ka kynhun kaba kongsan ha ka imlang sahlang, pynban ki long ruh ka kynhun kaba shah peit ibeiῆ bad shah thombor tam.
Ka umsyep jong u/ka nongtrei-nongbylla ka long ka umphniang kaba pynsyntuid ia ka shalyntem jong ka їoh ka kot bad ki kti kiba pdung jong ki ki kyntiew ia ka kamai kajih bad ia ka Jylla/Ri.
U ne ka nongtrei kiba kmen bad hun ha ka kam ki long ka jingkyrkhu, hynrei kam long kumta ha ka Jylla Meghalaya namar ki nongtrei-nongbylla ha ka Jylla ki im kordit.
Ngim dei ban sngewthuh bakla ban ong ba ka jingїakhih jong ki nongtrei-nongbylla ka dei ka jong kita ki communist lymne ban pyrkhat ba ka jingdawa ia ki hok jong ki nongtrei-nongbylla ka dei kam jong ki seng communist.
Ngim donkam ban tip shaphang u Karl Marx ban sngewthuh shaphang ka jingdukha bad jingduk tasam kaba ki nongshong shnong ki mad mynta ha ka Ri bad Jylla.
Ha kane ka juk “neo-liberal" ka jingshah ban beiῆ ki nongtrei-nongbylla ka la palat liam bad ki don ki briew kiba khie spah halor ka met kaba lwet jong ki nongbylla.
Kumta ka long kaba kongsan ia ki nongtrei-nongbylla ban їawan lang bad ban їakhun pyrshah ia ki bor kiba khῆoit beiῆ bad ban dawa ia ki aiῆ kiba lah ban kyntiew bad їada ia ki hok jong ki.
Naduh hyndai, ha ka dewbah Europe ka Shi Tarik u Jymmang ka dei ka sngi kaba ki briew ki rakhe bad lehkmen ia ka jingwan ka aїom pyrem.
Kane ka jingleh kmen ka mih na ki nongrep jong ka Ri Greece bad Hima Rome hyndai.
Ňiuma, ia ka sngi kyrpang jong ki nongtrei-nongbylla kaba ngi rakhe ha ka Shi Tarik u Jymmang man la ka snem ka la sdang naduh ka snem 1889 na ka jingїalang bah ne Conference jong ki Seng jong ki nongtrei-nongbylla kaba long ha Paris ha katei ka snem.
Barabor ka Shi Tarik u Jymmang ka dei ka sngi kaba ki nongtrei-nongbylla ki ju pynlong ia ki jingїakhih bad mih sha ki surok bah ban dawa ia ki hok jong ki.
Katba nang їaid ki sngi ka jingshah ban beiῆ ki nongtrei-nongbylla ka nang jur bad mynta ngi la rung sha ka juk khaїi mraw kaba thymmai.
Ha Meghalaya ki nongtrei-nongbylla, khamtam kiba trei bad ki riewshimet ne company ne wat ki nongtrei sorkar (kum ki nongtrei contractual) kim їoh satia ia ki hok tynrai jong ki kum ki shuti bad ki їoh ruh ka tulop kaba poh dor tam.
Ki trei naduh ba mih ka sngi haduh ban da sep bad ki trei kumba 12 haduh 15 kynta shi sngi ha ka jingsiew kaba duna kaba long hapoh khyndai hajar (₹9000) tyngka shi bnai.
Ngi don ia u Myntri Rangbah ka Jylla uba riewspah tam, hynrei ki nongtrei kiba bylla ha ki dukan kum ki “sales girl bad sales boy" ki їoh tulop tang hapdeng ar hajar (₹2000) bad saw hajar (₹4000) tyngka shi bnai.
Ka jingduk ka la nangkiew, ka jinglah shilliang ha ka kamai kajih ka nang jur bad ki kam ki jam ki bym ai jingshngaiῆ ia ka jingim.
Nalor nangta ban sa ka jingthngan bad jingpang, kum ka ka jingkhlad noh shiteng por ki khyllung ki khynnah bad ki kynthei ha ka por ba kha khun.
Ka jingim ki nongtrei-nongbylla ka long kaba syrtok shisha.
Ka kharai kaba pynїakhlad ia kiba duk na kiba riewspah ka nangheh nangheh.
Ka Jylla Meghalaya ka dei ka Jylla kaba ki nongtrei-nongbylla ki їoh ka bai bylla ne tulop kaba poh dor tam.
Ka bai bylla sngi lane ka minimum wage ka long tang lai spah phra phew tyngka (₹ 380) shi sngi ha ka Jylla.
Ka Wage Board ne ka bor kaba dei ban peit bad khmih ia ka bai bylla ki nongtrei ka shu shong kli kti bad ka jingpynrung kyrteng ia ki nongbylla sngi bad misteri, kaba kynthup ia ki nongbylla kiba wan na bar Jylla ka khlem treikam thikna bad kam ju don ka jingpynrung kyrteng.
Kane ka long be-aiῆ bad ka tuh noh ia ki hok jong ki nongbylla.
La shem ruh ba ki nongaikam, kum ki “labour contractor" bad kiwei ki kheiῆ dewthala ia ki aiῆ bad kim salia ban thombor ia ki hok jong ki nongtrei-nongbylla.
Shi snem mynshuwa, ki surok jong ka Nongbah Shillong ki shlei da ki nongbylla bad ki nongtrei kiba mih sha surok ban thiah miet bad їakhih na ka bynta ki hok jong ki.
Naduh ki nonghikai SSA haduh ki nonghikai Adhoc kiba dawa jur na ka Sorkar ban pynurlong ia ki hok jong ki.
Ka jingїakhih jong ki nonghikai ka shat phalang ruh ia ka jinglong jingman jong ka pule dangle hapoh ka Jylla.
Ym kum kiwei ki tnat Sorkar, ka tnat pule puthi ka dei ka tnat ka bym pynїoh nong kumta ym don kiba sngewtynnat ban bat kam ha ka bad kumta la shu їeh noh beiῆ kumto.
La bunsien ruh ki ASHA hapoh ka shatri jong ka Meghalaya ASHA Workers’ Union ki la sangeh treikam bad mih madan ban pyrshah ia ka jingpynslem ban siew ia ka bai bylla bad kiwei de ki jingdawa.
Ki ASHA ki dei ki nongtrei mon sngewbha (Female Volunteer) kynthei hapoh ka tnat ka koit ka khiah, hynrei ka jingshisha ka long ba ki trei kum kiwei ki nongtrei kiba pura naduh dang step haduh da miet ban pyndep ia ki kamram jong ki.
Namarkata, ka long kaba shong nia haba ki dawa ba dei ban ῆiew ne ithuh noh ia ki kum ki nongtrei ba pura jong ka tnat ka koit ka khiah.
Ki ASHA ki dei ruh ki nongtrei kiba kongsan ha kaba tei bad kyntiew ia ka koit ka khiah bad ka sumar pang ha ka Jylla.
Phewse, ki dei pat ki nongtrei kiba їoh bai bylla ha ka dor kaba poh dor tam bad ki shah khῆoit haduh katta katta.
Mynta la mih shuh sa kawei pat ka kynhun jong ki nongtrei-nongbylla ha ka Jylla bad kylleng kiba ngi khot ki “gig workers" kum kiba niah thuk thuk rapido, kiba leit sam tiar sha їing ki briew bad kiwei.
Kine ruh ki noh synῆiang shikatdei sha ka їoh ka kot jong ka Jylla.
Ha kajuh ka por pat, kiba bun bah ki nongtrei-nongbylla ha ka Jylla ki hap ban trei ar kam bad lai kam na ka bynta ban pyndap pynbiang ia ka їing.
Ka long kaba diaw shikatdei ba ngi їapynlut bun ka por bad ka bor ban ia nia halor ka reservation policy ha ki kam Sorkar kaba lah ban pynkha tang hapdeng 12 haduh 15 % ki kam ha ka їew wad kam bad nalor kata bunsien ka pynbiang tara tang ia ki katto katne kiba la bit la biang lypa ne pynmyntoi tang ia kito kiba їoh shong skul ha ki skul kiba bha bad kiba don ka jingїadei kaba jan bad kiba don bor.
Katba ki issue kiba ktah shisha ia ka їap ka im jong ki nongtrei-nongbylla ym don ban їakren, ym don ba їakhih bad ym don ba pushe.
Ka long ka pop ban leh beiῆ ia ki nongtrei-nongbylla bad ngi dei ban pynkut noh shi syndon ia kane.
Ki nongtrei-nongbylla ki dei ban їawan lang bad pyrta shla halor ka Hok, ka Jingїalong mar ryngkat bad Jingїaburom kylliang.
Ngi dei ban dawa bad kam kynti ia ki hok jong ngi ban їoh ka tulop kaba biang briew, ka koit ka khiah bad ka sumar pang kaba paka, ka pule puthi ia ki khun ki kti bad ka їing ban shong ban sah.
Kumta, kum ki nongtrei-nongbylla ngi buh ia kine ki jingdawa- (i) ban siew ia ka tulop kaba biang briew (living wage) ia baroh ki nongbylla ha ka Jylla (ii) ban pyntreikam ia ka “equal pay for equal work", kaba mut ba ki nongtrei ki dei ban їoh mar katjuh ka tulop haba ki trei kajuh ka kam (iii) ban kyntiew ia ka tulop jong ki nonghikai, kaba kynthup ia ki nonghikai jong ki Private School.
(iv) ban thaw ia ka Private School Regulatory Board ban їada ia ki hok jong ki nonghikai (v) ban thaw ka aiῆ na ka bynta ki nongtrei їing briew (vi) ban pyntreikam ia ki aiῆ bad ai ia ki hok jong ki nongbylla sngi bad misteri, kaba kynthup ia ki nongbylla kiba wan na bar Jylla.
(vii) ban thung ia ki ASHA kum ki nongtrei ba pura jong ka tnat ka koit ka khiah ka Sorkar (viii) ban thaw mardor ia ka Meghalaya Domestic Workers Welfare Board, Ka Meghalaya Gig Workers Welfare Board, Private Transport Workers Welfare Board, Private School Teachers Welfare Board bad kiwei (ix) ban thaw ia ka Meghalaya Affirmative Action Commission na ka bynta ban khmih bniah ia ka jingpyntreikam ia ka reservation policy (x) ban pyntreikam thikna ia ki aiῆ na ka bynta ka jingshngaiῆ jong ki nongbylla ha ki jaka treikam.
Shillong:Wat la ka Seng Khasi Laitkor Pyllun ka seng nongrim ban lum ban lang ban kyntiew ia ka niam tynrai katkum ka riti dustur Khasi, hynrei kam pynshlur ne beh ia kiba la kylla niam sha kiwei ki jingngeit ban wan iashim bynta ha ka shad.
Ka Shad Suk Mynsiem ka Seng Khasi Laitkor Pyllun, ka la kut mynta ka sngi ha madan shad ha Laitkor ha kaba da ki spah ngut ki nongshad kynthei bad shynrang ki la wan ban iashim bynta shitrhem.
Haba iakren bad u Vice President ka Seng Khasi Laitkor Pyllun u bah Throshon Mylliemngap, u la ong, “Wat la kam don ban pynshlur ne ban beh ia kiba kylla niam ban iashim bynta ha ka shad hynrei ka jingmut ka long ban shim ban kdup ia kiba don ha ka niam tynrai katkum ka riti dustur hynrei lada ki wan ban shu leh tang ban tynneng ban pyrthuh bud, ia kata ngim mon hynrei wat la kiba don ka mynsiem iatip lem kiba kwah, ngim banse ban pdiang ia kum kita namar ba ki khihwin tang mar ia riew ka sting ka dhah".
Ka Seng Khasi Laitkor kan dap pura ruh 50 snem lashem snem ban rakhe ia ka jubili ksiar hadien ba la seng ha ka 28 tarik Jymmang 1974.
U Bah Throshon u la ong ba kane ka shad kam dei kaba dang shu sdang dang shen hynrei ka dei naduh u snem 2007, ban ai nguh ia u Blei Nongthaw Nongbuh, ban kyrkhu kyrdoh ia ki snem ba la leit bad kiban dang wan na bynta ka rep ka riang, ka koit ka khiah ban khiah krat khiah stang.
U la ong ba ka Seng Khasi Laitkor Pyllun ka dei ka nongkyrshan ba radbah ia ka Seng Khasi Kmie naduh ki snem mynshwa.
Wat la la seng naduh kham mynshwa, hynrei ha kitei ki snem khlem pyllong ia ka shad ka kmen bad dei ha u snem 2007 ka la sdang ban pyllong ia ka shad suk mynsiem ba nyngkong.
“Ka jingpyrkhat ban pyllong ia ka shad ka dei ha u snem 2004 bad dei halor kane ba la rai ban iaid shakhmat ban pyllong ia ka jingshad ha u snem 2007 bad ki wan iashim bynta 104 ngut ki nongshad kynthei bad shynrang.
Ka jingthmu ka long ban lum ban lang ia ki para riew seng hynrei hadien ba la ioh jingtip, la wan ban iashim ki nongshad na kiwei kiwei ki shnong", la bynrap u bah Throshon.
Im ka Niam khasi im ka jaidbynriew khasi.
Hoi iww.
Shillong:Kawei ka samla pule na Shillong, kaba pule ha Mody College ha Laxman Garh Sekhawati, Rajasthan, la lap ba ka la ïap ha la ka jong ka kamra Hostel ha ka 27 tarik Ïaïong, 2023.
Ïa kane ka samla pule ba kyrteng ka Walida, la lap halor u tyllai phasi hapdeng ka jing i suba don eiei ha lyndet.
Ki pulit kila register case halor kane ka jingjia kat kum ka jingujor jong kiba haïing hynrei ka jingkylli ka la mih, la kane ka samla kala sdien phasi dalade ne ka shah pynïap.
U Kpa jong kane ka samla ula kyntait ban ngeit ba ka khun jong u, kala dkhat jubor ïa la ka jingim haba kam ba ka dei ka khynnah kaba stad bad ka ban sa ïoh pdiang ïa ka khusnam na ka College.
Hadien ba la dep post mortem, ïa ka met jong kane ka samla la aiti noh sha ki bahaïing bad kila wan phai noh sha Shillong.
Ki pulit ki dang pynlong ïa ka jingtohkit na baroh ki liang halor kane ka jingjia.
Pyrnai:Ka jaka thain jain kti ne Handloom Weaving kaba don ha Saitwait ka shnong Pyrnai harum ka shnong Pynursla, East Khasi Hills ka la treikam hapdeng kiba bun ki jingduna khamtam ka jingbym biang ka ïing namar ba tang shu slap la shlei ka um.
Ha ka jinghiar jurip ki katto katne ki lad pathai khubor, ha kane ka 27 tarik Iaiong 2023, la lap ba ha ka sat jong kane ka ophis ka la jot rathai, nalor ka ophis kam don jingker, wat la ki don lai ngut ki nongtrei.
Ha ka jingiakren bad ki nongtrei, ki la iathuh ba ka jingeh kaba kongsan jongki ka dei namar ba kam biang ka um bam um dih namar ba ki hap ban leit tong na um pohliew bad kam don ka jingker kynroh ia ka ophis ha kaba ka shu long lyngkrang bad laitlan.
Kane ka jaka thain jain kaba la plie ha u snem 2012, ka la ai jinghikai ia ki briew ha ka kam thain jain thain na ka por sha ka por katkum ka jingphah ka ophis.
Ki don lai ngut ki nongtrei ba kynthup ia iwei i Khasi bad ar ngut ki Garo kiba ai jinghikai ia kiba wan shah hikai katkum ka jingphah ka ophis.
Haba iakren bad ki nongtrei, kila iathuh ba ki la pynsngew ia ki jingdonkam ban pynbha ia kane ka jaka treikam bad ka shong ha ka ophis ban leh ia kaba donkam.
Katkum ka jingiathuh jong ki, kawei ka jain lah ban thain shi sngi ha ka jingjrong kaba ar meter bad kane ka kynthup ia ka jain niat met, ka jain siang thiah bad ka jain kup.
Ha kawei ka liang, haba iakren bad u Rangbah Shnong ka Pyrnai u bah Khlumar Khongtim u la pynpaw ia ka jingsngew bynniaw namar ba ka jingdon kane ka ophis kam pat ai jingmyntoi ia ki nongshong shnong ha ka ioh kam ioh am watla ki don kiba ioh jinghikai hynrei kim lah ban seng kam namar ba ki donkam shibun ki tiar ban thied.
“Lada long kaba kwah, ngi kwah ban ioh ki nongtrei kiba lah bad sngewthuh da Khasi khamtam sha ngi ki jaka nongkyndong, ngim sngewthuh phareng ngim sngewthuh Hindi", la ong u Rangbah Shnong ka Pyrnai.
Ar ngut ki nongtrei ha kane ka jaka thain jain ki dei ki Garo bad iwei I Khasi.
U bah Khlumar u la ong ba haduh mynta ym pat don kiba na shnong Pyrnai kiba ioh kam lait noh tang ki katto katne ki samla kiba la ioh lad ban shah hikai hynrei kane ruh ka la buh jingeh ia ki ban seng kam lajong namar ba kim don pisa na ka jingdawa ka jinglut kaba heh.
“Lada don ka lad ngi kwah ban pynrung kam ia ki nongshong shnong na Pyrnai khnang ba kan long ka jingmyntoi ruh ia ki samla", la ong u bah Khlumar.
U la ong ba kito kiba la dep shah hikai, ki ioh tang ia ka dieng kaba kyllain ksai hynrei ki shem jingeh ban ioh ia ki ksai, bad kiwei ki tiar.
“Ynda kila dep ki ioh ia ka dieng ba shna jain hynrei kim ioh ban thied ksai bad lada dei ba ka sorkar ka lah ban ai jingiarap kan iarap ia ki namar ba nalade ki shem jingeh ban ioh pisa na ka jingduk", la bynrap u Rangbah Shnong ka Pyrnai.
Nongpoh:Hapdeng ka jingiam briew bad ka jingpaitdohnud, ki bahaing hasem, kiba ieid ba thoin lem bad ki nongshong shnong jongka thain Marngar hi baroh kawei mynta ka sngi ki la pdiang ia ka met kaba sah jong ka samla Walinda Binong, kaba la suba shah pyniap hapoh ka kamra sah ka jongka, kata ha ka Girls Hostel jong ka Mody University kaba don ha Lakshammgarh jong ka Sikar District ka jylla Rajasthan ha ka 27 tarik mynta u bnai.
Ia ka met kaba sah jong katei ka samla, la leit ban shimti da u kpa jongka, u Bah Ruby Binong lem bad ki bahaing hasem ha ka jingsynran lang ki bor pulit ka jylla na katei ka jylla Rajasthan bad la pynkit lyngba ka eroplein haduh ban poi ha ka kad liengsuin jong ka nongbah Guwahati bad nangto la pynkit lyngba ka kali kit metiap tad haduh ban poi ha ka shnong ka jongka, kata ha Nongagang Marngar ha Ri Bhoi District.
La iohi ruh ia jingiam briew bad sngewsih kthang jong ki bahaing hasem, kiba ieid ba thoin bad ki paidbah nongshong shnong ka thain Marngar tang mar ia poi ka met jong katei ka samla ha ingsah ka jongka, naba kim sngewlah ngeit bad mutdur satia ba kum kane ka apot kan wan jia ia katei ka samla kaba stad kaba shlur bad kaba don ruh ia ka lawei kaba phyrnai.
Ha shwa ba ia ka met jong katei ka samla yn rah shapoh ing, na ka liang ki nongialam ka thain Marngar, ki la pynlong ruh ia ka jinglehniam lehrukom katkum ka dustur Khasi ban knia ban khriam naba ki la ong kadei ka jingiap mynsaw lane kata ka jingsuba shah pyniap.
Ia ka jingleh niam ba khatduh yn pyndep pat lashai ka sngi da kaba thang katkum ka dustur Khasi hapoh ka jaka thang briew jong ka thain Marngar.
Haba ioh ban iakren bad u kpa katei ka samla, u Bah Ruby Binong, u la pynpaw ba na ka liang ka jong u hi shimet da leilei um pdiang satia ba ka khun ka jong u, kaba stad, kaba shlur bad kaba shemphang, kan shim kat ia katei ka sienjam bad ba um sngewiahap hi ruh bad ka jingkam jong ki bor ba dei khmih ka Mody University ba ka khun jong u, ka la dih dawai bih bad phasi ialade.
U Bah Ruby u la iathuh ruh ba dang ha ka 26 tarik nohphai sngi, kata shisngi ha shwa katei ka jingjia, ka khun ka jong u ka dang phone iala ka kmie ban pyntip ia kiei ki jingleh (activity) ki jongka hapoh katei ka skul bah bad ba kan leit ruh ban iadon bynta ha ka jingniah kulai lane kata ka Horse Riding haka por janmiet.
Hynrei kynsan kynsan kumba iuh tdong bsein, ha ka sngi kaba bud, kata ha ka 27 tarik, u la ioh ia ka phone na ki bor katei ka skulbah kiba la bthah ia u ba u dei ban leit kyrkieh sha katei ka jaka pule, naba ka khun jong u ka la shitom jur, la iathuh u Bah Binong da kaba bynrap ba ha jingshisha u mut ban leit ha katei hi ka sngi, hynrei namar ka jingbym ioh ticket eroplein shuh, u la hap ban leit noh ha ka step kaba bud kata ha ka 28 tarik.
Ha ka janmiet jong ka 28 tarik, u Bah Ruby u la iathuh ba u la poi sha katei ka skul bah da ka jingkyrmen ba un iohi dala ki khmat iala ka khun, hynrei phewse, ia ka khun ka jongu, ki bor pyniaid katei skul bah ki la dep ban pynkit hi sha ka CHC ha Lakshimmgarh khlem ka jingdon lang ki bor pulit lane ki bahaing hasem.
U la iathuh ba ha ka jaka ba kin ialam beit ia u sha katei ka CHC, pynban la phah rung ia u sha ka conference hall jong katei ka skulbah ha kaba ki bor pyniaid ki la pyntip ba ka khun ka jong u ka la dih dawai bih bad phasi ialade.
Da ka jingbym sngewlah ngeit ia katei ka jingkam jong ki bor katei ka skulbah, na ka liang ka jong u lem bad ki bahaing hasem bad ki paralok, ki la buh jingkylli ruh ia uwei u nonghikai katei ka skulbah halor katei ka jingjia, hynrei utei u nonghikai u khlem treh satia ban jubab bad phet syndet na katei ka jaka, kaba la pynbitar shla iaki.
U Bah Ruby u la iathuh ruh ba ha ka jingshisha na ka liang ki bor pyniaid katei ka skulbah ki kwah ban leh eksamin post mortem da uwei u doctor, hynrei na ka liang ka jong u, kum u kpa, u dawa ba dei ban leh da ka Medical Board kaban don kumba lai ne saw ngut ki doctor, bad ia kane la pdiang kumba u la dawa.
Hynrei u la pynpaw ba shiteng na kane ka post mortem report um pdiang satia bad ban jur ba ka khun ka jong u kan nym leh satia ia katei ka kam ban shim kat iala ka jingim, naba kadei ka briew kaba shlur, kaba stad bad kaba iathuh hok.
Halor kane ka jingjia, na ka liang utei u Bah Ruby Binong kum u kpa, u la kyntu jur ia ki bor jong ka sorkar jylla ba kin shimkhia ban pynlong ia ka jingtohkit kaba thikna ban lap ia ki jingshisha baroh bad ruh ba ka sorkar kan shim ruh ia ki lad ki lynti nangne shakhmat ban pynthikna ba ki hajar ngut ki khun samla ka jylla kiba leit ban wad jingstad bad trei sha ki bynta bapher bapher jong ka Ri ba kin don ia ka jingshngain bad lait na kine ki jingjia kumba la wan jia ha ka khun ka jong u.
Na ka liang u Bah O Binong, Rangbah Shnong ka Nongagang Marngar u la pynpaw ia ka jignsngewsih bad sngewkhia jur halor kane ka jingjia kaba la wanrah ia ka jingduh noh khlem dei por ia ka khun samla jong ka shnong bad dawa ruh na ka sorkar ba kadei ban shimkhia ban leh iakaba donkam khnang ba kum kine ki jingjia kin nym wan jia shuh hadien habud ia ki khun samla ka jylla bad ka thain shatei lam mih ngi hi baroh kawei.
Ka long ka jingkmen kaba khraw ia U Armaan Malik, uwei na ki youtuber, uba pawnam ka India, haba ula ioh khun lai ngut ha ki khyndiat sngi ba ladep, na ki arngut ki tnga jongu, ka  Payal Malik bad ka Kritika Malik.
Ka Payal, ka ioh arngut ki khun synrap, u khun shynrang bad ka khun kynthei, katba ka Kritika, ka ioh ia uwei u khun shynrang, khyndiat sngi, ha shwa ba kan kha ka Payal.
U Armaan, u pyni ia ka video, ba ka Payal, ka shong halor jingthiah, katba U Armaan bad ka Kritika, ki ieng ha syndah jongka bad kitei ki lai ngut, ki ia bat, mar mar iwei i khun bad ki ia rwai sngewtynnad ia ka jingrwai  lori Chaoro, ka jingrwai na ka  thup jong ka Mary Kom.
La pynriam pynbeit, da kaba teh baloon bad ki kot kudi bad ha katei ka kamra, la thoh  “Welcome".
“My family my life," ha kaba la thoh da U Armaan Malik.
Ia u khun shynrang jong ka Payal, la ai kyrteng  Ayan Malik, katba ka khun kynthei, la ai kyrteng Tuba Malik, katba ia khun shynrang jong ka Kritika, uba la kha, ha ka 6tarik Iaiong, la ai kyrteng  Zaid Malik.
Ia katei ka video, la peit haduh 5.4 million sien bad ki riew ieid ia U Armaan, ki ai khublei ia u bad ia ki arngut ki tnga jongu, ba ki ia ioh khun lang mar ia bud ka por.
U Armaan Malik, u ia poi kha bad ka Payal, ha u snem 2011 bad ki la ioh khun, ia U  Chirayu Malik.
Ha u snem 2018, U Armaan, u ia poi kha sa ia ka Kritika, kaba dei hi ka paralok ba ia ieid thep mynsiem bad ka Payal bad kitei ki ia shong ia sah lang hajuh bad ha U Nohprah ba ladep, U Armaan, u pynbna paidbah, ba baroh arngut ki tnga jongu, ki la ar met.
Nyngkong eh shwa ban poi Sha kane ka phang khyndiat eh shaphang U Nongïalam u ei u Nongïalam?.
’Ïalam’kamut ban kdew,ban pyni,ne ban btin lynti Sha kano kano ka jaka ban leit ne Sha kano kano ka kam ban trei.
Ha kino kino ki kynhun ne ki Seng ne ha kino kino ki kam ba ngi trei ngi leh dei ban don Beit ki Nongïalam naduh ki shnong ki thaw ki hima bad kino kino ki kynhun Seng.
‘Nongialam’ pat ka mut ïa u briew uba ïalam ïa kano kano ka kynhun,ne unong kdew nongpyni lynti bad u nonghikai ïa ki nongbud jong u.
La ha kano kano ka kam ne ka bynta ban trei ne ban leit ban tur sha kino kino ki jaka.
Don ki bun jait ki Nongïalam naduh ki Nongïalam shnong ne ki headman ba ngi ong ki Nongïalam hima ki syiem,ki basan ki Nongïalam Niam Ki Pastor,ki Phader, ki Tymmenbasan etc.ki Nongïalam jong ki kynhun ki President,ki Chairman,ki Chairperson etc.Ban long Nongïalam ka dei ka bynta kaba khraw eh ba u Nongïalam u dei ban shim jingkitkhlieh ban ïalam ban btin bad ban kdew bad pyni lynti bad ban hikai ïa ki nongbud jong u.
Don ki Nongïalam kiba la jied hi da ki paitbah ne da ka kynhun ne ka Seng ba ki don.
Don ruh ki Nongïalam ba la shu thung ïa ki Katkum ka kyrdan pule ba ki la pyntbit kyrpang halor kano kano ka bynta ba ki trei.
U Nongïalam udei ban long u briew uba la pynkyrpang ïalade bad u dei ban long u briew uba dap da ka jingieit ïa baroh.
Ban shim ïa kat ka kyrdan ban long Nongïalam kam dei ka kam kaba suk hap hi ban mad ïa ki jingeh kiba bun.
U Nongïalam bunsien um lah lait na ki jingshah kdew kti, jingshah kynthoh bad ki jingshah kren beiñ.
Hynrei kum u Nongïalam ubashisha uba don shisha ka mynsiem ban ïalam u dei ban nym sngap ïa kiei kiei ki jingshah kren shah kynthoh bad um dei hi ruh ban pynphai kylla ïa ki.
U Nongïalam uba stad bunsien u Sian bha bad um ju bishni ne kren beiñ ïa kiwei.
Um ju ibeiñ ïa kiba rit kiba tlot bor hynrei u ieit ïa ki kumjuh.
U kloi ban īarap ïa kiba Shem jingeh,kiba Shem lanot bad kiba jynjar kiba duk kiba kyrduh ha ka jingim jong ki.
U Nongialam uba shemphang um ju kham kren thala u burom ïalade bad u niewkor ïa kiwei ruh.
Ka ktien ba u kren,u kren da pyrkhat um ju kren ïa kaei kaba ktah matïong ïa kiwei.
U Nongïalam uba stad um ju leh khluid ne leh shongshit khleh bieit palat.
Namar kaba leh shongshit ne khluid palat kam ju poi shaei shaei bad kam ju neh slem bad tang hadien katto katne por ka lah ban poi wat ha ka jingjah burom ruh da ngi leh khluid palat khlem da pyrkhat bha.
Bad uba sngewthuh Ïa ka kamram kum u Nongïalam,Kaei kaba u leh kaei kaba u kren u kren u leh ha ka jingkhuid jingluilui kum u Nongïalam.
U Nongïalam ubashisha u dei uba don ka mynsiem jingieit bad ka jingïatiplem babha ban ïalam ïa ka kynhun ne ïa ki para briew.
U Nongïalam ubashisha um ju leh donbor hynrei uba sngap lem ïa ki jingaijingmut jong kiwei bad ïatei ïa ki kam ban leh ne ban trei na bynta ka jingbha bad ka jingïaid shaphrang jong ka kam ne ban tei bad kyntiew ïa ka imlang sahlang.
Unongïalam u dei ban don ka jingkitkhlieh ban ïalam ïa la ka kynhun ha ka jingstad bad ka jingshemphang.
Kum u Nongïalam u dei ban sngewthuh ïa ka dor jong u,kum u Nongïalam bad ïa ka dor jong kiba shah ïalam ne shah hikai ha u.
U dei ban burom bad niewkor ïa ki kumba dei ma ki,kiba la kyntiew ïa u kum u Nongïalam.
U Nongïalam ubashisha um ju niew shiliang khmat ïano ïano ruh.
Shillong:Ka dor jong u synsar ha kane ka snem 2023 ka hiar bha haba ianujor bad ki snem ba la leit bad katkum ka jingtip na ka iew dielang ha Mawiong, la iathuh ba ka dor ha une u bnai ka la kot tang 101, 102, ne 103 tyngka shi kilo.
Mynshem snem la iathuh ba ka dor jong u synsar ka la kot sha ka 130-150 tyngka ruh shi kilo hynrei ha kane ka snem ka la hiar kynsan bad katkum ka jingiathuh jong ki briew kiba don ha katei ka iew, ka lah ban dei na ka jingdon ka elekshon.
La iathuh ba man ka por ba ju don ka elekshon, ka dor ka hiar namar ba kiba bei pisa ki hap ban khyllie biang.
Ha ka shi sngi, kumba 30-40 tylli ki kali Pik Up kila wanrah synsar ban die ha kane ka iew hynrei mynta ka la kham duna namar ba ka hiar ka dor.
Ia u synsar la shalan kylleng ki jylla ka ri India.
Ha katei ka iew dielang (MeCOFED) ki don kumba 13 ngut ki kharkaia kiba pyniaid bad thied synsar, thied sla tyrpad, sohmrit bad kiwei ki mar rep bad na katei ka iew, la shalan shabar jylla.
Da ki phew kali kiba wanrah ban die ia u synsar la pynpo sha kane ka jaka kynthup na thain war, thain West Khasi Hills, na Jaintia Hills, na Bhoi ruh kumjuh.
Ia u synsar la song bha ha ka byrni hadien ba la dep thew bad la pyniakhlad katkum ka jingling ne jingbha kaba mut u number One ne shi numbor, ar numbor bad kumta ter bad ia ka dor ruh la pynshong katkum ka jingbha bad ka jingsniew.
“Man ba don ka elekshon, u synsar bad kiwei ki mar rep ki kham hiar dor bha", la iathuh kiba trei ha katei ka iew.
Shillong:Ka myntri jong ka sorkar jylla, kaba dei peit ia ka tnat ka koit ka khiah, ka kong M.Ampareen Lyngdoh, ha ka sngi thohdieng, ka la iathuh ba la don ka jingkhlad jong noh jong u wei u rangbah, na ka daw jong ka jingpang lane ka khlam kobid-19.
Ka Myntri jong ka sorkar jylla ka la iathuh ba kam mut pat ba ka jylla ne ki paidbah ki dei ban ia tieng ia syier ba ka khlam kobid-19 kan wan biang sa shisien “Hynrei ngim shem ong ba ka khlam kobid-19 kan wan biamg kum ha kito ki por bad ki snem ba mynshwa".
Ka Myntri ka Tnat ka koit ka khiah ruh ka la pynshai ba ia ka jingkhlad jong u tei u briew yn phah biang ban test hato ka jingduh noh ia ka jingim ka dei na ka daw jong ka jingpang kobid-19 ne uta uba la khlad u la don lypa da kiwei pat ki jingpang kiba la ban ia u ha ryngkat ka kobid-19.
Haba iadei bad ka jingkhlad noh jong u ne u Rangbah, ka Myntri ka la buh ka jingkyntu ia ki paidbah ba kim dei ban shong syier ba la don biang ka khlam jingpang kobid-19, namar ba ka sorkar ryngkat ki jaka ai jingsumar hi kin pyrshang ban tehlakam ia kane ka jingpang ba kan ym sa phriang than kum ha ki snem kiba la dep.
Ka kong Ampareen Lyngdoh ka la kyntu ruh ia kito ki paidbah nongshong shnong jong ka jylla, kiba wan na ki jaka ba don ka jingpang kobid-19, ba ki dei ban shim ia ka jingiada ban ym pynsaphriang sha kiwei pat da kaba deng ia ki mask kumba 7 sngi, khnang ba ka jingpang kan ym sa phriang bad ban than.
Ka Myntri jong ka Tnat ka koit ka khiah ka sorkar jylla, ka la iathuh ba ki dak ki shin jong ka jingpang kobid-19, hi ki dei ki juh, kum ka baiong khlieh, ka pynhiar, ka jingbymlah ring mynsiem ne ka jingpang jyrhoh kaba jur.
Ka la iathuh shuh ruh ba u khñiang jingpang kobid-19, um dei uno uno u khñiang jingpang u ba thymmai ha ka jylla bad kumta, kim kwah shuh ban iohi ba ki nongpang kobid-19 kin bun haduh katta katta ban hap khang duh khang dam ha la ki jong ki ïing ki sem.
Ka Myntri ka la buh ruh ka jing kyntu ia ki paidbah nongshong shnong jong ka jylla kiba sngew ba ki don ia ki dak ki shin jong ka jingpang kobid-19 ba ki dei ban leit kloi sha ki jaka ai jingsumar, la ka dei ha ki blok, ki testing centre ruh kumjuh.
Ka Myntri ka la iathuh ruh ba ka sorkar kan ym pynbor satia iano iano ban ai injek jing iada na u kobid-19, hynrei lada bun ki jingpang kiba ban ia ka met, ki dei ban shim lypa ia kane ka dawai jing iada na bynta ka met lajong na ka jingban jong u khñiang jingpang kobid-19.
Ka Myntri ka la iathuh ruh ba ia ki dawai injek ban ai jingiada ka sorkar ka hap ban thied bad rai, ha kaba na ka liang jong ka, kan leit kynduh ia u myntri rangbah jong ka jylla ha ka sngi nyngkong ban ia shong bad ia syllok kumno bin leh bad katno ka donkam ban thied ia ki dawai injek ban ai sha ki paidbah ba kin shim ia ka jingiada.
Ka Myntri ka la kyntu ruh ia ki paidbah ba kin shim ia ki lad jingiada bad sait ruh ia ki kti bad lada ki don ki jingpang kum ka pynhiar,baiong khlieh bad pynduna ruh ban iamih than shabar lada ki don ki dak ki shin katei ka jingpang khlam.
Ka Myntri ka la batai shai ruh ba ka test hi ka dei ka lad kaba pyntikna ia ka jingdon jong u ta u jingpang kobid 19 ha ka met ka jongki.
Guwahati:Ka Tnat Fisheries jong ka jylla Assam ka la bthah ia ki saw tylli ki kynhun ba kin peit bad pynlong ia ka jingpeit ba bniah haba iadei bad ka jingdon jong ki formalin ha ki dohkha kiba la wanrah shapoh ka jylla.
Kane ka jing shim jong ka sorkar jylla ka Assam ia kane ka sien jam, ka la long hadien ba ka jing pyllait khubor ba kham ha shwa ka la pynpaw ia ka jingduna jong ka jingpeit bniah haba ia dei bad ka jingdon jong ki dawai formalin ha ki dohkha ba la wanrah sha ka jylla.
Ka jingpyllait ia kane khubor, ka la wanrah ruh ia ka jing sngewkhia haba iadei bad ka long ka man jong ka bam ka dih kaba die ha ka jylla.
Ka jingwad bniah bala pynlong da ka Tnat Zoology jong ka Nowgong kolej ka shem ba 15 persen ki dohkha ba la wanrah nabar ki don ia ki formalin, kynthup ia ki calcium bad ki arsenic.
Haba dei bad kane ka mat ka Tnat Fisheries jong ka jylla Assam lyngba u myntri u la bthah ia ki saw tylli ki jaka pule kynthup ia ka Zoology department jong ka Guwahati University bad ka central inland fisheries research institute ba kin leh ia ka test ba donkam haba iadei bad ka jing peit bniah ia kitei bad phah pat sha ka Tnat Fisheries.
Ka Tnat Fisheries, ka la kam ba kiba bun na kine ki dohkha ki dei kiba la wanrah na ki jylla kum na jylla Bihar, Andra Pradesh bad West Bengal ban pyndap ia ka jing dawa dohkha jong ka jylla.
Ka jylla Assam ka dei kawei na ki jylla ba manla pa u wei pa uwei u briew u bam dohkha haduh 12 kilo shisnem katkum ka jingioh lum jingtip na ka wah Brahmaputra bad barak valley.
Tura:Ka jingma kala sdang ban wan ïa ka Ri-lum Garo namar ka jingleh test Covid-19 kala sdang ban lap ïa ki briew kiba don ïa une u khniang jingpang tang ha kane ka taïew ba mynta.
Tang ha ka 27 tarik Ïaïong, ka Tura Civil Hospital ka la leh haduh 42 tylli ki test bad haduh 6 ngut na ki nongpang la shem ba ki don ïa u khniang jingpang ha ka met.
Shuwa kane, san ngut ki briew kila don ïa une u khniang ba la shem na ka jingleh test.
Kat haduh ka 27 tarik, ka jingdon ki briew kiba don ïa ka jingpang Covid ka la kot sha ka 11 ngut ha Tura.
Tura:Ka jingkyndit bad ka jingkhuslai ka la wan mynta ha Ri-lum Garo hadien ka jingïap biang jong uwei u Nongpang na ka khlam Covid-19 ha ka sien ba nyngkong eh ha Tura, hadien arsnem mynta.
Une u Nongpang Covid ula ïap hapdeng ka jingsumar ha Tura Holy Cross Hospital.
Une u Nongpang u dei uba la 41 snem ka rta uba dei na ka shnong New Bhaitbari, kaba hab ha ka thaiñ Rajabala, West Garo Hills.
La wanrah ïa u sha Tura mynta la 5 sngi hadien ka jingud pang na ka jingshitom ban ring mynsiem bad jingshitmet.
Ka jingpang kala nang ban jur ïa u bad khatduh une u briew ula khlad noh bad u la long uba nyngkong eh ban ïap na kane ka jingpang hadien arsnem ba ka wan lynshop ka khlam hapoh ka Jylla.
Ki doktor kim lah satia ban pynthikna la une u nongpang ula dep ai injek ïada khlam ne em namar ka jingbym don ïa ki kot ki sla watla ki bahaïing hasem kila kam ba ula pyndep ban injek.
Kane ka jingïap ba kynsan ka la pynkhuslai biang namar ki paidbah ha Ri-lum Garo kila mih leit trei leit ktah khlem ki lad jingïada ïalade.
Ka jingpyndonkam ïa ki mask durkhmat kila jah hapoh ka thaiñ bad ki briew kim phikir shuh wat tang ban sait bha ïa ki kti ruh nalor ka jingpynjngai ïalade na kiwei pat.
Nongpoh: Mynhynnin ka sngi ka shnong shnong Sonidan ha Ri Bhoi, ka la pynlong ia ka jingjied ban pynthymmai ia ki nongialam shnong hapoh katei ka shnong bad ha katei ka jingiajied paidbah, u Bah Wonderful Khymdeit, u la shah jied kum u Rangbah shnong bad u Bah Kitboklang Dorphang kum u Secretary shnong.
Ka rukom ban jied Rangbah Shnong ha Sonidan, ka long ba baroh ki briew hapoh ka shnong bad kiba la don ia ka dur Epic, ki la iohlad ban jied ia ki nongialam shnong bad ka rukom ban jied nongialam shnong, la leh lyngba ka Ballot Paper.
Ki la don saw ngut ki kyrtong ha ryngkat ka shap jong ki, hynrei ha ka jingjied jong ki paidbah, u Bah Wonderful Khymdeit u la shah jied kum u Rangbah Shnong ba thymmai jong ka shnong ha kaba u la ioh 305 vote.
Ha katei hi ka sngi la jied ruh ia u Bah Kitboklang Dorphang kum u Secretary Shnong  bad pynskhem ruh ia ki 17 ngut ki dkhot ba thymmai jong ka Executive Committee ka shnong Sonidan.
Imphal: Ka sorkar Manipur, ka la khang ia ki jingialang paidbah bad ka la pyn sangeh ruh ia ka internet, ha  Churachandpur district, hadien ka jingshah thang ka jaka pynkhreh jingialang, kaba dei ia U N Biren Singh, myntri rangbah ka Manipur, ba un leit ban plie mynta ka sngi.
Ka jingkhie bitar jong ki paidbah, ka dei hadien ba ka sorkar jylla, ka thmu ban jurip bad kurup noh ia ki khlaw kyntang kiba don ha katei ka thain bad kiba dei ruh ki jaka rep jong ki briew jong katei ka thain.
Ki bor pyniaid District, ki la pynjari da ka secton 144 jong ka  Code of Criminal Procedure (CrPC), ban khanglad na ki jing ia kynad kiba lah ban nang jia shuh, hadien katei ka jingjia, kaba mynhynnin ka miet.
La iathuh, ba katei ka jingleit thang ia katei ka jaka jingialang, ka dei, kaba la pynlong da ka  Indigenous Tribal Leaders’ Forum.
Ka forum, ka kynnoh ruh ba ka sorkar jylla, ka la pynjot noh ia ki iingmane kiba don ha katei ka jaka bad kam niewkor ruh ia ki khlaw kiba la khein, ba ki dei ki lawkyntang ha katei ka thain.
U Biren Singh, u dei ban plie ia ka jaka ialeh kilan met (gym) bad sa kiwei de ki jing ialehkai ha katei ka iing, kaba la tei da ka sorkar, mynta ka sngi thohdieng.
Ym dei ban Shah Jem ia Kum kine ki nongthang iing Mane, bad dei ban ai jingsneng lang khnang ba kin nym nud ban leh trai khlieh iangi ki traibal/ritpaid.
Shillong:Wat hadien kumba ar taiew eiei ba la dep jia, hynrei ki longïing jong kito kiba ngat ha ka jingshah rat ha ka twa ha surok bah Shillong-Dawki ha Rngain, kim pat ioh jingiarap satia na ka sorkar jylla.
Lah ban kdew ba ar ngut ki rangbah kynthup u bah Seiborlang Jaktung bad u bah Krejunelang Khongjirem na Wahlyngkhat, ki la khlad noh hadien ba ki la shah rat ha ka twa katba ki dang iaid da ka kali ha ka miet 14 tarik Iaiong 2023.
Katkum ka jingtip, la sngewthuh ba ka sorkar kam pat ai kano kano ka jingiarap sha kine ki longing kum ka exgratia kumba ju leh ia kiwei kiba ju iakynduh ia ka jingjia ryngkhat.
Kane ka bynta ka surok ha katei ka jaka ba jia, ka dei kaba ioh ka kompeni ARSS kaba la ioh ban shna pynheh ia ka surok ar liang (two lane).
Ha ka jingwad jingtip na ophis ka SDO Pynursla, la sngewthuh ba ka la dep ban phah sha ka bor ba dei peit ban pynioh jingiarap ia kiba kynduh ia ka apot, tangba ka lah ban kham shim por, namar ba ka sorkar ka hap ban iaid bad buh ia ki kyndon thik pa thik.
Ym tip ruh kumno, katno ka sorkar kan ai ka jingiarap.
Hynrei kawei kaba kham sngew lyngngoh ka long ba ia kiwei ki jingjia kumba la iohi ha kine ki sngi, ka sorkar ka sted bha ban pynbna jingiarap kumba la jia ia kiba ban ka twa ha krem dewiong ha East Jaintia Hills ha ki snem ba la dep.
Ka SDO Civil Pynursla ka la pynmih ruh ka jingbthah ban pyrkhing ia ka jingiaid kali naduh 8baje janmiet ha ka bynta ba jia ka jinghap ka twa ha Rngain, khnang ban ailad ia ki nongtrei ban pynkhuid ia ka twa, kiba trei haduh kine ki sngi.
La iohi ba mynta ki nongtrei kiba la pynkhuid ia ki maw ha katei ka jaka kaba twa, wat la ka jingiaid ki kali, la shah tang shiliang bad ap shiliang, namar ba ka dang khim palat.
Shillong:Ka Joint action committee (JAC) jong ki lai tylli ki kynhun sengbhalang kum ka Ribhoi Youth Organi sation (RBYO) ka Seng Meghalaya People United Front (MPUF) bad ka Meghalaya People Social Organi sation (MPSO), ki la leit ban iakynduh kyrpang ia u myntri jong ka tnat ki kam bording ka jylla u AT Mondal haba iadei bad ka jing shah ktah jur jong ka thaiñ Ribhoi baroh kawei na ka jing pynlip ding jong ka sorkar.
Haba iakren bad ki lad pathai khubor, hadien ba la mih na kamra treikam jong u Myntri u bah Jackson Sohtun u ba dei u dkhot jong ka JAC, u la iathuh ba ka jingleit jong ki ban ia kynduh ia u myntri ka dei halor jong ka jing lip ding ba khah khah ha ka thain ribhoi, namar ka jing lip ding, ha katei ka thaiñ kam dei shuh tang ha ka por ba la buh ban pynlip, hynrei ka jing lip, ka la long palat ia ka por ba la buh.
U bah Jackson Sohtun, u la iathuh ruh ba ka jing shah iehbeiñ jong ka thaiñ Ribhoi kam dei tang ha kine ki khyndiat por, hynrei ka la mad ia kane la palat phew snem,ka jingioh ding, kum ba long lei mynta ka long tang ar ne lai kynta ha ka shi sngi, kaba ktah haduh katta katta ia ki paidbah jong ka them Ribhoi.
U la iathuh ruh, ba na ka liang jong ka JAC ki phah ruh ia ka dorkhas sha u myntri ba ka jing lip ding kam dei shuh ban long na ka por sha ka por, ki nongialam jong ka JAC ki la iathuh ruh ba na ka liang jong u myntri u la kular ban shimkhia haba iadei bad kane ka bynta bad ban lum ruh ia ka jingialang bad ki bor jong ka district.
Na ka liang jong u wei pat u dkhot jong ka JAC, u la iathuh ba ka jing pynlip ding, ka long kaba la palat namar la buh ha 7 baje haduh 8 baje janmiet bad ka ding, ka jah biang naduh 11 baje haduh 6baje mynstep.
Ym tang katta hynrei ka ding bunsien ka thut beit wat ha ka por 8 ne 9 baje mynstep, kam juh wan tista, hadien kata ka la poi biang sa ka por pynjah ding, naduh 9 baje haduh 12 baje shiteng sngi.
Kine ki nongialam jong ka JAC ki la ong ruh ba lada pynshong nongrim ia ka jing jah ding, ha ka thaiñ Ribhoi hi ka long beit kumba 24 kynta, kumta ki dap da ka jing sngewkhia bajur namar ba lada pyrkhat ia ki khynnah ba pule, ki kmie ki kpa ba pynbiang ka shet ka tiew.
Ka JAC ka la pynpaw ruh ba ka jingpynjah ding, ha ka por mynmiet ka wanrah pynban ia ki kam sniew kum ki kam tuh kam thiem bad kiwei pat.
Ka JAC jong ki lai seng ka buh ia ka jingkyntu ia ka sorkar bad ia u myntri jong ka tnat bording ba kin shimkhia bad ka seng hi kan ap ia ka jingkular jong u myntri haba iadei bad kane ka kam.
Shillong: Ka Khasi Students’ Union (KSU) ha ka sngi Palei, ka la dawa ïa u Symbud Myntri Rangbah ka Jylla ba khmih ïa ka Tnat kam Pohïing Bah Prestone Tynsong, ba un tuklar lem ha ka ban weng noh ïa ki shipai BSF na shnong Amlarem, kaba jngai bah na khappud bad ka Bangladesh.
“Ngi la kyrpad ïa u Symbud Myntri Rangbah ban pyn thikna ïa ka jingweng noh ïa ki shipai BSF, kiba don beaiñ mynta ha Ïew Amlarem," ong u Presient ka KSU West Jaiñtia Hills District Unit samla Laitphar Syngkrem haba ïakren bad ki nongthoh khubor hadien ka jingïalang.
Ula kynnoh ba ki BSF ki la pyndik ïa ki trai shnong bad kurup ïa ki mar ki mata bad ong, “Ngi pynrem jur ïa ki kam ba la leh da ki shipai BSF da kaba pynlong ïa ka jingtalasi beaiñ ïa ki mar ki mata jong ki trai shnong ka Amlarem bad ki shnong ba marjan".
Haba pynpaw ba ki shipai BSF ki dei ha ka jingshisha ban pahara ha shnong khappud, u samla Laitphar ula pynkynmaw ba ka Shnong Amlarem ka dang jngai bah na khappud bad ka long kaba beaiñ ïa ki BSF ban talasi ïa ki trai shnong.
Ka jingdon jong ki shipai BSF ha Amlarem kala kynjoh mynta ïa ka hynriew bnai eiei.
“Ha shuwa kane, la aiti ïa ka jingujor sha u Deputy Commissioner bad SDO, hynrei kim shym la leh eiei ïa kane ka kam.
Kane kala pynbor ïa ngi ban wan ïakren bad u Symbud Myntri Rangbah ba un leh eiei noh mardor," ong u samla Laitphar.
Haba kylli, une u nongïalam ka KSU-WJHDU ula ong, “U Deputy Commissioner ula bthah ïa u Deputy Commissioner ban leh eiei noh mardor halor kane ka kam".
Hynrei ula maham pat ba lada ka Sorkar kam lah ban leh eiei halor kane ka jingeh ki paidbah, ka KSU kam don lynti pat da kumwei, hynrei kan shim da ka rai ba tyngeh halor kane ka kam.
Nalor kane, u samla Laitphar ula kynnoh ba ki trai shnong kiba leit ïew sha Dawki ki la hap ban ïoh ïa ka jingbit na u Commandant ka BSF, lem kumta ki mar ki mata jong ki, kin shah kurup bad yn rah sha ka ktem ki BSF.“Ngi kwah ruh ban kylli ïa ki BSF halor ka jingailad ïa ki nong Bangladesh ban wan khaïi be-aiñ ha Ïew Dawki," ula ong.
Ha kajuh ka por, ka KSU-WJHDU, ka la dawa ruh ïa ka Sorkar ban maramot noh mardor ïa ka surok Jowai By-pass.
Namar kane, ki kali rit kim lah shuh ban ïaid na kane ka surok bad ki la hap ban rung sha sor Jowai, kaba lam sha ka jingkhapngiah ki surok bad jingdheng kali.
Ula pyntip ba u Symbud Myntri Rangbah uba khmih ruh ïa ka Tnat PWD(Road), ula kular ban sa khmih noh kham kloi ïa kane ka kam.
Shillong:Ka MLA ka East Shillong ka kong Ampareen Lyngdoh ka la ong ba kumno kin rah ia ki kharmetor na Lumsohra, Laitum khrah, ka shong ha ki trai ban rai ia kata, namar ma ka ruh kam dei ka trai jaka.
Haba kren halor ka jingdawa ka Dorbar Shnong Laitumkhrah ban pynkynriah bad ban rah lang ia ki kharmetor kiba sah ha Lumsohra, sha ka jaka ba ka sorkar ka thmu ban rah ia kiba sah ha Them Iewmalong, ka kong Ampareen ka la ong ba kam long ban tuklar ia kiwei kiba nabar namar kiba dei hok ki dei tang ki trai.
Ka la takrain ia ka jingkren u Rangbah Shnong ka Laitumkhrah Pyllun u bah Andew J Jyrwa, uba la dawa ba dei ban rah lang ia ki kharmetor na katei ka jaka sha ka jaka ba ka sorkar ka thmu ban rah ia kiba sah na Them Iewmawlong.
Katei ka jaka ka dei jong ka Shillong Municipal Board (SMB) ha kaba ka la ai ban sah ki kharmetor.
“Peit ngam kwah ban sngew kumno kumno ruh iano iano ruh, ngam dei trai ma nga ia ka jaka.
Kumno ngan sngew iahap ha kano ka nongrim, kumno phin shu rah iano iano shano shano haba kato ka jaka ka dei jong ka Municipal, ai ba u trai un rai kein.
Hato dei trai ma nga seh, lada dei trai ïing ma nga, nga la kren, ngam dei te ka trai ïing", la ong ka Kong Ampareen kaba dei ka MLA jong ka thain.
Haba kren mynta ka sngi ka la ong, ba kumba ju long la ju peit man ka por, la ju leh ia ka surbe man ka por, ka um ka bording haba ai sha ki Colony, la ai lang kumba ju ai lang ia baroh katkum ka kyndon.
“Ka jaka kaba ki shong ki kharmetor ka dei jong ka Municipal, lada ka pyntuid ia ki jaboh sha ka wah Thangsniang, ka Board ka dei ban peit ban ym jia, haba phi peit ia kiwei, peit lang ia kiwei ruh ban ym pyntuid kumta, bad peit lang ia kiwei ban ym pyntuid naduh ba sdang haduh ba kut ka wah", la ong ka Kong Ampareen.
Ka la ong ba dang ha kine ki sngi, la iohi ba kawei ka dong marjan ka Lumsohra basah ki Kharmetor kiba shna ïing, ki la pyntuid ia ka khyndew sha ka wah ym don rangbah shnong ban peit ia kane bad kane ka long kaba ma.
“Nga kum ka MLA kaba kit khlieh ia ka imlang sahlang, ngam kren lamlir kumto, namar ngam tip ki mut kumno, nga kwah ban kren katkum ki nongrim, ki pyntuid kaei sha wah, balei ka Municipal kam ju leit shim jaboh seh nangto ba kin shu bret sha wah, bret lang kiwei ne bret tang kita ne.
Ngam iashah iano iano hangne, nga shong pdeng, namar nga kwah ban tip ki iakren shaphang kaei, ngam pat don jingtip, ngam ioh shithi, ioh lehse ki iaid lait ia ka MLA ngam tip, ioh kim donkam MLA, ngim tip, ka kam elekshon te ka la kut, ka kam politik ka dei ban kut noh , ngi ia tip bha kumno ka iaid ka politik ha kane ka elekshon ba la dep, ngi tip bha kumno ka iaid ka politik ha kane ka elekshon ba la dep, mano ba vote iano, mano ba kyrshan iano, nga la dei ka MLA ba kyrshan ki nongshong shnong, haba phi don kano kano ka jingiohi, to iakren lem ia nga de shwa ba phin shu leit sha ki lad pathai khubor kumba phi dei kano kano ka bork aba iaid lait ia kiei kiei baroh, kane ka mat kaba ma, wat pynshongshit namar ba lada jia kano kano ka jingjia, phi hap ban kitkhlieh ba phi pynkhih win", la ong ka Kong Ampareen.
Lah ban kdew ba u Rangbah Shnong ka Dorbar Pyllun ka Laitumkhrah u bah Andrew J Jyrwa, u la ong ba ka dorbar shnong ka la dawa ban pynkynriah noh ia ki briew kiba sah ha Lumsohra, Laitumkhrah bad u la kam, ba ka dorkar ka la dep ban ai jingthoh la bunsien halor kane sha ka sorkar bad la ai kopi ruh sha ka MLA ka thain.
Ka kong Ampareen ka la ong ba kam pat ju ioh kano kano ka jingthoh na ka dorbar shnong Laitumkhrah halor kane ka jingdawa ban pynkynriah ia ki kharmetor na katei ka jaka.
“Haba phi don kano kano ka jingiohi jingioh sngew, pynsakhi ia ki kot ki sla kaba don nongrim jong phi.
Hangthie ha Laitumkhrah lei lei, kam don kano kano ka jingpynsngewthuh bakla halor ka jingdei jong ki nongshong shnong jong kano kano ka kynhun hynrei ki trai ka jaka ka dei ka Municipal, ki trai ki dei ban ioh ia ka jingpyntip, bad ka dorbar ka dei ban phah jingtip ym ban shu kren", ka la ong.
Ka la bynrap, “lada kwah ban iakren ka long lyngba ka miej, lada ban shu pynkhih win, shu khot ia ki lad pathai khubor.
Ngi donkam ia ka shongsuk shongsain.
