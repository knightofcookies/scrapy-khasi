“ Mynshwa ngi poi haka kyrdan ka 97 hynrei mynta ngi la kiew sha ka kyrdan 69" ïathuh u ma Sniawbha.
Ha kaba ïadei bad ka jingpynkhreh ban tei ïa ka Multipurpose Mall ha ka jaka jongka ophis MTC, Police Bazar ïa kane ruh la dep aiti sha ka kompani ban tei ïa kane ka ïew bah.
Ka kompani ka dang hap ban leh ïa ki test ïa ka khyndew ha kane ka jaka bad tang shu la ïoh ïa ka kaiphod kin sa sdang noh ïa kane ka projek.
Shillong, Jymmang 04 : U Myntri ka tnad Pule Puthi ka sorkar jylla, u Bah Lahkmen Rymbui ha ka sngi Balang u la ong ba ki nonghikai hapoh ka lama jong ka FASTOM ki dei ban don ka jingshaniah ha ka sorkar na ka bynta ban pynurlong ïa ki jingdawa ba ki la dep ban pynsngew sha ka sorkar jylla.
Haba kren bad ki lad pathai khubor, u Myntri u la ong, “Kadei ka kamram jong ka sorkar ban peit ïa ka bha ka miat ki paidbah la kadei naka bynta ki nongrep, ki nonghikai ne mano mano ruh bad halor ka jing dawa ka seng FASTOM na ka liang ka sorkar ruh ka dang bishar ïa baroh ki jing dawa.
"Shuh shuh u ong ruh haba ka sorkar ka dang bishar halor kitei ki jingdawa, na ka liang ki nonghikai FASTOM ki dei ban buh ka jingshaniah ha ka sorkar ban pyndep ïa ka kamram.
Kumban shu kdew hangne, ka FASTOM ka la dawa na u Myntri ban kyntiew kaba mar 18,000 tyngka sha baroh ki nonghikai kiba don ha katei ka thup jong ki.
Shillong, Jymmang 04 : U Myntri ka tnad Pule Puthi ka sorkar jylla, u Bah Lahkmen Rymbui u khlem kular satia ba ka pisa kaba ki samla pule ki la dep thep na ka bynta ban ïakhun ïa ka eksam Common University Entrance Test (CUET) ba yn pynphai biang sha ki lada kim ïakhun shuh ïa katei ka eksam.
Haba kren bad ki lad pathai khubor, u Myntri u la ïathuh ba katkum ka jingïakren hapdeng u Myntri Rangbah ka jylla bad u Myntri ka tnad pule puthi jong ka sorkar pdeng ka paw ba ki samla pule ba thmu ban leit pule ha kito ki college bym don bynta bad ka skulbah NEHU lane ha ki college jong ki riewshimet kim donkam satia ban ïakhun ïa katei ka eksam CUET.Da kaba pynshlur ïa ki samla pule ba kin leit ban thoh beit ïa katei ka eksam, u Myntri u la ong, “Ka jingthmu jong ka CUET kam mut ba phin leit klas tang ha Meghalaya hynrei ka plie lad ruh ba phin leit klas ha baroh skulbah ne ki jylla kiba pyntreikam ïa katei ka Entrance Test.
"Nalorkata, u ong ruh ba katei ka pisa kaba 550 ba ki la dep thep kan ym sepei namar lada ki leit ban thoh ïa katei ka eksam ka jingtip kaba ki ïoh kan pynïar ïa ka jingmut jingpyrkhat jong ki nalor ba kin ïoh jingmut shuh shuh ruh kumno ban thoh ïa kiwei pat ki eksam kynthup wat ïa ka entrance test jong ka Post Graduate.
Shillong, Jymmang, 04: Ka Joint Action Committee ki Khun ki Hajar ka Hima Sohïongg ki la phah ïa ka shithi pynkynmaw ïa u Chief Executive Member (CEM) jong ka Khasi Hills Autonomous District Council (KHADC) ban pynhiar khet ïa u Bah Bashemphang Thabah ka kam Lyngdoh jong ka Hima Sohïong.
Ha ka dorkhas ba la soi da u Chairman u Bah Purningstar Shabong bad u General Secretary u Bah Machkupar Thabah, la ong, “ka JAC ki Khun ki Hajar ka Hima Sohïongg sa shisien ka pynkynmaw halor ka shithi kaba la phah ha ka 1 tarik Nohprah, 2021 halor ka jingdawa ban weng noh ïa u Bah Bashemphang Thabah na ka khet Lyngdoh jong ka Hima Sohïongg halor ki kam be-aiñ be-riti jong u kaba ngi ladep ujor sha ka KHADC bad kumjuh ruh ha ka shithi kaba 11 tarik, Lber, 2022.
"“Na ka bynta ka jingïaid beit ïaid ryntih jong ka synshar ka khadar trai ri trai muluk hapoh ka Hima bad ka khyndew ka shyiap jong ka Hima bad kumjuh ruh na kabynta ka jingpyntreikam hok ïa ka United Khasi Jaiñtia Hills Autonomous District (Appointment and Succession of Chiefs and Headmen) Acts, 1959, ngi pynkynmaw, namarkata, ba phi dei ban weng noh ïa u Bashemphang Thabah na ka Khet Lyngdoh jong ka Hima Sohïongg hapoh hynñiew sngi naduh ba phi la ïoh pdiang ïa kane ka shithi," ong ka dorkhas na ka JAC.“Ngi sngewsih ban ïohi ïa ka jingtlot treikam jong u (Bashemphang Thabah) kum u nongsynshar kaba la thad lyngkrang ïa ka ijot jong ka Hima baroh kawei.
Kata, ba um lah shuh ban tehlakam ïa ki Lyngdoh Raid, ki Myntri bad Sirdarship ki ïaid laitlan katba mon, kren katba ki mon, treikam katba ki mon.
Kaba thew u la ailad ïa ki ban leh kumta tang ban neh ka shuki jong u," la kynnoh ka JAC.“Ka JAC ka kren shai ba phi dei ban weng noh shisyndon na ka khet khlem da pynslem shuh.
Lym kumta ka JAC bad ki khun ki hajar jong ka Hima Sohïongg kan sa shim da ka sienjam kaba kham tyngeh," la byrngem ka JAC.Dang shen ki dkhot ka JAC ki la tur paidbah sha Ophis treikam jong ka District Council ban dawa pynhiar khet ïa u Bah Bashemphang Thabah bad ha kane ka sngi ki la jynrat ruh ïa ka khyrdop nar jong ka Council da kaba kynnoh ba u CEM u Bah TW Chyne um shym la shimkhia satia ïa ka jingdawa.
Shillong, Jymmang 04 : Ka jingpynlip bording ba man la ka sngi ha ka jylla kan dei tang na ka bynta shipor ar por, pyntip u Symbud Myntri Rnagbah ka Jylla ba dei peit ïa ka tnad Bording ha kane ka sngi Balang.
Katkum ka jingong jong u, ka daw kaba pynlong ïa ka tnad bording ban pynlip bording man ka sngi kadei namar ka jinghiar palat ka um ha Umïam bad namar ba ka jylla haduh mynta ka shaniah sa tang ha ka bording kaba mih na Leshka.
“Lada duna ka jingpynmih bording ym banse ban hap thied na iew ha kaba ka dor ka poi 11 haduh 12 tyngka na bynta shi Unit.
Hynrei ka dor kaba ngi ai sha ki paidbah nongshong shnong ka jylla pat ka long tang kumba 6 tyngka shi unit.
Kumta ka long ka jingduhnong kaba khraw ïangi lada mynta ngi thied shi thied ïa ka bording na ïew ha ka dor kaba heh bad kane kan ktah haduh katta katta," u la bynrap shuh shuh.
U Symbud Mynri Rangbah u la ong ruh ba na ka bynta ban pynduna ïa kane, kumta kim banse ban wad ki lad ki lynti bad pyrshang ban peit ba ka jingpynlip bording kam dei ban long tang ar kynta.
“Nga la bthah ba ha kito ki zone ba la phiah ba ka jingpynlip bording kan long shi kynta ha kawei ka jaka, shi kynta ha kawei pat ka jaka.
"Ha kajuh ka por, u la ong ba ki paidbah kin ïaishah lang namar kane ka long tang shipor arpor.
U ong ruh ba mynta ka la sdang slap bad kumta ki don ka jingkyrmen ba ha kine ki khyndiat sngi yn sa lait noh na ka jingpynlip bording.
Shillong, Jymmang 4 : U Myntri Rangbah ka jylla u Conrad K Sangma ula kyrpad ïa u President ka ri India u Ram Nath Kovind ban peit ba ka ktien Khasi bad Garo kin ïoh ban rung noh ha ka Khyrnit ba Phra jongka Riti Synshar ka Ri.
ïa kane u la ïoh lad ban pynpaw hakhmat u President haba kren ha ka jingïalang bah ba 61 ne ka 61st Annual Conference of Bodo Sahitya Sabha ha Tamulpur, Assam mynta ka sngi ha kaba u President u la wan kum u kongsan.
“ Nga sngew ba ka jingpynrung ïa ki ktien tynrai jong ki jaidbynriew riewlum bapher bapher kane ka thaiñ shatei lam mihngi ha ka Khyrnit ba Phra kan dang wanrah shuh shuh ïa ka jingkhlaiñ ka mynsiem jingïalong kawei ha kane ka ri ba ieit kaba kdup ïa ki spah ne hajar jait ki jaidbynriew" ong u Myntri Rangbah ha katei ka jingïalang.
Ka jingïoh rung ki ktien tynrai jong ki jaidbynriew riewlum kan long ruh kum ka jingïada ïa ki ba kin ym jah ne duh jait hynrei kan dang pynkhlaiñ shuh shuh ïa ka jingithuh ïa ki.
“ Kumta ngi kyrpad ïa phi ban peit ym tang ka ktien Khasi bad Garo kin rung hynrei baroh ki jait ktien jong ki jaidbynriew riewlum bapher bapher na kane ka thaiñ kin ïoh ban rung ha ka Khyrnit ba Phra namar wat la ki dei ki rit paid ne heh paid hynrei ïa ka jingithuh ïa ki lah ban ïohi na ka jingithuh ïa ka ktien kaba ki kren bad pule" ong biang u Myntri Rangbah.
Haba ai jingïaroh ïa ka Bodo Sahitya Sabha u la ong “ Ka ai mynsiem ïa ngi ban ïohi katno ki paralok Bodo ki la pynthikna ba ka ktien jongki kan roi kyrhai".
Ha kane ka sngi la ïadon lang ruh u Myntri Rangbah ka Assam u Himanta Biswa Sarma, u Myntri Rangbah ka Sikkim u Prem Singh Tamang bad kiwei kiwei.
Shillong, Jymmang 04: Ka Ïingkashari Meghalaya High Court hynne ka sngi balang kala hukum ïa ka Sorkar Jylla ban khang noh ïa baroh ki kali ba kit mar palat ïa ka 10 metric ton ba kin ïaid na ka jingkieng Umiam.
Ka Ïingkashari kala pynmih ïa kane ka hukum halor ka jingai jingmut ba ka jingkieng umiam ba mynta kan ym lah satia ban kyrda ïa ka jingïaid ki kali ba kit palat pud.
Kane kala mih ruh hadien ba ka Ïingkashari kala shimkhia ïa ka jingpynpaw ka National Highway Authority of India (NHAI) bad ka Border Roads Organisation (BRO) ba dei ban bujli noh ïa ka jingkieng Umiam da kawei pat ka jingkieng ba khlaiñ khnang ba kan lah ban ïai shan ïa ka jingïaid ki kali ba man ka sngi.
Ka BRO kala pynpaw ruh ha ka affidavit ba ym dei shuh ban shah ïa ki kali kiba kit palat ïa ka 10 MT ba kin ïaid na kane ka jingkieng.
Haba shong bishar ïa ka Public Interest Litigation (PIL) halor kane ka kam, ka Ïingkashari ki arngut ki Nongbishar ba kynthup ïa u Chief Justice Sanjib Banerjee bad u Justice W Diengdoh, kala ong ba ym don satia ka jingartatien ïa ka jingai jingmut ba kane ka jingkieng ha Umiam, ka lah ban nym lah kyrda ïa ka jingïaid ki kali heh ba khlem sangeh.
“Kane ka jinglong jingman ka dawa ba dei ban leh eiei noh mardor khnang ba kan nym dkut ka jingpyniasoh ïa ka Nongbah Shillongnamar ka jingbym don ka jingkieng da kawei pat ha kane ka pung" kala ong.
Ka Ïingkashari kala bthah ïa ka Sorkar Jylla ban pyrshang kat ki lynti ha kaban pynthikna ba kan don ka jingpyrkhat ïa ka jingkieng thymmai bad ban pyntrei ruh wut wut ïa ka khlem da ap haduh ban da khyllem ne twa kane ka jing kieng ba mynta.
“Ka Sorkar Jylla ka dei ruh ban phah pynïaid ïa ka rukom ïaid jong ki kali ha kane ka jingkieng khnang ban pynthikna ba ym tang ïa ki kali ba kit palat ïa ka 10MT ba ym shah ban ïaid hynrei ban ym shah ruh wat ban ïaid haduh artylli ki kali heh ha kajuh ka por kaba lah ban nang wanrah ïa ka jingsynjor" kala ong.
Ka Ïingkashari kala png ba ka sorkar ka dei ban shim ïa ki lad ki lynti kumno ban pynïaid ïa ki kali na baroh ar liang bad ruh ban nym shah ïa bun tylli ki kali ba kin ïaid ha kajuh ka por na ka jingkieng, haba buh ha ka jingmut jing pyrkhat ïa ka jingkhlaiñ bor jong ka jingkieng ban kyrshan".
Ka Ïingkashari kala pynpaw ruh ba ka Sorkar Jyla ka lah ban leit ïakren bad ka Sorkar Pdeng ba kan iarap pyllait pisa khamtam ba kane ka jingkieng ka dei kaba pynjan eh ïa ka nongbah Shillong.
Ka Ïingkashari kala buh ban shong bishar biang ïa kane ka mukotduma ha ka 1 tarik u Jylliew.
Shillong, Jymmang 04 : U Symbud Myntri Rangbah ka jylla, Bah Prestone Tynsong ha ka sngi Balang u la ong ba ka sorkar kam lah satia ban leh ei ei lada jia ba ka jingïakren bad ka Harijan Panchayat Committee (HPC) ha ki sngi ban wan kam poi shaei shaei ruh na ka bynta ban pynkynriah noh ïa ki na ka jaka ba ki sah mynta.
“Lada jia ba ka jingïakren kam poi shaei shaei bad lada kim hun ngam lah ban ong kumno kumno ruh, hynrei ka jingïakhun pat kan ïai bteng," u la ong haba kren bad ki lad pathai khubor.
Katkum ka jingïathuh jong u, wat na ka liang ka sorkar ruh kim lah satia ban pdiang halor ki kyndon kiba bun ba ka HPC ka buh hakhmat ka sorkar ban pyntreikam ha shwa ba yn pynkynriah noh ïa kitei ki 342 ngut na Them-metor sha kawei pat ka jaka ba la pynkhreh da ka sorkar.
“Kam mut ba ki kyndon ba ki buh ka sorkar kan pdiang 100 na ka 100.
Ngi la dep ban pynshai ba kitei ki kyndon ba ki buh kadei ka bym lah long," la bynrap biang u Bah Prestone.
La ïathuh ruh namar ka Iing Bishar ka ailad ïa ki ban ïa pynbeit shabar shabar jong ka, kumta ka sorkar ka la khot ïa ka HPC ban ïa kren bad sngewthuh jingmut khnang ban dup lah pynkynriah noh ïa ki da kaba suk bad ma ki ruh kin mih da kaba suk ba saiñ.
U la ong ruh ba ki la dep ban ïa kren haba ïadei bad ka jaka ban buh ïa ki bad kane ka jingïakren kan bteng biang hadien ba ka tnad Urban Affairs ka la dep ban pynkhreh bad pynbit pynbiang ïa ka Blueprint.
“Shen ngin sa phah sha ki ïa kaei kaba ka sorkar ka pynkhreh bad hadien kata pat ngin sa khot biang ïa ka jingïalang.
"Kawei pat ka bynta kaba u Symbud Myntri Rangbah u pynpaw ka long ba lada jia ba kim hun ïa kaei kaba ka sorkar ka la tyrwa ha ki, kim donlad hynrei ban bteng ïa ka kam shakhmat khamtam haba katei ka ishu ka don ha ka High Court.
Guwahati, Jymmang, 04: “Ka thaiñ Shatei Lammihngi ka dei ka khyrdop jong ka India sha ka South-East Asia bad kiwei kiwei ki ri," ong u President ka India, u Ram Nath Kovind haba kren kum u Kongsan ha ka jingpynkut ïa ka North East Festival ba la pynlong da ka Ministry of Development of North East Region (DoNER) kum shi bynta ka Azadi ka Amrit Mahotsav ha Guwahati, Assam ha ka sngi Balang.
U President u la ong ba ka thaiñ Shatei Sammihngi ka don ïa u pud u dam bad kiwei kiwei ki ri uba jrong haduh 5,300 kilometre bad kumta ka thaiñ ka long kaba kongsan bha.
“Lyngba ka jingsdang ïa ka Look East Policy (LEP), ka rukom ïadei bad ki ri ba markhap jong ngi sha ka thaiñ Shatei Sammihngi ka la plié lad ïa ka jingpeit kyrpang ïa ki kam kiba ïadei bad ka ïoh ka kot ban ïoh jingmyntoi na ki lad kiba don na ka bynta ka jingkyntiew ïa kane ka ïoh ka kot ha kane ka thaiñ," u la ong.
“Ha u snem 2014, la kyntiew ïa ka LEP sha ka Act East Policy (AEP) kaba la wanrah ïa ka jingkylla bad kaba la pynkylla ruh ïa ka bynta jong ka thaiñ Shatei Sammihngi," bynrap u President.
U President u la ong ba u dap da ka jingkmen ban ïashim bynta ha kane ka prokram pynkut ïa ka North East Festival ba la pynlong kum shi bynta ka Azadi ka Amrit Mahotsav.
U la ai jingïaroh ïa u Myntri Sorkar Pdeng ba dei khmih ïa ka tnat DoNER, ki Lat jong ki Jylla bad ki Myntri Rangbah jong baroh ki jylla ha ka thaiñ Shatei Sammihngi bad ruh ïa ki nongshong shnong jong ka thaiñ kiba la ïashim bynta ha kane ka tamasa.
U la ong ba u kmen ban ïohi ïa ka jingsngew “Hum Kisi Se Kam Nahi"!U President u la ong haba ka ri ka rakhe ïa ka jingïakhih na ka bynta ka jinglaitluid, ki briew ki kynmaw ïa ka jingshlur bad ka jingieid ri jong ki nongïalam bad kito kiwei kiwei ki briew kiba la ïashim bynta ha kane ka jingïakhih hynrei ki bym paw kyrteng.
U la ong ruh ba kane ka jingïakhih kan ym long ka jingïakhih paidbah khlem kine ki briew.
“Ka dei ba ngin dap da ka jingsngew sarong ba ngi ïohi ïa kum kane ka jingïashim bynta ha man ki bynta jong ka ri.
Baroh ki briew ka ri ki kwah ïa ka India ba kan lait na ka jingshah teh mraw ha ki mynder.
Ïa kane la ïohi ruh ha ka thaiñ Shatei Sammihngi kaba la ïasnoh kti lang ha kane ka jingïakhih na ka bynta ka jinglaitluid," la ong shuh shuh u President ka Ri.
“Haba ngi rakhe ïa ka jingdap 75 snem ka jingïoh jinglaitluid jong ka ri, haba ngi kynmaw ïa ki jingjia kiba ïadei bad ka jingïakhih, haba ngi pyrkhat shaphang ka jingim bad ka kam jong ki nongïalam ba khraw, ngi leh ïa kane ban sngewthuh hangno ngi don mynta haba ïanujor bad ki jingthmu jong ki.
Ngi leh ïa kane khnang ban sngewthuh kham bha ïa ka jingthmu jong ki bad ban ïoh mynsiem na ki jingeh ba ki mad ban wanrah ïa ka lawei kaba kham bha," ula ong.
U la ong ba haba ka ri ka la ïoh ïa ka jinglaitluid, ka thaiñ Shatei Sammihngi ka long kaba pher bha na kata kaba ngi ïohi mynta.
“Ha kito ki por, ka thaiñ ka la mad shibun ki jingeh na ka jingphiah ïa ka ri namar ka la duh noh ïa ki jingïasoh bad ki jaka Pdeng jong ka leit ka wan, ki jaka pule bad ki jaka khaii kum ka Dhaka bad Kolkata.
Kaba sah ka jingpynïasoh bad ka thaiñ Shatei Sammihngi ka dei ka jaka kaba rit bha ha West Bengal kaba la wanrah shibun ki jingeh ban kyrshan ïa ki kam ka roi ka par ha ka thaiñ.
Hynrei, ngi la trei shitom ban pynbeit ïa ki jingeh.
Ha kine ki 75 snem ba la dep, ka thaiñ Shatei Sammihngi ka la ïaid shaphrang ha katto katne ki kam," la ong u President.
U President u la ong ba ka thaiñ ka don shibun ki jingkhlaiñ.
Ka don ki lad ha ki kam jngoh kai, ka rep ka riang, ka jingthaiñ jaiñ bad ki kam ïalehkai.
U la ong ruh ba long kaba donkam mynta ban kyntiew ïa ki jylla ka thaiñ khnang kin ïaryngkat bor bad kiwei kiwei ki jylla kiba la kham kiew ha ki kam karkhana khnang ban plié shuh shuh ïa ki lad ïoh kam hangne.
“Ka Sorkar Pdeng ka la ïatrei lang bad ki jylla ban pynsuk shuh shuh ban trei ïa ki kam khaii bad ban pynbun shuh shuh ka jingbei tyngka ki kynhun shimet ha ka thaiñ," la ong u President.
U President u la kren ruh shaphang ki jingeh kiba mih na ka jingkylla ka suinbneng bad u la ong ba ka dei ban don ka jinghusiar haba saiñdur ne pynkhreh ïa ki kam ha ki snem ban wan khnang ba kane kan ym ktah ïa ka mariang ha ka thaiñ Shatei Sammihngi.
U la ong ba kane ka thaiñ ka dei shi bynta jong ka Himalaya bad Indo-Burma bio-diversity hotspot – kiba long ar na ki 25 tylli kine ki jait hotspot ha ka pyrthei.
Kumta ki kam kiba ïadei bad ka roi ka par ha ka thaiñ ki dei ban phaikhmat sha ki rukom treikam kiba pyndonkam ïa ki jingdon jingem, ki bym ktah ïa ki khlaw ki btap hynrei kiba kyntiew ïa ki jingdon jingem ha ka rukom kaba lah ban ïaineh bad kaba lah ban kyrshan.
Shillong, Jymmang 04: Ka Ïingkashari Meghalaya High Court hynne ka sngi balang kala hukum ïa ka Tnad Power ban pyndep noh ïa ka jingpyndait Streetlight bad tba jingshai ha manla ki jaka khongdong ka sor Shillong hapoh ka saw bnai.
Haba pynwai ïa ka PIL bala mudui da u Bah Wankitbok Pohshna, ka Ïingkashari ba arngut ki Nongbishar bala khlieh da u Cjief Justice Sanjib Banerjee bad Justice W Diengdoh, kala ong “Namar ka jingïohi ba bun ki kam ki dei kiba la dep, dei ban pynkloi noh ïa ka jingpynmeh bording ha ki streetlight bad la aipor saw bnai ïa ka nongshah mudui ba kan pyndep ïa kam".
Ha ka jingshong bishar, ka Tnad Power kala pyntip ba haduh 226 tylli ki streetlight napdeng ki 323 tylli ki dei kiba la meh bording ha ka ward no 1 haduh 4 ha ki thaiñ Laitumkhrah.
Ka Tnad kala pyntip ruh ba ka la phah ban wan pynpoi ïa ki streetlight ba dang sah bad la khmih lynti ba kine ki tiar kin sa lah ban treikam noh hapoh ka arbnai.
Kala pynshai ruh ba kam shym la pyndait satia ïa ki streetlight ha ki jaka ba thymmai bad namar ka jingbym don nong sumar la slem, kala pynlong ïa kiba bun ki streetlight ban nym treikam shuh.
Ka Ïingkashari kala bthah ïa ka nongshah mudui ba kan buh ha ka jingmut jingpyrkhat ïa ka jingkyrpad jong u nongmudui ba dei ban shimkhia shuwa ïa ki jaka ba long khongdong hashuwa ban pyndait streetlight sha kiwei kiwei ki jaka.
“Naba ba kane ka kam ba ujor ka dei kaba la shimkhia da ka Tnad bad ruh ba ka Tnad kala buh ïa ka por ban pyn dep ïa ka kam, ym idonkam shuh ban nang pynsahteng ïa kane ka mukotduma" kala ong.
Ka Ïingkashari kala ong ba lada jia ba ka kam kam dei hapoh kine ki san bnai, u nongmudui ne kino kino ki riew shimet ki lah ban wanrah ïa ka jingtip sha ka Ïingkashari.
Shillong, Jymmang 05: Ki nongïalehkai siat khnam ka jylla kila shim bynta shitrhem ha ka lympung ïalehkai 4th Meghalaya Games 2022 bad kila ïoh ka jingai mynsiem bad ïaroh na u coach ka kynhun siat suloi ka ri India u Mim Bahadur Gurung bad na u khlur siat khnam kynsai ka ri u Atanu Das.
U Atanu Das, uba jop arsien ïa ka World Cup, Asian Championships bad World Championships, ba ryngkat u coach kila wan ban sakhi ïa ka Meghalaya Games ha nongbah Shillong bad shi bynta ka jingpynkhreh na ka bynta ki tournament kiban sa long shen.
Kila aiti ruh ïa ki takma sha ki nongïalehkai ha SAI Centre, NEHU ha ka jingïadonlang u Working President ka Meghalaya State Olympic Association (MSOA) Bah John F Kharshiing bad Vice-President Bah Bor Diengdoh.
Haba ai jingkren ha kane ka sngi, na ka liang ka President jong ka Archery Association of Meghalaya ka Kong Matsiewdor War Nongbri kala ong ba ka jingdon jong ki ka ai mynsiem shibun ïa ki nongïalehkai siat khnam dang khie ka jylla.
Watla ha kane ka sngi kala don ka jingshah pynthut ha ki bor ka mariang, u Das u la ong ba kane kan ym dei ka jingeh na ka bynta ki nongïalehkai.
“Nga dap da ka jingsngewkmen ban don hangne.
Ka jaka bad ka jinglong jong ka suiñ bneng ka long kaba itynnad.
Ki don shibun ki nongïalehkai ba dang samla kiba don ka sap bala wan ban ïashim bynta, bad katkum ka jingïohi jong nga ba ki donkam katto katne ki jingdonkam la ka long ha ka liang ki jaka bad ki tiar ïalehkai na ka sorkar khnang ba kin ïoh mynsiem ban wan shakhmat ha kane ka jingïalehkai," ong u Atanu Das bala 30 snem ka rta uba khur takma Ksiar arsien ha ka World Cup.
Katba na ka liang u Gurung u la ong ba u da sngewtynnad palat ban peit ïa ka jingïalehkai jong ki nongsiat khnam ha kane ka sngi bad bynrap ruh ba ka Shillong kadei ka jaka kaba kyrshan bha ki jingïalehkai.
U Gurung u la ong shi bynta ban pynkhreh na bynta ka World Championships kaban sa long ha Berlin ha u snem ban wan, u Das un kilan met ha Nongbah Shillong na bynta ar bnai namar ka jinglong ka suiñ bneng hangne kan ïarap na bynta jong u (Atanu Das) ban pynjanai ïalade.
Jowai, Jymmang 05: Ka lympung ïalehkai ‘2nd U Adelbert Laloo Memorial Trophy’ jong ka kyrdan 3rd Division ba la pynïaid da ka West Jaiñtia District Sports Association kaba la long mynta ka sngi 5 tarik u Jymmang ha madan Kiang Nangbah Stadium Jowai.
Ha ka jingïakhun ba nyngkong ka kynhun ïalehkai jong ka Madankynsaw Mookyndeng kala lah ban pynliem ïa ka Lumbhahdakha Wahiajer da 2-1 kol.
Ïa ki kol na ka Madankynsaw Mookyndeng la thep da u Ferdinand Sayoo bad u Dangri Phawa.
Katba ïa ka shikol na ka Lum-bhahdakha Wahiajer la thep da u Gideon Mukhim.
Ha ka jingïakhun kaba ar ka kynhun ïalehkai jong ka Mookyrdup bad ka Madan Thadmuthlong kila ïakhait da marshi kol 1-1 tad haduh ba kut jong ka por ïakhun, ïa ka kol ba nyngkong la theh da ka Mookyrdup da u Nicky boy Swer.
Hynrei na ka liang ka Madan Thadmuthlong kala lah ban pynphai kylla ïa katei ka shikol da u lyngba u Pynïaid Tang.
Hadien kane la hap ban pynïakhun noh da ka jingïashut Tie breaker, ha kabe ka kynhun Mookyrdup kala lah ban pynliem da 6-5 kol.
Shillong, Jymmang 05: Ka sorkar jylla kala pynmih ka hukum ban phoh tohkit halor ka jingbym biang ha ka rukom pynkhreh ban pynbit pynbiang na bynta ki nongïalehkai kiba ïashim bynta ha ka lympung ïalehkai 4th Meghalaya Games kaba long ha nongbah Shillong.
“Ngi la hukum ban tohkit halor kane," ong u Myntri Rangbah ka jylla u Conrad K Sangma haba kren sha ki nongthoh khubor ha ka sngi Palei.
Kum ban pynkynmaw hangne u Myntri Rangbah ha ka miet jong ka sngi Nyngkong hadien ba la saphriang ki dur ha ki social media u la leit ban jurip hi dalade ha JN Sports Complex halor ka jingpynkhreh ban pynbit pynbiang na ka bynta ki nongïalehkai kiba ïashim bynta ha ka Meghalaya Games 2022.
Hynrei watla katta u Myntri Rangbah u la ong ba ym don kano kano ruh kaba biang lut.
“Ïa kane ka jingïalehkai la ïoh ban pynlong biang hadien bun tylli ki snem bad ka Meghalaya State Olympic Association (MSOA) kala trei shitom bha ban pynlong ïa kane ka lympung," ong u Myntri Rangbah.
U Myntri Rangbah u la ïathuh ruh ba ka don ka jingbym biang bad ka jingduna ha kaban pynlong ïa ka Meghalaya Games.
“Hynrei nga ngeit skhem kaba kongsan tam ka long ban ïoh jinghikai na kaei kaba la bakla kaban pynthikna ïa u ne ka briew kiba don ka jingkitkhlieh ban pynbeit ïa kaei kaba bha tam.
"U Myntri Rangbah u la kyntu ruh ïa ki paidbah ba kim dei ban pynleit jingmut tang ha kane kawei ka jingbakla kaban pynduh mynsiem noh pat ïa ka jingkongsan jong ka Meghalaya Games.
“Ngi hap ban sngewthuh ba haduh 2,600 ki nongïalehkai ki wan ban ïashim bynta bad ngi dei ruh ban sngewthuh ba kane kala long biang ha ka sien kaba saw ha ki 50 snem," u la bynrap.
U la pynpaw ruh ba ka donkam ban pynleit jingmut ha kiei kiei kiba bha bad pynkut da kaba pynthikna bad ong, “Hooid ngi ïoh jinghikai na kiei kiei kiba bakla, ngi donkam ban nang kham pynjanai ïa kiba kum kine ki jingjia khnang ba kin ym jia shuh hadien habud.
".
Shillong, Jymmang 05: U Kevin John Khyllait na ka shnong Longki Ingding, Eastern West Khasi Hills District u la long u lahduh ha ka ïakop ñiah cycle (MTB Cross Country) bala pynlong da ka Meghalaya Cycling Association (MCyA) ha ka 4th Meghalaya Games hadien ba u la pyndep da 1 kynta 11 minit ha baroh lai tylli ki jingïakop.
U Maitshaphrang Kharwanlang bad Gilbert Wahlang, baroh arngut kiba dei na South West Khasi Hills District ki wan ha ka kyrdan ba ar.
U Khyllait ula jop ruh ïa ka Khasi Hills Challenge 1.0 kaba dang shu dep long shen ha Kharang, East Khasi Hills District bad ha katei ka lympung la kyrshan da ka Shillong Press Club.
U Reuben Nicol Kharchandy, 16, bad Anissa Lamare kila khur takma Ksiar ha ka kyrdan ïakop Down Hill ha ka liang ki shynrang bad kynthei katba u Nicholas Syrti jong ka West Jaintia Hills District u la jop takam ksiar ha ka DH (hardtail) ha ryngkat u Taitus Ch Marak (NGH) bad Aaron Oniel Kharpuri (EKH) kila khur takma rupa bad takma rnong.
U Kharchandy, uba dei u samla pule jong ka St Edmunds School, u la ïakhun ïa ka eksam matrik bad u la sdang ban ñiah cylcle (DH bad Enduro) mynta lah lai snem eiei.
Ha ka kyrdan jong ki junior, Pynshailang Khyllait (EWKH) u la jop takma ksiar katba u Thrangskhem Pariong (WKH) bad Kyrmenskhem Nongram (EWKH) ïa ka takma rupa bad takma rnong.
Ha ka ïalehkai cross country jong ki kynthei, ka Balasiewdor Wahlang (SWKH) kala jop takma ksiar, Lamtimai Khyllait (EWKH) ïa ka takma rupa bad Aidotis Khyllait (EWKH) ka jop takma rnong.
Kiba bun ki jait jingshoh ki dei kiba la pyndonkam na ka bynta ka jingmad kaba bang halor ki jingbam ba ngi shet bad ba ngi bam.
Ki don ki jait jingbam kiba ym don jingmad satia khlem da kynthup ban ber kine ki jingshoh.
Hynrei phi donkam ban tip ba kine kim dei satia tang ka kamram jong kine ki jingshoh hynrei ki dei kiba kham palat ka bor ba ki don ban ïa kaba ki paw lait na ka jingmad ban pynbang ki jingbam jingdih.
Ki don bun ki jingshoh kiba don ha ki kamra shet jongphi kiba paw ba ki lah ban ai jingmyntoi kham bun ha ka liang ka koit ka khiah ba kynthup ruh ka jingmyntoi na ka bynta u klongsnam.
Kine harum ki long napdeng ki kynja jingshoh kiba lah ban pynneh ka koit ka khiah u klongsnam :U Sying : Ka gingerol ka compound kaba don ha u sying ka dei kaba lah ban ai jingmyntoi shibun ha ka liang ka koit ka khiah.
Ka Gingerol ka dei kaba don ka analgesic, sedative, antipyretic bad antibacterial bad ba dap da ka jingdon ki antioxidant.
Ka jingkynthup kham bun u sying ka dei kaba lah ban pynduna halor ka jingdon ka cholesterol kaba sniew kaba lah ban buh jingma halor ka koit ka khia u klongsnam.
U Sohmynken : Lait na ka jingpynbang sat ha ka jingber ha ki jingbam ba phi shet, kine ki dei kiba pynkhlaiñ ruh ka bor met na ka daw ka jingdon ka vitamin C bad kiwei de ki bynta kiba lah ban pynbiang halor ka jingdon ka blood pressure.
Ki shyieng seleri : Kine ki shyieng ki dei kiba ju kynthup ha ka jingshet ka sha kynbat kine ki shyieng la tip ruh ba ki lah ban tehlakam halor ka jingkiew ka jinglong tyrha bad ka jingkiew ka blood pressure.
U snepdieng sia sia : Ngi ju sngewtynnad ban kynthup bad ber une u snepdieng sia sia ha ki jingtah a ngi shet.
Une u snepdieng u dei uba jur ban don ki antioxidant bad ki anti-inflammatory properties, ba lah ban ai jingïada na kiba bun jait ki jingpang, ba kynthup ruh ka jingpang ba ktah ha u klongsnam.
U elaichi : Une u dei uba ju shet ha kiba bun ki jingtah bad la ju pyndonkam ruh na ka bynta ban shet sha, u jur ka jingsma iwbih bad ka jinglong thiang ba kham pynjur ka jingmad.
Une u kynja jingshoh u dap da ka jingdon ka vitamin A, vitamin C, calcium, iron, zinc bad kiwei de ki nutrient kiba lah ban ïada na ka jinglang tylli ka snam bad kyntiew ka koit ka khiah u klongsnam.
U Rynsun : U Rynsun u dei uba lah ban ai jingmyntoi shibun ïa kito ki briew kiba don ka jingpang klongsnam u dei uba dap da ka jingdon ki anti-microbial bad anti-oxidant properties hapdeng ba u don ki kynja compound ba la tip kum ka allicin.
Ka jingbam rynsun manla ka sngi ka dei kaba lah ban pynduna ka jingdon ka cholesterol bad kumjuh ruh ka jingpaw halor ka jingdon ka shini.
Ka umphniang tyrso : Ka jingkynthup ban shet da kane ka umphniang ka dei kaba lah ban ai jingmyntoi shibun na ka bynta u klongsnam, kane ka umphniang ka riewspah ban don ka MUFA, kaba lahban pynbiang ka jingdon ka cholesterol bad ka jingdon ka fat ha ka snam, bad dei halor kane ka lah ban pynjanai halor ka jingtuid jong ka snam.
Shillong, Jymmang 05: Ki nongñiah cycle jong ka kynhun Meghalaya Cycling Association kila pyni ïa ka nuksa kaba bha tam sha kiwei pat ki nongïalehkai bad sha kiwei pat ki kynhun pynïaid ïalehkai, ha kaba mar syn dep ka jingïalehkai kila pynkhuid noh bad tam noh ïa ki jaboh jabaiñ, ki plastic, ki bilor bad kiwei kiwei kiba kila dep ban pyndonkam.
Ïa kane la sakhi ha ka sngi Palei ba ki nongïalehkai ñiah cycle kila pynkhuid ïa ka sawdong sawkun jong ka khlaw Malki kaba la pynlong ïa kane ka jingïaleh kai hadien bala kut ka jingïalehkai ha ka lympung ïalehkai Meghalaya Games 2022 bala pynlong da ka Meghalaya Cycling Association ha khlaw Malki ban pynthikna ba katei ka jaka kan long kaba khuid.
Ïa ka jingïakop ñiah cycle la wan ban kaweh lama da ka Kong Ampareen Lyngdoh kaba dei ka MLA kum ka kongsan.
Ha kane ka ïakop ñiah cycle u Kevin John Khyllait u la long u lahduh.
Kum ban pynkynmaw hangne ba ka Cycling ka napdeng ki 19 tylli ki jait jingïalehkai kaba la ïoh jaka mynta ka kynti ha ka Meghalaya Games 2022.
Ka jingïakhun ban ïoh pynkynriah noh ïa ki briew kiba sah ha them-metor sha kawei pat ka jaka kadei ka ishu kaba la slem bha kaba naduh ki sorkar kiba mynshwa ki la pyrshang ban ktah hynrei kam shym la poi shaei shaei ruh.
Ki don bun ki daw kiba khanglad ne kiba long ki diengpynkiang halor katei ka sien pyrshang.
Hynrei dei tad ha kane ka sorkar Meghalaya Democratic Alliance ba ïalam da ka NPP kaba la pynlong ïa katei ka jingïakhun ban pynkynriah ïa ki ba kan sdang paw kam.
Ka daw kaba pynlong ïa kane ka sorkar synrop ban sdang wad lad wad lynti ruh kadei hadien ba mih ka kynrum kynram kaba jur bha kaba la ktah wat ïa ka shongsuk shongsaiñ ha ka jylla baroh kawei.
Watla ka sorkar ka la shim por ban pynbeit hynrei la ïohi pat ba ka jingpyrshang ka la sdang ban paw dak bad ïohi ruh ba ka jingïakren ka la sdang ban poi ha ka lynti kaba dei.
Kane kadei ruh ka por ba naduh ki nongshong shnong ka jylla haduh ki seng sainpyrthei, ki kynhun bapher bapher bad ruh ïa kito kiba sah ha katei ka jaka ban ai ka jingïatrei lang bad ka sorkar khnang ba ka jingthmu ban pynkynriah noh ïa ki na katei ka jaka kan long kaba seisoh bad kan dep noh kham kloi.
Watla dang shen la ïohi ba kitei ki briew kiba sah hangtei lyngba ka Harijan Panchayat Committee ki la dawa ba dei ban ai mar 200 square meter ka jaka bad ruh ka bai shna iing, hynrei ban shim ïa katei ka rai ka shong mynta ha ka jingstad bad ka jingshemphang jong ka sorkar kumno ban leh.
Ka shong ruh ha ka jingïa mynjur bad ka jingïapynbeit lang kaba kumno ka jaka sah lane ka jaka ba ka sorkar kan ai sha ki.
Kumba la pynpaw da u Symbud Myntri Rangbah ka Jylla, kam dei satia ka kam kaba suk ban pynhun ïa ka jingdawa na ka bynta baroh 342 tylli ki longiing kumba la pynsngew da ka HPC sha ka sorkar lada ka kwah ban pynkynriah noh ïa ki na katei ka jaka ba ki sah mynta.
Tangba, ka shong pat ha ka jingstad jong ka sorkar lyngba ka blueprint ba ki pynkhreh mynta kumno ban leh.
Dang ha kine ki khyndiat sngi ka sorkar jylla ka la pynbna ba la kumno kumno hapoh ka 15tarik mynta u bnai kin kynduh biang bad ka HPC.Na ka liang u Symbud Myntri Rangbah u la dep ruh ban kren shai ba lada jia ba ka HPC kam pdiang ïa kaei kaba ka sorkar ka tyrwa kim banse ban ïaid beit shakhmat ïa ka kam kumba ka long naduh ba sdang kata ha kti jong ka Kashari.
Khnang ba katei ka kam kan ym bteng ban sahteng la sngewdei ban kyntu ruh ïa baroh kiba don bynta khamtam ïa ka HPC ba kin long kiba jynsur mynsiem lang da kaba pdiang ïa kaei kaba ka sorkar ka tyrwa ha ki.
Lehse ka sorkar jylla ruh kan ym leh kano kano kakam kaba lah ban pynduhnong ïa ki hynrei kan dei beit na kabynta ka jingbit jingbiang jong ki hi kum ki para nongshong shnong ka jylla.
Nongstoiñ, Jymmang, 5: Ka North Eastern Council kaba dei ka tnad treikam jong ka sorkar India, ka la bei tyngka haduh 3 klur tyngka ban pynbha ban pynbit pynbiang ïa ki katto katne tylli ki jaka pule, kiba don ha ka thaiñ Mawshynrut kiba la donkam shisha ïa ka jingïarap ha kaba ïadei bad ka jingpynbha ïa ki ïing skul.
Ïa kane la sakhi lyngba ka jingpyntrei ïa ka building jong ka Ri Lyngngam Presbyterian College kaba la ïoh ïa ka bhah haduh 1 klur tyngka, ka St.Thomas Secondary School, Nongjri kaba la ïoh 50 lak tyngka, ka St.Savio Secondary School Riangdim 50 lak ryngkat bad 10 tylli kiwei pat ki school kiba la ïoh mar 10 lak tyngka.
Ka jingïoh ïa kane ka scheme ka la pynkmen shisha ïa ki bor pynïaid skul bad College, kiba la pynpaw shisha ka jingsngewnguh ïa ka NEC, kumjuh ïa u nongmihkhmat ka thaiñ u ba la lamkhmat ban pynïoh ïa kane ka scheme, na ka bynta ban nang kyntiew bad nang saiñ dur ïa ka pule puthi ha ka dong ka thaiñ.
U Rev B.K Shangpliang, Vice Principal ka Lyngngam Presbyterian College bad Secretary ka Governing Body, ha ka jingïakren bad ki nongthoh khubor u la ong ba ka jingïoh ïa kane ka scheme na ka NEC, ka la long shisha ka jingkyrkhu ïa ka college khamtam ba kane ka college, ka dei kaba la seng bad pynïaid da ka Ri Lyngngam Presbytery bad ka long kaba eh haduh katta katta ban ïoh tei ïa la ka jong ka building jong ka College tang nalade hi.
U la ïathuh ba ka jingtei ïa kane ka building jong ka College ka la ïaid shait shait mynta bad ha kane ka building, ki don 6 tylli ki kamra class, kawei ka kamra jong u Principal, kawei ka Staff Room, kawei ka Common Room, bad shiphew tylli ki paiñkhana kynthei bad shynrang kiba la shna ha baroh arliang jong katei ka building.
U la pynpaw ba kum ka college kim lah khlem da pynpaw ka jingsngewnguh ïa u MLA ka thaiñ u Bah Gigur Myrthong, u ba la trei shitom ban pynïoh ïa kane ka scheme bad u la ai ruh ka jingkitbok kit rwiang ba un nang lah shuh shuh ban kyntiew ïa ka dong ka thaiñ ha ki liang baroh.
Katba na ka liang u Fr.Shephen Lamin, Parish Priest jong ka Nongjri Parish, Mawshynrut, u la ïathuh ba ha ka jingshisha um khmih lynti ban ïoh ïa kane ka building, namar ha kaba nyngkong u pan jingïarap tang na ka bynta ki paiñkhana bad kiwei kiwei ki jingdonkam barit.
Hynrei ka long kaba donbok ba ka school ka la ïoh ïa ka jingïarap kaba haduh 50 lak tyngka na ka Scheme NEC bad ïa kane la wan ban aiti hi da u MLA bad ïa ka jingtei ïa ka building la lah ban pyndep, ha kaba mynta ki la ïoh ruh ban pyndonkam ïa ka.
U la ïathuh ba ha kane ka building ki don 6 tylli ki kamra ba kynthup naduh ka kamra class, kamra Principal, kamra nonghikai bad kumjuh ki paiñkhana na ka bynta ki khynnah skul kynthei bad shynrang bad kumjuh na ka bynta ki nonghikai.
Nongpoh, Lber 30: U nongñiah jong ka bos KV School 9 mer mynta ka sngi u la duh syndon ïala ka jingim, bad 2 ngut ki khynnah skul kila mynsaw jur hadien ba ka bos skul kaba u ñiah kala leit ban tynrah ïa u divider ha surok bah ha 10 mer.
Katei ka jingjia kala jia mynta ka sngi haka por kumba shiteng sngi eiei ha kaba katei ka bos kaba don ïa u number AS 09C 7349 ka dang thmu ban leit sha Tetelia hynrei yn da poi ha katei ka jaka u nongñiah katei ka kali um lah shuh ban tehlakam ïaka kali bad leit tynrah beit ïaka jingker ha pdeng surok bah bad namar ka jingmynsaw kaba jur u nongñiah bala tip kyrteng kum u Jayant Rabha u la duh syndon ïala ka jingim hadien bala pynkit sha jaka sumar ha Guwahati bad kitei ki 2 ngut ki khynnah skul bala mynsaw jur ruh la pynkit lang sha jaka sumar ha Guwahati.
La ong ruh ba kitei ki khynnah skul kiba shong ha katei kaa bos ki dei kiba dang thmu ban leit thoh eksam sha Tetelia Province College, naka liang ki pulit ki dang pynlong ka jingtohkit halor katei ka jingjia.
Mairang, Jymmang, 5: Kum shi bynta jong ka jingrakhe ïa ka North East Festival 2022 kaba long shibynta na ka jingrakhe ïa ka Azadi Ka Amrit Mahotsav, ka ophis jong u Deputy Commissioner Eastern West Khasi Hills District, ha ryngkat ka jingïatreilang jong ka ophis u Block Development Officer ka Mairang Block bad ruh ka ophis u Block Development Officer ka Mawthadraishan Block, mynta ka sngi ki la pynlong ïa ka SHG Mela cum Financial Literacy Camp ha Madan Mot Tirot Mairang Mission, Mairang.
Ha kane ka prokram, u Syiem ka Hima Nongkhlaw, u Pa’iem P.M Syiemlieh u la leit kum u Kongsan ha ka jingdon ryngkat u Deputy Commissioner ka Eastern West Khasi Hills District u Bah W.Nongsiej, u Superintendent of Police ka District u Bah M.B Syiem, ki ophisar bad nongtrei jong ki tnad sorkar bapher bapher, ki nongïalam shnong ka thaiñ, ki dkhot jong ki Seng Treilang (SHG) bad kiwei kiwei.
Ha ka jingkren ka jong u kum u kongsan, u Syiem ka Hima Nongkhlaw, u Pa’iem P.M Syiemlieh, u la kren halor ki SHG bad ka bynta kaba khraw ba ki don ban kyntiew ïa ka ïoh ka kot ki paidbah nongshong shnong khamtam eh ki riewkynthei.
U la kyntu ruh ïa kito ki bym pat pynïasoh ïalade ha ki SHG, ba kin leh kumta namar ki SHG ki ïarap ban kyntiew ïa ka mynsiem jong ka jingïatreilang shi tylli bad ka jingïakyrshan markylliang iwei ïa iwei, na ka bynta ka roi ka kiew jong ka imlang sahlang baroh kawei.
Ha kane ka sngi la ïoh ruh ban sam ïa ki sanction ai ram kaba la kot kyllum lang 70 lak tyngka sha ki 26 tylli ki SHG ka thaiñ da u kongsan bad ki kynrem ki lyndan kiba la ïadon ha kane ka prokram.
Ha kawei pat ka prokram ïa kaba la pynlong kum shibynta jong kane ka juh ka jingrakhe, la ïoh ban pynlong ïa ka jingïakob Quiz ha skul Mairang Presbyterian Higher Secondary School, Mairang ha kaba ka Langtor Higher Secondary School, Langtor ka la jop ïa ka kyrdan ba nyngkong, ka Mairang Presbyterian Higher Secondary School, Mairang ka la ïoh ïa ka kyrdan ba ar, katba, ïa ka kyrdan ba lai la ïoh ban rah da ka Mairang Presbyterian Science College, Mairang.
Shillong, Lber: Ka Small Industries Development Bank of India (SIDBI), ka ba dei ka tnat aijingïarap pisa jong ka ri na ka bynta ban seng ïa ki kam karkhana rit, ki ba pdeng kumjuh ki ba kham heh ka la mynjur ban aijing kyrshan ïa ka Ramakrishna Mission Ashrama, Sohra, na ka bynta ban tei ïa ka jaka aijinghikai (Alternate Livelihood Centre) ïa ka ba yn ai kyrteng “Swava lamban Alternate Liveli hood Unit for The EAST" (SALUTE) hapoh Rama krishna Mission Ashram [RKMS], Sohra, kata ban pynlong ïa ki jingai jinghikai ha ki kam thaiñ jingthaiñ, suhjaiñ, jingpynmih ïa ki mar ki mata bad kiwei kiwei.
Ka jingthmu jong kane ka long ruh na ka bynta ban plie ïa ki lad ki lynti na ka bynta ki khynnah ki ba sangeh noh ïa ki jingpule ki jong ki, kumjuh na ka bynta ki longkmie bad ki trai shnong na ki jylla ka thaiñ shatei lammihngi (North East).
Ka thong ka ba kongsan eh ka thmu na ka bynta ki khynnah ki ba la sangeh noh ïa ki jingpulit ki jong ki, ki samla ki ba la tbit hynrei ki bym donkam don jam, ki samla don sap ki ba khlem kam khlem jam nalor kwiei pat.
U V.Satya Venkata Rao, DMD, SIDBI bad u Maharaj ka RKMA ryngkat lang ki la pynbna halor ka jingpyntreikam ïa katei ka projek SALUTE.Na ka liang u Maharaj u la kdew ruh ba ka jingkyrshan halor katei ka sienjam lyngba ka RKM kan kyntiew ha ka ba ïadei bad ki prokram aijinghikai bapher bapher ha ka jylla bad ka thaiñ North East hi baroh kawei.
U la kdew ruh ba ka RKM ka pyniaid haduh 77 tylli ki skul bad kumjuh ïa ki jaka aijinghikai ka ba thmu kyrpang khamtam na ka bynta ki samla ki ba la sangeh noh ïa ki jingpule ki jong ki.
Shi bynta jong kane ka jingkynduh, na ka liang u Rao u la ong ba ki sienjam ba kongsan jong ka SIDBI lyngba ka Corporate Social Responsibility [CSR] jong ka, ka thmu na ka bynta ban kyntiew ha ki nong seng kam lajong bad ruh ban aijingkyrshan na ka bynta ki samla na ka thaiñ north east ba kin shim ïa ki lad ki lynti ki ban lah ban kyntiew ha ki kam lajong.
Na ka liang u Maharaj u la batai bniah ruh halor ki jingtreikam ba la shim da ka Ashrama bad halor ki jingjop ki ba ka Swavalamban Centre ka ba la dep ïaid lypa lyngba ka jingïarap jong ka SIDBI ban kyntiew ïa ki longkmie ha ki kam hikai suhjaiñ bad thaiñ jaiñ.
Ha kajuh ka por u ai ruh ka jingkhublei ïa ka SIDBI halor ka jingpynïoh ïa ka Ambulance ba la pyndait ryngkat ki tiar jingsumar ki ba biang ha ka por ba ka jingpang covid ka dang saphriang bha, ha ka ba lyngba kane ka Ashrama ka la lah ban ai ïa ki jingïarap ha ka por ka ba biang na ka bynta ki spah ngut ki longïing ki ba duk ba kyrduh.
Shillong, Lber: Na ka liang ka Principal jong ka skul JNV Rymbai, East Jaiñtia Hills, ka RK Joshila Devi ka kyntu ïa baroh ki nonghikai kumjuh ki khynnah skul bad ki kmie ki kpa ba kin ïashim bynta lane ha ka prokram ka ban long ha ka 1 tarik u ïaïong 2022, ha ka por 11 baje mynstep ha ka ba u Myntri Rangbahduh ka ri u Narendra Modi un ïathir jigmut ryngkat bad ki khynnah skul bad ka ban ai shibun ki jingmyntoi khamtam ha kane ka eksamin ka ban wan lyngba ka jingkren jong une u myntri ka ri.
ïa kane ka prokram yn pynïaid da ka Doordarshan lyngba ka Doordarshan lyngba ka DD National News, kumjuh lyngba ka website PMO,MyGov.
in bad lyngba ka youtube channel jong ka MoE, facebook live bad Swayamprabha channel jong ka MoE.Ka jingthmu ha ka ba pynlong ïa kane ka prokram ‘Pariksha Pe Charcha’ ka long ban wanrah ïa kata jingsngew laitluid hapdeng ki khynnah bad ban pynïakynduh lang ïa ki para khynnah skul, ki kmie ki kpa, ki nonghikai bad ka imlang ka sahlang bad ka ban pynlong ruh ïa ki khynnah ba kin ïoh ban lehkmen, ban pynshlur ïa ki bad ruh ban ailad ba kin ïoh ban pynpaw ïa lade.
Ha kane ka prokram u PM Modi un kren ha ka ba ïadei halor ka phang; “Ka jingsheptieng jong ki khynnah ban ïaleh ïa ki eksamin, hynrei ka ba lah ban pynkylla ïa ki ba kin ym tieng shuh bad ruh ba kin poi sha ka thong ka ba ki thmu.
Shuh shuh u Modi un ai mynsiem bad pynshlur ïa ki khynnah ba kin pynduh noh ïa ka jingtieng, bad ba kin sngewtynnad ban leh bha ha ki eksamin ki jong ki khamtam eh ha kane ka por ka ba baroh ki la shah ktah na ka khlam jingpang Covid-19.
Khliehriat Lber 30 : Ha kaba ïadei bad ka jingpyrshah jur ka Dorbar Shnong Thangskai ïaka jing wan pynpoi ñiut ka company Dalmia, ka Federation of Khasi, Jaitia and Garo People East Jaiñtia Hills District ka ai iaka jingiaroh ïa ka Dorbar Shnong bad kynnoh ruh ba ka Dalmia ka la shu ïuh roit ïaka Dorbar Shnong Thangskai.
Ka Seng ka pynrem jur ruh ïaka ophis u Deputy commissioner ka East Jaiñtia Hills District kaba leh bym suidñiew ïa ka jingujor ka Dorbar Shnong Thangskai bad ka bym shim khia satia halor ka ujor kaba iadei bad ka jing wan rah ñiut ka company Dalmia bad ong ba dei namar ka jingbym shim khia ka ophis u Deputy commissioner ba kan sa pynlong ïaka company Dalmia ba kan leh katba mon khlem kheiñ snep shuh ïaka Dorbar Shnong Thangskai.
Na ka liang ka Seng ruh ka pynkynmaw ba ka Dorbar Shnong Thangskai ka la dep mana ïa ka company Dalmia ban nym bret pathar ïa ki plastic, ki ñiut bad ki jaboh kaba long ka jingma kaba khraw ïa ka mariang bad khamtam ïa koit ka khiah jong ki briew ha ka ring bad pynhiar mynsiem.
“Kum ka Seng ngi sngew ban ong ba ki bor pyniaid ka Dalmia Cement Ltd ki la ïuhroit ïa ka shnong Thangskai kiba dei ki jaitbynriew jong ngi hi ha kaba ki trai ka Company kiba dei ruh ki bar Jylla ki la kheiñ dew thala bad leh katba mon ban pynsniew ïa ka mariang, buh jungma ïa ka koit ka khiah namar tang shu kut ka kam ki kin sa leit phai noh bad ieh tang ka jingjot bad ka jingma ïa ngi kum ki nongshong shnong khamtam ïa ka pateng ban wan" ong u kyrwoh na u General Secretary FKJGP East Jaiñtia Hills District u samla Deihok Sumer.
“Kumta ka la dei ka por kaba biang eh ban nym aili ïa ka Dalmia Cement Ltd bad ïa kiwei de ki Company ruh kumjuh ba kim dei ban shu leh katba ki mon namar ka long kum ka jingkheiñ poh ïa ka Dorbar Shnong, halor kane ka nongrim ka seng ka ai ka jingkyrshan kaba pura ïa ka Dorbar Shnong Thangskai ban leh da kaba tyngeh ïa ki bor nongpyniaid jong ka Dalmia Cement Ltd bad ka seng ka kren shai ba lada ka bor shnong ka donkam jingiarap ka seng ka la long kaba la kloi ban mih shakhmat ban kyrshan met bad mynsiem ïa ka Shnong Thangskai bad khamtam ki nongialam ka Dorbar Shnong, namar ki dkhot ka Shnong Thangskai ki dei ruh ki nongialam ka FKJGP East Jaintia Hills District Khliehriat.
Ka ong ba lada jia ka ei kaei kaba sniew ne ka jingjia ba sngewsih ïa ki bad ïa ki nongialam ka Shnong hi baroh ka wei ka seng ka kren shai ba ki bor nongpyniaid ka Dalmia Cement Ltd bad ka ophis u Deputy Commissioner East Jaintia Hills District ki dei ban shim ïa ka jingkitkhlieh" Pynkut u kyrwoh na ka seng.
Shillong, Lber : U MLA ka Mawlai u Bah PT Sawkmie ha ka sngi ba Ar ba la lah u la mang na ka MLA Skhim (SRWP) na ka bynta ban shna ïa ka jingker ka ban ïada ïa ka tyllong um, ban maramot ïa ka surok, thied motor pump um bad ki pipe na ka bynta ka shnong Mawlai Umjajew.
ïa kane u MLA u la pyntip hadien ba u la pynlong ka jingleit jurip ïa ka tyllong um kumjuh ïa ka surok hapoh katei ka shnong, kumjuh hadien ba u la ïakren bad u rangbah shnong bah P.Majaw kumjuh bad u Secretary shnong u bah Jefferson Shabong ha ka jingïadon lang ki nongkitkam shnong.
Kane ka jingleit jurip jong u MLA ka la wan long ruh hadien ba na ka liang ki nongïalam shnong ki la pynpaw halor ka jingdonkam ïa u motor pump um bad ruh ban thied ïa ki pipe khnang ban lah ban pynpoi um ha ka top um ka ba don ha shnong ka ban sam pynbiang um pat ïa ka shnong Umjajew baroh kawei.
Na ka liang ki nongkitkam shnong ka Umjajew ki ïathuh ba ha kane ka tyllong um ki don ki briew ki ba ju wan shongkai ha ka por mynmiet bad ki pynjulor bad pynjaboh ïa ka tyllong um, kumta ki la pynpaw halor ka jingdonkam ban ker noh ïa kane ka jaka khnang ba kane ka tyllong um kan ym shah ktah.
Shuh shuh ha ka ba ïa dei bad kane, ka shnong Umjajew ka la pynpaw ruh ka jingsngewnguh ïa u MLA ka thaiñ u ba u la shimkhia ban pynurlong ïa kine ki jingangnud jong ka shnong bad u ba la ju ïa don ryngkat ruh ha ki ba bun ki bynta ki ba kum ka shnong ka donkam na ka por sha ka por.
Hashwa kane u MLA u la leit jurip ïa ka dong block 1, jong ka shnong Mawkynroh Umshing ha ka jingdon ryngkat u bah L.Diengdoh, secretary shnong bad rangbah dong na ka bynta ban buh pynbiang ïa ki solar light hapoh shnong.
Shillong, Lber, 30: Ka Meghalaya Editors’ and Publishers’ Association (MEPA) ka la pynpaw ïa ka jingsngewkyndit bad ka jingsngewsih kaba khraw halor ka jingkhlad noh jong i Kong Angelina Riazida Lyngdoh iba ju khot ieit i Kong Ria mynta ka sngi Balang.
I Kong Ria kum i nongpynmih (publisher) ïa ka kotkhubor U Nongsain Hima i la noh synniang shibun eh sha ka kam pathai khubor ha ka jylla bad i dei ruh i dkhot iba la rim eh jong ka MEPA.Kumta ka jingkhlad noh jong i ka la long ka jingduh kaba khraw ïa ka kam pathai khubor ha Meghalaya bad ruh ïa ka MEPA hi baroh kawei.
Na ka liang ka MEPA ka phah ka jingsngewlem sha ka iing i Kong Ria khamtam sha ki khun jong i kiba kynthup ïa i Bah Andrew W.Lyngdoh iba dei u Editor jong U Nongsain Hima, i Bah George B.Lyngdoh iba dei u MLA ka Umroi Constituency bad u General Secretary barim ka MEPA bad sha baroh ki bahaiing hasem jong kane ka iing kaba mad ïa kane ka jingjia ba sngewsih.
“Ngi duwai ba ka mynsiem jong i Kong Ria kan ïoh ïa ka jingjahthait bymjukut bad ruh ba ki matti jong i kin ïai sah pyrto junom," ong u kyrwoh ba la phah da u General Secretary ka MEPA, u Bah John W.Thabah.
Shillong, Lber 30 : Ka Indian Social Responsibility Network (ISRN) ka kynhun kaba ïakhun ban pynshai ïa ki paidbah ba kin mih shakhmat ban ai tika ha ka sngi Balang ka la pyntip ba ki dang don bun bha ki nongkyndong ha ka jylla ki bym pat ai tika.
Katei ka kynhun kaba leit ban pynshai ha ki saw tylli ki distrik jong ka Meghalaya, kata ha Ri-Bhoi,West Khasi Hills, South Garo Hills bad East Garo Hills ka la ong ba ka thong jong ki ka long ban kyrshan lang ïa ka sorkar jylla ha ka jingïakhun ba ki nongshong shnong baroh kin pyndep ïa ka jingai tika ban ïada na ka khlam COVID.Haba kren bad ki lad pathai khubor, ka team leader jong ka ISRN, ka Dr.Richa Sharma ka la ong, “Ban pynstet ïa ka jingai tika ha kito ki jaka ba duna bha ki nongai tika, ka ISRN ka la mih shakhmat ban kyrshan ïa ka sorkar jylla da kaba leit ban pynsngewthuh bad treilang bad ki bor shnong bad kumjuh bad ki kynhun bapher bapher.
"Katkum ka jingong jong ka, kiba bun ki bym pat ai tika ki dei kito kiba sah ha ki jaka bakham kyndong jong ka jylla bad kito ki bym pat ïoh ka jingshai kaba bniah halor katei ka dawai ïada.
Nalor ka Meghalaya, ka ISRN ka la jied ruh hynriew tylli ki distrik jong ka Nagaland na ka bynta katei kajuh ka phang ban ai tika na ka bynta kito kiba la dei ban ïoh kynthup ïa kito kiba la palat 12 snem.
Ka Dr.Richa ka la ong ruh ba ki kham pynleit jingmut na ka bynta kito ki nongshong shnong kiba don jingshitom, kiba duna ka ïoh ka kot bad khamtam kito kiba sah ha ki jaka kiba kham jynjan ban poi.
La ong ruh ba ka thong jong ka ISRN ka long ruh ban ai jinghikai ïa ki nongtrei ka koit ka khiah, ki frontline workers, nalor ka vaccine on wheel, ka jingkynduh kaba khah khah bad kiba dei ha ka kam la ka long ha ka jylla ne ha ki distrik, nangta ka jingïatrei lang bad ki kynhun bapher bapher kynthup wat ha ki jaka pule ruh.
“Ka thong kaba sah mynta ka long ban pynleit jingmut ruh na ka bynta kito kiba don ha ka thup ba 12-14 snem ryngkat bad kito kiba 14 snem sha jrong ha ka jylla.
Da kane ka sienjam, ngi kyrmen ba ngin lah ban kyrshan ïa ka sorkar ban pynstet ïa ka jingai tika ïada COVID khnang ban lah ïakhun ïa ka khlam COVID," ka la bynrap shuh shuh.
Shillong, Lber, 30: Ka Hynñiewtrep Integrated Territorial Organization Central Body ha ka sngi Balang ka la phah da ka jingthoh sha u Myntri Rangbah ka Jylla u Conrad Kongkal Sangma na ka bynta ban pan jingpynshai ha kaba ïohdei bad ka jingpyntreikam ïoh ka Pradhan Mantri Jan Vikas Karyakaram (PMJVK) ha kane ka jylla Meghalaya tang hapoh kawei ka District, kata, tang ha West Garo Hills District.
U President ka Seng u Bah Donbok Dkhar ha ka jingïohkren bad ki lad pathai khubor u la ïohthuh ba katkum ka jubab RTI ba la ïohpdiang ha ka 21 tarik, Risaw, 2021 na ka Ministry of Minority Affairs ka Sorkar India, ka la pynpaw ba ïoh kane ka skhim la pyntreikam tang ha West Garo Hills naduh u snem 2015 haduh u snem 2020 katba ha kiwei kiwei pat ki District jong ka jylla ym shym la pyntreikam satia ïoh kane ka skhim watla ka dei makna ka song jingïohrap ba la bhah da ka Sorkar Pdeng sha ki trai ri trai muluk jong kane ka jylla Meghalaya.
“Lada u Myntri Rangbah ka Jylla um ai jingpynshai halor kane, ka HITO kan sdang noh mardor ban dawa ïoh la ka jong ka jylla," u la ong.
Shillong, Lber 30 : U MLA ka Mylliem ba dei ruh u Myntri ka tnad C&RD ka sorkar jylla, Bah Hamlet Dohling ha ka sngi Balang u la ong ba lada ma u kum u MLA um leh mano pat kiban trei na ka bynta ban wanrah ïa ki kam pynroi kiba pher bapher ha ki shnong ki thaw jong ka Mylliem constituency.
Ïa kane, u Bah Hamlet u la kren ha ka jingïalang plie ïa ki ar tyli ki projek ha Nongumlong, Upper Shillong ba kynthup ïa ka iing skul jong ka Nongumlong Govt.
Lower Primary School ba la sdang ban tei ha ka jingmang kaba 37lak tyngka bad ruh ïa ka Community Hall jong ka shnong kaba la dep tei ha ka jinglut kaba 10 lak tyngka.
Haba kren ha kane ka jingïalang kaba la donlang naduh u BDO ka Mylliem, Bah PT Passah, nangta ka Headmistress jong ka Nongumlong Govt.
LP School, Kong Mon Tron, ki dkhot jong ka Managing Committee, ki nongïalam shnong, ki nonghikai bad khamtam ki khynnah skul bad ki kmie ki kpa, u MLA u la ïai ban ba u dei u briew u bym ju sngewtynnad ban shu plie tang u mawnongrim lada ym lah ban sdang ïa ka kam.
“Peit hangne, mawnongrim dang plie hynrei ka jingtei ïa ka iing skul ka la ïaid shaid shaid.
Kane kadei ka jingpyrshang ban wanrah ïa ka rukom treikam kaba thymmai ym ban shu kut tang ha ka buh mawnongrim khlem sdang shuh lano lano ruh ïa ka kam," u la ong.
Shwa kane, u MLA u la ai ruh ka jingïaroh ïa ki bor shnong kiba la kyrshan borbah ïa katei ka skul haduh ba ka la kiew stet kumba ka long mynta.
U la kular ruh ba mardor un sa pynpoi ïa ki kor computer na ka bynta ka jingdonkam jong katei ka skul.
Haba kren pat halor ka jingplie ïa ka Iing Dorbar jong ka shnong, u MLA u la ong ba ha ka por ba u jop, u lap ba ki Iing Dorbar ter ter naduh Lummawbah haduh Mylliem kidei ki bym ïahap satia tang ban long Dorbar ruh.
“Hynrei ha ine i khyndiat por ba nga jop nga la lah ban pynïoh bun tylli ki Iing Dorbar ban pynsuk ïa ki nongïalam shnong ba kin ïa kren bad ïatai halor kiba bun ki phang kiba ïadei na ka bynta ka bha ka miat jong ka shnong ka thaw," u la bynrap shuh shuh.
Kiba bun ki nongkren ha katei ka sngi, ki la pynpaw ïa ka jingkmen kaba khraw na ka bynta ka rukom treikam kaba stet, kaba shai bad kaba ïaid ryngkat ryngkat bad ki nongïalam shnong.
Tura, Lber 30 : Ka Garo Student Union (GSU) ka pynrem jur bad kynnoh shet kylla jaidbynriew Garo ïa ka Executive Committee jong ka NPP ha Garo Hills Autonomous District Council (GHADC) ba la ïalam da u Albinuish R Marak kum u CEM bad Nikman Ch Marak kumu Dy CEM namar ki kyntait ban pdiang ïa ka jingïatai nia ba la wanrah da u MDC ka Resubelpara u Rinaldo Koksi Sangma halor ka jingdawa ban thaw noh da ka Electoral Roll ba thymmai tang na ka bynta ka GHADC khnang ba kiwei ki jaidbynriew kin ym ïoh ban ïashim bynta ha ka election.
Kane ka dei ka mat ba la dawa da ki Seng Bhalang bapher bapher jongka ri lum Garo hynrei kane ka jingleh jongkane ka EC jongka NPP ka la long thik kumba shet kylla ïa ka jaidbynriew Garo namar ka jingbym pdiang ban ïatai ban wanrah da kawei ka Electoral Roll ka buh ïa ka lawei ba dum ïa ki paid Garo ha ka ïing dorbar thawaiñ GHADC, ong ka GSU.“ Ngi la dawa la slem bah ban thoh noh da kawei ka Electoral Roll tang na kabynta ka Election MDC sha ka GHADC hynrei la kyntait pynban da kane ka EC bad kane ka long kum ka jingshet kylla ïa ka jaidbynriew A’chik baroh kawei".
og u Zikku Balgra N Marak President ka GSU seng kmie.
Ka GSU ka pynrem jur ïa kane ka jingleh jongkane ka EC ban kyntait ïa kane ka mat kaba donkam tam jong ki paid Garo namar ka jingkwah ban wanrah la ka jongka Electoral Roll ha District Council ka long ban ïoh ïashim bynta tang ki paid A’chik ha ka Election MDC ym ban ïakhleh lang bad kiwei ki jaidbynriew namar ki District Council ki dei kiba la thaw kyrpang ban ïada ïa ki Riti ki Dustur jong ki Jaidbynriew trai ri rit paid.
Na ka liang u President ka NAS u Tengrak Marak ula ong “ Haka jingshisha ka jingdawa ïa ka Electoral Roll na ka bynta ka election MDC ka long ban ïada ïa ki jaidbynriew A’chik hynrei kane ka jingleh jongkane ka EC ka buh ïa ka jaidbynriew haka jingma ha ki por ki ban sa wan"Kane ka dei ka mat ba kongsan tam ba baroh ki MDC ki dei ban ïashim bynta lang namar ka GHADC ka dei kaba la mang kyrpang na ka bynta ki paid Garo kat kum ka Paragraph 2 jongka Sixth Schedule.
Dei lyngba kane ka Electoral Roll ba lah ban ïoh ïashim bynta tang ki paid Garo ban ïa thep vote bad ban ïakhun ïa ka election ruh.
Hynrei la kyntait pynban ïa kane da ka NPP.“ ïa kiba kum kine ki nongïalam ba shet kylla ïa ka jaidbynriew dei ban bret noh shabar ki paid Garo bad ban da dei ba ïoh lad la dei ban leit rung hapoh ïing dorbar bad sei beit ïa kine ki nongialam shabar" ong u Tengrak.
“ Tangba wat la katta ruh kum ki seng bhalang ngim dei satia ban shongkli kti hynrei ngi dei ban ïaleh beit haduh ban da ïoh la ka jong ka Electoral Roll ha GHADC hapoh u ne u snem.
Namar lada ngim ïoh ngin ym shongthait bad ngi kyntu ruh ïa ki MDC Garo kiba ieit jaidbynriew ba kin ym sangp jar hynrei ban ïasaid beit hapoh ïing dorbar haduh ban da ïoh la ka jong ka Electoral Roll" pynkut u Tengrak.
Shillong, Lber, 30: Ka Shilla Bishnab, ka samla kaba pule ha ka Class IX jong ka Jawahar Navodaya Vidyalaya, Mawphlang kan long kawei na ki samla pule na kane ka jylla Meghalaya ban ïoh ïashim bynta ha ka jingïaphylliew jingmut bad u Myntri Rangbahduh ka ri, u Narendra Modi ha ka bynta kaba san jong ka Pariksha Pe Charcha ka ban long ha ka 1 tarik, Ïaiong, 2022.
Ka Shilla Bishnab kaba dap da ka jingkmen namar kane ka kabu kaba shisien ha ka jingim ka la ong, “ngan ïaphylliew jingmut kumno ka National Education Policy 2020 kan pynkupbor ïa ki samla pule bad ïa ka imlang sahlang hi baroh kawei nalor kumno kane ka polisi kan prat lynti na ka bynta ka India kaba thymmai.
"U Myntri Rangbah duh, u Narendra Modi un ïaphylliew jingmut bad ki samla pule, ki nonghikai bad ki kmie ki kpa na kylleng ki ri ka pyrthei ha ka bynta kaban jong ka prokram Pariksha Pe Charcha.
Kane ka samla pule jong ka JNV Mawphlang ka dap da ka jingsngewkmen na ka bynta kane ka prokram bad ka la ong, “kan long ka burom kaba khraw bad ka jingsngew sarong ïa nga ban shah jied na ka bynta ka Charcha bad ban ïoh ïamir jingmut bad u Myntri Rangbahduh ka ri.
"Ka Pariksha Pe Charcha ka dei ka prokram kaba ju pynlong shisien shisnem ha kaba u Myntri Rangbahduh ka ri u jubab ïa ki jingkylli kiba ïadei bad ka jingkhuslai jingmut namar ki eksamin bad kiwei kiwei ki bynta ba ïadei bad kane ba ki samla pule ki buh jingkylli ha kane ka prokram kaba pyni Live ha Doordarshan (DD National, DD News, DD India), ki Radio Channel, ki TV Channel, Digital Media kynthup ki YouTube Channel jong ka EduMinofIndia, narendramodi, pmoindia, pibindia, Doordarshan National, MyGovIndia, DDNews, RajyaSabha TV, Swayam Prabha.
U Secretary jong ka tnat Pule puthi ka Sorkar Meghalaya, u Ambrose Ch.
Marak u la pynpaw ka jingkyrmen ba kane kan long ka khyllipmat kaba khraw na ka bynta ka samla pule na Meghalaya ban ïoh ïamir jingmut bad u Myntri Rangbahduh, da kaba pyntip ruh ba ka tnat ka la pynkhreh na ka bynta ki samla pule bad ki nonghikai ha ka jylla ban peit ïa kane ka prokram.
Ka bynta ba san jong kane ka prokram kan long ha New Delhi ha ka rukom ïaphylliew jingmut kaba long ha Talkatora Stadium ha ka por 11:00 baje mynstep.
Da ki klur ngut ki samla pule, ki nonghikai bad ki kmie ki kpa na ka ri bad nabar ka ri India kin sa ïashim bynta ha kane ka prokram.
Ladep jied ruh ïa ki samla pule, ki nonghikai bad ki kmie ki kpa ki ban kylli jingkylli ïa u Myntri Rangbahduh halor ka nongrim jong ka jingïakop thoh ba la pynlong Online halor ki phang bapher bapher.
Ïa ka jingïakop thoh la pynlong naduh 28 tarik Nohprah 2021 haduh 3 tarik Rymphang, 2022 lyngba ka rynsan MyGov.
Palat 15.7 lak ki nongïashim bynta ki la pynrung kyrteng mynta u snem na ka bynta ka jingïakop thoh jingthoh.
Ki nongïashim bynta kiba la shah jied lyngba ki jingïakop ha ka MyGov kin ïoh ka Certificcate of Appreciation bad ka Pariksha Pe Charcha kaba kyrpang ka kynthup ïa ka kot Exam Warriors, ba la thoh da u Myntri Rangbah duh ka ri.
Shillong, Lber, 30: Ka tnat Telecommunications (DoT), Northeast License Service Area (LSA) ha ka sngi Balang ka la pynlong ïa ka jingïathir nia bad ban ai jingtip lyngba ka “Electromagnetic Radiations from Mobile Tower" ha Shillong khnang ba ki paidbah nongshong shnong kin dup tip kham bniah ha kaba pyntyllun shakhmat ïa ka kam Digital bad ban weng ïa ki jingsngewthuh bakla shaphang ka jingktah ka EMF kaba mih na ki Mobile Tower ïa ka koit ka khiah.
U DDG (Compliance) u A.K Jain, u la batai shaphang ka jingdonkam ïa ki Mobile Tower bad ka bynta jong ki kam Telecommunications ban pynbiang ïa ka jingïasoh kaba pura.
U la kren shaphang ki jingsngewkhia jong ki briew da kaba ong, “na ka bynta ka roi ka par bad ka ïoh ka kot, ki kam Telecom ki long ka nongrim da kaba pynbiang ïa ka jingïasoh jong ki Mobile Tower ban kyntiew ïa ka jingïasoh hapdeng ki briew.
"U la ong ruh ba kam don kano kano ka jingktah ïa ka koit ka khiah jong ki briew haba ki ïadei bad ka Radiation kaba mih na ki Mobile Tower.
U la pynshai ruh ba ka jingpyndonkam ïa ki jingshakri Telecom lyngba ki SIM card jong kito kiba pyntreikam ha kiwei kiwei ki ri ka long kaba be-ain katkum ka Indian Telegraph Act 1885 bad ba kito kiba leh ïa kane ki lah ban shah pynshitom katkum ki kyndon ka Indian Telegraph Act 1885 bad kiwei kiwei ki aiñ bad ki kyndon kiba ïadei bad kane.
Kumta u la kyntu ïa ki briew ba kin ym pyndonkam ïa kum kine ki SIM card lane ki signal na kiwei kiwei ki ri haba ki don hapoh ka ri India.
U Sr.
DDGDoT, Northeast LSA, Shillong u Ravi Goel u la pynshai shaphang ki kam jong ka NE LSA.U la ong ba ka World Health Organization (WHO) ka la kdew sha kumba 25,000 tylli ki jingthoh kiba la mih ha kylleng ka pyrthei ha kine ki 30 snem ba ladep bad ka la wad bniah na ki jingthoh ki stad saïan shuwa ban rai ba ka Radiation na ki Mobile Tower kam don kano kano ka jingktah ïa ka koit ka khiah jong ki briew.
Ha ka jingkren shaphang ka EMF bad ki kyndon, u K.Sri Krishna, DDG Mizoram u la ong “ka Sorkar India ka la batai shai shaphang ki kyndon kiba ïadei bad ki jingmih na ki mobile tower bad namar kane, ka India ka dei kawei na tang katto katne ki ri kiba don ki kyndon kiba pyrkhing bha ha kaba ïadei bad ki mobile tower.
Ngi bud ïa ki kyndon kiba khlaiñ shiphew shah ban ïa kito kiba batai da ka ICNIRP bad kumba la bthah da ka WHO.Ka DoT ka peit man ka por ïa ka jingpynmih EMF na ki tower ha kylleng ka ri bad ka pynthikna ba ym don ba pynkheiñ ïa ki aiñ bad ki kyndon ha kaba ïadei bad kane.
Baroh kiba ai jingshakri Telecom ki hap ban pynthikna ba ka Radiation na ki Mobile Tower (BTS) kam dei ban tam ïa u pud bad buh ïa ki briew ha ka jingma.
Ka LSA ka pynlong ruh ïa ki audit jong ki jaka da kaba Test ïa ka Signal EMF ha ki jaka bapher bapher kiba jan ïa kine ki jaka trei.
Ka long kaba donkam ban weng ïa ka jingsngewthuh bakla shaphang ka jingktah ka Electromagnetic Field Radiation (EMR) kaba mih na ki tyllong bapher bapher, khamtam ki Mobile BTS antenna bad ki mobile phone.
Kumta, ki briew ki dei ban shaniah ïa ka jingshem katkum ka science ba ym don jingma na ka EMF radiation kaba mih na ki mobile tower.
’’U Senior Professor & Head Department jong ka Radiological Physics SMS Medical College & Hospitals, Jaipur u Dr Arun Chougule, uba la ïashim bynta ha kane ka seminar u la ong “ka EMF Radiation kaba mih na ki Mobile Tower Antenna bad ki Mobile Handset ka dei ka Low Non-ionizing RF/Electromagnetic Energy.
Katkum ka jingwad bniah ki stad science halor ka jingktah ka Radiation na ki Mobile Tower ïa ka koit ka khiah, la lap ba ka Low Powered, Non-ionizing Radiation kaba mih na ki Mobile Tower kam ktah eiei ïa ka koit ka khiah jong ki briew.
Kumta ka long kaba donkam bha ban pynsangeh ïa ka jingbatai bakla ha kane ka kam bad pyni ïa ka jingshisha.
Ka long ruh kaba donkam ban sngewthuh ba kam don kano kano ka jingshem katkum ki stad saïan lane ki nongai jingsumar kaba pynksan ïa kane ka jingong pyrshah ïa ki mobile tower.
’’U Ravi Goel u la ong ba ka India ka donkam shuh shuh ïa ki tower ban pynurlong ïa ka Gati Shakti bad ka jingthmu Digital India jong ka Sorkar Pdeng.
Katkum ka Mobile Economy Report 2022 ka GSMA, ki connection 5G kin tam ïa ka 1 billion ha u snem 2022 bad 2 billion shuwa u snem 2025.
Shuwa ban kut u snem 2027, ka 5G kan don ka bynta kaba kumba 39% jong baroh ki Connection Mobile ha India, ha kaba la antad ba yn don kumba 500 million ngut ki briew kiba shim ïa kane, u la ong.
Ki jingsngewthuh bakla jong katto katne ki briew shaphang ka jingktah jong ka EMF Radiation kam dei ban pyndam ïa ka jingshisha kaba mih lyngba ka jingwad bniah ki stad saïan.
Ki jingshem jong kine ki jingwad bniah ki pyni ba ym don kano kano ka jingktah ïa ka koit ka khiah namar ka EMF Radiation.
Shuh shuh, phra tylli ki High Court jong ka India ki la rai kumne hi bad ki la ai ïa ki rai kiba thmu ban pynshai shaphang kine ki jingngeit bad ki jingbatai bakla kiba buh ïa ka roi ka par bad ka ïoh ka kot jong ka ri ha ka jingma.
Kumta, ki briew ki dei ban sngew shngain ba kano kano ka jingkhuslai shaphang ki mobile tower ka long ka bym don nongrim.
La pyntip ba naduh u snem 2021-22 haduh mynta, ka NE LSA ka la test 2400 BTS naduh u Ïaiong 2021 haduh u Lber 2022 bad la shem ba baroh ki BTS ki bat ïa ki kyndon ka DoT halor ka EMF Radiation.
Baroh ki jingtip shaphang ki Mobile Tower ki don ha ka website jong ka DoT  bad ka portal  ha kaba ki briew ki lah ruh ban ai jingkyntu ban pynlong ka test ïa kano kano ka mobile tower hajan jong ki da kaba ai ka jingsiew kaba malu mala.
Shillong, Lber 30 : Ka erïong kaba jur bha ka la syllad naphang ïa bun tylli ki longïing kiba don ha ka shnong Pyndenborsora, kawei na ki shnong kiba don ha khappud bad ka ri Bangladesh ha ka janmiet jong ka 26tarik mynta u bnai.
Ha katei ka jingjia, haduh lai tylli ki ïing ki la julor jur bad kumba hynriew tylli pat ki la julor katto katne.
Watla ym shym la don kano kano ka jingjia ba sngewsih ha katei ka jingsyllad jong ka erïong hynrei ka jingduh pat kadei kaba la jur bha.
Kumta halor kane, na ka liang u MLA ka thaiñ, Bah HM Shangpliang mardor u la hiar sha katei ka thaiñ hynne ka step ban leit jngoh bad kynduh ïa kito ki longïing bad ruh ban noh jingïarap kyrpang na ka bynta ka jingdonkam ba kyrkieh jong ki.
“Mar ïa ïoh jingtip na u Rangbah Shnong, nga la bthah ïa u BDO ban phah jurip khnang ba kin ïoh ban leh ïa kaba donkam na ka liang ka sorkar," ong u Bah HM Shangpliang haba kren hadien ba u la dep ban kynduh ïa kitei ki longiing.
Nalorkata, u la ïathuh ruh ba dalade hi u la ïohi ïa ka jingjulor na ka jingwan syllad jong katei ka eriong kaba pynlong ïa ki katto katne ki longiing ban duh noh ïa ka jaka sah jong ki.
U la ïathuh ruh ba kum u nongmihkhmat u la dep ruh ban noh jingïarap sha kitei ki longïing khnang ba kin lah ban maramot noh ïa ki iing ki sem jong ki.
Shillong, Lber, 30: Ka National Health Mission, Meghalaya ha ka sngi Balang ka la pyntip ba ka la pyllait ïa ka song pisa kaba T.53 klur na ka bynta ban pyntreikam ïa ka Meghalaya ASHA Benefit Scheme (MABS) bad ïa ka Meghalaya Maternity Benefit Scheme (MMBS) sha ki nongtrei Asha kiba ju ai ka jingshakri hapoh ka tnat ka Koit ka Khiah ha kane ka jylla Meghalaya.
U Mission Director jong ka National Health Mission, Meghalaya haba pyntip halor kane u la ïathuh ba ka jingpyntreikam jong ka Sorkar Meghalaya ïa ka Meghalaya ASHA Benefit Scheme ka long ban pynjanai ïa ka jingai jingshakri ki Asha hapoh ka imlang ka sahlang.
Ka pisa kaba la mang bad ba la pyllait da ka Sorkar Meghalaya ka la sdang naduh u snem 2012-2013, kata, T.7,80,25,750 klur.
Ha u snem 2013-14 ym shym la mang pisa.
Ha u snem 2014-15 la pyllait pisa T.10,00,00,000 klur.
Naduh u snem 2015 haduh u snem 2019 ka Sorkar kam shym la mang pisa eiei shuh ban jingïarap sha ki Asha lyngba kane ka skhim.
Dei ha u snem 2019-20 ka Sorkar Jylla ka la pyntreikam biang ban mang pisa T.25,36,91,500 klur.
Ha u snem 2020-21 la mang pisa sa T.2,50,00,000 klur bad na ka bynta u snem 2021-22 ka Sorkar ka la mang pisa sa T.53,00,00,000 klur.
Na ka daw ka jingbym pyllait ïa ka pisa haduh ka Financial Year 2018-2019, ka National Health Mission, Meghalaya kam shym la lah satia ban siew tista ïa kane ka jingïarap sha ki Asha.
Ha u bnai Jylliew, 2021, ka Sorkar Jylla bad ki nongïalam jong ka Meghalaya ASHA Workers Union (MAWU) ki la pynlong ïa ka jingïasyllok ban ïathir ïatai sani halor ka jingbym siew tista jong ka Sorkar ïa kane ka jingïarap.
Ha kane ka jingïakren, la shim ïa ka rai ba ïa ka Meghalaya ASHA Benefit Scheme (MABS) yn bujli noh da kaba siew beit T.2000 shi bnai na kawei kawei ka Asha ka ban treikam naduh u bnai Ïaiong, 2021.
La rai ruh ba ïa ka Meghalaya Maternity Benefit Scheme (MMBS) yn pynkut noh naduh u bnai Ïaiong, 2021 namarba ka la don pat sa kawei ka skhim jingïarap kaba ïasyriem kumjuh ba la ai na ka Sorkar Pdeng ïa kaba la tip kum ka Pradhan Mantri Matru Vandana Yojana (PMMVY) ïa kaba la pyntreikam naduh u bnai Kyllalyngkot, 2017.
La rai ruh ba kine ki ar tylli ki skhim ba la pyntreikam da ka Sorkar Jylla yn siew sha ki nongtrei Asha haduh u nai Lber, 2021.
Namarkata, ka Sorkar ka la pyllait ïa ka pisa kaba T.53 klur ha kane ka Financial Year 2021-22 na ka bynta ban siew sha ki nongtrei Asha kiba dei ban ïoh ïa kine ki skhim, kaba long ruh ka jingpyllait pisa kaba heh ba la pyllait da ka Sorkar naduh ba la pynsdang ïa ka NHM bad ban pyntreikam ïa ka MABS bad ïa ka MMBS bad ban pynkhuid ïa kino kino ki jingsiew haduh u nai Lber, 2021.
Ka Sorkar Meghalaya ka la pyllait ïa ka pisa ba la mang hapoh ka Meghalaya ASHA Benefit Scheme (MABS) ba siew ïa baroh ki jingsiew haduh u Lber, 2021.
Ïa ka shithi ba la mang pisa la aiti sha ki Deputy Commissioners jong ki District ha kaba la pyllait ïa ka pisa ha ka 29 tarik, Lber, 2022 ha kaba la phah kopi ruh sha ki District Medical and Health Officers kum ka jingpyntip.
Da ka jingkyrshan jong ka National Health Mission, ka Sorkar Meghalaya ka la pyntreikam ïa ka jingsiew sha ki ASHA bad ASHA Facilitator.
Ka jingthung haba shna ïa ka Mobile Application ka long ban pynsuk ïa ka rukom siew pisa sha ki Asha bad ban pynthikna ba ka jingpyllait pisa kan long ha kajuh ka por.
Kane ka Application kan long ruh ka atiar kaba kongsan na ka bynta ki Programme Officers ha kino kino ki liang bad ba kin dup lah ban tip la ki Asha ki ïoh pdiang neem ïa ki jingsiew khnang ba kan ym don kano kano ka jingthud haba siew ïa ka pisa.
Ïa kane ka Application la pynsdang ha Umling Block jong ka Ri-Bhoi District lyngba ka Pilot Basis.
Ki Asha kiba la pynrung kyrteng hapoh kane ka Application ki long 471 ngut tang na Ri-Bhoi District.
Ka jingsiew pisa ka la kot haduh T.29.90 lak.
Kane ka rukom siew ïa ka pisa kan pynduna na ka 120-150 sngi sha ka 5 sngi ba ki Asha kin ïoh ïa kane ka pisa.
Shillong, Lber 30: Ka Jylla Meghalaya kala nang hiar nang hiar mynta ha ka jingdon jong ki briew kiba don ïa ka jing pang Covid-19 ne ki active case da ka jingnang bun kiba koit na ka sngi sha ka sngi.
Ki active case kiba don mynta ki sah tang 27 ngut bad ki District ba dang don bun eh ka dei ka East Khasi Hills kaba don 7 ngut.
Kat kum ka jingpyntip ka Tnad ka Koit ka Khiah, ki briew ba dang ïabit thymmai ïa ka jingpang kila don satang arngut mynta ka sngi katba 5 ngut ki nongpang kila ïoh pat ïa ka jingkoit.
Ka jingdon jong kiba ïap ka long 1593 ngut baroh lang.
Haduh 93761 ngut ki briew kila ïabit ïa kane ka jingpang ha kine ki laisnem tam mynta hynrei haduh 92141 kila ïoh pat ïa ka jingkoit.
Shillong, Lber 29 : Ka Voice of the People Party (VPP) ka dawa na ka sorkar jylla ban pynmih da ka kaiphod kaba shai (White Paper) ïa ki jingïapynbeit bad ki jingïamynjur jong ka ban poi sha u pud bad soi syndon ïa kane ka soskular ban ïa pynbeit ïa u pud u sam khnang ba ki paidbah kin hun, ong ka kyrwoh na u President u bah Ardent M Basaiawmoit.
Kat kum ka kyrwoh la ong ba ka Voice of the People Party ka kwah ban ong ba ka long kaba kloi than eh ban rakhe lehkmen ïa ka jingïasoi soskular hapdeng ka jylla Meghalaya bad Assam ban pynbeit noh ïa u pud u sam.
Ha kane ka khyllipmat ka long kaba eh ruh ban ong la kane ka soskular ka dei ka soskular sah jingkynmaw ne kan long pynban ka jingtim ïa ka jylla.
Wat hapdeng ka jingsngewdei ban ai ïa ka jingshaniah ba ka Sorkar ka don ka jingthmu kaba khuid, (the benefits of the doubt) hynrei ban shu bam jakhluit bad poi sha ka jingïasoi soskular khlem ki kyndon bad ki nongrim kiba shai kan pynmih pynban ka jingartatien bad ka jingtharai sniew kaba jur.
Ki don shibun bah ki jingkylli ba shongnia ba ngi donkam ban kylli.
Kaba nyngkong eh, balei ba ka sorkar kam kwah ban pynmih paidbah ïa ka kaiphod jong kane ka kam? bad kaba ar pat, hato ka sorkar ka la pyntip bad ïa phylliew jingmut ïa baroh kiba don ka bynta ha kane ka kam? ha shuwa ban poi sha kane ka jingïasoi soskular?Ka don ruh ka jingpyrshang dohïap na kiba don ha ka sorkar ban pyni sha ki nongshong shnong ka jylla, ba hadien sanphew tylli ki snem ba ngi ïoh ïa ka jylla dei tang ma ki ba lah ban pynbeit ïa u pud u sam.
Hynrei, haba ngi peit pat na kiei kiba mih ha ki lad pathai khubor na ka por sha ka por ka long pynban markhongpong ïa kaei kaba ka sorkar ka kam.
Ka la don ruh ka jingpyrshang ban ïalam bakla ïa ki paidbah, ba ka jylla jong ngi kam ju don u pud u sam naduh ba la phiah bad ka Assam, bad ka soskular pynbeit pud kaba mynta hapdeng ka Meghalaya bad Assam ka urlong tang namar ka jingtrei shitom bad ka jingshimkhia jong ka sorkar NDA na Delhi.
Hynrei ka jingshisha ka long ba kam ju don kano kano ka jylla kaba lah ban ïoh long kum ka jylla ha India khlem don u pud u sam uba tikna.
ïa u pud u sam ka Autonomous State jong ka Meghalaya la kdew bad batai ha ka Assam reorganisation Act 1969 bad ki pud sawdong ka jylla Meghalaya ba pura la kdew bad batai ha ka Northeast reorganisation Act 1971.
Namarkata, ka jingkam da ki ar tylli ki sorkar jylla bad ka sorkar pdeng ba ka jylla Meghalaya kam don pud don sam uba shai ka long kaba ïalam bakla bad kaba khlem nongrim.
Nangta shuh shuh, ha kawei ka liang ngi ïohi ba katba dang ïaid ka jingïakren pynbeit pud hapdeng ki ar jylla, ha kawei pat ka liang ngi ïohi ïa ka jingkyntur pud ka jylla Assam ha ki jaka bad ka khyndew ka shyiap jong ka jylla Meghalaya.
Ka long ruh kaba i thamula ban ïohi ba u President ka HSPDP uba kam ïa lade kum u nongbud ïa ki dienjat jong u Maieid Hoping u bym ju pdiang ïa ka jingong “ki jaka ïakajia pud" katba na ka liang u President ka HSPDP pat u ong syndon ba 12 ki jaka ïa knieh pud kim ju dei mynno mynno ruh ki bynta ka jylla Meghalaya.
Wat ki seng bhalang kiba dang ha ki khyndiat por ba la dep kiba ai ki jingïaroh ïa ka sorkar mynta ki kylli bad ki pynpaw ïa ka jingpyrshah ïa ki rukom leh kiba ka sorkar ka la shim ha kaba ïa soi ïa kane ka soskular bad ka sorkar Assam.
Na kata ka daw, da kaba pynshong nia pynshong nongrim ha kitei ki mat kiba la kdew ha jrong, ka VPP ka dawa na ka sorkar jylla ban pynmih da ka kaiphod kaba shai(White Paper) ïa ki jingïapynbeit bad ki jingïamynjur jong ka ban poi sha u pud bad soi syndon ïa kane ka soskular.
New Delhi, Lber, 30: Ka Jylla Meghalaya ka la shah jied ban ïoh pdiang T.400 klur lyngba ka Performance Incentive Grant (PIG) na ka bynta u snem 2021-22 hapoh ka Jal Jeevan Mission (JJM)- Har Ghar Jal ban pynbiang ïa ki um kor sha manla ki thliew iing ha ki jaka nongkyndong ha shuwa jong u snem 2024.
Hynriew tylli ki jylla kiba la shah jied ban ïoh pdiang ïa ka song jingïarap pisa lyngba ka Performance Incentive Grant na hapoh ka JJM ki long ka Arunachal Pradesh, ka Manipur, ka Meghalaya, ka Sikkim, ka Tripura bad ka Jylla Himachal Pradesh.
U Myntri ka tnat Jal Shakti ka Sorkar Pdeng, u Gajendra Singh Shekhawat u la ai jingmynjur ban pyllait ïa ka pisa T.1,982 klur namar ka jinglah ban pyntreikam bha sha kine ki hynriew tylli ki jylla, ha kaba ka Arunachal Pradesh ka la ïoh T.542 klur, ka Manipur T.120 klur, ka Meghalaya T.400 klur, ka Sikkim T.70 klur, ka Tripura T.100 klur bad Himachal Pradesh T.750 klur.
Ka jingai ïa kane ka song jingïarap pisa ka long namar ka jinglah ban pyntreikam bha hapoh ka Jal Jeevan Mission ka la wanrah ïa ka jingïaleh hapdeng ki jylla / UT, ka ban ïarap ïa ka jingpyntrei stet bad ka jingpynthikna ïa ka jingïoh um hapoh kane ka mishon.
Kane ka mishon ka thmu ban pynbiang um kor sha manla ki thliew iing ha ki jaka nongkyndong shuwa u snem 2024.
Wat hapdeng ka jingwan lynshop jong ka khlam COVID-19 bad ki jingkhangdam ha kine ki ar snem ba ladep, ka jingpyntreikam ïa ka Jal Jeevan Mission ka la ïaid ryntih bad ha une u snem mang tyngka, palat 2.05 klur tylli ki longiing ha ki jaka nongkyndong ki la ïoh ïa ka um kor.
Mynta, ka Andaman & Nicobar Islands, Dadra& Nagar Haveli bad Daman & Diu, Goa, Haryana, Puducherry bad Telangana ki la long ki jylla / UT ‘Har Ghar Jal’ bad manla ka iing ha ki 106 tylli ki distrik bad 1.44 lak tylli ki shnong jong ka ri ki don ïa ka um kor.
Naduh ba la pynbna ïa ka Jal Jeevan Mission ha ka 15 tarik u Nailar, 2019, haduh mynta, palat 6.10 klur tylli ki iing ki la ïoh ïa ka um kor bad kane ka la kyntiew ïa ka jingai um lyngba ki kor na ka 3.23 klur (17%) sha palat 9.34 klur (48.3%) ki iing ha ki jaka nongkyndong jong ka ri.
Ïa ka mang tyngka na ka bynta ka Jal Jeevan Mission na ka bynta u snem 2022-23 la kyntiew sha ka T.60,000 klur.
Ban pynkhreh ïa ka kam pynpoi um kaba heh katne bad ban ai jingtip ïa ki briew shaphang ka lawei, ha ka 23 tarik u Rymphang, 2022, ka la don ka jingïamir jingmut lyngba ka Webinar hadien ka mang tyngka.
U Myntri Rangbah Duh, u Narendra Modi bad u Myntri uba khmih ïa ka tnat Jal Shakti, u Gajendra Singh Shekhawat, u Myntri Khynnah, u Prahlad Singh Patel bad ki nongïalam ha kine ki kam, ki jaka pule, ki dkhot ka imlang sahlang bad ki riewshemphang WASH ki la ai ïa ki jingbatai bad ki jingai jingmut jong ki halor ki rukom ban pynstet ïa ka jingpyntreikam.
Ban pynstet shuh shuh ïa ki kam ba la pynkhreh, u Myntri ka Sorkar Pdeng u dang leit jngoh ïa ki jylla bad u dang ïakren bad ki jylla ban pynstet ïa ka kam.
Shen la pynlong ïa lai tylli ki Regional Conference hapoh ka jingpynïaid jong u Shekhawat ha u Rymphang bad u Lber ha ki jaka bapher bapher ban pynbeit ïa ki jingeh haba don kum kine bad ban pynshlur ïa ki jylla/UT ba kin peit bniah ïa ka jingpyntreikam katkum ka nongrim jong ka JJM kaba long ka jingtrei kaba kylluid, kaba pynïaid da ka imlang sahlang bad kaba long katkum ki jingdonkam ha ki jaka bapher bapher.
La pynlong ruh ïa ki jingïamir jingmut bad kito kiba don kti ha kine ki kam ban pynbeit ïa ki jingeh ha ka jingpyntreikam ïa kane ka mission.
Ka Sorkar Himachal Pradesh ka la sdang ïa ka jingpynkhreh bad ka jingpyntreikam ha ki shnong ban pynthikna ka jingïoh um kor ha ki shnong ha ki jaka nongkyndong.
Ki jylla ka thaiñ Shatei Lammihngi, watla ki don ha ki jaka kiba long lum bad kiba tap da ki khlaw, ki la pyntreikam ïa ka JJM da kaba stet.
U Shekhawat u la pynlong katto katne ki jingïalang ban peit ïa ki kam ha ryngkat ka jingleit jngoh ïa ki jylla ka thaiñ na ka bynta ban pynstet ïa ka jingpyntreikam.
Ka National Jal Jeevan Mission ka la phah katto katne tylli ki kynhun jong ki riewshemphang sha kine ki jylla ba kin pynkhreh kham bha bad pyntreikam kham stet ïa ka kam.
Shillong, Lber 30 : Ka Directorate of Revenue Intelligence (DRI) ha ka 25tarik mynta u bnai ka la ïoh ban kurup haduh 1.16 kilo ka ksiar ryngkat bad 57.70 lak tyngka ka pisa hadien ba ki la ïoh ban pynap shrip ïa ka kynhun kaba donkti ha katei ka kam khaïi beaiñ ha nongbah Guwahati.
Katkum ka kyrwoh na katei ka tnad la ong ba na ki hynriew ngut kiba donkti ha katei ka kam, saw ngut ki dei shi iing, kata kynthup ïa u kpa ba tip kyrteng kum u Biolet Dura (71snem), ka khun jong u, ka Kong Proficiency Diengdoh (32snem) kiba dei na Raimohan Lane, Wahingdoh, East Khasi Hills, nangta u khun jong u, u Adrian Diengdoh (20snem) bad ka kurim jong u, ka Saphiwanphylla Lyngdoh kiba dei na ka shnong Nongmynsong, Shillong.
La ïathuh ruh ba hadien ba ki la ïoh ïa ka jingtip kaba bniah, ka DRI Guwahati ka la buddien ïa ka ïaid ka ieng jong kitei ki shiing kiba wan na Shillong ha ka 25tarik, sawdong ki bynta jong ka Lalganesh, Guwahati, ha shwa ba kin sa leit ban pynpoi ïa katei ka ksiar sha ki nongthied kiba ap ha ka iing kaba don hajan.
Ka kyrwoh ka ong ruh ba ha ka por ba kitei ki shi-ïing ki la jan poi ha katei ka iing, ki la shah khangkdong bad la khynra ruh ïa katei ka iing ha kaba la ïoh ban kurup 57.70 lak tyngka ka pisa kaba la buh ha ka jingsop cushion da ki arngut ki nongthied ba tip kyrteng kum u Prasanjit Aditya bad u Pandu Pal Aditya kiba dei na Baksa District, Assam.
Ka kyrwoh ka ong ruh ba baroh ki don 10 tylli ki biskit ksiar ba la ïoh kurup na ka Kong Proficiency Diengdoh, Saphiwanphylla Lyngdoh bad Adrian Diengdoh, ba la song bha ha ki kynja jain ba la suh bha.
La ïathuh ruh ba mardor la kem ïa kitei ki hynriew ngut bad mynta ki don ha judicial custody.
Ka kyrwoh ka ong ruh ba shi bynta na ka hynriew bynta ka ksiar kaba rung sha India kadei da ka lynti kaba beain.
Shuh shuh la ong ba ka India man u snem ka shalan kumba 800 – 850 ton ka ksiar katba ka jingpyndonkam pat ka poi beit kumba 1,000 ton kaba kdew ba haduh 150 – 200 ton ka ksiar la wanrah beaiñ shapoh ka ri man la u snem.
Ka kyrwoh ka ong ruh ba ka DRI Guwahati Zonal Unit ryngkat bad ki Regional Units kiba don ha ka thain shatei lam mihngi jong ka Ri ki la ïoh ban kurup kumba 208 kilo ka ksiar kaba la shongdor kumba 102.6 klur tyngka ba la pynpoi lyngba ka khappud Indo-Myanmar bad Indo – Bangladesh.
Shillong, Lber 30: Ka Ïingkashari Meghalaya High Court hynne ka sngi balang, kala hukum ban pynlong ïa ki jing talasi ba kyndit kyndit ïa ki kali shipai namar ka jingkynnoh ba don ki khep ba wan pynpoi ïa u droks sha Jylla da ki trok shipai, kiba ju lait na ki jingshah talasi.
Ïa kane ka hukum la pynmih da ka Division Bench ba kynthup ïa u Chief Justice Sanjib Banerjee bad u Justice W Diengdoh haba shong bishar ïa ka Public Interest Litigation (PIL) bala mudui da u Chairperson barim ka Meghalaya State Commission for Protection of Child Rights (SCPCR) jong M Kharkongor.
Haba shong bishar,u Amicus Curiae ula ai ïa ki jingtip ba bniah shaphang ki jaka kiba jyllei eh ka jingkhaii droks.
Kine ki jaka ki kynthup ïa bun tylli ki Shnong ha Shillong, ki shnong ha khapsor.
U Amicus Curiae ula pynpaw ruh ba naba ka Jylla Meghalaya ka dei ka lynti ba pynïaid (Transit Route) ïa u droks uba mih na ka Ri ba marjan lane ba leit sha ki Ri ba marjan, kala don ka jingpynïaid iew ïa u droks bad dang shen, uwei u shipai na Imphal ba bat ïa ka kyrdan Major, ula shah kem halor ka jingdonkti ban pynïaid ïa u droks.
Ka Ïingkashari ka ong ruh ba ka kam bala leh da u Amicus Curiae ba kynthup ïa ka jingleit jurip ïa u Correctional Homes, Opiod Substitution Thepary (OST) Centre bad shem ruh na ki katto katne ki ba sah ha kine ki jaka ba ka jing ïoh wan rung suk jong u droks ka lah ban dep na ka jingiadon bynta lang jong ki shipai kiba heh kyrdan.
“Ym sngewlah ngeit satia ïa kum kane ka jingkynnoh hynrei ym dei ban shu kheiñ sting namar kat kum ka jingia thuh jong ki briew ba sah kine ki Centre, kila ong ba ki don ki khep ba ïa u droks la wan pynkit da ki trok shipai namar ki lait na ka jingshah talasi" kala ong.
Ka Ïingkashari kala bthah ba ïa ka copy jong kane ka hukum dei ban pynpoi sha u General-Officer Commanding, 101 Area bad ruh sha u Director General ka Assam Rifles ban pynthikna ïa kane ka kam bad ban shim ïa ki sienjam ha kaban lah pyrrkhing.
“Lada kane ka jingïathuh ka dei kaba shisha, ka dei ruh ban don ka kaiphod syntiat (intelligence) bala ïoh da ka Jylla haba ïadei bad kane bad ka Chief Secretary ka dei ban ïakren bad ki Shipai lem bad ka Asem Rifles khnang ba ki Hehduh jong ki shipai kin tip ïa kane ka jingeh bad kin leh eiei noh mardor" kala ong.
Ka Ïingkashari kala hukum ruh “Kan iarap shibun lada don ki kynhun shipai ban talasi kali ha kylleng ki jaka khnang ba kin talasi kyndit kyndit ïa ki kali shipai, kiba lait na ka jingshah talasi ha ki Pulit".
Ha kajuh ka por, ka Ïingkashari kala ong ba kawei pat ka bynta kaba hap ban khmih bniah bha ka dei ka jingpyn kha ïa ki Therapy Centre hapoh ka Jylla namar ba bun ki Longïing kiba shah ktah na u droks, kin hap phai khmat shabar jong ka Jylla ban phah ïala ki jong ki Khun ki Kti ban ïoh jingsumar sukher na ka daw ka jingbym don ki Centre ha Meghalaya.
“Ka long kaba donkam ruh ban don ha de-addiction centre, khamtam ban ai jaka sah ïa ki kynthei kiba la ngop ha ki jingdih droks" kala ong haba buh tarik ban shong bishar biang ïa kane ka kam ha ka 28 tarik Ïaiong.
Shillong, Lber 30 : Shi sngi hadien ba ka sorkar jylla Meghalaya ka la dep ban ïasoi ïa ka soskular ïa pynbeit pud bad ka sorkar Assam hakhmat u Myntri Kam Pohïing ka ri u Amit Shah, na ka liang u Mawphor ula ïoh ban ïakren bad swar jingmut na kiba bun ki riew khraw pyrkhat, ki riew pawkhmat, ki riew paidbah, ki nongshong ïew, ki nongñiah kali, ki paid khappud bad wat bad ki MLA bad ki Myntri Sorkar hi ruh kumno ki sngew halor kane ka soskular ïa pynbeit pud ki ar jylla bad ka Sur kaba mih na kine baroh ka long ba ka sorkar ka dei ban sei madan noh mynta ïa ka soskular ba la dep ïasoi khnang ba ki paidbah kin ïashai kdar bad lait ban sah ha ka umdum.
Namar ba la bun kiba ïakren kumta ym lah ban jer kyrteng iwei hadien iwei hynrei la shu thoh kyllum beit ïa kaei ka jingsngew jongki.
Kitei ki kynhun kiba la ïakren bad u nongthoh khubor jong u Mawphor lyngba ka phone bad markhmat ruh ki pynpaw ïa kajuh beit ka sur.
“ Baroh shi katta ym don ba tip kumno kata ka jingïapynbeit pud kan long bad la ïohi ba ki paidbah ha khappud ki khih lynga bad pisa namar ki shu bna na ki khubor hamsaia ba ki la shah pynngat sha Assam.
Hynrei mynta ba la dep ïasoi ka sorkar ka dei beit ban sei madan khnang ban shai ki paidbah bad lada donkam ban dan ïakren pynbeit ruh ban ïoh ïakren katba dang biang ka por shwa ban sdang ka jingjurip pud da ka Survey of India".
Uwei na ki Myntri Sorkar u bym kwah ban pynpaw kyrteng ïalade u la ong “ Na ka liang jong nga ngan leit dawa ban ïakren hi bad u Myntri Rangbah u Conrad K Sangma ba u dei ban pynmih paidbah ne sei madan ïa kane ka kaiphod khnang ba ki paidbah kin shai, kin hun bad kin ym sah ha ka umdum.
Namar kumba ka long mynta ym tip shisha kumno kata ka jingïapynbeit pud kan long la kan pynhun ne em ïa ki paid khappud kiba la im la san bad don ha Meghalaya baroh shi katta".
Ki riewkhraw pyrkhat, ki heh khlieh, ki Nonghikai bad ki riew paidbah ki ong “ Hooid shi rukom ngi sngewkmen ba la lah ban pyniaid shakhmat ïa jingpynbeit ïa kane ka kam ba sahteng mynta la sanphew snem, hynrei ngim shai pat kumno kata ka jingïapynbeit ka long namar shwa ban leit rah sha Delhi la dei shwa ban sei madan da kaba buh ha ki Website jongka sorkar jylla khnang ba ki paidbah, ki riew khraw pyrkhat bad ki nongmihkhmat paidbah kin ïoh ban ïa ai jingmut shwa ban pynkhreh ïa kata ka kaiphod kaba khatduh ban leit rah sha Delhi.
Ban da dei ba buh shwa ha Website wat ki paid khappud ruh ki la ïohi bad ki la lah ban ïa ai jingmut.
Hynrei mynta i kumba la shu leh kyrkieh palat ïa ka kam namar tang hapoh ki hynriew bad hynñiew bnai la pyndep ïa ka jingpynbeit pud.
Nalor kata kumba ka paw ha ki lad pathai khubor man la ka sngi la ïohi ba ki paid khappud kim don jinghun bad ki sngew pyrshah jur namar ki shu bna na ki khubor hamsaia ba ki la shah pynhap sha ka Assam.
Kumta khnang ban lait na kino kino ki jingkulmar hadien habud ka sorkar ka dei ban pynmih paidbah ne sei madan beit ïa ka soskular ba la ïasoi ha ka 29 tarik Lber 2022 ha nongbah Delhi hapdeng u Myntri Rangbah ka jylla u Conrad K Sangma, u Myntri Rangbah ka Assam u Himanta Biswa Sarma hakhmat u Myntri Kam pohïing ka ri u Amit Shah".
Kumjuh ruh na ka liang ki nongshong ïew, ki nongñiah kali, ki paid khappud “ Ki pynpaw ia kajuh ka sur tangba ki ong lada ka biang ka jingïapynbeit pud kan long ka jingkmen kaba khraw hynrei lada jia ba ka sorkar MDA ka leh bakla bad pynsngewsih ïa ki paidbah kynmaw ïoh ka kyrtoh kylla ïa kane ka sorkar ha ka Election MLA 2023.
Lada ngi ki paid khappud ngim hun, ngin ym shong kli kti hynrei ngin pynlong da ka jingïakhih paidbah kaba tyngeh da kaba ïatrei lang bad baroh kito ki hynriew tylli ki jaka ba la shah ktah ha ka jingïapynbeit pud".
Shillong, Lber 31: Ka Nokrek Tigers kala sdang da kaba khur jingjop ha ka lympung ïalehkai Senior Men Challengers Cup ba pynïaid da ka Meghalaya Cricket Association (MCA) da kaba pynliem da 50 ron pyrshah ïa ka Symper Panthers ha ka jingïakhun ha ka sngi Palei ha madan Polo.
Ha kane ka sngi na ka daw ka jingshah pynthut ha u slap, ïa ka jingïalehkai la pynhiar noh sha ka 35 over shilliang.
Ka Nokrek kala jop ïa ka jingkynting pisa kala kam ban tied nyngkong, kaba dei ruh ka sien kaba nyngkong jong kane ka tournament ba baroh lai tylli ki team ha ki jingïakhun ba lah dep kiba la kam kawang bol nyngkong hadien ba kila jop ïa ka jingkynting pisa.
Kane ka rai ba la shim da u kapten u Sylvester Mylliempdah kadei ka sienjam kaba biang tam ïa ka kynhun ha kaba kala lah ban kamai 227 ron duh noh 8 wicket ha baroh 35 over.
Ka kynhun kala ïoh mynsiem bha ha kaba utei u kapten u la kamai marwei 64 ron da kaba khyrwit san tylli ki four bad tied lang bad u Krishna Thapa uba kamai 29 ron ha kaba ka Tigers ka kamai 75 ron ha ka jingduh noh 1 wiket ha ki 13.1 over.
U Anish Charak u kamai 65 ron na ki 37 bol kaba kynthup ïa lai tylli ki six bad hynñiew tylli ki four.
Kane kadei ka sien kamai half-century kaba ar na bynta jong u ha kane ka tournament, hadien ba u la kamai 52 ron ha ka jingïakhun pyrshah ïa ka Myntdu Lions ha ka jingïalehkai ha ka sngi Nyngkong.
Na bynta ka Panthers, kaba dei ka sien mad rem kaba nyngkong, kiba khur wicket ki kynthup ïa u Md Nafees Siddique u khur 3 wicket ai kamai 39 ron ba kynthup ïa ka wicket u Charak, u Babloo Passah u ïoh 2 wicket ai kamai 20 ron bad u Himan Phukan u ïoh 1 wicket ai kamai 31 ron.
Ka Nokrek kala shah pynthut ha u slap ha ka por ba ka wan ban tied hynrei ka suiñ bneng kala ailad bha na bynta ka Panthers, ha kaba sdang tied tang ha ki katto katne over.
Baroh ar ki kynhun kila ïalehkai bha ha kaba sdang tied, ha kaba u Kishan Lyngdoh uba dei ruh u kapten u kamai 27 ron bad u Tarique Siddique u kamai 51 ron ha ka jingduh noh 1 wicket.
Ki nongtied ba lai bad ba hynriew ruh kila lah ban kamai ron, ha kaba u Swarajeet Das u kamai 26 ron, hynrei kane ka jingkamai ïoh ban kamai ron ka khlem neh slem na bynta ka Panthers bad ka dang donkam bun ka ron ban jop.
Ka Tigers kala pyndonkam bha da ki rangkawang bol spin, kata ha ki over ba shapdeng bad seisoh ruh da kaba ïoh ban pynhap wicket.
U Steve Syiemlieh u ïoh 3 wicket ai kamai 22 ron uba dei ruh u rangkawang bol ba khur bun wicket tam na bynta ka Tigers.
U Tarique u kamai half-century hynrei u la shah pynkhyllem noh hadien ba u la kynjoh sha katei ka jingkam ron, ha u Ram Gurung uba ïoh 2 wicket ai kamai 36 ron ha kaba ka Panthers kala shah pynkhyllem lut ki wicket bad kynjoh tang sha ka 177 ron.
U Mylliempdah u ïoh 2 wicket ai kamai 32 ron, u Thapa 1/33 bad u Charak 1/35.
U Charak u ïoh ruh ban kem ar tylli bad khur ruh ïa ka khusnam Player-of-the-match.
Ka Symper Panthers kan hap ban mih madan biang ha kaba kan ïakhun pyrshah ïa ka Myntdu Lions mynta ka sngi Thohdieng ha ka por 9 baje mynstep.
Shillong, Lber 31: Ka Sawmer SC ka pynliem da 2-0 kol pyrshah ïa ka Umhyrnai SC ha ka lympung ïalehkai First Division ba pynïaid da ka Shillong Sports Association (SSA) ha ka jingïalehkai ha ka sngi Palei ha madan MFA Ground, Polo, Shillong.
Haba phai sha ka jingïakhun hapdeng kine ki ar tylli ki team ka jingïalehkai ka long kaba itynnad bad ïakhaid bha.
Ha ka kylla step baroh ar ki kynhun kila ïakhun tyngeh ban thep kol hynrei haduh kaba kut ki 45 minit ki khlem ïoh ban ïathep kol.
Haba wanphai pat sha ka jingïakhun jong ka kylla miet, ka jingïalehkai kala nang thnem ha baroh arliang, ki rangïalehkai ka Sawmer SC kila pashat bol ha ka rukum kaba itynnad bha bad pynlehnoh ei ruh ïa kiba bun ki kabu thep kol.
Ka Umphyrnai SC ruh khlem da ailad kala ïakhun tyngeh beit triang ban thep kol hynrei sniewbok kam lah ban pyndep ha ka liang ka thep kol.
Hapdeng ka jingïakhun kaba shongshit bha, u Diego A khriam u la thep ïa ka shi kol na bynta ka Sawmer SC ha ka minit ba 69 kaba la pynkmen bad ai mynsiem ïa ka kynhun kaba la nang tur sha ka kut jong ka Umphyrnai.
Kane ka shi kol kala nang pynrhem ruh ïa ka mynsiem ïakhun jong ka Umphyrnai kaba la ñion tyngeh sha ka kut jong ka Sawmer hynrei ka khlem lah pat ban thep kol.
Hynrei shwa ban kut ka jingïalehkai u Banraplang Nongsteng u la nang pynskhem shuh shuh ïa ka kynhun jonng ka Sawmer ban thep ïa ka kol kaba ar ha minit ba 90 kaba la pynlong ïa ka kynhun ban jop da 2-0 bad khur pura ïa ki lai point.
Ka jingïalehkai kan bteng biang ha ka 2 tarik Ïaïong 2022 ha kaba ka Lawsohtun SC kan aireng pyrshah ïa ka Smit SC ha ka por 3:30 baje janmiet.
Shillong, Lber 30 : Kat kum ka Memorandum of Understanding (MoU) ba la ïasoi ha ka 29 tarik hapdeng u Myntri Rangbah ka Meghalaya u Conrad K Sangma, u Myntri Rangbah ka Assam u Himanta Biswa Sarma ba la ïadon lang u Myntri Kam Pohïing ka ri u Amit Shah halor ka jingpynbeit ïa u pud u sam ha ki hynriew tylli ki jaka kata Tarabari, Gizang Hahim, Boklapara, Khanapara-Pillangkata bad Ratachera kine harum ki long ki jaka ban neh ha Meghalaya bad ki ban leit sha ka Assam :West Khasi HillsTarabari Area : Upper Tarabari/Walkam, Rangkhet, Thangkhola, Chingipal/Chiginde, Doini Charadonu, Dabolpara bad Balkam ka jaka ba heh 4.69 Sq.
Km kin neh ha Meghalaya.
Ka shnong Malang bad Salbari kin neh bad ka Assam.
Tangba ka don ka jaka jongka Malang Salbari kaba ju don bad ka Meghalay kane kan dang neh hi bad ka Meghalaya.
Gizak Area : Na ka 13.53 Sq Km kaba la kam, ka Shnong Amagoan, Gohanimara haka jingheh kaba 2.90 Sq Km ki sah bad ka Meghalaya kaba sah 10.63 Sq Km kaba kynthup iaka Malsapara bad shiteng ka Gizang RF kin leit sha ka Assam ka jaka ba don ka Reserve Forest.
Hahim Area : Na ka 3.51 sq km kaba kam, 3.21 kan neh ha Meghalaya ba kynthup iaki shnong Rongthali, Ranighat, Athiabari, Thamnaguri/Sonakuri, Methaphuta/Umshiak, Maspara, Moipara, Malapara/Nalapara,Simrang/Umsaitwait bad Simrang/Salpara kin heh ha Meghalaya katba 0.30 Sq Km ba kynthup ia ka Thuthiapara/Thutia Bazar kin leit sha ka Assam.
Ka shnong Lejadubi ruh kan neh hi bad ka Meghalaya.
Ri Bhoi DistrictBoklapara Area : Ka jaka ba la kam ka long 1.57 Sq Km bad ki ar tylli ki shnong ka Boklapara bad Hawla ka jaka ba heh 0.56 Km kin neh bad ka Meghalaya bad ki ar tylli pat ki shnong kum ka Jimrigoan bad Lyngkhung ka jaka ba heh 1.01 S1 Km kin leit sha k Assam.
Khanapara-Pillangkata Area: Na ka 2.29 Sq Km ba la kam, 0.50 SqKm kata shiteng na ka Maikhuli , Pillangkata bad jaka tih maw ha Borpathar kin neh bad ka Meghalaya.
Ha Khanapara ïa ka jaka ba 0.08 Sq Km ba la mynur ha ka jingiakren kata naduh ASTC Transit Camp shaduh Police Out Post, Namghar, ki jaka ba sah ki nong Assam ha kawei ka shnong ha Khanapara haduh Dreamland Resort kaba long 0.03 Sq Km kin leit sha ka Assam.
Kaba sah 0.05 Km kaba kynthup ïa ka Complex Brahmaputra Realtor Pvt Ltd kan neh bad ka Meghalaya.
Ha kiwei ki jaka hapdeng ka ASTC Transit Camp shaduh Dreamland Resort u pud un long ka surok ba ïasoh shaduh G.S Orak.
Ha Patharkuchi ki jaka ba sah da ki paid Garo bad kiweik i jaidbynriew kin neh bad ka Meghalaya.
Ha Maikhuli, Muamari Beel kaba hajan ka madan ialehkai Maikhuli kan neh bad ka Assam bad U Lum Jingtep Maikhuli un neh bad ka Meghalaya.
Ha kane ka jaka ka Meghalaya kan iohy 0.55 Sq Km bad ka Assam 1.74 Sq Km.
East Jaintia HillsRatacherra Area : Ma la 11.20 Sq.
Km ka jaka ba la kam, ka Meghalaya ka ioh 6.42 Sq Km kata ka Malidor, Ratacherra bad Umperdit, katba ka Borail Wildlife Sanctuary kan ym don jingktah.
Kaba sah 4.78 Sq Km jongka Baleswar Grant Revenue kan long ka bynta jongka Assam.
U pud un long na ka wah Baleswar bad ia ka wah Baleswar bad jingkieng Malidor yn peit noh da ka Assam.
Ka Assam ka la kular ruh ïa ka Meghalaya ba ïa kane ka wah yn ym shah ban tih kino kino ki mar pohkhyndew.
Shillong, Lber 31: Ka West Khasi Hills kala ïoh rung sha ka final na ka Zone 1 jong ka lympung ïalehkai cricket ki kynthei ba la pynïaid da ka Meghalaya Cricket Association (MCA) bala tip kum ka U-23 Women’s Inter District Cricket Tournament.
Kane ka jingïoh rung sha ka final kadei hadien ba kala pynliem noh da phra wicket pyrshah ïa ka All Jaintia CA ha ka jingïakhun ha ka sngi Palei ha Nongstoiñ.
Ha ka jingïakhun semifinal kaba ar, ka AJCA kala tied nyngkong hadien ba ka WKH kaba la jop ïa ka jingkynting pisa kala kam ban tied nyngkong, ha kaba ka khlem lah bha ban kamai ron bad kamai tang 56 ron duh noh 8 wicket.
Dei tang ka Ritreki Pohshna kaba kamai bun ron da 11 ron na bynta ka All Jaiñtia Cricket Associaiton (AJCA).
Kiba la khur bun wicket na bynta ka West Khasi Hills ki kynthup ïa ka Ridahun Nongsiej ka ïoh 2 wicket ai kamai 3 ron bad ka Abiezer Kharsyiem ka ïoh 2 wicket ai kamai 7.
Haba wan beh ïa katei ka thong bala buh da ka AJCA, ka WKH ka donkam tang hynriew over bad ïoh khur jingjop, ha kaba ka Sildamicresha Marbaniang ka kamai 19 ron na ki 10 bol.
Ka Ridahun Nongsiej ka ïoh khur ïa ka khusnam Player-of-the-match.
Haba phai pat sha ka Zone 2, ka jingïakhun hapdeng ka Tura District CA bad East Garo Hills la pynsangeh noh ha Nongalbibra, South Garo Hills.
Kumba long ba baroh ar ki kynhun ki khlem ïoh ban mih madan ban knieh kyrdan ba hakhlieh ha ka zone, hynrei ka South Garo Hills kala dep ban rung sha ka final da kaba jop laisien na ki laisien ïakhun.
Ha ka sngi Saitjaiñ, ka East Khasi Hills bad ka West Khasi Hills kin ïakhun khatduh na ka Zone 1 bad kaba jop napdeng kine ki ar tylli ki team kin ïakhunpyrshah ïa ka South Garo Hills kaban long ha ka 5 tarik Ïaïong ha ka final.
Na ka bynta kito kiba kiar ban bam doh.
Ka jingpyrshang ban jied ka protein kaba thikna ka dei kaba ki lah ban kynduh jingeh.
Ki thymmei jong ki jingbam ba jur ban don ka protein ki kynthup, ka doh, dohkha, pylleng, ki jingbam symbai, ka dud, ki jingbam ba ïoh na ka dud bad ki motor.
Ki jingbam ba kynthup lang bad ka doh ki ju paw ba jur ban don ka protein.
Ha kajuh ka por ki dei ruh kiba jur ka fat (khamtam ka saturated ne ka fat kaba sniew) bad duna ka fibre.
Kumta ka long kaba donkam ban kham pynstang ka jingot ïa ki doh bad weng lut baroh ka snep bad ka fat, lada bam ki dohsaw.
Ka protein halor ki jingbam ba ïoh lyngba ki jingthung pat ki kynthup naduh u dai, ki jingbam symbai, ka dud bad ki motor bad ki dei ki thymmei ba hakhmat.
Ki don napdeng ki katto katne kiba kiar na ka jingbam doh ki dei kiba ju shaniah tylli tang ha ki motor na ka bynta ka jingpynrung ka protein.
Hynrei kane kam long satia ka lynti kaba bha.
Hato u motor u long u thymmei ba tei halor ka jingpynrung ka protein?Ka long kaba donkam ban bam bunjait ki jingbam halor ka jingpynrung ka protein, namar la kijong kijong ki thymmei ki don la kijong kijong ki amino acid.
Kito kiba kiar ban bam doh ki donkam ban bam kiba bunjait ki jhur namar ki jhur ki kham duna ban don ki amino acid.
Ka amino acid kaba ngi shem ha ki ata ka dei kaba duna na kaei kaba ngi shem ha u dai, kaei kaba duna ban don ha ka ja ka dei kaba ngi lah ban shem ha kiwei pat ki jingbam, kaei kaba duna ha ki jhur ngi lah pat ban shem ha ki shyieng symbai kum ki jeera bad ki shyieng symbai sesame.
Ka protein ba ngi lah ban shem ha u motor ka dei kaba phi lah ban kynthup napdeng ki jingbam ba phi bam hynrei kumba long lang kiwei pat ki jingbam phi donkam ban bam antad.
Kito kiba don ka jingshitom ba ktah ha u thyroid gland ki donkam ban pynduna ka jingkynthup ban bam ïa u motor.
Ki motor ki don ka isoflavones kiba lah ban ktah halor ka rukom treikam hapoh ka met ba syrïem bad ki oestrogen hormone (phytoestrogens) bad kine ki isoflavones ki dei kiba mushlia ruh halor ka rukom treikam jong ki thyroid gland- hynrei baroh kine ki dei kiba duna bad kiba lah ban kylla.
Ka jingdon ki amino acid ka long kaba kham donkam halor ka jingkhmih ïa ka protein.
Ka jingkynthup kiba bunjait ki jingbam ba don ka protein ka long ka lynti kaba dei ban pynbiang ka jingdonkam ka protein ha ki jingbam ba phi bam.
Ki jingmyntoi halor ka koit ka khiah na ki motor :Ka protein ha ki motor ki dei ki thymmei ka jingdon ka protein kaba pura napdeng ki jingbam ba ngi ïoh lyngba ki jingthung kaba kdew ba ki don baroh khyndai jait ki amino acid kiba kynsai ba ka met kam lah satia ban pynmih hi dalade.
Ka dei kaba ngi lah ban bam ha kiba bun ki rukom kum ka edamame, tofu, miso, tempeh, ka dud, ne ki powder protein.
Ka protein ba don ha ki motor kam don satia ka cholesterol bad tang khyndiat ka fats, bad jur ban don ka protein kaba kynsai.
Haba ïanujor bad ka protein ba ngi lah ban ïoh lyngba ki mrad, ka protein ba ïoh na ki motor ka dei kaba lah ban pynduna ha baroh ki liang ka jingdon ka cholesterol.
Ka protein ba ngi ïoh lyngba ki motor ka dei kaba don ka leucine,ka amino acid kaba don bynta halor ka jingtei ki dohksah, ka jingpynjanai halor ka jingdon ki dohksah kiba stang bad ka jingpynbiang halor ka jinglumthup ki dohksah.
Ka jingbam ki motor ka dei ka lynti kaba bha tam ban pynrung ka fibre kaba lah ban pynjanai halor ka koit ka khiah jong ka kpoh.
Kane ka protein ka dei kaba riewspah ruh ban don ka omega-3 fatty acid, calcium, iron, magnesium, phosphorus, bad ka potassium-kaba paw ba ka logn ka thymei kaba lah ban ai jingmyntoi ha kiba bun ki liang ka koit ka khiah.
Ka jingïaryngkang dieng kper ki riewsaiñ pyrthei ha Meghalaya ka la ïai bteng, haba ha ka sngi palei u Bah Bajop Pyngrope MDC ka Seng Congress u la ryngkang noh sha ka Seng NPP.Nangta i Kong Rona Khymdeit, MDC barim ka Nongpoh, i la ryngkang noh na ka UDP sha ka Seng Congress.
Kane ka jingryngkang dieng kper sha kiwei pat ki Seng, kadei ka la jia hadien ba bun kiwei pat ki Riewsaiñpyrthei ki la ryngkang na kawei ka Seng sha kawei pat.
U paidbah um phylla shuh ïa kane ka jingïaryngkang dieng kper ki Politician, namar ha ka elekshon 2018, ruh wat u Bah Prestone Tynsong, uba ha ka por ba plie ïa ka Pynursla Civil Sub Division u la ïaroh tyngeh ïa u Dr.Mukul Sangma.
Phewse tang hadien khyndiat bnai u la iehnoh ïa u Dr.Mukul ban leit pynasoh noh bad ka NPP.Kumjuh ruh u Bah Sngiawbhalang Dhar, u Bah Coming One Ymbon, u Bah Ngatlang Dkhar kiba long ki MLA.Ka jingïakren u luk u lak kam dei eh ïa ka jingleit pynasoh ki 5 ngut sha ka Sorkar, hynrei kaei kaba ki ïakren ka long ba kine ki 5 ngut kin dang don ha ka Congress ne kin ryngkang dieng kper noh ynda ki la sngewthuh ba ka por kam leu lei shuh ba kin shah mait kyrteng kum ki MLA.Kiba la kham paw ban ryngkang dieng kper na ka Congress ki long u Bah Process T.Sawkmie sha ka UDP bad i Kong Ampareen sha ka NPP.Ki lai ngut kiwei pat la shu bna wur wur wer wer ba ki lah ban leit noh sha ka NPP.Kane ka jingïaphet Seng ha shuwa ka elekshon ne ka jingpan ticket na kawei pat ka Party da kaba iehnoh ïa ka Party la jong, kadei kaba jia la slem bha ha kane ka jylla bad kam dei ruh kaba jia tang hangne, hynrei kadei kaba jia ha kylleng ki jaka jong ka ri India.
La ïohi ba ha jylla Uttar Pradesh, kiba bun ki Myntri sorkar kiba dei ki MLA ka BJP ki la phet noh sha kiwei pat ki Seng.
Nangta na kiwei pat ki Seng kum ka Congress, ka Samajwadi Party bad kiwei kiwei ruh ki ïaphet kylliang kumne.
Haba phai sha kane ka jylla, la ïohi ba ki Party kiba kham rit kin dei ki Party kiba kham duhnong ha kane ka jingïaphet Party.
Ki khubor ki pynpaw ba ka Seng Peoples Democratic Front (PDF) ka lah ban dei ka Party ka ban duhnong eh ha kane ka jingïa ryngkang dieng kper shuwa ka elekshon.
Ka Seng Congress ka dei ka Seng kaba la duh lypa 12 ngut ki MLA kiba la ryngkang dieng kper noh sha ka Trinamool Congress.
Ka Congress mynta ka sah satang 5 ngut ki MLA bad ki dak ki shin ki pynpaw ba imat kin dang don shuh kiba ryngkang dieng kper na ka Congress.
Na ka UDP haduh mynta ym pat i don dak ne ïoh sngew eiei ban don ki MLA ki ban ryngkang dieng kper, hynrei wat la katta ruh ym tip ha ka saiñpyrthei kaba kylla sted shuwa ka elekshon.
Ka HSPDP ruh ka lyer ka beh malu mala ba napdeng ki arngut ki MLA, lah ba don kiba ryngkang dieng kper uwei ne baroh arngut syndon.
Na ka NPP ruh haduh mynta ym pat paw dak eiei, pynban ki khubor ba napoh napoh ki ïathuh ba lah ban don kiba ryngkang dieng kper ha shuwa ka elekshon 2023.
Ym lah ban tip ba wat napdeng ki MLA kiba dang rung thymmai sha ka Trinamool Congress ktno ngut ki ban dang neh ha kajuh ka Seng kat ban poi ka elekshion 2023.
Lada phai lei lei sha ki MDC, kiba ym shah teh ha kano kana ka kyndon aiñ, kiba bun ki la pynkhreh lypa naduh mynta bad wat lada ki long ki MDC jong ka Party ba ki jop, hynrei ka jingtreikam ne ka rukom leh jong ki, ka long la kum ki MDC jong ki Party ba ki thmu ba ïakhun ïa ka elekshon 2023.
Kane ka jinglong ka pynngiah hi shoiñ ïa ki paidbah nongjied bad khamtam ïa ki nongtrei bad ki nongkyrshan jong ki Party kaba la pynjop ïa ki.
Kiba bun ki nongtrei bad ki nongkyrshan ki la pynlut ïa ka bor bad ka por jong ki na ka bynta ban pynjop ïa u kyrtong ba ka Seng ne ka Party kaba pynïeng, hynrei kane ka jingryngkang dieng kper noh ki nongmihkhmat ka pyntlot bad ka pynthait noh ïa ki nongtrei bad nongkyrshan jong ka Party bad kane kadei kawei na ki daw kiba pyntlot ïa ka jingtreikam ki Political Party ha Meghalaya.
Imat ka por ka la dei ba ki paidbah nongjied kim dei shuh ban jied nongmihkhmat da kaba pynshong nongrim ha ki Party hynrei ladei ban pynshong nongrim noh ha ka jinglong u briew shimet ne ka rukom treikam jong u.
Ym dei shuh ban peit ïa ki manifesto jong ki Party, namar ba kine kim don jingmut eiei haba ki MLA, ki MDC ki iaphet ïa rung Party katba ki sngew bit.
Nongstoiñ, Lber 31: Ka Hill State People Democratic Party Ri Muliang Zone kaba hap ha ka Rambrai Jyrngam Constituency, ha ka sngi palei ka la pdiang burom na ka bynta kiba bun ki riew rangbah, ki longkmie bad ki samla jong ka dong.
La pynlong ïa ka jingïalang pdiang burom ha ka shnong Tynghor kaba dei ka shnong jong u bah K.P.Pangñiang MLA barim ka Constituency President rangbah ka party u ban sa ïa khun ruh ïa ka election ha u snem ban wan.
Ha katei ka jingïalang la pdiang burom kyrpang ruh ïa kiba samla, ki rangbah bad ki longkmie kiba dei ki nongïalam jong kiwei pat ki party, kum na ka Congress bad ka NPP kiba la wan ban pynïasoh sha ka HSPDP.Kitei ki nongïalam kiba la wan ban pynïasoh ki dei kiba na ka shnong Upper Rangsah, Nongrisan, Megadop, Noonmati, kiba dei ki Garo kiba la ju kyrshan borbah ïa ka party Congress ha ka election MLA bad MDC.Nangta kiwei ki nongïalam jong ka Congress ki dei u bah Ombarly Wanñiang President ka Youth Wing jong ka Congress na ka Nonglang Primary Unit, ryngkat ki nongkyrshan ba kynthup lang ruh ïa ki longkmie.
Ha ka jingïalang ba la pynïaid da u bah D.P.Wanñiang President ka HSPDP Ri Muliang zone, la ïadon ryngkat ruh da u bah K.P.Pangñiang President rangbah, ki sordar shnong, ki riewrangbah bad ki nongkitkam na ki Primary Unit kiba hap hapoh ka zone.
Ha shuwa ban sdang ïa ka jingïalang la pdiang burom ïa kiba la wan ban pynïasoh sha ka party da u bah K.P Pangñiang, da kaba pyndeng da ka muffler kum ka dak jong ka jing pdiang burom ïa ki.
Hadien ka jingpdiang burom ïa ki la ïoh ïa ka jingkren na u bah Ombarly Wanñiang, u bah Jethrowell Syiem, u bah Ristonding Marweiñ bad khatduh eh la ïoh ïa ka jingkren na u bah K.P.Pangñiang President rangbah ka party.
U bah Ombarly Wanñiang haba ai jingkren, u la ong ba ha ki snem ba la dep kum u President jong ka Congress Youth wing na ka Nonglang Primary Unit u la trei shitom bad ha ka election MLA bad MDC, ka party Congress na ka Nonglang Polling station ka la jop don burom ha baroh ar tylli ki election.
Nalor kata u la ong ruh ba hadien ba u kyrtong MDC ka Congress u la jop u ki nongkyrshan ki la kmen bha, namar haba u ai skhim u ju wan sam ïa ki work order ha khmat ki paitbah hynrei kaba pynlyngngoh pat ka long ba ha ka election MLA pat hadien ba u la jop um shym la leh shuh kumta hynrei u la jah rngai pynban.
U la buh jingkylli ruh da kaba ong hato kham heh u MDC ne kham heh u MLA bad hato ka sorkar ka ai skhim tang ïa ki MDC katba ïa ki MLA pat kam ai skhim?.
U la bynrap ruh ba kaba la pynlong ïa u bad ki nongkyrshan ban wan pynïasoh sha ka HSPDP, ka dei hadien ba ki la ïohi ba ka Congress ka la pait la pra lyngkhot lyngkhai ym tang ha ka jylla, hynrei wat ha ka ri India baroh kawei bad kam I don jingkyrmen shuh ba kan dang lah ban khie khlieh bad dei na kata ka daw ba ki hap ban rung noh sha ka HSPDP.U bah Jethrowel Syiem pat u la ong ba la bun bun phew snem ki la ai jingkyrshan ïa ka Congress bad khamtam eh ki la kyrshan tylli ïa u bah Kimfa S Marbaniang kum u MLA bad u bah Bajop Pyngrope kum u MDC, namar ki dei na ka party Congress.
Hynrei ynda ki la jop kim wan mih shuh bad kim ithuh shuh ïa ki, kumta kim banse ban wan pynïasoh noh bad ka HSPDP, namar ba ka shnong jong ki ka don ha jan eh bad ka shnong jong u bah K.P.Pangñiang.
Nalor kata u la ong ruh ba ma u bad baroh ki nongkyrshan jong u bah Kimfa S.Marbañiang bad u bah Bajop Pyngrope, hadien ba ki la ïoh jingtip ba u bah Kimfa u la shah supspend ha ka Congress bad u bah Bajoip Pygnrope u la leit ban pynïasoh bad ka NPP, kim sngew tynnad shuh ïa ki namar lada ki wan sha shnong jong ki kim nang satia ban kren ïa ka ktien Garo hynrei ki kren da ka ktien Hindi.
Hynrei ki nongshong shnong naduh Upper Rangbsah, Bangjeng, Nongrisan, Noonmati bad Megadop, kim sngewthuh ïa ka ktien Hindi bad lehse dei na kata ka daw ba kim kheiñ briew shuh ïa ki.
Ha kajuh ka por u la bynrap ba ka jingwan pynïasoh bad ai jingkyr-shan jong ki ïa u bah K.P.Pangñiang, ka dei namar ba u lah bha ban kren ha ka ktien Garo bad kim don jingeh haba ki ïakren, pan jingïarap na ka bynta ki kam pynroi ha ki shnong ki thaw jong ki bad namar ba u nang bha ïa ka ktien jong ki, ka jing sngewjan bad sngew ieit ïa u ka la ktah bha katba nang mih ki sngi.
Utei u nongïalam ka party u la ong ba ki don shibun kiba kylli ïa u ba kumno u kwah ban dang ïaleh election haba u la rem.
Ha kaba u la jubab da kaba shai ba ha ka jingshisha dalade um kwah shuh ban dang ïaleh election, hynrei dei ki paitbah kiba ai mynsiem bad kiba kwah ba un ïaleh biang.
Nalor kata u la ong ba ka long kaba shisha ba ki paitbah ka Rambrai Jyrngam Constituency, hadien ba ki la peit thuh bad bishar bniah ïa ka jinglong jingman ha ka Constituency, baroh ki la ong ba u bah K.P.Pangñiang u dei shisha u ba ki paitbah ka Constituency ka donkam bad dei halor katei ka jingkwah jong ki paitbah ba u la hap ban shim ïa ka rai ba un ïaleh biang ha ka election ban wan.
Nongstoiñ, Lber 31: Ki nongïalam jong ka West Khasi Students Union ki la ban jur ba la dei ban pynkhlaiñ shuh shuh ïa ki rukom treikam ha ka tnad ba dang shu thaw thymmai, ka tnad Territorial Division.
Ka seng halor kane ka bynta ka la dep ban ïakynduh ïa u D.F.O jong ka District Social Forestry & Territorial Division Nongstoiñ, la katto katne snem bad ha ka jingshisha kane ka tnad ka la sdang treikam ha u snem 2018, ban khmih na ka bynta ka jingpynneh pynsah ïa ki khlaw ki btap bad ha kiwei kiwei ki kam kiba katei ka tnad ka dei ban peit ha ka thaiñ.
Lah ban pynpaw hangne ba haba ïakynduh ïa ki heh sorkar jong katei ka tnad, ki la pynpaw ba ka long kaba shisha ba la don ïa katei ka tnad.
Hynrei ki dang don shibun ki jingduna ha ka liang ki nongtrei bad haduh mynta ïa ki nongtrei hapoh ka Territorial Division la nang pyndonkam da ki juh ki nongtrei kiba don hapoh ka tnad Social forestry haduh mynta.
Ki nongïalam jong ka seng ki la buh jingkylli ruh ïa ka jingïar treikam jong katei ka tnad.
Halor kane, u D.F.O u la ong ba ïa mynta la bthah da ka sorkar ba hap ban peit da katei ka tnad ïa baroh artylli ki District kata West bad South West Khasi Hills District.
U la ong ba ka kam te ka la ban khia bha, nalor ba ym pat thung ïa ki nongtrei ba pura ha katei ka tnad ba dang shu thaw thymmai.
U la pynpaw ba katei ka tnad Territorial Division, ka dei ban don la ka jong ka ka jaka ban treikam.
Hynrei ïa mynta ym pat don, bad ka bor ban tei ïa ka tnad treikam ka shong ha ka sorkar jylla ban mang tyngka na ka bynta ban tei ïa ka tnad treikam.
Halor kitei ki jingdonkam ba bun, ka seng ka kyntu eh ïa ka tnad ba ha khlieh jong ka jylla kaba dei ban khmih na ka bynta ban pynneh pynsah ïa ki dieng ki siej bad ki khlaw ki btap, ba kin phah noh mardor ïa ki jingtyrwa kiba ïa hap dur bad ki jingdonkam jong katei ka tnad kaba don ha Nongstoiñ.
U Bah D.Sun President u la ong, “Ka tnad Forest ka dei ban leh ei ei kham kloi lada dei ïa ka jingpynïoh noh la ka jong ka jaka ba pura, ban tei ïa ka tnad treikam bad ruh ban mang tyngka noh ne thung pura noh ïa ki nongtrei ba pura ha katei ka tnad, khnang ba katei ka tnad kan pyntyllun kham sted ïa ki kam na ka bynta ka jingpynneh pynsah ïa ki khlaw ki btap bad ruh ban teh lakam ïa ka jingpynjot ïa ka mei mariang".
“Ka seng ka kyntu ïa ka sorkar jylla khamtam ïa u Myntri ba dei khmih ïa ka tnad pynneh pynsah ïa ki khlaw ki btap kumjuh ïa ka jing jyrngam ka mei mariang, ba un shimkhia kham kloi ïa kane ka mat ba dang bun ki jingpynbha, khnang ba ka jingthmu pynneh pynsah ne tyngkai ïa ki khlaw ki btap kin long kiba don jingmut hakhmat ki paidbah", u la ong.
Nongpoh, March 31 : U Principal jong ka Jawahar Navodaya Vidyalaya, Niangbari, Ri Bhoi District, u la pyntip ba kan don ka jingiathir jingmut jong u Myntri Rangbah ka ri, u Narendra Modi ryngkat ki khynnah skul, ki nonghikai bad ki kmie ki kpa ha baroh ka pyrthei, ha kawei na ki programme “Pariksha Pe Charcha" ha ka 1 tarik u Iaiong 2022, por 11:00 baje mynstep.
Ha kane ka programme ngin sakhi ia ka jingai jingmut, jingai mynsiem ia ki khynnah skul ki ban ialeh Exam ba kin lait na ki jingjynjar jingmut bad jingtieng shaphang ka Exam, kumno ba kin thoh khlem jingsyier ne jingjynjar jingmut.
Mawkyrwat, Lber 31: Ka National People’s Party (NPP) hadien ka jingiehnoh noh jong kiba bun ki nongïalam ba hakhmat kiba na kiwei pat ki party bad kiba la leit pynïasoh ïa lade bad kane ka party NPP la ïohi ba ka la nangkhlaiñ bad kyrmen ba jop suk ha kane ka elekshon jong u snem 2023, hynrei ha ka jingïaleh ym lah ban tip lypa mano ban jop bad mano ban rem namarkata donkam ka jingtrei shitom na baroh ki liang.
Ha kaba ïa dei bad kane ka bynta, mynta ka sngi ka 31 tarik u Lber, 2022 na ka liang ka National People’s Party (NPP) ka la ïoh ban pynlong ïa ka jingïalang hapoh ka madan jong ka Nolikata, Ranikor Civil Sub Division ha kaba ka jingthmu jong kane ka long ban pdiang burom ïa kiba dang wan pynïasoh thymmai sha kane ka party bad kumjuh ruh ban thaw thymmai ne re-constitute ïa ka NPP Ranikor Block.
Lah ban kdew ruh ba ka jingwan ban pynïasoh jong kiwei pat ki nongkyrshan sha ka party NPP ki dei ki nongïalam ba hakhmat jong ka United Democratic Party (UDP) ba la lamkhmat da u bah Lastborn Pariong, bad kiba na ka party Congress ba la lamkhmat da u bah P.K.Nongmin, President jong ka Ranikor Block Congress Committee (RBCC) bad kumjuh ruh kiba hapoh ka jingïalam jong ka kong Pelsy Snaitang kaba dei ka kyrtong barim na ka BJP.Ïa ki nongkyrshan ba thymmai kiba la wan pynïasoh sha ka NPP la ïoh ba pdiang burom da u bah Gigur Myrthong, MLA/MDC ka Mawshynrut Constituency bad u Working President jong ka NPP ka Jylla Meghalaya bad u la pynpaw ka jingsngewkmen ba da ka jingwan pynïasoh jong ki ka la nang aibor ïa ka seng.
Haba bynrap ïa ka jingkren, u bah Gigur Myrthong, u la ong ba kane ka sngi ka long ka sngi ba kyrpang namar ban pdiang burom na ka bynta ki nongkyrshan ba thymmai kiba la wan ban pynïasoh ïa lade sha kane ka party NPP ka don ka jingkyrmen kaba khraw bad ka la nang ai mynsiem shuh shuh na ka bynta ki nongïalam ba hakhlieh jong kane ka party, namar ki don ruh ka jingkyrmen ba ha kane ka elekshon jong u snem 2023 kane ka party kan sa poi sha ka thong jong ka jingjop lyngba ka jingai ka kti kamon ka kti kadiang jong ki paidbah na manla ki jaka.
U la ong ruh ka jingwan jong ki ha kane ka jingïalang ym tang beit ne sngap hynrei ki la wan da ka mynsiem ban ai ka jingkyrshan ba rad bah ïa kane ka party.
Haba kren ban pynskhem ïa u President ba thymmai jong ka NPP Ranikor Block kata ïa u Martin M.Danggo u ban sa long ruh kum u kyrtong na ka 35-Ranikor Constituency, u bah Gigur Myrthong u la ong ba une un sa long u nongïalam jong kane ka party bad un sa ïoh ruh ban jied pura ïa ki nongkitkam ki ban sa long ki nongtrei bad ki nongrah ïa ka khubor sha kiwei de ba ïa ka NPP Ranikor Block la dep ban thaw thymmai naduh mynta ka sngi ka 31 tarik u Lber, 2022.
U la pynkynmaw ruh ba haba ïaleh na kane ka party NPP bun ki jingshah kynthoh ba kane ka party ka dei tang ka party ‘Garo’, hynrei em kam long kumta, namar mynta kum ka party ka la jan dap san snem ha kaba kum u nongmihkhmat u la dep ban trei na ka bynta ka roi ka par jong ki paidbah nongshong shnong bad kumjuh ruh kum ki nongïalam kiba hakhlieh ruh ki la leh ïa la ka jong ka bynta.
“Lada u kpa u biang, lada u kpa u ieit ïa ki khun kaba mut ka kam ka jam ruh ka ïaid biang", ong u bah Gigur Myrthong bad dei na kata ka daw ba lada don bun ki party kiba ïatreilang ha kane ka sorkar MDA, hynrei mynta la 4 snem tam ki kam ki jam ki long kiba ïaid beit namar ba u nongïalam ba hakhmat eh jong kane ka party u dei u briew u ba bha bad uba trei da ka mynsiem jong ka ieit.
U la ong ruh ba kum ka party ka la poi sha ka thong ban pynkut ïa une u snem 2022 bad kyrmen skhem ruh ba kane ka party kan poi beit haduh ba kut ban ïatreilang ha kane ka sorkar MDA khlem kano kano ka jingdkoh.
Namarkata, ban pynkut u bah Gigur u la buh ka jingkyrpad na ka bynta ki paidbah ba wat pyrkhat bakla ba ka party NPP ka dei ka party Garo, hynrei ka la dei kawei na ki party kaba la ïoh ïa ka nam ba ka dei ka ‘National Party’ kaba la ithuh da ka sorkar India.
Kumta ka long kaba donkam ba kum ki paidbah nongkyrshan ki dei ban ïai long kiba trei shitom ban pynpoi ïa ka party sha ka thong.
U bah Martin M.Danggo kum u President ba thymmai jong ka NPP Ranikor Block u ba la dep pynskhem mynta ka sngi, ha ka jingkren jong u u la ong ban pynpoi ïa ka party sha ka thong jong ka jingjop kaba donkam ka long lyngba jong ka jingïatreishitom lang, ka jingïasngewthuh jingmut bad jingïaburom iwei ïa iwei pat.
Ha kaba ïadei bad ka jingwan rung biang ha ka kam saiñ hima sima, u Martin M.Danggo u la pynpaw ba dei lyngba ka jingwan khroh jong ki katto katne ngut u sa shim ïa ka rai ban mih pyrthei biang sa shisien ban long biang kum uwei na ki nongïalam hapoh jong kane ka Ranikor Constituency.
Namarkata, lyngba kane u la buh ka jingkyrpad ba kum ki la wan ban khroh ïa u, u don ka jingkyrmen ba na ka liang ki paidbah ruh kin ai biang ka kti kamon ka kti kadiang ban pynjop ha kane ka elekshon jong u snem ban wan.
U la ai khublei kyrpang ruh na ka bynta ki nongkitkam kiba rim kiba la trei shitom ha kine ki snem kiba la leit noh bad kyrmen skhem ba da ka jingïoh ban jied thymmai ïa ki nongkitkam nangne shakhmat kan sa long ka jingaibor na ka bynta ka party hi baroh kawei na ka bynta ban ïa ai reng ha ka jingïakhun.
Ha kajuh ka por u la ïathuh ruh ba shwa ban pynlong ïa kane ka jingïalang mynta ka sngi, ka la don ka jingïasngew-thuh bakla hapoh jong ka party namar ki don lai ngut ki nongïalam ba hakhmat eh kum u bah Kitborlang Nongrem, u Don Massar bad kumjuh u Martin M.Danggo.
Ban pynshai ïa kane, mynta ka sngi u bah Danggo u la ong ba nangne shakhmat kam don shuh kaba kum kata ka jingmut, hynrei ka la don beit tang kawei ka kynhun kata ka dei ka party NPP kaba hapoh ka jingïalam jong u President ba thymmai u Martin M.Danggo bad ki nongkitkam jong ka.
Ha kane ka sngi la ïoh ruh ka jingkren lyngkot na ki ‘riew rangbah kiba dang wan rung thymmai ha ka party NPP ha kaba ma ki ki la ai ka jingkyrmen ba kin sa ai ka jingïatreilang bad trei shitom ban pynjop don burom ïa kyrtong na kane ka party ha une u snem u ban sa wan napoh ka konstitwensi.
Ïa ka jingïalang ha kane ka sngi la pynïaid da u Nelbi T.Sangma, ha ryngkat ka jingïadonlang u bah H.S.Diengdoh, MCS Retired jong ka Ranikor Civil Sub Division bad uba long mynta kum u kyrtong na ka NPP Mawkyrwat Constituency bad lem bad kiwei kiwei de ki ‘riew rangbah, ki longkmie longkpa bad kumjuh ruh ki samla.
Nongpoh, Lber 31: Naduh ba la suit la shor naduh u snem 1979 ïa ka seng Ri Bhoi Youth Federation (RBYF) ba kan ai ka jingshakri ba kyrpang na ka bynta ki paidbah ka Ri Bhoi bad ruh ban kyntiew ïa ka Ri Bhoi ha baroh ki liang, ka seng Ri Bhoi Youth Federation mynta ka sngi ka la pynlong ïa ka jingïakynduh kaba nyngiong eh hapdeng ki nongïalam barim bad ki nongïalam ba mynta na ka bynta ban dang ïa phylliew jingmut bad ban pynkhlain ïa ka seng ba kan dang lah ban shakri ïa ki paidbah ka Ri Bhoi District.
Ïa kane ka jingïakynuh lang la pynlong ha Auditorium Hall ka Umsning Town Dorbar, Umsning, ha kaba ki nongïalam barim ka RBYF bad ki nongïalam ba thymmai ki la ïa kynduh lang ban ïa kren ne tai shaphang ka seng RBYF kum kawei na ka seng kaba la ioh ka jingshaniah na ki paidbah ka Ri Bhoi.
Ki nongïalam barim ka RBYF naduh u Founder Secretary, u Bah R.B Shadap, ki President barim naduh u Bah Doris Sulein, u Bah F.M Mawphniang, u Bah B.B Makdoh, u Bah C.L Masharing bad kynthup kiwei ki nongïalam naduh u Bah Moris Lyngdoh, u P.N Namsaw, u Bah James Lamo, u Bah Dip Ryntathiang, u Bah Lover Lyngdoh bad kiwei kwei ki nongïalam barim.
Ïa ka jingïalang la pynïaid da u Bah Rocky Kylla, Vice President barim ka RBYF.La ai mynsiem ruh ha kane ka sngi da ka jingdon lang u President ba mynta, u Bah Bipul Thangkhiew, u general Secretary, u Bah Bulet Marbaniang, u Vice President, u Bah L.K Sawkmie bad kiwei kiwei ki nongïalam bad ki dhkot ka RBFY ki barim bad kiba thymmai.
Lyngba kane ka jingïakynduh lang naduh ki nongïalam barim bad ki nongïalam ba thymmai ka RBYF haba kren ha kane ka sngi ki la pynpaw ka jingkmen ba la ioh ban ïa kynduh lang kum ki nongïalam ba thymmai bad ki nongïalam ba la rim ka RBYFbad ki nongïalam barim ka RBYF ki la ïathuh ruh ba hapdeng shibun ki jingeh ba la ïaid lynti bad ka RBYF ka dang tynshai bad dang long kawei na ka seng kaba ioh ka jingshaniah na ki paidbah.
Kumba la kren naduh u President ba mynta, u Bah Bipul Thangkhiew bad kitei ki nongïalam barim ka thong hi jong ka jingïakynduh lang ka long ban dang pynkhlain ïa ka RBYF bad ruh ba ka RBYF kan dang bteng ban shakri na ka bynta ban dang kyntiew ïa ka bha ka miat bad ka roi ka par jong ki paidbah ha Ri Bhoi bad ka RBYF ka la don bynta ruh ha kiba bun ki liang ban wan rah ka jingkylla ha Ri Bhoi naduh ba la seng ïa kane ka seng ha u snem 1979, ong kitei ki nongïalam ka RBYF.Nongpoh, Lber 31: Ban kyntiang dien sha ki 25 tylli ki snem ba ka skul Nongmawlong Presbyterian L.P School ka la shakri ban pynphraing ïa ka jingnang jingstad bad ban kyntiew ka pule ka puthi ha katei ka thaiñ, ki bor pynïaid ka Nongmawlong Presbyterian L.P School, kaba dei kawei na ki skul Nongkyndong kaba don hapoh katei ka shnong Nongmawlong mynta ka sngi ki la pynlong ïa ka jingrakhe ïa ka Jubili Rupa kaba dei ka jingïaid lynti ba 25 snem naduh ba la seng ïa katei ka skul ha u snem 1997 ha ka Shnong Nongmawlong ha Ri Bhoi.
Nalor ki nonghikai, ki khynnah skkul bad ki nonghsong shnong ka Nongmawlong, ha kane ka sngi ba la rakhe ïa kane ka Jubili Rupa katei ka skul la wan ban shim bynta da u MLA ka Umsning, u Bah Jason Sawkmie Mawlong kum u kongsan bad la sakhi lang ruh da ka jingdon lang u Rev.L.S Nongphlang, Pastor Rangbah ka Ri Bhoi Presbyterian Synod kum u symbut kongsan bad ha ryngkat ka jingïadon lang ki pastor, ki tymmen basan bad kiwei kwiei ki riew rangbah.
Haba phai sha kane ka skul, kumba ka la kynjoh sha ka jingïaid lynti kaba 25 snem naduh ba la seng ïa kane ka skul bad la sakhi kumba la pynpaw da ki bor pynïaid skul ba kane ka skul ka dang don hapdeng shibun ki jingduna ban kyntiew ïa ka pule ka puthi bad kum ka skul ka dang donkam ruh shibun ki lad jingïarap ban pynbit pynbiang na ka bynta ban dang lah ban kyntiew ïa ka pule ka puthi ha katei ka thaiñ.
Na ka liang u MLA ka Umsning, u Bah Jason Sawkmie Mawlong, haba kren ha kane ka sngi u la pynpaw ka jingkmen ban ïa don bynta lang ha kaba rakhe ïa kane ka jingdap 25 snem kane ka skul bad u ai ruh ka jingïaroh ba ba kane ka skul wat lada ka dang don shibun ki jingduna, hynrei kane ka skul ka la shakri bad ai jingnang jingstad ïa shibun ki heprit na katei ka thaiñ.
U la ong ruh ba kane ka skul ka la long kumba ka long mynta ban pynphirang ïa ka jingnang jingstad, ka dei hi ka jingtrei shitom ki bor pynïaid skul bad ki nonghikai bad kum u MLA u khmih lynti ruh ba kane ka skulk an dang bteng ban shakri na ka bynta ban pynphriang ïa ka jingnang jingstad ha katei ka thaiñ.
Kumba la pynpaw da ki bor pynïaid skul ba kane ka skul ka dang don hapdeng shibun ki jingduna, na ka liang u MLA ka Umsning u la kular ruh ban dang ïa trei kam lang bad ban shim khia ruh ban ïa kren sha ki bor sorkar halor ki jingduna jong katei ka skul, namar ka jingdon kane ka skul ka dei hi ka thong ban kyntiew ïa ka pule ka puthi ki heprit ha katei ka shnong bad ka thaiñ, u la bynrap.
Khliehriat Lber 31: Ban pynpaw ïa ka jingsngew pyrshah ïa ka jingwanrah ka company Dalmia ïa ki ñiut hapoh shnong kiba la wanrah na ki jaka bapher bapher, ki paidbah jong ka shnong Thangskai, East Jaintia Hills District mynta ka sngi ki la ïa mih paidbah kynthei bad shynrang ha khmat ka khyrdop jong ka company dewbilat jong ka Dalmia Cement Bharat Ltd ban khanglad ïa baroh ki kali kiba rung sha company.
“Myn ha ka 28 tarik mynta u bnai ngi la leit biang shapoh company bad jurip ïa ki jaka buh ñiut bad ngi iohi ba ki dang don kumjuh hi ki ñiut, ngi la beh ruh ïa ki kali kiba wan kit ïa ki ñiut ki jaboh, kiba thmu ban rung shapoh company, mynta ngi la rai ba ngin khang noh syndon ïa kane ka company lada kam sngap ïa ka jingdawa ka Dorbar Shnong" ong u Waheh Shnong Thangskai, u ma Phaibiang Syrti.
U la iathuh shuh shuh ruh ba myn hynnin ka sngi ha ka por ba wan ki heh na ka ophis u Deputy Commissioner East Jaiñtia Hills District, uba mut ban leit jurip ïa ki ñiut kiba don hapoh company ha ka jingiadon ryngkat lang bad ki dkhot ka shnong, la ong ba ki nongap pahara (Security) jong ka company ki khlem plie satia ïa ka khyrdop, na ka liang u Waheh Shnong bad kumjuh u Magistrate na ophis u DC ki la pyrshang ban phone ïa ki heh jong katei ka company hynrei ym don ba shim ïa ka phone, kumta ki hap ban shu leit phai noh khlem da iohlad satia ban rung shapoh company.
La iathuh ruh ba ki nong ap pahara jong ka company Dalmia, ki la ong ba ki la ioh ïa ka hukum ba kim dei ban plie ïa ka khyrdop wat lada wan u Magistrate ne u Waheh Shnong ruh.
La ong shuh shuh ba ka Dorbar Shnong ka la dep phah shithih sha ka company Dalmia naduh u bnai nohprah 2021 bad bthah ïa ka company ba ym dei shuh ban wanrah ïa ki ñiut hapoh company kaba don hapoh shnong namar kane ka pynmih ïaka jingsma iewtung bad kumjuh ruh ki ñiut ki ju saphriang kylleng kylleng haba beh ka lyer bad ong ba ïa kine ki ñiut la wanrah na Silchar, na Guahati, na Mizoram, Agartala bad na kiwei kiwei ki jaka, halor kane ka jingleh ka company ka shnong kala ujor ruh sha u Deputy Commissioner ka East Jaiñtia Hills District myn ha u bnai rymphang 2022, hynrei na ka liang ka ophis u DC ruh kam shym la shim khia eiei halor kane, kumta na ka liang ka shnong kam banse ban hiar sha katei ka company ban maham ïa ka company ban sangeh noh shi syndon ïa kane ka jingwanrah ñiut hapoh shnong.
Kumjuh ruh u Assistant Waheh Shnong Thangskai, u bah Alprins Dkhar, u la iathuh ba kane ka jingiakhih mynta ka sngi ka la neh haduh kumba san kynta tam tat haduh ba na ka liang ka company ka la kular ba kan pynsangeh noh shi syndon ïa kane ka jingthang ñiut bad ka jingwan rah ñiut, ka company ka la kular ruh ba kan nym shah shuh ïa ki kali ba kit ñiut ba kin rung sahpoh plant bad haba kren shapang ka company, u la ong ba “Kane ka jingleh ka long kumba kane ka company la iuh roit ïa ka shnong bad ruh na ka liang ka ophis u DC ruh kam shym la leh eiei halor kane ka kam watla ka Dorbar Shnong ka la dep buh jngthoh mynta kumba la shi bnai tam, hynrei dei tat hadien ba la paw ha ki pathai khubor ha kaba na ka ophis u DC ki la pyntip bad phone sha u Waheh Shnong ba kin wan ban jurip hynrei ha ka sngi ba wan jurip kaba lyngngoh ba wat ïa u briew jong u DC ruh kine ki nong ap pahara kim khieñ snep satia wat tang ïa ka khyrdop ruh kim plie"U General Secretary ka FKJGP East Jaintia Hills District, u bah D.Sumer u la ong ba ka seng ka la wan lang ha kane ka sngi kum ka jingkyrshan lang ïa ka Dorbar Shnong Thangskai kaba pyrshah jur ïa ka jingwanrah ñiut hapoh shnong bad kyrshan ruh ïa ka jingdawa ban sangeh noh shisyndon ïa kane ka jingwanrah ñiut hapoh shnong.
Dei namar ka jingpyneh ki dkhot ka Dorbar Shnong ryngkat ki paidbah bad kumjuh ki dkhot ka Federation of Khasi Jaiñtia and Garo People East Jaintia Hills District kiba la pynpaw ba ki kwah da ka jingthoh kaba shai na ka company ba ka dei ban kular ban sangeh noh ïa ka jingwanrah ñiut, kumta ki heh jong ka company Dalmia ki hap ban pyndem bad kongnguh ïa ka jingdawa, ha kaba ki la ai da ka jingthoh ba ka company ka la rai ban pynsangeh noh shi syndon ïa ka jingwanrah ñiut hapoh ka cement plant bad ïa kito ki kali kiba dang don ha lynti ruh kiba thmu ban wanrah niut ki la kular ban pyn sangeh noh, ha kaba ïa ka jingthoh ba la aiti sha u Waheh Shong la soi da u Unit Head jong ka company Dalmia, u C.P.Tiwari.
Haba kren sha ki pathai khubor, na ka liang utei u heh jong ka company Dalmia Cement Bharat Ltd, u la ong ba ha kaba iadei bad kane ka jingwanrah ñiut hapoh Cement Plant, ka company ka la ioh jingbit ne No-Objection Certificate na ki tnat bapher bapher “Ha man la ki jaka ka la don ka jinglum thup ïa ki ñiut, kaba ju buh jingeh bha, kumta ka company ka la shim bad lum thup ïa ki niut ban thang ha ka cement plant , kane ka dei kaba bha ba ngi la leh ha ka imlang ka sahlang, ngi la shim ïa kine ki ñiut na ki cooperation bapher bapher bad ngi la dep ban ïa teh kular bad ka Shillong Municipal Coorporation, bad ka Guahati Municipal Cooperation, ngi la ioh ruh ïa ka NOC bad Clearance na ka tnat Meghalaya State Pollution Control Board bad ngi dang mut ban teh kular ruh sa bad ka Jowai Municipal Cooperation bad kumjuh ruh bad ka Khliehriat, namar ngi thang ïa kine ki ñiut ha ka plant"Haba kylli shaphang ka jing ioh jingbit kaba na ki bor pyniaid shnong, u C.P.Tiwari, u la ong ba kum kine ki jait jingpyndonkam ym shym la don kano kano ka jingbthah ba ki donkam ban ioh jingbit na ka shnong namar ïa kine ka company ka pyndonkam tang hapoh plant bad ong ba ki la buh bha ruh ba kan nym pynsniew ïa ka mariang, la ong ruh ba ki bor pyniaid shnong ki tip ïa kane ka jingwanrah ñiut tangba ym dei pat ba ki tip da ka lynti (Not through direct coomunication) “ngi la sdang ban lum ïa ki ñiut na ka shnong Thangskai ruh bad ngi la dep sam ïa ki jaka bret ñiut sha ki long iïng ba kin pynlang ïa ki ñiut" la bynrap.
U la iathuh ruh ba ki ñiut ba la lum thup kim shym la saphriang satia namar la buh bha ia ki ha kawei ka jaka bad ha ka lawei ruh u kular ba ka company kan buh bha ïa ki ñiut ba kan nym pynsniew ïa ka mariang ba ba kan nym buh jingma ïa ki paidbah.
U President ka FKJGP East Jaiñtia Hills District, u bah M Suting, u la ong ba ka seng ruh ka sngew kmen lang bad ka Dorbar Shnong Thangskai halor kane ka jingjop ha kaba mynta ka sngi ka company ka la kular shai ba kan nym wanrah shuh ïa ki ñiut hapoh cement plant, na ka liang ka seng ka ai khublei ïa ka Dorbar Shnong Thangskai kumjuh ruh ïa ka ophis u Deputy Commissioner lyngba u EAC ka East Jaintia Hills District, u bah S.S.Marwein uba la ïa don lang ha kane ka sngi.
Jowai, Lber 31: Ka Elaka Labang Nongphyllut Pangam Raliang Area Committee mynta ka sngi kala khot da ka jingïalang paidbah jong ki 36 tylli ki shnong ka Block-1 kiba dang hap hapoh ki Lai Lyngdoh bad uwei u Dolloi, ïa kaba la pynlong ha shnong Lamarang.
Ka jingthmu jong kane ka jingïalang ka long shi bynta ban wanrah ïa ka jingïalong kawei jong ki pait nongshong shnong kiba dang dei ki Pnar kiba im ha kitei ki jaka khappud naduh ki por hyndai hynthai tad haduh mynta ki sngi, da ka jingthrang ban pynthikna noh ba kin don beit shapoh u pud u sam jong ka jylla Meghalaya.
Ha kane ka sngi la ïa donlang u u nongïasaid aiñ ma Erwin K.Syiem Sutnga uba dei ruh u nongai jingmut ka LNPRAC, ma Nehimayah Tyngkan, ki dkhot ka nongïalam ka ‘Sur u Paidbah ka Bri u Hynñiewtrep’ ba kynthup ïa u Chairman bah Rastingwel Thabah, Secretary bah Egenstar Kurkalang, u Chairman ka LNPRAC ma Comingson Dkhar, ka nongïalam ka STIEH ka kong Deiwi Tongper, ha ryngkat ki paidbah nongshong shnong jong kitei ki 36 shnong.
La shim ïa kane ka jingïalang hadien ka jingïasoi kular pynbeit pud ha ka bynta ba nyngkong, da u Myntri Rangbah ka Jylla Meghalaya, Conrad K Sangma bad u Myntri Rangbah ka Jylla Assam, Himanta Biswa Sarma ha khmat u Amit Shah, Myntri Kam Poh-ïing ka Sorkar India myn ha ka 29 tarik u Lber, 2022.
Ka Block-I ka dei ka jaka kaba la ithuh kum kawei na ki 12 tylli ki jaka ba don jingïakynad khappud bad kan dei ruh kawei na ki 6 tylli ki jaka ba la buh ban ïa pynbeit khappud da ka Jylla Meghalaya bad Assam ha ka bynta ba ar ne ka Phase II.Kum ban shu kdew nalor ka Block-I bad Block II, kiwei pat ki san tylli ki jaka ïakynad pud kiba kham eh ban ïa pynbeit ha ka Phase II ki kynthup ïa ka Langpih, Borduar, Nongwah-Mawtamur, Block II bad ka Psiar- Khanduli.
U Bah Erwin haba kren ha ka jingïalang ula ong ba ki nongshong shnong ka Block-1 ki la mad ïa ka jingshah ban beiñ shah thombor ha kiwei pat ki jaidbynriew na kawei pat ka Jylla naduh ka jingshah pynïap, ka jingshah knieh jubor ïa ki jaka rep nalor ka jingbym don ka roi ka par naduh ka um, ka surok, ka bor ding, ki lad ai jingsumar ha ka koit ka khiah bad kiwei.
“Da kaba ïatreilang ngin phah jingthoh sha ki bor Sorkar khnang ba kin tip ïa ka hok jong ngi kaba ngi dei ban ïoh, ka khana pateng, ka thymmei nalor ka riti dustur ba ngi don kiba kdew shai ba ngi dei ha kane ka Jylla.
Nga buh ka jingdawa ba ka Reference na ka Sorkar Jylla Meghalaya ka dei ban leit sha ka Supreme Court katkum ka Article 131 jong ka Riti Synshar ka Ri India halor ka jingshah knieh jubor ka khyndew ka shyiap", u la ong.
Da kaba pynpaw ka jingsngewkhia halor ka rukom ïaid lynti pynbeit pud bad poi sha ka jingsoi kular, u Bah Erwin u la ong ba ka Sorkar Jylla Meghalaya ka la long kumba die ïa ki jaka sha ka Jylla Assam khamtam na ki bynta ka Hima Mylliem ha Ri Bhoi District.
“Da ka jingïasoi kular ki la pynkheiñ ïa ka Instrument of Accession bad ïa ki hok jong ngi", u la ong.
U Bah Rastingwel Thabah ula buh jingkylli ïa ka Sorkar bad kumjuh ïa u President ka Hill State People’s Democratic Party, Bah K.P Pangniang ba kumno u ong ba ki 12 tylli ki jaka kim don shuh ha ka Jylla Meghalaya.
“Lada ym don ki kot ki sla kane ka jingkren (bah Pangniang) ka long kaba mynsaw bha bad ki briew kin shim ban pynskhem ba ki jaka kim don shuh ha Meghalaya", la ong u Bah Rastingwel.
U Bah Egenstar Kurkalang, Secretary haba kren u la ong ba donkam ban ngam jylliew ïa ka khana pateng naduh ba sdang haduh mynta halor ka jingpynbeit ïa u pud u sam.
“Ki wan tuh ïa ka bhah jong ngi bad ong pat ba don jingïakynad.
dei ban weng ïa ki na ka Jylla jong ngi lada kim mon ban sah ha ka Jylla jong ngi.
Wat pynkhih namar ka dei ka hok nongkynti jong ngi", la ong u Bah Egenstar.
Na ka liang u Bah Comingson Dkhar, Chairman ka LNPRAC uba la pynïaid ïa ka jingïalang u la ong ba ki nongïalam shnong bad nongshong shnong ha ka thaiñ ki kwah ïa ka jingithuh kaba shai ba ki dei ki Pnar ha ka Jylla Meghalaya bad ba ka Sorkar kan phai khmat ban kyntiew ïaki kumba long lem ia kiwei pat.
“Ngi dang pynkhreh kum ka Committee ban ïakynduh ïa u Myntri Rangbah ban ïakren ïa ka jingeh ki jong ngi", u la ong.
Na ka liang u ma Tyngkan ula kyntu ïa kitei ki shnong ban jop ïa ki jingeh kum ka jaitbynriew dei ban don ïa kine ki lai tylli ki Mawbyrsiew kata ‘ban kamai ïa ka hok, ka tip kur tip kha bad ka tip briew tip Blei’.
Ha kane ka sngi la ïasoi ïa ka Memorandum da ki Waheh Shnong jong kitei ki 36 shnong ban phah sha ka sorkar, da kaba kdew ba ïa ka Notification bala pynbna haka 13 April, 1951 dei ban pynkut noh shi syndon ïa ka, khnang ba katei ka jaka ki Pnar ha Block-1 kan hap biang shapoh ka jylla Meghalaya.
Ka jing ïasoi halor u pud u sam ka State Meghalaya bad Assam ha kine ki sngi, ha kawei ka liang la dei ban ai Khublei ïa baroh kiba ïa don bynta ha kane ka KAM kaba la ktah ïa ki Nong Shong Shnong baroh Arliang.
Hato kane ka jing ïa pynbait ka biang katkum u Pud u Sam ka State ka jong ngi? Hato kiba shah ktah baroh shi katta ki hun? Ki riew paw khmat ka state kiba don sha kine ki thain ki pdiang ïa ka?50 snem ka state ka jong ngi ka ïaid khlem don u Pud u Sam uba biang.
Hato kane ka jing ïa pynbait ki Nongïalam baroh 2 tylli ki State ki sngew biang, ïoh ka ktah kylla ïa ki khun ka Meghalaya katkum ka jingpeit paraman i kumba ka state ka jong ngi ka la shah ktah ha kane ka jingïapynbait.
Ko ki Nongïalam peit bha ïoh phi die tad dor ïaka state ka jong ngi, ïoh phi ïaleh tang dep ne ban ïoh issue haka Election ka ban wan, peit bha ïoh kan ktah ïa phi baroh kiba don kti ha kane ka kam.
Mynta ngan buh u Dak jingkylli ïa ki PRESSURE GROUP kiba ha man ki por ki pyrshah ïa kane katai ki Development, hato phi hun ïa kane ka jingleh ka MDA Government?? Ki paitbah ka Ri bad ka Jaitbynriew ki kwah tip ïa ka jinglap bad ka nongrim ba phi ieng.
Wat ïaleh kam Kai ne ïaleh Tang dep ïa kane ka kam.
Ieng ha ka nongrim kaba skhem ban ïoh ïaka jingshaniah bad ka jingkyrshan na ki Nong Shnong Shnong ka jylla ba don burom jong ngi.
Phim dei ban long YESMEN.Ka jingkhot jingpyrta ïa phi ki Samla ka Ri katba dang don por??? LEH NOH MYNTA lada phim ïahap jingmut ïa kane ka ACCORD.Shillong, Lber, 31: Ka Hynñiewtrep Achik National Movement (HANM) ha ka sngi Palei ka la byrngem ban pynbeit hi noh ïa la u pud u sam da kaba ïatreilang bad ki bor synshar shnong kiba don ha ki shnong khappud hadien ka jingbym hun ïa ka jingïapynbeit pud hapdeng ka Meghalaya bad Assam.
U Myntri Rangbah ka Jylla Meghalaya u Conrad Sangma bad u Himanta Biswa Sarma ki la ïasoi ïa ka Dulir jingïasngewthuh jingmut ha New Delhi ha ka sngi Balang hakhmat u Myntri ka tnat Kam Pohing u Amit Shah ban pynkut noh ïa ka jingïakajia pud hapdeng ka Meghalaya bad ka Assam kaba la neh mynta la sanphew snem kynthih.
“Ka seng ka ladep sngewthuh ïa ka jingthmu jong ka Sorkar da kaba buhrieh ïa ka kopi jong ka Memorandum of Understanding.
Ka Seng ka kren da kaba shai ba kam hun ïa kane ka Dulir ba la shu soi donbor da u Myntri Rangbah ka Jylla Meghalaya u Conrad Sangma bad u Myntri Rangbah ka Jylla Assam u Himata Biswa Sarma hakhmat u Myntri ka tnat Kam Pohing ka Ri u Amit Shah," ong u Bah Lamphrang Kharbani haba ïakren bad ki lad pathai khubor.
“Katkum ka jingïathuh jong u Myntri Rangbah ka Jylla Assam sha ki lad pathai khubor, kumba 1.79 sq.
kms ka jaka na Khanapara, na Pilangkata ki la leit lut sha ka jylla Assam bad kynthup ruh ïa ka Maikhuli.
Kane ka pyni shai kdar ba ka dei ka jingshahjem bad ka jinglong niangkohnguh jong ka Sorkar Meghalaya hakhmat u Himanta Biswa Sarma bad u Amit Shah," la ong u Bah Kharbani.
“Hato dei ban pynbeit pud tang u Myntri Rangbah ka Jylla Assam marwei, shu shon muhor pat u Myntri Rangbah ka Jylla Meghalaya," la buh jingkylli u Bah Kharbani uba dei ruh Chairman jong ka HANM Land Protection Cell.
“Ka Seng ka kren da kaba shai kdar sha ka jaidbynriew lyngba ka HANM Land Protection Cell, kan pynbeit hi noh ïa u pud u sam da ka jingïatreilang bad ki bor shnong, ki bor hima ha khappud.
Mat ïa jaw snam, mat jia kumba jia ha Langpih ha u snem 2014 ha kaba 4 ngut ki dkhot jong ka jaidbynriew ki la duhei ïa la ka jong ka jingim ha ka jingshah siat," la byrngem une u nongïalam ka Seng.
“Ka seng ka byrngem ïa ki suri kup snieh langbrot bad ïa kiba leh benami ha ki jaka khappud," u la maham.
‘Ka Sorkar kam pat dei satia ban ktah ïa ka (jingïapynbeit pud) ha ka kylla kaba ar (Phase-II) namarba ladep ïohi ïa kaei kaba mih na ka jingïapynbeit pud ha ka kylla kaba nyngkong (Phase-I).
Ko, Sorkar Meghalaya ynnai thok, ynnai shukor ïa u paidbah jong ka jylla Meghalaya.
U Myntri Rangbah jong ngi u la shukor wat ïa ka Iingdorbar Thawaiñ.
Ha ka por ba la pan ïa ka jingthoh kaba bniah halor ka jingïapynbeit pud um shym la ai satia wat ïa ki MLA ne ïa ki dkhot jong ka Iingdorbar Thawaiñ," la kynnoh u Bah Kharbani.
“Ynnai ïakren ïa ki Autonomous District Council, ynnai ïakren ïa ki Hima kiba ka Sorkar ka ladep ïaid lyndet.
Ka Seng ka bitar, ka sngewdom halor kane ka bynta bad ngi kyntu ïa ki nongsynshar jong ngi, la phi ai sngewbha lane phi die lilam, sngewbha ai ïa ka phyllaw lajong, wat ju ai ïa ka khyndew ka shyiap jong ka ri bad ka jaidbynriew," u la ong.
Shillong, Lber 31:U Symbud Myntri Rangbah ka Jylla ba khmih ïa ka Tnad Public Works Department (PWD) Bah Prestone Tynsong, hynne ka sngi palei, ula plie paidbah ïa ki artylli ki jingkieng Two Lane ba la tei thymmai ha Mawlai Wahumkhrah bad ha Umpling haba kyrmen ba kine ki jingkieng kin iarap ban pynduna ïa ka jingdheng kali hapoh ka Nongbah Shillong.
Kine ki artylli ki jingkieng ki dei kiba la tei na ka Central Road & Infrastructure Fund (CRIF) 2018-2019 ha ka jing mang tyngka ba mar T.5 klur.
Ha Mawlai Wahumkhrah, u Symbud Myntri Rangbah ka Jylla ula pynbna ruh ba ka Sorkar Jylla kala dep mang mynta ïa ka song pisa ba kot T.75 klur na ka bynta ka shnong Mawlai, ban shna pynheh ïa ka surok VIP ba pyniasoh sha ka Kad Liengsuiñ ha Umroi.
Kat kum ka jingong jong u, kane ka surok (VIP) kan ïaid na Mawlai By-Pass bad kan mih sha Mawlai Umsaw bad nangne kan mih sha Umrynjah bad sa pyniasoh bad ka Kad Liengsiuñ haduh da poi ka Shillong By-Pass.
“Kane ka project ka long ha ki arbynta-T.50 klur ïa ka surok na Mawlai By-pass sha Umrynjah ka ban bei tyngka da ka DoNER Minister bad T.25 klur na Umrynhah sha Shillong By-Pass ka ban long da ka Double Lane, ka ba la mang na ka CRIF" ong u Bah Prestone.
Haba ïadei bad ka jingkieng Wahumkhrah, u Symbud Myntri Rangbah ula ong “Ka jingtei thymmai ïa kane ka jingkieng ka dei ka thong jong ka Sorkar ban pynduna ïa ka jingdheng kali hapoh ka Nongbah Shillong bad kan pynsuk ïa ka leit ka wan ki nong Mawlai bad nong Jaiaw" ong u Bah Prestone.
U Bah Prestone ula pyntip ba ïa kane ka jingkieng la khangdam ha u snem 2019 ban tei thymmai bad ka jingslem ban pyndep ïa ka jingtei ka dei namar kiba bun ki daw kynthup ka jingwan lynshop ka khlam Covid-19, kaba la ktah jur ïa ka jingïaid shaphrang jong ki kam pynroi bapher bapher hapoh ka Jylla.
Kiba iadonlang ha kane ka jingplie jingkieng ki kynthup ïa u MLA ka Mawlai Bah Process T Sawkmie, MLA ka North Shillong Constituency Bah Edilbert Nongrum, MLA ka Mawryngkneng Bah Pynïaid Sing Syiem, ki Engineer ka PWD bad kiwei kiwei.
Na ka liang u MLA ka Mawlai ula ai khublei ïa ka Sorkar Jylla, ïa u Symbud Myntri Rangbah bad kumjuh ruh ïa ka Tnad PWD kiba la shimkhia haba ïadei bad ka jingtei thymmai ïa ka jingkieng ha Wahumkhrah bad ka jingplie ïa kane ka jingtei ka ban ai shibun ki jingmyntoi ïa ki paid nongshongshnong ka Mawlai.
U MLA ula pyntip ruh ba shen na ka liang ka jong u, un sa wanrah ïa ka skhim ban tap noh ïa ki nala hapoh ka shnong Mawlai Nongpdeng na ka bynta ka bit ka biang jong ki paidbah bad ka shnong.
Hashuwa kane, u Symbud Myntri Rangbah ula leit ban plie ïa ka jingkieng thymmai ha Umpling kaba jrong kumba 24.75 meter ha ka jingiadonlang ki MLA Bah Pynïaid Sing Syiem, Bah Charles Pyngrope, Bah A.L.Hek bad ki Engineer ka Tnad PWD.Shillong, Lber 31: Ka Jylla Meghalaya kala nang hiar nang hiar mynta ha ka jingdon jong ki briew kiba don ïa ka jing pang Covid-19 ne ki active case da ka jingnang bun kiba koit na ka sngi sha ka sngi.
Ki active case kiba don mynta ki sah tang 23 ngut bad ki District ba dang don bun eh ka dei ka East Khasi Hills kaba don 7 ngut.
Kat kum ka jingpyntip ka Tnad ka Koit ka Khiah, ki briew ba dang ïabit thymmai ïa ka jingpang kila don satang iwei mynta ka sngi katba 5 ngut ki nongpang kila ïoh pat ïa ka jingkoit.
Ka jingdon jong kiba ïap ka long 1593 ngut baroh lang.
Haduh 93762 ngut ki briew kila ïabit ïa kane ka jingpang ha kine ki laisnem tam mynta hynrei haduh 92146 kila ïoh pat ïa ka jingkoit.
Shillong, Lber 31:Ka Sorkar Meghalaya Democratic Alliance (MDA) hynne ka sngi palei kala mynjur ïa ka Meghalaya Minor Minerals Reclamation Fund Management Guidelines, 2022 ban pynjyrngam biang ïa ki khlaw ki btap bad ka sawdong sawdong kiba la julor na ka kam tih marpoh khyndew.
Ka Sorkar kala shim ïa kane ka rai ha ka jingïalang jong ka Kynhun Myntri bad pyntip ba ka Sorkar Jylla kala sdang ïa ka reclamation fund na ki minor minerals naduh u snem 2014 ban maramot ïa ka jingpynjulor mei mariang na ka daw ka jingtih marpoh khyndew, kaba la pynshong nongrim kat kum ka hukum ka Ïingkashari High Court.
“Halor kane, ka sorkar kala lum ïa ka pisa hynrei ym shym la don satia ïa ka kyndon (guideline) ban pyntreikam ïa kane ka pisa.
Namar kata, ngi la thaw ïa ka kyndon bad mynjur mynta ka sngi" ula ong.
U Conrad u pyntip ba ka jingpyntreikam ïa kane ka song pisa yn leh da ka Governing Body ka ban khlieh da u Myntri ka Tnad Khlaw bad lyngba ka Executive Committee.
Kat kum ka jingong jong u, ka song pisa hi ka dei eh na ka bynta ban pynjyrngam biang ïa kito ki jaka kiba julor na ka jingtih ïa ki marpoh khyndew ba hap hapoh ki minor minerals bad kumjuh ruh ki major minerals, kaba kynthup ïa ka jingpyndap khyndew ïa ki par, thung dieng, iada ïa ki tyllong um bad kiwei kiwei.
Haba pynpaw ba kam don satia ka song pisa ba thikna na kane ka song pisa, u Myntri Rangbah ula ong “Baroh hi kan shong ha ki jingtyrwa ki ban wan na ki Tnad bapher bapher kiba la ithuh ba kin pyntreikam ïa kane ka song pisa kum ka nuksa, ka Soil Conservation, Water Resources, Mining & Geology, Forest, Pollution Board bad kiwei kiwei".
Shillong, Lber, 31: Ki nongdie dohsniang kiba don hapoh ka shatri jong ka Khasi Jaiñtia Pigs Butcher Association (KJPBA) ha ka jingïalang kaba la long ha ka sngi Palei ka la shim ïa ka rai ban pynkiewdor noh ïa ka dohsniang na ka T.380 shi kilo sha ka dor thymmai kaba T.420 shi kilo.
