San snem mynshwa, ka BJP ka la ïoh 9.63 per cent ki ‘vote’ katba ha u snem 2023, ka la ïoh 9.33 per cent watla ha u snem 2018 ka la ïakhun tang na ki 47 tylli ki konstitwensi.
“Kawei na ki daw ba ka seng ka khlem lah ban leh bha ka long ka jingshah kynnoh ha kiwei pat ki seng saiñpyrthei ba ka BJP ka dei kaba ish bad ba ïaleh pyrshah ïa ki Khristan," la ong u President rangbah ka BJP ha Meghalaya, u Bah Ernest Mawrie.
“Kiba kum kine ki jingkynnoh ki la kiew bha hashwa ka ilekshon lyngba ki rynsan ‘Social Media’, bad ki la ktah jur ïa ka BJP," la ong u Bah Mawrie uba la shah rem na West Shillong konstitwensi.
Na ka liang ka BJP ka la pyrshang kat lah kat ïai ban kyntait ïa kitei ki jingkynnoh da kaba wanrah ïa ki nongïalam kiba pawkhmat naduh u Myntri Rangbahduh, u Narendra Modi, u Myntri Korbar Ri, u Amit Shah bad kiwei, hynrei ka seng ka khlem lah satia ban thaw pyrthei.
“Na ka por sha ka por, ki nongïalam bahalor jong ka seng, ki Myntri Sorkar ki la ïakynduh ïa ki nongïalam niam ban pyrshang ban weng ïa ka jingpynsngewthuh bakla ba ka BJP ka dei ka seng kaba ish bad kaba ïaleh pyrshah Khristan," la bynrap u Bah Mawrie.
Shuh shuh ha kane ka ilekshon kaba dang shu dep, ka BJP ka la pynlong kumba 59 tylli ki jingïalang heh ha kaba la wan ai jingkren da u Modi, Shah bad kiwei ha kylleng ka jylla.
“U Myntri Rangbahduh u la kmen shikatdei ban ïohi ïa ka jingwan jong kiba bun ngut ki briew sha ki jingïalang jong u.
Hynrei ngi khlem lah pat ban pynkylla ïa kine sha ka ‘vote’ bad ki paidbah ki khlem pynjop bun ïa ngi," u la ong.
Nalorkata, u Bah Mawrie u la ong ba ka jingbym don ka jingïadei ka BJP bad ki paidbah ha ki konstitwensi ka la ktah ïa ka seng.
U la ong ba ka daw jong kane ka dei namar ka jingwan ka khlam COVID-19 bad namarkata, kiwei pat ki seng ki la ïoh ban kam ei ïa ki skhim jong ka Sorkar Pdeng.
“Nga la shimti kum u President ha u snem 2020, bad nga la ïoh por tang shi bnai hashwa ban wan ka jingkhang dam.
Kane ka dei ka daw ba ka seng ka khlem lah ban pynïasoh ne pynïadei bad ki paidbah ha ki shnong ki thaw," u la ong.
U President ka BJP u la ong ruh ba ka BJP ka dang ïeng beit ha kajuh ka nongrim ban pyrshah ïa ki kam bamsap bamngem watla ka ïatreilang bad kiwei ki seng ha ka sorkar MDA 2.0.
“Ngi la leit ban ai jingkyrshan ïa ka sorkar namar ngi kwah ïa ka sorkar kaba skhem.
Ngim kwah ban ïohi ba ki paidbah ka jylla kin jynjar," u la ong.
U Bah Hamletson Dohling, u Myntri barim ka Jylla bad uba la shah rem noh ha ka ilekshon MLA kaba dang shu dep, u la shah thung kum u nongaibuit ne u Adviser jong u Myntri Rangbah ka jylla.
U Bah Hamlet u la jop nyngkong eh ïa ka ilekshon MLA ha u snem 2018 na Mylliem Konstitwensi ha kaba u la ïoh ruh ban long syndon kum u Myntri hapoh ka Sorkar.
Pynban ha kane ka ilekshon MLA ba dang shu dep u la shah rem noh ha kaba u la poi syndon ha ka kyrdan kaba lai.
Lah ban pynkynmaw ba u Bah Hamlet u la iehnoh ïa ka People’s Democratic Front (PDF) kaba dei ka seng ba u jop kum u MLA bad rung sha ka NPP shwa jong ka ilekshon.
Kumta da kane ka jingshah thung kum u nongaibuit kan pynhun ïa u, wat hadien ba u la shah kyntait ha ki paidbah.
Kum u nongaibuit jong u Myntri Rangbah, un ïoh ïa ka kyrdan bad baroh ki jingmyntoi hapoh ka Category A+.
Ka kynhun rwai WARRANT ka la wan ban shim bynta ha ka Concert kaba la long ha Bayside Stad ium,Orlando, Florida ha kaba u Joey Allen u nongtem Guitar kane ka kynhun haba iakren bad ki lad pathai khubor ha kaba iadei bad kane ula pynpaw ka jingsngewkmen ban ioh mih pyrthei biang ban pynshong shit ia ki paidbah.
Kum ka kynhun ka Warrant la bun bun snem mynta kam shim la iohlad shuh ban leit rwai kylleng na kiba bun ki daw bad ioh ban mih pyrthei biang pat mynta snem.
Ha kane ka jingwan rwai sha Orlando kane ka kynhun ka la rwai ia ki katto katne ki jingrwai ba paw bha jong ka bad kane ka la pynkynmaw biang ia ki paidbah kiba la wan peitkai ia kane ka concert ia ki por bad ki snem ba kane ka kynhun ka dang pawnam bad paw pyrthei bha.
Kawei na ki kompani pynmih phlim ka Hollywood ka Warner Bros ka la rakhe ia ka jingdap 100 snem jong ka jingiaid lynti jong ka ha kaba kane ka kompani kaba la seng ha u 1923 da ki shipara ka dei kaba la pynmih ia spah tylli ki phlim ba itynnad ha kine ki snem ba la leit.
Ka Warner Bros kum ka kompani pynmih phlim ba la slem jong ka Hollywood ka la iohlad ban pynmih ia ki phlim kum ka Bugs Bunny, Bat man Casablanca bad Har ry Potter bad ha kajuh ka por kane ka kompani ka la iohlad ruh ban pynmih ia ki Silent Films.
Naduh ka spah snem ba 20 ka Warner Bros ka la iohlad ban pynmih ia ki phlim kiba sahnam bad kiba iaid bha jong ka bad kiba la iarap ruh ban kyntiew ia kane ka kompani katba dang iaid ki por wat lada ka la don ka jing iakhun bajur bha ha Holly wood hapdeng ki kompani pynmih phlim ban ioh pynmih ia ki phlim ba itynnad.
Nalor jong ki phlim ka Warner Bros ka la pynmih ruh ia ki Cartoon kynthup ki Looney Tunes,Merrie Melodies,Daffy Duck,  Porky Pig bad kiwei kiwei kiba la khring bha ia ki khynnah rit.
Ka Warner Bros ka la noh synniang bha ha kaba iadei bad ka jingpynmih phlim jong ka bad ia rap ruh ban kyntiew ia ka Hollywood na kawei ka por sha kawei pat.
Wat lada kane ka kompani pynmih phlim ka la mad shibun bha ki jingeh bad ki diengpyngkiang pynban kane kam shim la khanglad ia ka jingiaid lynti jong ka ha Holly wood.
Haduh mynta ki ph lim ba la pyn mih da kane ka kompani ki dang khring ia ki nongpeitkai bad la sakhi ruh ia kane kum ha ka phlim Wonder Woman bad Aquaman kiba la kamai bha ha ka Box Office.
Ki Nongpeit kai bunsien ki ju kynthoh ia kane ka kompani halor ki phlim ba ka pynmih da kaba ong ba kim da long biang than ka khana haduh katta katta bad kane ka la pynlong ruh ia ki bor ba dei peit jong katei ka kompani ban shim khia  ban pdiang ia kane ka jingkynthoh jong kiba bun da kaba pynbiang bad pynjanai ia ki phlim ba ka pynmih ba kin long kiba iaid.
Kum ka kompani ka Warner Bros ka la sei ruh ia ka sap ak phlim jong ki katto katne ki tyngshop bad puron bad iarap ruh ban kyntiew ia ka kam ba ki trei bad kito kiba la iadei kam bad kane ka kompani ki da sngewheh mynsiem shisha halor kane.
U Bah Paul Lyngdoh uba dei u Myntri ka tnat ki Kam Jngohkai Pyrthei, ha ka Sngi Ba-ar u la hiar ban jurip ïa ka thaiñ Khyndai Lad (Police Bazaar) ban khmih ïa ka jingeh bad ruh ban pynlong noh ïa kane ka jaka tang kum ka lynti ïaid kjat ki paidbah, ym ban shah ïaid shuh ïa ki kali.
Ha kane ka jinghiar jurip u Myntri, la wan ruh ban synran lang da ki heh pulit ka East Khasi Hills ha ryngkat ka jingïadon lang u DC bad kiwei ki ophisar.
Ka jingthmu jong kane ka jingjurip ka long ban pyntikna noh ban ym shah shuh ban ïaid ki kali na kane ka surok hapoh ka ïew Khyndai Lad kaba mih shaduh Umsohsun.
Haba kren sha ki lad pathai khubor hadien ba la dep ban jurip, u Bah Paul u la ong, ba kane ka jingwan jurip jong u, ka dei kaba u la leh hadien ba u la dep ban lum ïa ka jingïalang bad ki heh ophisar sorkar na ki tnat sorkar bapher bapher kynthup na ka tnat pulit.
“Ngi kwah ban pyntikna ba kane ka bynta jong ka sor kan long thik tang na ka bynta ki nongïaid kjat namar ka sor baroh kawei kala dap sa tang da ki kali bad kam don shuh ïa ki jaka na ka bynta ki paidbah ba kin ïaid.
Ban pynurlong ïa katei ka jingthmu yn donkam ban ïatreilang da baroh ki tnat sorkar namar ki jingeh kiban mih kin bun hynrei ngin ym peit tang ïa ki jingeh hynrei ngin peit ruh kumno ban jop ïa kitei ki jingeh," la ong u Bah Paul.
U la ong, ka jingangnud jong ka sorkar ka long ban pytnthikna ba ka Jylla kan don ïa ki jaka ba la buh thik tang na ka bynta ki briew ba kin ïoh ban ïaid kjat.
Haba kylli ba kumno yn leh pat ïa kito kiba shong ba sah ha Khyndai Lad, u Bah Paul u la ong, “Ki don bun kiei kiei kiba lah ban leh, hynrei ka mat ka long kumne, ka wan shwa ka jingmyntoi jong ka jylla kata jong u 35 lak ne kan wan shwa ka jingmyntoi jong ki 3 ngut ki briew.
Kumta ngin ïa peit shwa ïa ka jingmyntoi jongno.
Haba peit kyllum, kaei ka jingdonkam bad kiei ba ngi dei ban pynjynsur ïa ki kyndon yn sa pynwandur".
U Chief Executive Member ka Khasi Hills Autonomous District Council (KHADC), u Bah Titosstarwell Chyne, u la ong ba wat lada u rem ha kane ka ilekshon MLA kaba dang shu dep, hynrei u kitbok kitrwiang ba ka jingangnud ki paidbah ka Sohra ban pynkhie im biang ïa ka karkhana pynmih dewbilat ka Mawmluh Cherra Cement Limited (MCCL) bad jingangnud ban kyntiew kyrdan District ïa ka Sohra Civil Sub-Division kin urlong noh hapoh ka jingïalam ka Sorkar MDA-II.Une u MDC ka Sohra u la ong ba ki paidbah ki la angnud ba kane ka karkhana kan urlong bad u kyrmen ba lyngba ka jingshimkhia ka Sorkar MDA-II ha kane ka samoi treikam kaba mynta.
Ka karkhana shna dewbilat MCCL ka la khyllem hadien ba ka Sorkar Jylla kam lah shuh ban bei pisa naduh ki snem kiba la leit namar ka bun tang ka jingpynlut khlem lah treikam.
Ka Sorkar ka la rai ban pynkhie im biang ïa ka MCCL lyngba ka rukom treikam kaba donbynta lang lane joint venture hapdeng ka Sorkar bad kano kano ka kompani kaba ïahap ban donbynta lang ha ka rukom pyntreikam.
U Bah Titos uba la rem tang da 15 vote ha ka ilekshon MLA kaba dang shu dep na Sohra ha u Bah Gavin M Mylliem, u la ong ba ka dei ka rai jong ki paidbah haba ki jied ïa ki nongmihkhmat bad kum uba la ju don bad ki paidbah ka Sohra konstitwensi la 15 snem, un ïai bteng ïa ka jingshakri jong u kumba ju long baroh shi katta.
Halor kiwei pat ki mat ïakren kum ka jingbym biang ki jaka pule bad ki jaka sumar kiba u la ju rah ban kren ha ki rynsan ïalap ilekshon,  une u MDC ka Sohra u la ong ba ïa ka jingbud dien un leh, hynrei ka shong ha u MLA uba la shahjied namar u don ha ka Sorkar.
Ka Voice of the People Party (VPP) ka la rai ban phah da ka jingthoh sha u Myntri Rangbah bad sha u Lamphang (Speaker) ka Ïingdorbar Thawaiñ ka jylla ban khot pynlong ïa ka Dorbar Kyrpang (special session) jong ka Ïingdorbar Thawaiñ ban ïatai halor ka jingpyntreikam ïa ka ‘Roster System’ bad ïa ka rukom bhah kam ha ka jylla halor ka nongrim jong ka rai ka ïingbishar, ka Meghalaya High Court, ba la pynmih ha ka 3 tarik Ïaïong, 2023.
Ïa kane ka rai ban thoh sha u Myntri Rangbah bad Lamphang ka ïingdorbar, ka VPP ka la shim ha ka jingïalang ba la pynlong ha ka Sngi Ba-Ar ban ïakren halor katei ka bynta.
Nalorkata, ka VPP ka la pynbna ba kan leit ban pynlong da ki jingïalang pynsngewthuh paidbah ïa ka jingktah jong ka ‘Roster System’.
Ha u kyrwoh khubor ba la pyllait da u Nongaiktien jong ka VPP, u Dr Batskhem Myrboh, la ong, khnang ban wanrah ïa ka jingsngewthuh paidbah ïa ka jingktah ka ‘Roster System’ khlem da wanrah shwa ïa ka jingpynkylla ha ka rukom bhah kam, ka VPP ka la shim ruh ïa ka rai ban pynlong ïa ki jingïalang paidbah ha ki nongbah jong ki distrik bad ki Sub-Division ha kine ki sngi ban wan.
Ha kine ki jingïalang la rai ruh ban ai ïa ka jingpynshai paidbah shaphang ka jingdonkam ban ïeng rangbah pyrshah ïa ka jingpyrshang ban tyngngiañ jubor ïa kawei ka ktien ha ka Ri India baroh kawei bad ka jingdonkam ban pynrung noh ïa ka ktien Khasi bad Ktien Garo ha ka Khyrnit Ba Phra jong ka Riti Synshar ka Ri India.
Kumta na ka liang jong ka VPP ka la ïa wer ïa ki paidbah ban ïa wan sngap ïa ki jingpynshai ka seng bad ïa ki tarik jong ki jingïalang yn sa pyntip kham hadien, la pynkut ka kyrwoh.
Kane ka jingdawa jong ka VPP ka long hadien ba ka High Court ha ka Lah Sngi U Blei ka la pynpaw ba kam don kano kano ka rai ban pyni naduh lano yn pyntreikam ïa ka ‘Roster System’ ha kaba ïadei bad ka thung kam thung jam katkum ka Reservation Policy jong ka sorkar jylla.
Kane ka jingpyni na ka High Court ka la wan ha ka por ba ka la kyntait ïa kawei ka mukotduma lane ka Public Interest Litigation (PIL) ba la ai da u Greneth M Sangma pyrshah ïa ka sorkar jylla ha kaba ïadei bad ka ‘Roster System’.
Ha kajuh ka por, ka ïingbishar ka la pynpaw ba ka lah ba ieh ha ka Ïingdorbar Thawaiñ lane ka Assembly bad ha ka sorkar ban rai naduh lano yn pyntreikam ïa ka ‘Roster System’ ha kaba ïadei bad ka jingthung kam thung jam katkum ka Reservation Policy ka jylla.
Ka Court ka la pynpaw ba ha u snem 2022, katba ka dang shong bishar halor kawei ka mukotduma, la jia ryngkhat ba ka la lap ba watla la pyntreikam ïa ka Reservation Policy ha Meghalaya naduh u Kyllalyngkot jong u snem 1972, hynrei kam shym la don pat ka Roster.
Namarkata, ka Court ka la shimkhia halor kane ka jingbym don ka Roster System bad la hap ban pynsangeh lut ïa ka jingthung kam thung jam tad haduh ban da lah ban pynkhreh ïa ka Roster System.
Hadien kata, ka sorkar ka la pynkhreh ïa ka Roster, bad kane ka mat ka la kynjah noh.
Hynrei ka court ka la ong ba kam shym la paw ba ka la don kano kano ka rai ba la shim naduh lano yn pyntreikam ïa ka ‘Roster System’.
Ka ïingbishar ka la ong ba kan bha ba lada ïa kiba kum kine ki mat yn ieh ha ka Ïingdorbar Thawaiñ bad ka sorkar bad hadien ba kine ki la shim ïa ka rai, kino kino ki nongshong shnong kiba sngew shah ktah na kata ka rai, ki lah ban wan shakhmat ban buh jingkylli katkum ki kyndon aiñ.
Ïa mynta, ka ïingbishar kam shym la kwah ban ong eiei halor kane ka mat namar kam pat shym la don kano kano ka rai naduh lano yn pyntreikam ïa ka ‘Roster System’ bad nalor ba ka Ïingdorbar Thawaiñ ka dang shu dep ban ïatai bad ïathir halor kane ka mat.
Namarkata, ka High Court ka la kyntait ïa kane ka mukotduma.
Hynrei ka ïingbishar ka la pynpaw ba ka lah ban sa peit halor kane ka mat kham hadien.
U Kichcha Sudeep uba long uwei na ki tyngshop ba paw jong ki phlim Telegu ula shim ia ka rai ban rung noh sha ka kam saiñ pyrthei bad pyniasoh bad ka seng Bharatiya Janata Party (BJP) ha kaba kane ka long ha shwa ka ilekshon ka ban long ha Karnataka.
Ha kawei na ki Press Conference ba une u tyngshop ula wan shim bynta ha ryngkat ka jingiadon lang u Myntri Rangbah ka jylla Karna taka u Basavaraj Bommai u Kichcha ula pynbna ia ka jingpyniasoh jong u bad ka seng BJP.U Kichcha uba la 51 snem u dei uwei na ki tyngshop ba paw bha jong ki phlim Telegu bad uba don ruh bun ki nongkyrshan.
Ki khubor ki iathuh ruh ba imat u Kichcha u lah ban kiar noh syndon na ka kam ak phlim hadien ba ula rung sha ka kam saiñ pyrthei bad lehse kane kan long ha kine ki snem ban wan.
U Kichcha uba la ak ha ka Vikrant Rona kawei na ki Pan Indian Film kaba la kamai bha ha ka Box Office um shim la shah pynbor hangno hangno ruh ban rung sha ka kam saiñ pyrthei ha kaba kane ka dei ka mon sngewbha jong u.
Haba iakren halor ki phlim u Kichcha ha shwa ba un rung sha ka kam saiñ pyrthei ula dep ruh ban soi haduh 3 tylli ki phlim thymmai kiba un ak mynta u snem.
Kan long ka jingduh kaba khraw na ka bynta ka klob ialehkai phutbol ha ka lympung EPL ka Fulham ha ki jingiakhun ki ban dang wan naba uwei na ki nongshut bol ba tbit jong ka u Aleksandar Mitrovic u lah shah pynngat ha ka jingpynshitom da kaba shah pynduh ialehkai haduh phra tylli ki jingialehkai ki ban wan.
Kane ka long hadien ba utei u rangialehkai u lah ktah-kti bad khynniat ia u nongput bisil (Referee) uba lah pyniaid ia ka jingiakhun  quarterfinal jong ka lympung ialehkai FA Cup; wat hadien ba katei ka kynhun ka lah mad ia ka jingshah pynrem noh ha ka kynhun iakhun pyrshah ka Manchester United ha ka jing-iakhun jong ki ha u bnai ba lah dep.
Shuh shuh ha kaba iadei bad katei ka bynta, u tei u rangialehkai bar-ri ka Serbia u lah shah sei beit-beit Shabar jong ka madan ialehkai lyngba ka jingshah sei Red Card ka jong u halor katei ka jingleh ka jong u pyrshah ia u Chris Kavanagh hadien ba u Chris u lah rai da ka  penalty halor ka jingktah da ka kti ia ka bol  da uwei na ki rangialehkai phutbol ka Fulham u Willian.
Kumjuh ruh katei ka klob ka lah mad  ruh ia ka jingeh kaba khraw hapdeng jong ka jingiakhun, ha kaba u nongialam ka kynhun u Marco Silva u lah shah sei da ka Red Card katba ka jingialehkai ka dang iaid bad u ban duh noh ruh ha ka ban iadonlang bad ka kynhun ha ki ar tylli ki jingiakhun kiba hadien.
Haba phai sha ka tei ka jingiakhun, ka kynhun ialehkai u Silva ha kaba nyngkong ka lah ioh ban tam kol shakhmat ia ka Man U da 1-0 ha ka por ba u nongpyniaid ka jing-ialehkai u lah sei ia kitei ki Card hapdeng jong ka jing-ialehkai, hynrei katei ka kynhun watla ka la la ha ka ban tam da shi kol ia ka kynhun pyrshah pynbna ka mad pat ia ka jingshah pynrem noh ka jong ka da 3-1 kol ha kata ka jingleit iakhun jong ka sha Old Trafford.
Nalor ka jingdep ban ioh lypa ia ki lai tylli ki jingshah pynduh ialehkai da u Mitrovic, utei u rangialehkai u lah ngat shuh shuh ha katei kajuh ka shrip sa da lai tylli ki jingialehkai namar katei ka jingktah kti jong u pyrshah ia u nongpyniaid ka jingialehkai bad shuh shuh ruh sa ar tylli ki jingpynshitom  namar ka jingpyndonkam jong u ia ki kyntien ki bym dei, jingkren heh, bad ka jingbyrngem-byrsit pyrshah ia u nongpyniaid.
Kumta na ka liang jong utei u rangialehkai u lah pdiang ruh ia katei ka jingshah pynshitom kaba mynta ha ryngkat ruh bad ka jingshah dain kuna kaba £75,000 ($93,000).
Ka jingshah pynduh ialehkai u Mitrovic ka long ha ka por ba ka kynhun ka shah pynliem noh da 2-1 kol ha ka Bournemouth bad katei ka jingshah pynshitom kan  nang iaisah haduh ba ka kynhun kan iakynduh pyrshah ia ka Southampton ha ka 13 tarik u bnai Jymmang 2023.
Katkum ka khubor ba lah pyllait paidbah da kawei na ki khlur ialehkai Tennis ka ri Spain ka Garbiñe Muguruza ka long ba katei ka nong-ialehkai ka pyntip mynta ban ym shim bynta ha ki ar lympung ialehkai Grand Slam jong une u snem ba mynta ki ban sa long, kita ka French Open bad Wimbledon.
Nangta ka khubor ka iathuh ruh ba katei ka nongialehkai kaba lah khur teng kum  ka lahduh ha ka pyrthei kam shym la ialehkai shuh ha ki lympung ba long na shabar naduh ka 30 tarik u K’lyngkot mynta u snem bad mynta u  snem ka don ia ki 0-4 dor-thong jingjop ha ka.
Ka jingbym shym la kwah  jong ka ban shimbynta ha kitei ki ar lympung ialehkai ki ban wan ka long na ka daw jong ka jingiaid don ka jong mynta ha ka shuti bad ka jingpynlut ruh ia ki por ki sngi jong ka bad la ki jong kiba haiing bad ki paralok ruh kumjuh.
Katei ka nongialehkai ka long ka nongialehkai  kaba lah pawnam bha ha ki snem ba mynshuwa ha kaba ka lah rah ruh ia ka ri baroh kawei sha ka nam bad ka burom hadien ba ka lah khur ia ka nam kum ka lahduh ha ka French Open 2016 da kaba pynliem noh ia ka Serena Williams ha ka jingiakhun phainal bad kumjuh ruh kum ka lahduh Wimbledon ha u snem 2017 hadien ba ka lah khur jingjop ha ka phainal pyrshah ia ka Venus Williams.
Hynrei ha shuwa bad hadien jong kitei ki snem, ka  Muguruza ka lah wan ruh ha ka kyrdan ba-ar  ha ka lympung ialehkai Wimbledon ha u snem 2015  bad kumjuh ruh sa ha ka Australian Open 2020.
Ka Tura District Cricket Association ka la khur ïa ka nam lahduh ha ka lympung ïalehkai U-15 Inter District Cricket Tournament 2023 ba la pynïaid da ka Meghalaya Cricket Association.
Kane ka wan urlong hadien ba ka lah ban pynliem noh ïa ka Shillong Cricket Association-A da 4 wiket ha ka sngi ba ar jong ka jingïakhun final kaba long ha madan Umbuda, Ri-Bhoi District.
Haba shimti ban tied shwa nyngkong hadien ba jop ïa kynting pisa hynnin ka sngi, ki nongtied ka SCA-A ki la shah pynkhyllem lut baroh na ka bynta ban kamai 101 run.
Ka TDCA haba wan shimti ban beh ïa ka thong ka la ïoh 110 run bad shah pynkhyllem 10 wiket.
Hadien kata, ka SCA-A ka la kamai tang 46/3 ha ka inning ba ar.
Hynne ka sngi ka SCA-A ka la kynjoh sha ki 101 run, ha kaba ka la ïeh ha ka Tura da 93 run ba kan khur ïa ka jingjop.
Haba bteng na ki 25 run (not out) ba la tied da u Dipayan Nandi, ki nongtied ka SCA-A ki la khmih lynti ban ïalehkai bha, hynrei ki la shah pynhap wiket.
U Aashih K.Lohar u la noh synñiang da kaba ïoh 18 run, hynrei ka SCA-A ka la kynjoh sha ki 78/9 bad hadien kata sha ki 100 run.
Ki nongkawang bol ka Tura kiba la lah ban pynhap mar ar wiket ki long u Manthan Gupta (4/20), Silgrim B.Marak 2/24 bad u Ben Haden N.Marak (2/48).
Wat la ka Tura ka la wan shimti ïa ka pali ba ar, hynrei u Agatchu Chetai K.Marak u la long u nongtied u ban ïoh bun da kaba kamai 28 run bad ruh la ïarap noh synñiang lem da ki paralok ba ïalehkai kane ka kynhun.
U Sharma u la long u nongkawang bol ba kynsai da kaba ïoh 3/37.
Lyngba ka jinglah ban khur 6 wiket bad ka jingïoh ban khyrwit ïa ki 41 run, u Ben Haden u la ïohpdiang ïa ka nam ‘Player of the Match’, katba u Gupta uba la lah ban khur haduh 33 wiket, u la ïohpdiang ïa ka nam ‘Player of the Tournament’.
Ïa ki khusnam sha kine ki kynhun la sam da u President ka MCA u Naba Bhattacharjee ha ryngkat ka jingïadon lang kiwei pat ki dkhot.
Hadien ba ka lympung Women’s Premier League ka la long kaba jop bad seisoh ia kaba la pynlong nyngkong eh bad plie pyrda mynta u snem, kumta na ka liang u nongpyn-iaid ba ha khlieh duh jong ka lympung Indian Premier League u Arun Dhumal u iathuh ba ma u lem bad ka kynhun kitkam baroh kawei ka don ia ka jingthmu mynta na ka bynta ban wanrah noh sa ia ka rukom pynialehkai ia katei ka lympung ialehkai ki kynthei da ki jingpyniakhun ha-iing bad shabar ruh kumjuh naduh ka aiom ialehkai ba ar.
Pynban ha kaba ia dei bad ka jingdon jong ki kynhun ialehkai kin iaisah hi kumjuh, kata 5 kynhun na ka bynta ki lai snem ki ban dang wan.
Ka aiom ialehkai ba nyng-kong jong ka WPL ka wanrah ia u soh uba bang bad ba thiang  hapdeng ki paidbah bad ki nongialehkai ruh kumjuh, hynrei naba ia ka lympung lah pynlong hapoh ka jingkhim palat jong ka por bad kata hadien ka Women’s T20 World Cup, na ka liang jong ka BCCI ka lah shim ia ka rai na ka bynta ban pynlong ia baroh ki jing-ialehkai ha baroh shi lynter jong ki ar tylli ki madan ialehkai kiba heh tam ha Mumbai.
Ka jingpynkhreh mynta ha ka ban pynlong ia ki jingialehkai ha-iing bad Shabar ruh kumjuh kan long ka jingiakhun kaba tyngeh na ka bynta ki nongpyniaid ka lympung bad kumjuh ruh ka jingiarap kaba khraw ia ki kynhun  ha ka ban nang iai wanrah shuh shuh ia ka jingiadei kaba jan bad ki paidbah bad na ka liang jong ka synjuk ka kwah ruh ban shimnoh ia kata ka sienjam ha ka por kaba kloi-lan kata naduh ka aiom ialehkai ka ban wan.
Ha ka lympung ialehkai ba dang shu dep, ki paidbah ki lah iabun ha ka ban sakhi ia ki jingialehkai ha Brabourne  bad ha D.Y.Patil Stadium bad kaba pynshongshit ia ki nongpeitkai kumjuh ruh ia ki nongialehkai ha ryngkat bad ki hok jong ki kynhun ialehkai ki pynlong ia ka BCCI ban nangjan shuh shuh ha ka ban khur sha ka ?4,700  klur bad ka hok pynbna paidbah lyngba ki lad pathai kaba da ?951 klur.
Kawei na ki daw ia ka jingbym shym la lah haduh mynta ban pynlong ia katei ka lympung ialehkai ban don haduh 6 tylli ki kynhun ialehkai, ka lah ban dei ruh na ka daw jong ka jingiai duna palat ha kaba iadei bad ka jinglong-jingman jong ka sap ialehkai ba ki nong-ialehkai na ki shnong bapher bapher ki don.
Hynrei ka long ruh kaba donkam shibun na ka bynta ban ai sha ki nongialehkai na ki synjuk bapher bapher jong ka ri ia ka lad ka lynti ha ki na ka bynta ka jingiadonbyntalang ka jong ki ha ka WPL.Ka khubor ka iathuh ruh ba kita ki san kynhun ialehkai ki lah ruh ban jied haduh san ngut ki nongialehkai kiba na sha shiliang-duriaw  ha ka kynhun iakhun 1st XI hynrei ka nongialehkai kaba san na ki kynhun bapher bapher ka dei ban long kaba na Associate Nation.
U rangïalehkai kriket ka ri u Shubman Gill u la jam sha ka kyrdan basaw napdeng ki nongtied kat kum ka jingpyllait da ka ICC ïa ka thup ki rangïalehkai ha ka ODI ha ka sngi Balang.
Nalor u Gill, u Virat Kohli bad u Rohit Sharma ruh ki la don lang hapoh ka thup kaba shiphew.
U Kohli u la jam sha ka kyrdan ba hynñiew bad u Rohit u la ïai sah ha ka kyrdan ba phra bad ïa ka kyrdan kaba nyngkong la lamkhmat da u kapten ka Pakistan u Babar Azam.
U Mohammed Siraj u la ïai bteng ban long kum nongkawang bol jong ka ri na ka bynta ban don ha ka thup kaba shiphew ha kaba u la don ha ka kyrdan balai, kata hadien ïa u rangïalehkai na Australia u Josh Hazlewood bad u Trent Boult na New Zealand.
U rangïalehkai ka South Africa u Aiden Markram u la jam haduh 13 kyrdan na ka bynta ban kynjoh sha kaba 41 napdeng ki nongtied bad u la jam haduh 16 kyrdan kata sha kaba 32 napdeng ki nongïalehkai kiba don ha ka thup jong ki all-rounders hadien ba u la lah ban pynurlong ïa ka South Africa ban pynliem ïa ka Netherlands da 2-0 ha ki lai sien ïakhun jong ka series ha Johannesburg.
Uwei pat u rangïalehkai ka New Zealand u Henry Nicholls, uba la jam ar kyrdan kata sha kaba 69 ha ka kyrdan jong ki nongtied bad u paralok ba ïalehkai lang u Will Young, uba la jam 60 kyrdan kata sha kaba 143 hadien ba u la lah ban pynurlong ïa ka kynhun ban jop da 2-0 pyrshah ïa ka Sri Lanka.
U Matt Henry uba la lah ban ïalehkai bha na ka bynta ka New Zealand, u la jam san kyrdan na ka bynta ban bat ïa ka kyrdan ba hynriew ha ka liang ki nongkawang bol, katba u rangïalehkai ka South Africa u Sisanda Magala u la pynbna ïalade ba u la jam 35 kyrdan kata sha kaba 165 hadien ba ula lah ban khur 8 wiket na ki ar sien ïakhun, kynthup ïa ki san wiket ha ka jingïakhun pyrshah ïa ka Netherlands.
Haba phai sha ka kyrdan ki nongïalehkai jong ka T20I, u Suryakumar Yadav u la ïai bat ïa ka kyrdan ba hakhlieh napdeng ki nongtied, katba u Hardik Pandya u la ïai bat ia ka kyrdan ba-ar ha ka thup jong ki nongïalehkai all-rounders.
U rangïalehkai ka Bangladesh u Litton Das u la jam 21 kyrdan, kaba long ka kyrdan kaba heh duh.
U rangïalehkai ka New Zealand u Daryl Mitchell u la jam san kyrdan na kaba 26.
U rangalehkai kriket barim jong ka ri u Sudhir Naik, uba laalehkai lai tylli ki jingalehkai Test ha u snem 1974, u la khlad noh ha Mumbai hospital ha ka Sngi Balang hadien ba ka jingshitom ka la bata u, la pyntikna ka Mumbai Cricket Association.
Une u rangalehkai barim u la kynjoh sha ka rta kaba 78 snem bad u laehnoh shadiena ka khun kynthei ka jong u.
Dangshen, u Naik u la kyllon hapoh ka kamra sum bad u la mynsaw ha ki bynta jong ka khlieh bad hadien kane la pynkita u sha jaka sumar ha Mumbai.
“Ka Mumbai Cricket Association ka pynpaw ïa ka jingsngewsih halor ka khlad noh u Sudhir Naik.
Ka jingnoh synñiang ka jong u ha ka kamalehkai kriket kanai sah shirta ha ka jingalehkai kriket ha Mumbai," la pynpaw ka MCA ha ka sngi Balang.
U Naik u la mihkhmat ha ka kamalehkai kriket na ka bynta ka Mumbai bad dei ha ka por ba long kapten ma u ba katei ka jylla ka la khura ka jingjop ha ka Ranji Trophy ha ka aomalehkai 1970-71.
Ka jinglong nongalam u Naik ka la pynlonga ka Mumbai ban khur jingjop ha ka Ranji Trophy ha katei ka aom khlem ka jingadon lang ki khluralehkai kum u Sunil Gavaskar, Ajit Wadekar, Dilip Sardesai bad u Ashok Mankad.
Ha ka Ranji jong u snem 1972, u Naik u la shah weng noh na ka kynhunalehkai (XI) kum u nongtied ba kynsai.
Ha u snem 1974, u laoh ka lad ban leit sha England bad u laoha ka lad ban mihkhmat ha ka sien kaba nyngkong eh ha ka jingalehkai Test na ka bynta ka ri India ha Birmingham bad u la lah ban tieda ka shiteng spah run kaba 77 ha ka inning kaba ar shwa ban mada ka jingshah rem.
U laoh ruh ka lad banalehkai haduh 85 sien bad u la kamai kumba 4500 run (4376) kynthupa ki jingioh ban khyrwita ki spah run.
U la bat ruha ka kam kum u shongknor jong ka Mumbai Selection Committee bad ha ki snem kiba hadien u long kum u nongsumara ka madanalehkai ha Wankhede Stadium khlem da donkam bainong.
Ka jylla Meghalaya ka dang mad ïa ka jingkyrduh bording kaba shyrkhei ha kaba ka Meghalaya Energy Corporation Limited (MeECL) ka la hap ban pynshong dum ïa ki paidbah da ki kynta man la ka sngi.
Ha kajuh ka por, ka don ruh sa ka jingkyrduh umbam umdih.
Ka long ka jingshisha ba ha kane ka jylla, namar bym don pat da kiwei ki lad ban pynmih bording, donkam ïa ka um slap ban kham lah ban pynheh ïa ka jingpynmih bording, bad ha kajuh ka por, donkam bording ban pyntuid ïa ka umbam umdih sha ki ïing ki sem jong ki nongshong shnong.
Ka ding bad ka um ki don ka jingïadei kaba ïajan haduh katta bad lada duna kawei, baroh ar ki dkoh lang.
Hynrei kane kam dei ka sien nyngkong ne khatduh ba kum ki paidbah ngi mad ïa kiba kum kine ki jingkordit.
Jan man la u snem ka long kumne shi kumne khlem lah shuh ban lait.
Baroh ngi tip ba lada kam don sa ka sorkar jylla ban bah khlieh, ka MeECL ka la dei ban khang khyrdep naduh mynno.
Na ka por sha ka por, ka sorkar ka hap ban bah khlieh lem ïa ka ram ba shim da ka MeECL bad ban siew ïa ka bai shim bording na kiwei pat ki tyllong kiba don ha ka Ri.
Ka MeECL ka long kawei na kita ki tnat kiba bam hati bad kit kulai, bad kaba la da kjit shisha ïa ka spah ka phew jong ka jylla.
Na kawei ka sorkar sha kawei pat, ngi ïohsngew ïa kata ka jingdonkam ban pynthymmai ïa ka MeECL bad ban pynlong ïa ka kum ka tnat kaba lah ban kyrshan dalade ïalade.
Hynrei ki snem bad ki por ki la ïaid, bad ka MeECL ka dang neh kumjuh.
Ram shi ram na ka por sha ka por haduh ba la itriem sa ban sngap.
Kawei ka jingduna jong ka MeECL ka dei halor ka rukom lum ïa ka pisa na ki nongshong shnong halor ka jingpyndonkam bording.
Ki ‘bill’ kim ju poi biang por sha ki nongshong shnong ha nongkyndong watla kiba bun na ki paidbah ki sah ha ki nongkyndong.
Don ki ‘bill’ kiba shu sahkut ha ki dukan sha bad ym ju don ba pynpoi thikna sha ki nongpyndonkam bording.
Ynda la lang kita ki ‘bill’, ka jingsiew ka long da ki phew hajar tyngka, bad kumno ngin khmih lynti ïa ki paidbah ba kin siew shisien siew ïa kata ka pisa kaba sah? Ha kine ki khyndiat snem ba la lah, ngi la ïohi ba ka MeECL ka la sdang ïa kawei ka skhim bakyrpang na ka bynta ki nongthang bording ki bym lah ban siew lut ïa ka pisa.
Kane ka skhim ka la ïaid katto katne por, bad ngim don ka jingtip ba thikna haduh katno ka la treikam.
Lada lah ban pynpoi thikna ïa ki ‘bill’ man la u bnai bad ha man la kawei pa kawei ka thliew ïing bad ha kajuh ka por ban pynsuk ïa ki paidbah ban leit siew ïa ka pisa khlem da donkam ban shong kali jngai, ngi tharai ka MeECL kan jin da la ïoh ïa ka jingkyrkhu bad jingïarap.
Buh ïa ki nongsam ‘bill’ bad ki nongpeit ïa ki ‘meter’ kiba thikna bad ailad ïa ki paidbah ba kin siew ïa ka pisa hapoh shnong hi.
Kan long ka jingïarap na ka bynta ka MeECL bad ïa ki paidbah ha kajuh ka por lada don ka jingleh thikna halor kane ka bynta.
Lada lah ban pynthikna ba ka pisa kan poi la kumno-kumno 90 na ka 100 sha ka MeECL, kan long ka jingïarap.
Hynrei kumba ka long mynta, ka jinglum pisa kaba dei hok jong ka MeECL kam biang bad nalorkata hap lapmiet sa ka shim ram halor ka ram, khlem pep kan pyndkoh lut ïa kane ka tnat ka bakongsan haduh katta-katta.
Ha kaba ïadei bad ka umbam umdih, ka sorkar ka la pyntreikam shaid-shaid ïa ka skhim JJM ha ki shnong ki thaw haduh ba ka tnat Jal Shakti jong ka Sorkar Pdeng dang shen ka la ai pisa shuh sa kumba T.299 klur sha ka Meghalaya.
Ka pisa ka ikop ba ka bun, hynrei ka sorkar ka dei ruh ban pynjanai ïa ka rukom sam um na Mawphlang.
Ki nongshong shnong ka Shillong bad kiba shong ha khap sor ki ud ki nam namar ka jingbym biang ka umbam umdih ha kine ki sngi.
Ka tnat PHE ka la pynbna ha kine ki khyndiat sngi ba ka jingsam um kan shah ktah namar ka jinghap ban leh bha ïa ki sainar ilektrik da kawei pat ka tnat.
Imat kane ka kam ka la dep katkum ka jingbuh por jong ka PHE tangba ki paidbah ki dang ïa mad jingeh.
Ngim lah ban khmih lynti ba ki paidbah kin shu thied um na ki briew shimet man la ka sngi namar ka long kaba rem dor.
Namarkata, ka PHE ka dei ban pynjanai ïa ka jingsam umbam umdih na Mawphlang bad ban pynduna ïa ki jingeh jong ki nongshong shnong.
Ka Good Friday ka dei ka sngi ban kynmaw kyrpang ia ka jingshah iap U Jisu ha ka sngi Thohdieng kaba nyng kong hadien ba la pyllun u bnai uba saw hangtei ha suiñ bneng.
Kumta ka Good Friday ka shait kylla man la u snem, teng teng ka hap hah ka taïew ba khatduh u bnai March bad teng teng ka hap ha ka taïew banyngkong, ba ar ne balai jong u bnai April katkum ka jingpyllun u bnai uba saw.
Shwa ban ai shuti Good Friday, ngi shait kylli ia ki khynnah skul jong nga, balei ba la khot ‘Good Friday.
’ Ki khynnah ki ia jubab, ‘Namar ba iap U Jisu.
’ Te nga kylli biang ia ki, ‘Hato haba iap briew phi ia kmen ?’ Ki ia jubab, ‘Em.
’ Nangta nga kylli biang, “Balei ba ia ka sngi Thohdieng ba iap U Jisu la khot ‘Good Friday,’ balei ym ong, ‘Bad Friday ?’ Ki khynnah kim lah shuh ban jubab.
Kane ka jingkylli ka long kaba eh ban jubab wat ha kiba la san la rangbah khamtam ha ki nongkyndong.
Ka khubor jong ka Good Friday ka don ar bynta, kiba long ka jingsngewsih bad ka jingkmen.
Ka jingsngewsih ka long, dei namar ki pop jong ngi ba la iap U Jisu.
Ka jingkmen pat ka long, da ka jingiap U Jisu la siew dep ia ka ram jong ngi ia kaba ngim lah shuh ban siew da lade.
Bad da ka jingiap U Jisu la pyniasuk pat ia ngi bad U Blei.
Namar kata, ka jingiap U Jisu halor ka diengphna ka long shisha kaba bha ne good ban pynim ia ki briew na ki pop jong ki.
Dei na kata ka daw ba la khot Good Friday ne ka sngi Thohdieng ba bha.
Ngi ju iohsngew na ki nongiathuhkhana ha ki Jingiaseng ba U Jisu U ju leh shibun ki kambah.
U pynpeit ia kiba matlah, U pyniaid ia kiba dkoh, U bsa ia kiba thngan bad kumta ter ter.
Hynrei phi tip ne em ba napdeng kita kiba U Jisu U la leh bha ia ki, don kiba la kylla nongshun da kaba ki la long ki nongdie bad nongpynshitom beiñ ia U.Kane ka kdew sha ka jinglong ka pateng bynriew ha kine ki sngi ba hadien ba ki la ioh pdiang ia ki jing-iarap bad jingleh bha, ha ka jaka ban sngewnguh ki kren beiñ pynban.
Nga kynmaw ba ha kine ki khyndiat snem ba la leit, ki la don bun ki nongkyndong kiba la khuslai ba kim lah shuh ban siew ia ka ram rep ba ki shim na ki bank nongkyndong.
Te ka sorkar India ka la map ei ia ki.
Hynrei nga lyngngoh ba ym don wat uwei ruh napdeng kita kiba la ioh jingmap ei kiba la pynpaw ia ka jingsngewnguh ia ka sorkar.
Ha ka por jong U Jisu, don napdeng kiba matlah kiba la ioh jingkoit da ka jingleh kambah U Jisu kiba la iashim bynta ban pyrta ‘Sahnarphna ia U, Sahnarphna ia U.’ Don kiba dkoh hadien ba ki la ioh jingkoit da ka jingleh kambah U Jisu kiba la mareh ban bynthiew bad kren beiñ ia u Jisu.
Kito kiba la bam kdang napdeng ki 5000 bad kiba la kaweh sla tlai ha Jerusalem ki la ia dawa ban sah narphna ia U Jisu.
Kum kane ka jingjia ia U Jisu ka ju wan jia ha ka jingim jong ngi ha kine ki sngi ba kito kiba ngi leh bha ba ngi la iarap ha ki jingeh ki kylla long pynban ki nongshun  jong ngi.
Ia U Jisu la die da uwei napdeng ki synran jong U uba kyrteng u Judas Iskariot hadien ba u la ioh jingbam kdang na U Jisu.
U Judas Iskariot u la pynshongdor ia U Jisu tang 30 ki sbai rupa kaba long ka dor kaba tad bad kaba pohjait tam.
Don kiba kylli ia nga, balei ba um die kham rem ha ka dor 100 ne 1000 ki sbai rupa ? Hooid, lada U Judas u tyrwa 1000 ki sbai rupa ruh dang lah da kaba suk ban die ia U Jisu ha kita ki rangbah Lyngdoh bad ki Tymmen basan kiba long ki riew thrang snam.
Ka dor ba Judas u la pynshong na ka bynta ka long rynieng jong U Jisu ka long kata kaba ki ong ‘Fixed Price’ ka bym lah ban pyntam ne pynduna.
Ka dor 30 ki sbai rupa ka dei ka dor ba la buh na ka bynta uwei u mraw.
Kata ka mut ba la pyniaryngkat ia u Jisu bad u mraw uba pohjait.
Balei ba kita kiba la pyniap ia U Jisu ki da sdien ha ka diengphna, balei kim pyniap da kaba shu pom da ka waitlam ne lynthem maw ia U ? Namar ba ki kwah ban pynngat ia U Jisu ha kata ka kyrdan jingiap kaba shyrkhei tam bad kaba jah burom tam.
Shisien haba nga leit ïew Nongstoiñ nga la iohi ia uwei u briew uba kit ia ka tin ha khmat bad ki paidbah pat ki iatem ia kata ka tin.
Nga la kylli ia kita ki paidbah, balei ba ki leh kumta ia uta u briew.
Ki iathuh ba u dei u nongbatbor kynthei, kumta ka jingleh jong ki kumta ban tem tin ka long khnang ba un jah burom.
Ia U Jisu la sdien halor ka diengphna bad la pynieng ia kata ka diengphna harud surok khnang ba ki briew kiba iaid ba ieng kin iohi.
Da kaba leh kumta U Jisu Un jah burom.
Kata ka jingleh ka kham shyrkhei ban ia uta uba shah tem tin ha ïew Nongstoiñ.
Namar ia uta u nongbatbor kynthei ki paidbah kim shym la law lyng khuid, katba ia U Jisu pat ki da law lyngkhuid.
Ka jaka ba la sah narphna ia U Jisu ka long kaba ingiew bad kaba shyrkhei tam.
Ia kata ngi sngewthuh na ka kyrteng ‘Golgotha’ ne ‘Maloi khlieh.
’ Namar ka dur jong uta u lum ka long kum ka shynrong khlieh briew kaba itieng ban peit.
Bad ka long ka jaka kaba dap tang da ki shynrong khlieh jong ki briew ba la iap.
Dei ha une u lum ba la sah narphna ia ki 800 ngut ki shipai Rome kiba la ieng ban dawa ia ka hok jong ki na ka sorkar.
Te hadien ba ki met jong ki ki la pyut, ki shynrong khlieh ki hap noh ha khyndew bad ki tyllun khoit – ly – khoit sha trai jong uta u lum.
Ki briew kiba sah  narphna ia U Jisu ki tharai ba U Jisu ruh Un sa mad ia kita ki jingeh bad jingjah burom.
Hynrei kam long kumta, ka jingiap U Jisu ha ka diengphna ka la wanrah pynban ia ka burom kaba khraw katta katta kaba la pynshaiong ngaiñ ia kita kiba pyniap ia U.Don ar tylli ki daw ba  ka jingiap U Jisu halor ka diengphna ka long ka burom  bakhraw (1) Ka pynpaw ia ka burom bad ka maian Blei halor ki hynñiew tylli ki jingkren jong U halor diengphna.
(2) Ki la jia ki jingphylla bad ki kambah kiba ki briew kim shym poi pyrkhat.
Ki hynñiew tylli ki jingkren jong U ki long : (i) Haba ia U Jisu la sdien halor diengphna, ka Mari ka kmie jong U ka la iam.
U Jisu haba U la iohi ia la ka kmie kaba iam u la ong, “Ko ki briew ha khmih ia la u khun.
" (Ioan 19 : 26).
(iii) Ki shipai Rome kim shym bna ei ei ia ka daw, balei ba kita ki paidbah ki wanrah ia U Jisu ban sah narphna.
Kumta kita ki shipai ki la shoh, la sympat bad pynshitom ia U Jisu da ka jingbym tip namar ba ki don hapoh ka hukum.
U Jisu te haba U peit ia kita ki shipai kiba pynshitom ia U da ka jingbymtip, u ong, “Ko kpa to map ia ki naba kim tip ia kaei ba ki leh" (Lk 23 : 34).
(iii) U Jisu Uba long U Khun U Blei, haba U la sngew pisa eh ka mynsiem, U la kynmaw ia Uta Uba la phah ia U ban wan sha ka pyrthei.
Kumta U la ong, “U Blei jong nga, U Blei jong nga, balei Me la iehnoh ia nga" (Mt 27 : 46).
(iv) Ia ki ar ngut ki dakaid la sahnaphna lang bad U Jisu.
Te uwei na kita u la kylla bamut noh, bad ula ong ia U Jisu, “Ko Jisu, to kynmaw ia nga ynda me poi ha ka hima jong me.
" U Jisu U la peit sha u, U la sngewsynei bad U la ong, “Shisha nga ong ha me, ha kane ka sngi men long lem bad nga ha ka paradais" (Lk 23 : 43) (v) Don kiba dang ieit ia U Jisu bad kiba isynei ia U haba U la shah sdien ha ka diengphna, hynrei kim nud ban tur shajan, kumta ki la shu peit na jngai ia U Jisu.
Hooid ki tip ba uno uno u briew shwa ban un iap u donkam ia ka um ban dih, hynrei kim nud ban leit ai um ia U Jisu.
Kumta U Jisu haba U la iohi ia ki U la ong, “Nga sliang" (Ioan 19 : 28).
(vi) U Jisu U la wan sha kane ka pyrthei da ka hukum U Kpa, bad kita kiba pyniap kin ym ioh ia ka mynsiem jong U, kumta U la ong ia la U Kpa Uba ha bneng, “Ko Kpa ha ki kti jong Me nga aiti ia la ka mynsiem" (Lk 23 : 46).
(vii) U Jisu ha shwa ba sa pyndem ia la ka khlieh U la ong ia baroh kiba don hangta ba U la wan sha ka pyrthei ban pyndep ia ka mission jong U bad ban siew dep ia ka ram ki briew.
Kumta U la ong, “La pyndep" (Ioan 19 : 30).
(2) Ka burom ba khraw ka paw ruh lyngba ki jingjia baphylla bad ki kambah kiba long (i) Ia ka diengphna jong kiwei kiwei kiba shah sahnarphna la ju pynbah da ki briew haduh ka jaka sah narphna.
Hynrei U Jisu pat U la bah hi ia la ka diengphna bad U la kyllon bun sien Ba la iarap bah lem dei tang u Simon nong Kyrini, lait na u ym don kiwei pat.
Kane ka long ka jingphylla kaba nyngkong.
(ii) Kiwei kiwei kiba shah sahnarphna ki im bun sngi halor ka diengphna.
Ki shah ruh bun sngi bun miet ia ka jingshit ka sngi, ia ka jingkhriat ka  miet, ia u slap bad ka lyer khlem jaiñ khlem nep, haduh ba ki sim bad ki Tyngab kin da wan ban puh bad khlong ia ki khmat jong ki.
Hynrei U Jisu u la iap kloi eh, ba ki sim bad ki Tyngab kim shym la ioh ban klong ia ki khmat jong U.Kane ka long kaba phylla shisha, kaba la pynlyngngoh ia ki briew.
Ki kambah ba la jia pat ki long (i) La wan ka jingdum bad u jumai uba jur haduh lai kynta, naduh 6 haduh 9 baje, kaba mut 12 haduh 3 baje janmiet.
(ii) Ha kato ka por ia ka temple la ker da ka jingkah Hapoh jong kane ka jingkah la shong da u rangbah Lyngdoh.
Ki paidbah kiba leit ban mane Blei kim lah ban iohi hynrei ki iohsngew tang ia ka sur kren napoh kata ka jingkah.
Hynrei ha ka jingiap U Jisu ia kata ka jingkah la kad ar liang.
(iii) U Jisu U la aiti hi ia la ka mynsiem sha U Kpa.
Lada kam long kumta U la dei ban im bun sngi.
(iv) U Rangbah shispah ne u kapten jong ki 100 ngut ki shipai uba la don kti ban sahnarphna ia U Jisu u la kylla bamut hangta hangta hi bad u la ong, “Shisha une u long u Khun U Blei.
"Paralok baieit, ha shwa ban pynkut ia kane ka khubor nga kwah ban kylli jingkylli ia phi kumne : Hato ka biang ia ngi  ban shu kynmaw ba U Jisu U la iap namar jong ngi ? Lada ngi shu kynmaw khlem da leh ei ei bad ia kiwei, ka jingrakhe Good Friday jong ngi ka long lehnoh ei.
Ka kylla long pynban tang kum ka rongphong.
Kumta la phi sngewdei ne phim sngewdei nga kwah ban pashat jingmut ia phi kumne (i) Haba U Jisu U la bah ia ki pop jong ngi to ngin ym leh pop shuh.
(ii) Haba U Jisu u la map ia ki pop jong ngi to ngi ruh ngin map ia ki pop jong ki para briew.
(iii) Haba U Jisu U la leh shibun na ka bynta jong ngi, to ngin leh ei ei na ka bynta ki para briew, naba ha kata ka sngi bishar U Jisu Un ong, “Shisha nga ong ha phi, ha kaba phi la leh ia ka ha uwei uba rit tam na kine ki para jong nga, phi la leh keiñ ia nga" (Mt 25 : 40).
To U Bei ka jingsuk Un kyrkhu ia phi kiba pule ia kane ka khubor kaba lyngkot.
Amen.
Ka tnat US Geological Survey ha ka Sngi Ba-ar ka la pyntip ba u jumai ba 6.2 Magnitude u la khynñiuh ha ka thaiñ Mihngi jong ka Philippines.
Ha katei ka sngi ki bor pyniaid ka Philippines ki la maham lypa ruh ia ki paidbah ba kin long ba pynkhreh lada kum kitei ki jingjia kin wan biang ha kine ki khyndiat kynta ki ban wan.
La ong ba utei u jumai u la khynñiuh ha ka por kumba 9 baje jong ka step Sngi Ba-ar, bad la ong ba utei u jumai u la khynñiuh kumba 120 kilometre na sha tbian lane kumba 74 mile na Catanduanes Island.
Mask ha ka kyntien Phareng ka mut kaba buhrieh ia la ka khmat da kaba deng da ka BULA.Kumta lada uno uno ne kano kano ka briew, ba la shoh u Khaw – iang, ka da kylla ka dur khmat.
Kum ia kita ki briew ba la shoh u Khaw – iang, ki ong ba u la BULA.U don pat sa uwei u jaid Khaw, kaba kit jingmut ha ka kyntien Phareng – Mesmerise, kaba mut ba la shah pynbiej, haduh bym tip briew shuh ne don shuh ka jingsngewthuh.
Kaba lah ruh ban ong ha ka jingshah pynshoh jadu.
Kumta ka kyntien Khasi jong ka MESMERISE, ka dei SHOH TYNDEP.Ka kyntien SHOH TYNDEP, ka wan na ka kyntien Khaw Tyndep, u khaw uba ki pyndonkam ki nongri thlen.
Une u Khaw Tyndep uba  long byrstem, ha kaba la pynshong ha une u khaw ia ka bor Tyndep, ban pynshoh bieit ia ki briew, haduh ba kim tip briew shuh, bad kumta u men shoh noh u suk ban shu kem beit ia kum kita kiba la shah bret da u Khaw Tyndep.
Hynrei lah ban ialeh pyrshah ia kane, ba mar ia sngewthuh ba la shah bet ha u Khaw Tyndep, mar mar dei bam bad kbum ia ka dew met ha shyntur.
Lada don kiba ju rah khaw ha pla, kata u khaw uba na ïing, kaba ki ong u Khaw Lawai ne u Khaw Sohpetbneng, dei ban bam mar mar, bad kumta hi u Khaw Tyndep u duh noh ia ka bor pynshoh bieit pynshoh jadu ka jong u.
Ha baroh ki kam tamasa ne jinglehsngewbha, ha ka rong ka taw, ki da don ki nongpyniaid khnang ban don ka jingpyniaid beit bad ryntih.
Ia kum kine ki nongpyniaid, ha ki kyntien Phareng ki ong MASTER OF CEREMONIES, bad ha ka kyntien Khasi pat, ngi ong ki DAMDAR.Kumta ki DAMDAR ki bun kam khamtam ha ki por ka shad ka kmen, hapoh shnong hapoh thaw.
Kumta ha kum kine ki por, ki don ruh ki nongtem ksing tem bom, ki nongtem ia ki ksing thap, ka ksing kynthei, ka Shalamen lane ka shaw shaw, bad ruh ki nongput Tangmuri, kaba long ka jingput ba thiang tam, ka Tangmuri ka syiem jong ki jingput ki jingtem Khasi.
Ha ka kyntien Phareng ia kinee ki nongput ki nongtem, ki ong ki MUSICIANS.Ha ka kyntien pat ki ong ki DHULIA lane ki TANGNOH KI TANGBOIT.Kano kano ka kynja nar kaba khring bad kaba bat thrait, ka kyntien Phareng ki ong MAGNET.Ha ka kyntien Khasi kano kano kaba snoh ne bit sbak, bad shitom ban pyllait ki ong BIT NOH.Na ka bynta kino kino ki jingialeh ne ki jing-iakhun, khamtam ha ki jingialehkai, ki nongjop ki ioh, ha ka kyntien Phareng ki ong MEDAL.Ha ka kyntien Khasi ka mut ba ki ioh TAKMA.Kum ka takma ksiar, takma rupa, takma tama.
Khnang ban jop bad ïai ne ha kano kano ka jingialeh, la ju buh ia ki kyntien ban ai mynsiem, ia kata ha ka kyntien Phareng ka dei ka MOTTO, kaba mut KYRMIT ha ka kyntien Khasi.
MEASURE, ha ka kyntien Phareng, ka mut kaba THEW BA WOH, khamtam haba thew da ka tarajur ne pyrla.
Haba thew ia ka lynter ne pyngkiang ju thew da u pita, ne kaba ong ruh thew DIENGDANG, khamtam ia ki jaka ki puta.
MEETING ha ka kyntien Phareng, ka mut ka jingialang, ne jingiasyllok ne ka kynja dorbar sorbar.
Ha ka kyntien Khasi ki ong ka MER, kaba mut ka jingialum ialang kaba donkam, jong uba bun uba lang.
MINORITY ha ka kyntien Phareng, ka mut U RIT PAID, ha ka kyntien Khasi.
Hynrei lah ruh ban ong, U SHI TROH lane U SAN U SHIPHEW.U Bandi Sanjay Kumar, uba long u heh nongïalam jong ka seng BJP ha Telangana, u la shahkem ha ka ïingsah jong u kaba don ha Karimnagar hadien ka shiteng synñia ha ka sngi Balang, kane ka jingshahkem jong u ka la long khyndiat sngi shwa ka jingleit jngoh jong u Myntri Rangbahduh u Narendra Modi ïa ka jylla.
Ïa ka ïingsah jong u MP la leit khynra da ki kynhun wadbniah, bad u la shah ïalam noh sha patok.
Kine ki jinglong jingman ki la jia, haba ki nongsngewlem bad ki dkhot jong ka seng jong u Bandi Sanjay ki la pyrshang ban thom da ka bor pyrshah ïa ki pulit.
Kumba la ïathuh ka tyllong khubor, la ong ba na ka jingkhmih bniah na ki CCTV la ïohi ba u nongïalam jong ka seng BJP u la shah paring ha ki pulit bad pynbor ïa u ba un shong ha ka kali ki pulit.
Ki pulit ha Nalgonda distrik ki la shimti bad ïalam ïa u sha Bommala Ramaram Station.
Ngi dang ap ïa ki jingtip kiba bniah ban sa ïathuh da ki pulit.
Katkum ka jingïathuh jong u Premender Reddy, uba long u General Secretary jong ka seng BJP ha ka jylla, u la ong, “U president jong ka seng BJP ha ka jylla u Bandi Sanjay u la shahkem ha ki pulit ha ka por shiteng synñia jong ka sngi Ba-ar bad ka sngi Balang.
U la shahkem da ka lynti kaba beaiñ na ka jaka sah jong u kaba don ha Karimnagar.
"“Ki la dei la kumno kumno ban shim da ki lynti kiba ïadei bad ka aiñ ha ka step kaba bud na ka bynta ka jingpyntreikam, shano ba u Bandi Sanjay u dei ban leit? Kane kam don ei ei hynrei ka long tang kumno ban pynthut ïa ka prokram jong u Myntri Rangbahduh ka ban long ha Telangana," la pynshisha u Reddy.
“Ka donkam haduh katno eh ban leh ei ei pyrshah ïa  u dkhot jong ka Parliament ha ka por shiteng synñia? Kaei ka kam sniew ne ka mukotduma ba u la shah pynngat? Kim shym la ong ei ei ïa ngi.
U la shu shah ïalam sha Bhongir.
Balei ba u la shah ïalam sha katei ka jaka?" la buh jingkylli shuh shuh u Reddy.
“Ka daw kaba don sha lyndet ha kaba ïadei bad kane ka jingleh jong ki pulit, ka long ba ngi la pynsawa ïa ka sur jong ngi pyrshah ïa ka sorkar u KCR halor ka jinglait tuh ki jingkylli eksam.
Kane baroh ka la long pyrshah ïa ka synshar paidbah" la ong u Reddy.
Ki nongïalam jong ka seng BJP ha Telangana ki la pynbna ban pynlong da ka jingïakhih ha ka jylla hadien ka jingshahkem jong u Bandi Sanjay.
“Ngi la thmu ban pynlong da ka jingïakhih pyrshah ha ka jylla halor ka jingleh pyrshah jong ki pulit ïa u President jong ka seng BJP ha ka jylla,"  la bynrap shuh shuh u Reddy.
U Myntri Rangbah jong ka Rajasthan u Ashok Gehlot ha ka sngi Ba-ar u la shah pynshisha ba u la long Positive na ka jingpang Covid-19.
U nongïalam jong ka seng Congress ha ka jingphah khubor jong u lyngba ka Twitter u la pyntip shaphang ka jinglong ka koit ka khiah jong u ha kaba u la thoh ba u la shah ktah ha u khñiang jingpang Coronavirus bad don ruh ïa ki dak ki shin jong ka jingpang.
U Gehlot u la ong shuh shuh ba un sa ïai bteng ha ka ban trei napoh ka jaka sah jong u bad u la buh ka jingkyntu ïa ki paidbah ba ki dei ban long kiba husiar bad ban bud ryntih ïa ki kyndon ba la buh ha kaba ïadei bad ka Covid-19.
Ha kaba ïadei bad kane, la ïathuh ba kumba la sakhi,  la ong ba ha India ha ka sngi Ba-ar la ïoh jingtip ba ki la don kumba 3038 ngut ki briew kiba la shah ktah ha ka jingpang Covid ha ki 24 kynta ha kaba baroh kiba la shah ktah ha ka jingpang haduh katei ka sngi ki la don 21,179 ngut.
Ha kaba ïadei bad ka jingsdang kiew kiba ïoh ïa ka jingpang COVID ha India, u Myntri ka sorkar kmie uba dei khmih ïa ka tnat ka koit ka khiah u Mansukh Mandaviya u la ong ba u khñiang jingpang Omicron uba don ka jingktah kaba ïasyrïem ïa kane ka jingpang ha kaba la sdang ban saphriang ha ka ri kam shym da pynbun eh ïa ki briew ba kin shah sumar ha ki jaka ai jingsumar bad ki briew kim dei ban khuslai halor kane, hynrei kaba ki dei ban leh ka long ban bud ïa ki kyndon ba la buh.
“Ngi la dei ban long kiba husiar hynrei ym donkam ban khuslai.
Ka Ministry of Health and Family Welfare ka la pynmih ïa ki kyndon kiba thymmai ha kaba ïadei bad ka jingpang Covid-19 haba la don ka jingkiew jong kiba ïoh ïa ka jingpang ha ka taïew ba la lah ha kylleng ka ri.
Katkum ki khubor la iathuh ba ka Finland ha ka Sngi Ba-ar ka la long ka dkhot ba 31 jong ka NATO, ha kaba la ong ba ka Russia ka la sngew bitar haba iadei bad katei ka jingpynrung dkhot thymmai jong ka NATO ha kane ka kynti.
U Secretary General ka NATO, u Jens Stoltenberg ha katei ka sngi u la ong ba ka NATO ha kane ka kynti ka la nang khlaiñ bor bad nang ïar shuh shuh hadien ba ka la ioh ban pdiang ia ka Finland kum ka dkhot ba thymmai jong ka.
Namar kumba la iohi ba ka Russia ka la hiar thma ia ka Ukraine mynta la shi snem lynter bad kumta ruh la ong ba ka long kaba bha shibun ia ka Finland ba kan rung noh ha katei ka thup jong ki ri ka NATO, naka bynta ka jingshngaiñ jongka lada kino kino ki jingjia kin wan hadien habud.
U Myntri ka tnat iada ri jong ka Finland, u la pynpaw ka jingsngew kmen bad ka jingsngew shngaiñ kaba khraw hadien ba ki heh ka NATO ki la pdiang ia ka Finland ba kan long ka dkhot ba pura jong katei ka kynhun.
Katba, ka Russia pat ka la ong ba katei ka jingpynrung dkhot thymmai bad ka jingpyniar jong ka NATO ka long ka jingma kaba khraw ia ka Russia.
Bad ha kajuh ka por ruh la ong ba kane ka lah ban wanrah ia kiwei pat ki jingthmu na ka Russia ha kine ki sngi ban wan.
Katkum ki khubor la ong ba 20 ngut ki khynnah skul jong ka Iran ha ka Sngi Ba-ar ki la kem pang hadien ba ki la ioh ring mynsiem ia ka lyer bih ha katei ka sngi.
Hadien ba la rah ia ki sha jaka sumar la shem ba kitei ki khynnah ki don jingshitom ha ka ban ring mynsiem bad kane ka la jia ha Tabriz, kaba long ka nongbah jong ka East Azerbaijan.
La ong ba ki kynhun jong ka tnat ka koit- ka khiah ki la leit her mar-mar sha katei ka skul tang mar ia ioh ia katei ka khubor halor ka jingkem pang ki khynnah skul jong kawei ka skul ha Tabriz.
Ia mynta, ka jinglong jingman jong kitei ki khynnah skul ka la biang bad ki la lait na ka jingma.
Kumjuh ruh la ong ba ha u Naiwieng jong u snem ba la leit, palat 5,000 ngut ki khynnah skul jong ka Iran ki la kem pang bad don ia ki jingshitom kum ka jing king baiong, dap shadem bad ka jingshitom ban ring mynsiem, nalor jong kiwei de ki jait jingshitom ba kitei ki khynnah skul ki ioh kem pang ha utei u snem 2022.
Namarkata ruh la ong ba katei ka jingïoh kem pang jong ki khynnah ha kumba 230 tylli ki skul jong ka Iran, ka la wanrah ka jingsheptieng ia ki kmie- ki kpa bad ki bahaiing- hasem bad ia ki paidbah nongshong shnong jong ka ri hi baroh kawei namar ka jingbym shngaiñ jong ki khynnah ba kin leit sha ki jaka pule.
Hynrei la ong ba ha kane ka kynti, hadien ba la plie biang ia ki skul hadien ka shuti Nowruz ba 2 taiew, ka long kaei kaei kaba sngewphylla ba kitei ki khynnah pule ki la ioh kem pang ha katei ka sngi.
Kumjuh ruh ha u Lber, ki bor pyniaid ka Iran ki la pynbna ba la kem noh ia kumba 100 ngut kiba don kti ha kaba pyllait ia katei ka lyer bih bad kumta ruh la pynngat kyndon pynkheiñ aiñ pyrshah ia baroh kitei kiba don kti ha katei ka kam.
U Ayatollah Ali Khamenei u la ong ba ki bor pyniaid ka Iran kin ym ailad ia kum kitei ki nongleh kam sniew bad kiba thmu ban pynthud ia ka shongsuk- shongsaiñ hapoh ka ri bad ba yn pynshitom bad pynngat kyndon pynkheiñ aiñ ia kito kiba don kti baroh ha katei ka kam thombor.
Katei ka jingïoh pang ki khynnah skul, ka long hadien 2 bnai ka jingiakhih paidbah jong ki nong Iran halor ka jingkhlad jong ka samla 22 snem, ka Mahsa Amini hadien ba ka la shah kem bad shah rah ha ki pulit ka Iran tang namar ba kam shym la kup ia ka jaiñ kup ‘Hijab’ kumba ki kynthei hapoh ka ri ki ju leh khamtam haba mih sha ki jaka paidbah bad shabar n ka iingsah jong ki.
Arngut ki lehnoh, kiba la shah kynnoh donkti ha ka jingjia jong ka jingkawang bom kawang kti ïa kawei ka dukan die kyiad kaba don ha Baramulla distrik kaba ha ka bynta ba shaphang Shatei jong ka Kashmir ha ka 17 tarik, Jymmang jong u snem ba la lah, ki la lait phet na kti jong ki pulit, la ïathuh u heh pulit hynnin ka sngi.
U heh pulit u la ong ba kine ki arngut kiba dei ki lehnoh jong ka kynhun LeT ïa kiba la tip kyrteng kum u Maroof Nazir bad u Shahid Showkat, kiba la shahkem ha ka 17 tarik, Jymmang jong u snem ba la lah, ki la phet na ka jaka treikam jong ki pulit ka Baramulla hynnin ka step.
U la ong ba hadien ka jingjia, ka kynhun shipai ïada ri ka la pynlong ïa ka jingleit thwet kaba jur ïa ki.
U heh pulit u la ong ba kine ki lehnoh ki la shah set ha ka jaka treikam jong ki pulit ka Baramulla bad ki la lait phet ha ka por ba don ka Sehri (ka jingbam step kaba ju bam ki Muslim hashwa ban mih ka sngi ha ka por ba don ka Ramadan).
“Ka la don ka jingbuh jingmudui ha kaba ïadei bad ka jingjia bad ka jingtrei  shitom ka dang bteng na ka bynta ban ïohkem ïa ki," u la ong.
Ka jingsiang rong ïa ki surok ha kiba bun ki bynta jong ka nongbah Shillong ka la ïaid shaid-shaid shakhmat kum shi bynta ban pynbhabriew ïa ki surok syngkien na ka bynta ban pdiang ïa ka jingïalang kaba heh ka ban sa long ha une u bnai ba mynta.
Haba phai sha ka jingpyntrei ïa ka jingsiang rong ne syrdep ïa ki thliew ki syar ban pynjlih ïa ka surok, la ïohi ba ka la long kaba la pynhun ïa ki nongleit nongwan, namar ha kiba bun ki bynta la lah ban pyndep bad ruh ban pynsuk ïa ka leit ka wan.
Hynrei katkum ka dur-khih (video) kaba la saphriang ha ki rynsan ‘social media’ la lap ba ka la don ka jingleh torti ha kaba ïadei bad ka jingsiang rong ha ka surok ha Mawlai Mawroh, kata ka surok najan ka skul Meghalaya Police Public School.
La ïohi ba ïa kane ka surok kaba dang shu dep siang thymmai mynta dang katto katne por eiei ka la sdang jot, hynrei ym tang katta, ïa kane ka surok lah ruh ban khlong ne pied tang da ka kti.
Katkum kane ka dur-khih ba la saphriang la ïohi ba uwei na ki ’riew paidbah u la ring dur artad ha ka por ba u dang khlong tang da ka kti ïa ka rong kaba la siang khlem da pynmih bor satia.
Haba kumne ka ïaid ka jingtrei, ïano yn kynnoh.
Hato ka dei ka jingpyntrei torti jong u kontraktor ne ka dei ka jingleh sting bad bym shimkhia jong ka tnat PWD (Roads).
Kumta haba ka paw kumne, hato yn shu pynlut phut kai ïa ka pisa paidbah kumto, naba la sngewthuh ba lada ka long ha kato ka dur, imat kiba bun ki bynta ba la dep ban siang rong thymmai, ki lah ban jot noh tang hadien katto katne por.
Uwei na ki nongsaiñ pyrthei ka seng BJP uba na Mariani constituency, u Rupjyoti Kurmi ula ai jingmut ia u Myntri Rangbahduh ka ri ban pynpra bad pynjulor noh ia ka Taj Mahal ha kaba ha ka jaka jong ka yn tei noh da kawei ka temple bad kane ka jingai jingmut u Kurmi ka dei ruh ban pynduh pyndam noh syndon ia kiei kiei kiba iadei bad ka Mughal History.
Nalor ka Taj Mahal u Kurmi ula ai jingmut ruh ban pynpra noh ia u Qutub Minar bad sngew ba ki Mughal kiba la wan ban synshar ia ka India ha u snem 1500 ki don da kawei ka jingthmu ban wan sha kane ka ri bad kane ka dei ban tuh bad lute hynrei ym ban kyntiew ne ban leh ia kaei kaei kaba bha ia kane ka ri.
Nalor kane u Kurmi ula ong ruh ba ki khynnah skul kim dei shuh ban pule halor ki syiem bad ka hima Mughal hynrei ki dei ban tip bad pule shaphang ki Syiem Hindu bakhraw.
U Kurmi ula ai jingiaroh ruh ia ka sorkar kmie kaba la phah ban weng noh ia ka Mughal History na kiba bun ki kot pule bad ong ba ka la leh ia kaei kaei kaba dei na ka bynta ki khynnah pule.
U Kurmi u sngew ba lada pynjulor noh ia ka Taj Mahal bad Qutub Minar dei ban tei da ki Temple kiba itynnad kiba yn ithuh da ka"UNICEF" bad ki ban iohrung ruh ha ka “Guinness World Record" bad ong ba u kloi ban ai ia ka tulop baroh shisnem lada tei ne shna temple ha ki jaka ba don kitei ki jingtei ban pynduhnoh ia kaei kaei kaba la tei naduh ka jingsynshar ki Mughal.
Ki bor sorkar jong ka jylla Manipur ha ka 4 tarik mynta u bnai ki la pyntip ba ki bor pahara ki la ïoh ban kem ïa uwei u dkhot jong ka seng kieng atiar Kangleipak Communist Party (KCP) bad kumjuh ruh uwei u dkhot jong ka People’s Liberation Army (PLA).
Kat kum ka jingïathuh jong ki bor sorkar, ki la pyntip ba kitei ki 2 ngut kiba la shah kem ki dei ki runar kiba ju donkti ha ki kam dawa pisa beaiñ ha ka thaiñ ba shathie jong ka jylla Manipur.
Ki bor sorkar ki la pyntip ba ïa kitei ki 2 ngut ki runar la ïoh ban kem ha ryngkat 4 tylli ki mobile phone hadien ba ki bor pahara ki la leit ban pynlong ïa 2 tylli ki jingkhynra ha ka Lah Sngi U Blei ba la dep.
Kat kum ka jingpyllait kyrwoh jong ka tnat pahara la ïathuh ba hadien ki jingïoh lum jingtip ba tikna, ki bor pulit ka thaiñ Kakching lem bad ki bor shipai ka 37 Assam Rifles ha ka miet jong ka Sngi U Blei ba la dep ki la leit ban pynlong ïa ki jingkhynra bad ïoh ban kem ïa u dkhot jong ka KCP na kawei ka jaka rieh kaba don ha ka thaiñ Sekmaijin Heibong Makhong, Kakching district.
U dkhot ka KCP u ba la shah kem ha katei ka sngi u dei u ba la tip kyrteng kum u Angom Ibochouba Singh (43 snem ka rta).
Na ka jingtohkit ïa utei u runar, ki bor pulit ki la lap ba utei Angom u la leit ban pynïasoh bad ka KCP ha u snem 2009 bad u la pyndep ïa ki jingshah ai jinghikai kilan met na kawei ka ktem jong ka seng kaba don ha ka thaiñ Ukhrul Upper Leishal Hill, Manipur ha u snem 2009.
Ki bor pulit ki la shem ruh ba u Angom u la trei ïa ki kam beaiñ jong ka seng hapoh ka jingkhmih bad jingpynïaid jong u Lamyanba Khuman – chairman ka KCP.Sa ha kawei ka jingleit khynra, na ka liang ki pulit commando jong ka tnat pulit Manipur ki la ïoh ban kem ïa u dkhot jong ka PLA na ka thaiñ Nongpok Lourembam Mayai Leikai, Thoubal district.
U dkhot ka PLA u ba la shah kem ha katei ka sngi (Lah Sngi U Blei) u dei u ba la tip kyrteng kum u Khoirom Ratan Singh (41 snem ka rta).
Na utei u runar, ki bor pulit ki la ïoh ban kurup ïa haduh 4 tylli ki mobile phone.
Na ka jingtohkit pyrshah ïa u, la shem ba u la leit ban pynïasoh bad ka seng PLA ha u snem 2010 bad ïoh ruh ban bat ïa ka kyrdan kum u lance corporal jong ka PLA.U la trei ïa ki kam beaiñ jong ka seng hapoh ka jingkhmih bad jingpynïaid jong u Ronel – commander ka PLA.Kat kum ka jingïathuh jong ki bor pulit, ki la pyntip ba u Khoirom u dei u runar u ju donkti ha ki kam ban dawa bad lum pisa beaiñ na ki nongkhaïi bad ki nongshong shnong jong ka thaiñ Thoubal district, Manipur.
U Bah Adelbert Nongrum uba dei u MLA ka Voice of the People’s Party (VPP) na North Shillong Constituency, u la ong ba kum ka sorkar synroplang ka dei ban don ïa kata ka Common Minimum Programme (CMP) kaba kum ka sorkar synrop ki ju ïamynjur ban pyntreikam bad ka long ka thup jong ki mat treikam ba kongsan jong ki seng kiba don ha ka sorkar.
Kine ki mat ki dei kiba ki seng saiñ pyrthei ki la pynpaw paidbah ha ka por ïalap ilekshon.
Haba kren sha ki katto katne ngut ki lad pathai khubor, u Bah Adelbert u la ong ba kum uwei na ki nongmihkhmat bad kum ka seng kaba khlem don bynta lang bad ka sorkar Meghalaya Democratic Alliance (MDA 2.0) hashwa ban thaw ïa ka sorkar synroplang ka dei ban don ïa ka Common Minimum Programme bad kam dei ban don hadien da la ïaid ka jingthaw ïa ka sorkar ban sdang ïakren, hynrei ka dei ban don naduh ka sngi kaba nyngkong ba la thaw ïa ka sorkar.
U Bah Adelbert u la ong ba ka jingkren jong ka seng United Democratic Party (UDP) halor ka Common Minimum Programme ka long kumba ki dang shu sngewthuh mynta da la dep ban thaw ïa ka sorkar.
“Ka dei naduh ka sngi kaba sdang hi, ka dei ban don kata, hynrei kumba nga ïohi na ka liang ka UDP ka kren shaphang ka Common Minimum Programme, i kumba ki dang shu sngewthuh da la dep ban thaw ïa ka sorkar," la ong u Bah Adelbert.
U la ong ba um da don eiei ban kren halor kane, hynrei un ïeh ïa kata ha ka jingstad ka jong ki paidbah ba kin bishar namar yn nym lah ban ïaleh khun jingïalehkai namar ka politik hi ka dei ban rai ban wanrah ïa ka jingkylla hapoh ka jylla bad ban don ka jingshngaiñ na ka bynta ki trai ri trai muluk.
Kum ban shu pynkynmaw ha ka sorkar kaba rim kata ka sorkar Meghalaya Democratic Alliance (MDA) ruh ka khlem don satia ka Common Minimum Programme bad ha kane ka sorkar kaba mynta ruh ka Meghalaya Democratic Alliance (MDA 2.0) ka khlem don satia naduh ba la thaw ïa ka.
U Myntri ba khmih ïa ka tnat Excise ka Jylla u Bah Kyrmen Shylla ha ka sngi Balang u la ong ba ka tnat Excise kumba ka long mynta, ka dei ka tnat kaba pynmih ka jingïohnong bad ka dei ruh kawei na ki tnat kaba pynmih bun ka khajna na ka bynta ka jylla.
Haba kren sha ki lad pathai khubor u Bah Kyrmen u la ong ruh ba ka khajna kaba pynmih da ka tnat Excise ka dei bad shong beit ha ka jinglah die jong ka kyiad bad kumta ka jinglait tuh jong ka khajna ka dei pat kawei na ki bynta kaba sngewkhia bad ktah bha.
Haba kylli hato ka sorkar ka bud thik beit katkum ki kyndon kiba la buh ha kaba ai ïa ki laisen dukan kyiad, bad lada la bud ruh ïa ka jingjngai haba ailad ïa ki trai ban plie bad pynïaid ïa ka dukan die kyiad, u Myntri u la ong ba ka sorkar ka bud thik ïa baroh ki kyndon kumba la buh da ka Ministry jong ka Sorkar Pdeng bad ruh ba la peit bniah ïa ki kot ki sla shwa ban ai laisen ïano ïano ban plie dukan kyiad.
“Ka shong ha ka jaka bad ka dong ha kaba ki Dorbar Shnong kin ai ïa ka No Objection Certificate (NOC), kumta ngim don jingeh hynrei lada dei ba ym ai pat ïa ka NOC na ka bynta kane ka kam, kumta ïa ka laisen ruh yn nym lah satia ban ai ha kano kano ka liang ruh," u la ong.
Ka jingtwa bad tuid jong ka ïor ha ki bynta jong ki lum Nathu La kaba don ha  Sikkim ha ka sngi Ba-ar ka la shim ïa ka jingim jong ki 7 ngut ki briew, kynthup ïa iwei i khyllung bad kawei ka longkmie, katba kiba bun kiwei pat ki la sahkut hapoh ka jingtwa jong ka ïor.
“Ka jingtwa kaba shyrkhei ka la ktah jur ïa ki nongjngohkai pyrthei hapdeng ka Mile 13 & 17 ha surok Gangtok-Natu La Road.
Ki shipai jong ka kynhun Trishakti Corps ki la ïoh jingïarap na ka kynhun BRO, SDRF bad  ki pulit ka thaiñ na ka bynta ban ai jingïarap bad pyllait im ïa ki lanot.
Ki la don kumba 27 ngut ki briew kiba la shah pyllait im ha kaba na kine 7 ngut ki la khlad noh ha ka jingjia kaba sengewsih.
Ka jingpyntreikam ha ka ban ïarap bad pyllait im ïa ki briew ka dang ïai bteng,"  la ong ka tnat shipai Indian Army ha ka jingpyllait khubor lyngba ka Twitter.
Kumba la antad la ong ba  ki la don kumba 5-6 tylli ki kali kiba la kit ïa ki 20-30 ngut ki nongjngohkai pyrthei kiba la don ha ka lynti ïaid sha Nathu La la suba ba ki la sahkut hapoh ka jingtwa, la ong ka tnat shipai.
Ka jingwad bad jingpyllait im ïa ki briew ka dang ïai bteng ha kaba ki shipai ka kynhun Border Road Organization, ki pulit bad ki shipai ka tnat Indian Army ki la don bynta.
“Ki la don sa kumba 350 ngut kiwei pat kiba la sahkut lynti ïa kiba la shah pyllait hadien ba la dep ban pynkhuid ïa ka jingtwa na ka surok," la ong u Lt Col Mahendra Rawat.
Ka jingtwa ka la ktah jur ïa ka thaiñ haba kiba bun na ki nongjngohkai pyrthei ki la don hajan ki jaka lum ba la tap da ka ïor ha ki bynta jong ka Jawaharlal Nehru Marg kaba la pynïasoh bad ka Gangtok sha ki jaka jngohkai pyrthei jong ka Tsomgo Lake bad ka khappud Nathula.
Kane ka jingjia ka la jia ha ka surok 15-17 Mile jong ka Jawaharlal Nehru Marg ha ka por 12.15 nohphai sngi, ka jaka kaba jngai kumba 25 km na Gangtok.
Kum shi bynta ban pynpaw ka jingsngewsih halor ka jingjia, u Myntri Rangbahduh u Narendra Modi u la pyntikna ban ai bad pynbiang ïa baroh ki jingïarap sha kito kiba la shah ktah jur".
“Ka la long ka jingsngewsih halor ka jingjia ha Sikkim.
Ka jingsngewlem na ka bynta kito kiba la duhnoh ïa ki baïeid-bathoiñ jong ki.
Nga kyrmen ba kito kiba la mynsaw kin sa koit kloi.
Ki jingpyntreikam ha kaba ïadei bad ka jingpyllait im ïa ki briew ka dang ïai bteng bad la ïaleh ban pynbiang bad ai jingïarap sha kito kiba la shah ktah jur," la ong ka jingthoh kaba la wan na u Myntri Rangbahduh lyngba ka Twitter.
U muktiar ba la kham rangbah bad pawkhmat ka jylla, u Bah V.G.K.Kynta ha ka Sngi Balang u la ban jur ba ka Sorkar Jylla ka dei ban wanrah jingkylla ha kawei ka kyndon (‘Clause-D’) jong ka jingpynbna lane ka ‘Office Memorandum’ (OM) kaba kdew shai ba dei ban pyntreikam ïa ka ‘Reservation Roster’ naduh u snem 1972.
Halor ka jingkren kaba ong ba ym shym la pyntreikam ïa ka ‘Reservation Roster’, u Bah Kynta, haba ïakren bad ki lad pathai khubor, u la ong ba katei ka long kaba bakla namar u don ki byrta kiba naduh u snem 2022 kiba pyni ba ka la don ka jingpyntreikam ïa kane ka ‘Roster’ ha ka por ba ki tnat treikam sorkar ki la khot pynrung kam.
Ka jingkren jong u Bah Kynta ka long hadien ba ka Meghalaya High Court ha ka 3 tarik Ïaïong ka la kyntait ïa kawei ka mukotduma halor ka ‘Roster System’.
Ka High Court ka la pynpaw ba kam don kano kano ka rai ban pyni naduh lano yn pyntreikam ïa ka ‘Roster System’ ha kaba ïadei bad ka thung kam thung jam katkum ka ‘Reservation Policy’ jong ka sorkar jylla.
Kane ka jingpyni na ka High Court ka la wan ha ka por ba ka la kyntait ïa kawei ka mukotduma lane ka Public Interest Litigation (PIL) ba la ai da u Greneth M Sangma pyrshah ïa ka sorkar jylla ha kaba ïadei bad ka ‘Roster System’.
Ha kajuh ka por, ka ïingbishar ka la pynpaw ba ka lah ba ieh ha ka Ïingdorbar Thawaiñ lane ka Assembly bad ha ka sorkar ban rai naduh lano yn pyntreikam ïa ka ‘Roster System’ ha kaba ïadei bad ka jingthung kam thung jam katkum ka Reservation Policy ka jylla.
“Kata ka mut ka jingkren jong nga, ka jingkren jong ka HYC, ka wan hajuh ba ka ïingbishar ruh ka ong ba ka dei ban don kata ka tarik pyntreikam ïa ka ‘Reservation Roster’.
Ha nga hi, ka tarik ban pyntreikam ïa kane ka ‘Reservation Roster’ kan dei hi naduh ka 10 tarik u Jymmang, 2022 shakhmat," la ong u Bah Kynta.
Nalorkata, u la ong, “Lehse ha kane ka por nga ong ba ka Sorkar ka ïakynduh jingeh…da ïeng ruh tyngkhuh, da shong ruh jhieh.
Ka lynti mynta ka long sa tang ban ïaid shakhmat ban pyntip sha ka ïingbishar ba ka la don ka ‘Office Memorandum’ halor ka ‘Reservation Roster’.
"Ha kajuh ka por u la ong ba ka kamram jong ka sorkar mynta hi ka long ban pynduh pyndam ïa ka kyndon ‘Clause-D’ ha ka jingpynbna (‘Office Memorandum’) kaba la pynmih ha ka 10 tarik Jymmang, 2022, kaba kdew ba dei ban pyntreikam ïa ka ‘Reservation Roster’ naduh 1972 ha ka por ba wanrah ïa ka bhah thung kam.
Utei u muktiar u la ong ruh ba katei ka kyndon kam long satia kaba pynsngewtynnad ïa baroh.
“Kaei kaba ngi sngew wit ne sngewthut ïa kane ka jingpynbna ha ka ‘Clause-D’ ka long namar ka la kdew ba naduh ba sdang ïa ka bhah thung kam, ngi dei ban pyntreikam ïa ka ‘Reservation Roster’.
Kane ka dei kata kaba ngi khohñioh lut baroh," u la ong.
Ha kajuh ka por, u Bah Kynta u la ban jur ïa ka jingdonkam ban pyntreikam ïa ka ‘Roster System’ lane ka ‘Reservation Roster’ shakhmat bad ym ban phai shaduh 50 snem mynshwa.
Haba pynpaw ka jingsngewkhia halor katei ka bynta, u la ong ba lada pyntreikam naduh 1972, ka lah ban don ka jingduhnong ïa ki kyrtong na ka jaitbynriew Khasi-Jaiñtia nangne shakhmat bad lehse ka jingïoh kam jong ki ka lah ban long hadien bun-bun snem.
“Ngi la ïohi ruh ïa ki jingpynbna kiba mih na ka por sha ka por naduh ba mih kane ka jingpynbna (Office Memorandum) ba ka la don kata ka jingduna ha ka jingïoh kam jong ki Khasi-Jaiñtia…ka la tam beit sha ki Garo," u la ong da kaba bynrap, “Khlem da kynthoh ïa kano-kano ka jaitbynriew, kaba donkam ka long ba ngi hap ïaid nangne shakhmat, ym dei ban ngin leit phai dien 50 snem mynshwa.
"Shuh shuh u la ong ba ka ïingbishar kam shym la peit ïa kaei kaba ka la hukum kham mynshwa, hynrei ka kren shai ba ïa katei ka kam yn ieh beit ha ka sorkar bad ha Ïingdorbar Thawaiñ ban peit naduh kano ka tarik ba kin pyntreikam ïa ka ‘Roster System’.
“Nga ban biang sa shisien ba ïa ka ‘Clause-D’ jong ka OM kaba la dep pynmih ha ka Gazette kaba ong ban buh jingkheiñ naduh 1972, nga sngew ba la donkam ban pynkylla bad ban pynbeit ïa ka," u la ong.
Nalor kane u Bah Kynta u la ong ba ka jingpyntreikam ïa ka ‘Reservation Roster’ kam dei ka kam kaba suk namar donkam da u ’riewstad ha ka kheiñ jingkheiñ ban ïaid shakhmat bad kane ka kam.
Ha kawei ka jingjia kaba la wanrah ïa ka jingkulmar jingmut bad pynlyngngoh ïa kiba bun ki paidbah kiba thmu ban leit sei pisa na ka Meghalaya Rural Bank lane kata ka Bank Nongkyndong kaba ju tip paidbah ha ka thaiñ Umden, ki hap ban siew T.5 kawei ka slip sei pisa lane ka withdrawal slip haba ki thmu sei pisa.
Kane ka jingshim kabu jong ki nongtrei katei ka bank ka la paw pyrthei ha ka sngi Balang hadien ba ïoh jingujor na kiba bun ki paidbah.
Haba ïadei bad kane ka jingjia, katto katne ngut ki samla jong ka thaiñ Umden ki la leit jurip ban lap hi dalade halor katei ka jingkynnoh.
Ha katei ka jingleit jong ki samla, la ong ba bun na ki paidbah kiba thmu sei pisa ki la dep ban thied ïa katei ka slip sei pisa ha ka dor kaba T.5.
Nangta ki la kynnoh ruh ba kane ka dei ka jingshim kabu ki nongtrei katei ka bank, naba ha kiwei ki bank ym ju don satia kiba shim pisa kumne haba leit sei ne leit thep pisa.
Uwei na ki samla rangbah ka thaiñ uba la leit jurip ha katei ka bank, u Sylvanus Mallai haba kren sha u nongthoh khubor, u la pynpaw ïa ka jingsngewkhia jur halor katei ka jingshim kabu jong ki nongtrei ka bank bad ïathuh ruh ba ki nongtrei ka bank ha jaka ba kin ai ïa ki slip sei pisa, ki phah pynban ïa ki paidbah ban leit thied na kawei ka dukan Xerox kaba don marjan da kaba hap ban siew ha ka dor 5 tyngka.
Utei u samla u ong ruh ba ha ka jingshisha ka dei ka kamram jong ka bank ban pynbiang ïa kitei ki slip sei pisa, hynrei kaba lyngngoh ka long kumno la phah pynban ïa ki paidbah ban leit shim ïa ki slip sei pisa na ka dukan Xerox bad hap ban siew da ka dor.
U kynnoh ruh ba kane ka dei tang ka jingshim kabu jong ki nongtrei ka bank naba u Branch Manager u don hapdeng ka jingshim shuti.
Na ka liang utei u samla u la buh ruh ka jingkyntu sha ki bor ba halor jong katei ka bank ba ki dei ban shimkhia halor kane ka bynta bad leh ïa kaba donkam khnang ba kum kine ki jingshim kabu ïa ki paidbah kan nym jia shuh nangne shakhmat.
Wat la ka sor Nongstoiñ ka dei kawei na ki jaka sor kiba la kham paw lane bna nam bha, lehse wat ha ka Jylla hi baroh bad kaba long ruh ka jaka kaba dei ka nongbah jong ka West Khasi Hills District, hynrei haba phai mynta kane ka sor ka dang don bun ki jingduna ha ka liang ki kam pynroi naba wat ki lynti ïaid kjat harud surok kim pat biang satia.
Ka jingbym biang jong ki lynti ïaid kjat ha ki katto katne ki bynta jong ka surok bah ha sor Nongstoiñ ka la wanrah shisha ka jingeh ha ka ïaid ka ïeng bad khamtam lei kaba buh jingma ïa ki khynnah skul, ki khunlung khynnah kiba ïaid lyngba khamtam na ka surok na jingkieng Nonbah sha ka skul Anderson nangta na jingkieng Nonban shaduh ka skul St.Saviour.
Halor kane ka mat lane ka bynta bad ka jingbym don ki lynti ïaid kjat (footpath) ha baroh arliang ka surok ha kitei ki jaka, ym tang ba ka pynthut ïa ka leit ka wan jong ki briew ban kiar na ki kali, hynrei ka buh jingma ïa ki khynnah rit, ki khunlung ba ïaid ha katei ka surok khamtam ïa ki khynnah skul ha ka por mynstep bad janmiet ynda ki la wai skul.
Halor kane ka jingeh bad jingma kaba ap ïa ki khynnah skul, ka seng Hynñiewtrep National Youth Movement (HNYM) West Khasi Hills ha ka jingïalam jong u President ka West Khasi Hills u samla Tailanstar Lyngkhoi ka la ïoh ban leit kynduh syndon ïa u Deputy Commissioner ka West Khasi Hills District u Bah Garod LSN Dykes IAS bad buh syndon da ka jingthoh.
Na ka liang ki nongïalam ka seng ki la ong ba ha ka jingleit ïakynduh ïa u Deputy Commissioner, na ka liang jong u, u la kular hakhmat ba un peit bniah halor katei ka bynta bad ban shimkhia ban pynïoh ïa ki lynti ïaid kjat ha kitei ki jaka ba idonkam bad kaba buh jingma ruh ïa ki nongïaid nongïeng, ki khynnah skul bad ki khunlung khynnah.
U MDC ka Sohra, uba long ruh u CEM ka Khasi Hills Autonomous District Council (KHADC), Bah Titosstarwell Chyne u la ong u dang pynkhreh ïa ka projek ka ban tehlakam ïa ki ñiut ki ñier bad ka jaboh jabaiñ hapoh ka thaiñ.
“Na ka liang jong nga, nga dang pynkhreh ïa ka projek na bynta kumno ban tehlakam ïa kane ka jingeh haba ïadei bad ka ‘Solid Waste Management’," la ong u Bah Chyne haba kren bad ki lad pathai khubor.
U la ong ba u la ïakren ruh bad ka Hima jong u Syiem Sohra haba ïadei bad ka jaka na bynta katei ka kam.
“Lada ka urlong, ngi lah ban leh eiei ïa kane ka jaka kaba dei ban bret ïa ki ñiut ki ñier kaba lum na ki shnong ki thaw," u la ong.
Kum ban shu kdew hangne, ka Sohra ka dei ruh ka thaiñ ha kaba buh bah ki nongwan jngoh kai ki ju sngewtynnad ban wan shang kai pyrthei bad katei ka projek lehse kan ïarap shibun ha ka ban tehlakam ïa ka jingbret pathar ïa ki jaboh jabaiñ.
U Sidharth Malhotra u la shah thung kum u nongrah ktien ka John Players ha kaba une u tyngshop mynta u bnai yn sa pynbna ia ka Spring Summer’23 Collec tion.
Ka John Players ka dei kawei na ki kompani pynmih jaiñ na ka bynta ki shynrang bad kum shi bynta ban kyntiew bad ban pyniaid iew ia ki riam ki beit ba kane ka kompani ka pynmih ka la jied bad thung ia u Sid kum u nongrah ktien jong ka.
Kane ka kompani mynta u snem ka la shim khia ban pynmih ia ki riam ki beit kiba long katkum kane ka por ba mynta bad kumjuh ruh ka ban khring ia ki khynnah samla.
Hadien ka jingmih jong kiba bun ki kompani jaiñ ka John Players ka la shem jingeh bha ban khring ia ki samla shynrang ban thied ia ki riam ki beit jong ka bad dei ruh na kane ka daw ba ka la jied da u Sid uba don ia ka dur ka dar kaba biang bad ka rynieng ryniot ban long u nongpynbna jong ka.
U Nitin Sehgal uba long u Business Head jong ka John Players ha ka jingai jingkren sha ki lad pathai khubor ula iathuh ba mynta kane ka kompani ka la ioh syndon da u nongmih kh mat bad u nongrah ktien uba paka bha u ban iarap ruh ban kyntiew ia kane ka kompani ha kine ki snem ban wan.
U Sid haba iakren halor ka jingshah thung kum u nongrah ktien ka John Player u sngew ba ka don kaei re kaei kaba pyniajan ia u bad katei ka kompani naba ialade u long ruh u briew uba sngewtynnad bha ban riam ban beit sha kino kino ki jaka ba u leit shim bynta.
Ka Nongrwai Dolly Parton bad u Garth Brooks kin sa shimti ban long ki nongpyniaid jong ka Aca demy of Country Music Awards (ACM)  ka ban lo ng ha u Jym mang ha Frisco, Texas ha kaba nalor kane kine ar ngut kin sa shim bynta ruh ban rwai ha kane ka jings am khusnam.
Ia ka 58th Annual ACM Awards la rai ban pynlong ha ka 11 tarik u Jymmang ha Ford Center bad kane kan dei ka sien  ba-ar ia ka Dolly ban shah jied ban long ka nongpyniaid jong kane ka jingsam khusnam.
Ka Dolly haba iakren halor kane ka la pynpaw ka jingkmen kaba ym lah shuh ban batai ban ioh biang sa shisien ia ka lad ban long ka nongpyniaid jong kane ka jingsam khusnam.
Na ka bynta u Garth pat kane ka dei ka sien nyngkong ia u ban shah jied ban pyniaid ia ka ACM bad sngew ba ka long ka burom bakhraw eh ia u.
Ia ka ACM Awards yn pynmih da ka Dick Clark Productions ha ryngkat u Raj Kapoor, Barry Adelman bad Fonda Anita kum ki  Executive Producers bad ia ka kyrteng ki nongwan shim bynta yn sa pynbna shen.
U kyrtong ka National People’s Party (NPP) na Sohïong konstitwensi Bah Samlin Malngiang, u la ong ha kine ki ilekshon ba dang shu dep ki don ki seng saiñ pyrthei kiba la beiñ la khoh ïa ka seng NPP, hynrei mar shu thep ka jingñiew vote mynta pat ki la wan sdien sha ka seng NPP tang ban donlang ha ka sorkar.
Ïa kine ki kyntien u Bah Samlin u la kren ha ka jingïalang pynskhem ïa ki nongkitkam ka NPP Women’s Wing Sohïong Block kaba la long ha ka Sngi Balang ha shlem treikam ka seng ha Sohïong.
Ha kane ka sngi ka Kong P.Nongpluh kaba dei ka President ka NPP Meghalaya State Women’s Wing ka la pynskhem ia ki nongkitkam ha ka jingïadonlang u kyrtong ka NPP na Sohïong, Bah Samlin Malngiang, u MDC ka Sohïong-Nongspung, Bah Sherborlang Mawlong, Bah Bajop Pyngrope, MDC ka Rambrai Jyrngam, Bah Kitbok Nongrem uba dei u President ki samla ka NPP Meghalaya ryngkat palat spah ngut ki longkmie kiba la wan na ki shnong bapher bapher jong katei ka konstitwensi.
U Bah Samlin u la ong biang ba ki paidbah ha Sohïong mynta ki la sngewthuh ba kim kwah shuh ban phah da ki ‘agent’, hynrei kin jied beit da u kyrtong ka NPP kaba dei ka seng kaba bat ïa ka bor synshar ha ka sorkar jylla.
Nangta u la ïathuh naduh ba u jop ïa ka ilekshon MLA na ka seng HSPDP, ki paidbah ki khlem leit pan tin sop ïing ne ki skhim na u Sing, hynrei ki wan pan na u.
Kumjuh ruh lada u jop mynta ha kane ka ilekshon ki paidbah kin nym leit pan jingïarap na ka kot, hynrei kin pan da u hi.
Kumta u la ong ba ka jingjied ïa ka seng NPP namar u donkam ïa ka seng kaba lah ban synshar ïa ka jylla kaba kham bun ki MLA, namar lada u don ha ka seng kaba rit ka shem jingeh ïa u ban wanrah ki kam pynroi hapoh ka konstitwensi.
Shuh shuh u Bah Samlin u la ong ka UDP ka dang jop tang shisien ha Sohïong konstitwensi kata tang ha u snem 1998 naduh ba seng ïa ka, hynrei hadien ba la wan biang ka ilekshon kam ju jop shuh.
U la kyntu ïa ki longkmie ba kin long kiba trei shitom ban pynshai ha man ki shnong khnang ban pynkhlaiñ shuh shuh ïa ka seng NPP nangne shakhmat.
Kum ban shu kdew ka ilekshon ban jied ïa u MLA ba thymmai jong ka Sohïong konstitwensi kan long ha ka 10 tarik Jymmang, 2023 bad ka jingñiew ïa ka vote kan long ha ka 13 tarik Jymmang, 2023.
Ka jingpynlong ïa ka ilekshon ha Sohïong ha u bnai Jymmang mynta u snem ka dei ka jingkhlad noh u Bah HDR Lyngdoh ha ka 20 tarik Rymphang, 2023, kata shi taïew shwa ba ki paidbah kin leit ban thep vote ha ka 27 tarik Rymphang kaba dei ka ilekshon ban jied ïa ki nongthaw aiñ hapoh ka jylla.
Ki pulit ka Anti Narcotic Task Force (ANTF) na Ri Bhoi District, ha ka Sngi Balang ki la ïoh ban kurup ïa u drok ba la suba jur u ‘Heroin’ bad kem ruh ïa uwei u briew ba donkti.
Kane ka jingïoh kurup drok bad kem ïa utei u briew ka la long hadien ba ki pulit ka ANTF ki la ïoh ka jingtip ba tikna halor ka jingdon ki briew kiba thmu ban pynpoi ïa u drok sha ka nongbah Shillong na Guwahati.
Kumta ki pulit ki la pynlong ka jingpynap shrip ban ïoh kem ïa kiba donkti halor kane ka kam beaiñ.
Katkum ka jingtip ba la ïoh na ki pulit, la ïathuh ba dei ha ka por kumba 1 baje eiei mynsngi ba ki pulit ki la ïoh ban bat noh ïa kawei ka kali kamai Sumo kaba don ïa u number ML10-A-2089 na Shangbangla kaba dang hap hapoh ka jingpeit jong ka thanatNongpoh.
Haba pynlong ka jingtalasi ïa kane ka kali, ki pulit ki la ïoh ban kurup ïa kumba 20 tylli ki jingsong sabon kiba la thep bha ïa u drok uba don ïa ka jingkhia kaba 191.02 gram.
Hadien ba la leh ïa ki test ban pynshisha, la lap ba utei u drok ba la ïoh kurup u dei u ‘Heroin’.
Nangta haba ïadei bad kane ka jingjia, ki pulit ki la kem noh ïa uwei u briew ba la tip kyrteng kum u Dipankar Ghosh, 35 snem ka rta, na ka shnong Upper Jail Road, Shillong.
Kumta la pynngat ïa u ha ki kyndon aiñ jong ka Narcotic Drugs and Psychotropic Substances (NDPS) bad ka jingtohkit halor kane ka jingjia ka dang ïaid shakhmat.
U Myntri ka tnat bording ka Sorkar Jylla, u A.T.Mondal, u la ong ba ka jinglong jingman jong ka suiñbneng bad ka jingbym biang ka um ha ki jaka pyllang um ban sam bording namar ka jingduna palat u slap, ka la pynlong ban shim ïa ka sienjam ban pynlip ding ilektrik kaba khah-khah hapoh ka jylla.
Ïa kane, u Mondal u la ïathuh haba kren sha ki lad pathai khubor mynta ka sngi balang, haba buh jingkylli halor ka jingpynlip ding ilektrik ha baroh kawei ka jylla.
U Mondal u la ong ba ka jingduna ka jinghap slap ka la ktah ïa ki projek pynmih bording kiba shaniah ha u slap ban kham heh ka um.
U la ong ruh ba ka jingbym treikam ki projek pynmih bording ha kiwei ki Jylla ki don, kum ka Khandong bad Kupli Hydro Electric Project.
Hynrei kine ruh ki ki duna um ban pynmih ilektrik bad dei na kane ka daw ba ka Jylla ka duh ban pynmih ding ilektrik kham bun.
Haba kylli ïa ki sienjam kiba ka Sorkar Jylla ka shim na ka bynta ban pynduna ïa ka jingkyrduh ding ilektrik, une u Myntri ka tnat bording u la ong ba ka Sorkar Jylla ha ki snem ba mynshwa, ka la dep ïasoi soskular bad ki kompani kiba dei ban tei ïa ki projek pynmih bording, hynrei na kiba bun ki daw, kine ki kompani kim shym la lah ban pynïaid shakhmat ïa ka jingtei ïa ki projek, bad ka kam ka la sahkut noh kumto.
Haba kylli shaphang ka jingsahram ka MeECL sha kiwei ki kompani kiba ka Jylla ka shim ïa ka ding ilektrik, na ka liang u Mondal u la ong ba kane ka kam ka dei kaba ïai bteng, bad kam don jingktah namarba ka sorkar ruh ka don kum ka nongbahkhlieh bad ai jingkyrshan ïa ka MeECL haduh mynta.
Haba kren pat halor ka jingkynnoh pyndonkam bakla ïa ka Saubhagya Scheme, u Mondal u la ong ba ka dei tang ka jingkynnoh bad ka jingtohkit ka la don ha kaba la phah ïa ka kaiphod sha ka tnat pla tyngka na ka bynta ban khmih ïa kane.
U la ong ba ka Jylla ruh ka don la ki jong ki jingeh namar ki don ki projek kiba la maramot thymmai kiba khlem lah ban pynmih bording.
Ka jingkyrduh bording ka Jylla ka long ba ka Jylla nalade tang 16 million unit bad ka bording ba ïoh na kiwei kum na ka Sorkar Pdeng ka long 72 million unit.
U la ong ba mynta ka jingdonkam bording ka la nang kiew sha ka 200 million unit, katba ka jingduna pat ka long 112 million unit.
Une u Myntri u la ong ba ka jingbym treikam ki projek ka la ktah lang ïa ka Meghalaya namar kum ka Kupli stage-I 200 MW kaba ka Jylla ka ïoh bhah kumba 35MW, ka Khandong power station kaba 50 MW ha kaba ka Jylla ka ïohbhah 8.51MW bad ka Kupli stage-II kaba 25 MW kaba ka Jylla ka ïohbhah 3.45 MW.U la ong ruh ba ka Myntdu Leshka hydel power project, ki 2 tylli ki unit jong ka kim treikam bad ka Umïam kaba don 2 unit ruh ka mad jingeh namar ka jingthut kaba hap ban maramot man u snem.
Kumta u la ong ba ki paidbah ki mad jingeh bad ka Sorkar ruh ka mad jingeh kaba hap ban shim ïa ka sienjam ban pynlip bording teng katto katne por.
Namarkata, u la kyntu ïa ki paidbah ban ïashah lang bad ka Sorkar namar kane ka jingeh ka dei ka bym lah lait.
U MM Keeravani, Raveena Tandon bad ka Sudha Murthy ki la shah pynkup burom da ka Padma Awards ha ka President ka ri kaba long ha Rashtrapati Bhawan, New Delhi ha ka sngi Balang.
Ka khubor na Bollywood ka iathuh ba nalor ki khlur ak phlim la pynkup burom lang ruh ha katei ka sngi ia u Nongialam ba la khlad noh jong ka seng Samaj wadi Party u Mulayam Singh Yadav bad ha kajuh ka por ia u Medical Professional Dilip Maha lanabis bad kiwei kiwei.
Ia ka kyrteng jong kiba shah pynkup burom da ka Padma Award 2023 la pynbna ha ka jingrakhe ia ka Republic Day bad mynta u snem la don haduh 106 ngut kiba la jied ban shah pynkup burom da katei ka khusnam bakhraw.
Ha ka 1st Civil Invest iture Ceremony kaba la long ha ka 22 tarik  u Lber ka President ka la ai jingbit ban sam ia 3 tylli ki Padma Vibhushan, 4 tylli ki Padma Bhushan bad 47 tylli ki 47 Padma Shri na ka bynta mynta u snem.
U Nongthaw jong ka jingrwai ‘Naatu Naatu’, u Keeravani ruh ula shah pynkup burom da ka Padma Shri halor ka jingwanrah nam bad burom jong u ia ka ri, kumjuh ruh ka Raveena Tandon bad ka Sudha Murthy kaba dei ruh ka kurim jong u nongseng ka Infosys ka Sudha Murty kaba la leh shibun ki kam babha na ka bynta ka imlang sahlang.
Hadien katto katne bnai ba ka kynhun ialehkai phutbol ka Argentina ka lah ioh ban rah shalade ia ka trophy jingjop na ka lympung ialehkai World Cup 2022 kaba lah long ha Qatar bad kumjuh ruh ha ka jinglah ka jong ka ban khur ia ki jingjop ha ki katto katne ki jingialehkai hadien katei ka lympung, kumta ruh katei ka kynhun kaba bat mynta kum ka lahduh ha ka pyrthei ha ka thup kyrdan ba thymmai jong ka FIFA, ka la lah mynta ha ka ban pynhiar kyrdan noh ia ka kynhun ialehkai ka Brazil na ka bynta ban khur biang shalade ia ka kyrdan ba 1 ha ka pyrthei hadien hynriew snem kynthih ba katei ka kynhun kam shym la lah ban bat shuh ia katei ka kyrdan.
Shuh shuh ruh ka khubor ka iathuh ba ka jingialehkai paralok kaba dangshen ka jong ka, ha kaba ka lah rah ia ka thong jingjop pyrshah ia ka Panama da 2-0 kol bad ia ka Curacao da 7-0 kol, ki lah iarap shibun ia ka tei ka kynhun ialehkai ban kamai ia ki 1840.93 dor-thong da kaba pynhiar noh ia ka Brazil na ka khet ha katei ka thup kyrdan hadien ba ka kynhun ka don ia ki  1834.21 dor-thong bad kaba lah ioh ruh ia katei ka bainong na ka jingshah rem noh ka jong ka na ka jingialehkai paralok bad ka Morocco  da 2-1 kol bad kaba lah shah pynhiar mynta sha ka kyrdan ba 3.
Ym tang ba ka Brazil ba kan shah pynliem noh ha katei ka kynhun na ka kyrdan ba nyngkong ba ka bat baroh shi katta,  hynrei lah shem ruh ba ka kynhun ialehkai na France ka lah jam shakhmat ia ka da kaba shong mynta ha ka kyrdan ba 2 hadien ba katei ka kynhun ka lah iai khur biang sa shisien ia ki jingjop jong ka ha ka jingiaknieh rung sha ka UEFA Euro 2024 pyrshah ia ka Netherlands da 4-0 bad kumjuh ruh sa ia ka Republic of Ireland da 1-0 kol.
Shuh shuh ruh Shabar jong kitei ki lai kynhun ialehkai kiba lah wan sha ki kyrdan ba shakhmat, kam shym la don shuh kano kano ka jingjam shakhmat napdeng ka thup ba 10.
Kumta ha ka tei ka thup ba thymmai mynta, ka Belgium da 1792.53 dor-thong ka shong mynta ha ka kyrdan ba 4 lem bad ka England da 1792.43 dor-thong ha ka kyrdan ba 5  ia kaba lah bud pat nadien da ka Netherlands ha ka kyrdan ba 6, ka  Croatia ha kaba 7, ka Italy ba 8, ka Portugal ba 9 bad ka Spain ha ka kyrdan ba 10 kaba lah pyndep ruh ia katei ka thup kyrdan ba 10 ha katei ka thup ba thymmai mynta.
Ka lah don ruh ka jingiakylliang jaka da ka Senegal ha ka jaka ba 18 bad ka Denmark ha kaba 19 kiba long  tang kitei ki kynhun ialehkai kiba lah wanrah ia ka jingkylla  ha ka thup ba 20.
Ka kynhun kaba lah kham janai  shuh shuh ha kane ka bynta ba mynta jong ka thup ka long ka Central African Republic da kaba kiew haduh shiphew jaka na ka bynta ban shah pynshong ha ka jaka ba 122 da 10 jaka ha ka thup kyrdan ha ka pyrthei.
Uwei na ki nongialehkai pynmareh kulai ka ri u Hriday Chheda u lah shah jied mynta na ka bynta ban mihkhmat ia ka ri  sha ka 19th Asian Games ka ban sa long ha  Hangzhou, China.
Utei u rangialehkai un shimbynta ha ka kyrdan Dressage jong katei ka lympung ka ban  long naduh ka 23 tarik u Nailur haduh ka 8 tarik u Risaw, 2023.
Kumba ka paw ka long ba u Hriday u lah pynseisoh ia ka kam ialehkai jong u ha ka jingiakhun ha ka Intermediate I level Dressage ha India  bad ha UK ruh kumjuh.
Kumta utei u rang-ialehkai ba 24 snem u  long uwei na ki nongniah Kulai uba khynnah tam  ban khur ia ka jingjop bad rah ruh ia ka trophy National Champion ha ka Prix St George Level ha u snem 2015, da kaba jop ruh ia ka Advance Dressage  ha ka Zone 8  ha ka FEI World Dressage Challenge  ha u snem 2014.
Kumba ka paw, ka seng National People’s Party (NPP) ka la leh klet ïa ka jingdawa ‘Garoland’ lane ka jylla lajong na ka bynta ka Rilum Garo wat la u nongseng jong ka NPP, u Purno Agitok Sangma (Bam Kwai Ha Dwar U Blei) u la long u nongrah ktien jong kane ka mat.
Ngi kynmaw kyndiang ba ha ka ilekshon Lok Sabha ha u snem 2014, u Purno u la pynlong kane ka mat kum kawei na ki mat bakongsan tam, bad u la kren ïa kane hajan man ki jingïalang ïalap ilekshon.
Ha uto u snem 2014, ka jingïakhun para marwei hapdeng u Purno na ka NPP bad u kyrtong ka seng Congress ka la long kaba itynnad.
Hynrei ki nongthep ‘vote’ ki la ailad ïa u Purno ban long biang kum u MP jong ki ha Lok Sabha.
Ha man ki jingïalang jong ka NPP, u Purno u la kren shai ba u don ka jingangnud ban pynïoh ïa ka jylla ‘Garoland’.
U khlem kren kyllaiñ namar lehse ki bun ki nongshong shnong ha Rilum Garo ruh kiba kwah lem kumba angnud ma u.
Hadien ka ilekshon, u Purno u la kren ruh ïa kane ka mat ha Lok Sabha da kaba pynpaw ba u kwah ban ïohi ïa ka jingbun ki jylla barit.
U la ju pynkynmaw ïa ka jingdawa jylla lajong ha ki bynta bapher-bapher jong ka Ri ba kynthup ruh ïa ka ‘Garoland’.
Hynrei, kumba ngi ïohi mynta, ka NPP hapoh ka jingïalam jong u Conrad K.Sangma ka la leh klet ïa kane ka mat wat la ka dei kawei na ki mat kaba la pynjop ilekshon ïa u Purno ha u snem 2014.
Ha ka jingshisha, ka jingkhmih lynti jong kiba bun ka long ba ka NPP kan nang pynrhem shuh shuh ïa kane ka jingdawa khamtam ba ka ïalam ma ka ïa ka sorkar jylla.
Hynrei ka khlem kren ne leh eiei halor kane ka jingdawa ‘Garoland’.
Lada ka NPP ka rah ïa kane ka jingdawa sha Delhi, khlem pep ka Sorkar Pdeng ka lah ban shong pyrkhat.
Kumba ka long mynta, ki don ki kynhun bad ki seng na Ri Khasi Jaiñtia kiba kyrshan tyngeh ïa ka jingdawa ‘Garoland’ wat la kim kwah ba wat tang shi inshi ka khyndew jong ka Bri U Hynñiewtrep kan leit sha kata ka jylla bathymmai.
U Conrad bad kiwei na ka NPP ki la dei ban wan shakhmat ban kyrshan lem namar ka dei kaei kaba u nongïalam jong ka seng u la angnud.
Ngi sngewïahap bad ka nongrim ba la shim da u Purno, kata, ba donkam ban pynmih ne thaw shuh ïa ki jylla da kaba phiah ïa ki jylla kiba la don.
Ka Sorkar India ka la dei ban thaw da ka kynhun ban pyrkhat sani halor ki jingdawa jylla bapher bapher kum ha Meghalaya, Assam, Tripura, West Bengal, Maharashtra bad kiwei.
Ka long kaba donkam ban phiah ïa ki jylla katkum ka jingangnud jong ki nongshong shnong.
Haduh mynta mynne, ki don beit ki kynhun kiba pynpaw shakhmat ïa ka jingkwah jylla thymmai ha ki thaiñ bapher-bapher.
Kum ka Ri kaba la ïar, kam don jingeh ban pynmih ïa ki jylla barit.
Ban shu pyneh sah bad kynran dien na ka jingpeit bniah ïa ki jingdawa jylla, ka pyni ba ka Sorkar India kam burom ïa ka jingpynsngew jong ki nongshong shnong.
Haba ïa ka Bihar, Madhya Pradesh, Chhattisgarh bad Andhra Pradesh la lah ban phiah hapdeng ki snem 2000 haduh 2014, bad ïa ka Jammu & Kashmir la pynhiar na ka kyrdan jylla sha ka Union Territory bad la pynkha ïa ka Ladakh la pynkiew kum ka Union Territory ha u snem 2019, kan eh aiu ïa ka Sorkar India ban nang phiah shuh ïa ki jylla?Ngi sngewthuh ba lada ka Sorkar India ka don ïa ka mon, ka lah beit ban pynurlong ïa kino-kino ki jingdawa jong ki jylla.
Shimiet-shimiet la pynkylla dur ïa ka Jammu & Kashmir ryngkat bad ka jingweng noh syndon ïa ka Article 370 na ka Riti Synshar kaba ïadei bad ka jingïoh jaka kyrpang jong ka Jammu & Kashmir.
Kane ka pyni ïa ka jingskhem jong ka sorkar ban shim ïa ka rai kaba eh, hynrei kaba ka sngewdei ba ka long kaba biang tam.
Lada ïa kiba kum kine ki rai kiba kham jwat ka Sorkar India ka la lah ban shim khlem da donkam than ban ïamir jingmut bad ki nongshong shnong, ngi sngewdei ruh ïa ka sorkar u Narendra Modi ba kan leh eiei noh halor ki jingdawa jylla ha ki bynta bapher bapher.
Kam shong hok ban shu pynbor ïa ki paidbah lada kiba bun ki kwah ban ïoh noh da ki jylla lajong.
Kat nang bun ki jylla, katta ka synshar ka khadar kan nang khlaiñ bad kan pynsuk ruh ïa ka sorkar.
Kaba kham kongsan ka long ka jingsuk na ka bynta ki paidbah.
Kumba ki sorkar jylla ki ai ïa ki distrik, sub-division, block bad kumta ter-ter, ki khmih lynti ba ka Sorkar India kan sngap ruh ïa ki jingdawa jylla thymmai.
Ka la dei ka por ïa ka NPP ba kan khyllie biang ïa kane ka mat ba la rah da u Purno bad ban pynpaw hakhmat ka Sorkar India ïa ka jingdonkam ban phiah ïa ki jylla bapher-bapher bad ban pynïoh da ki jylla bathymmai katkum ka jingangnud bad jingkwah jong ki paidbah.
Kumba ka NPP bad ka BJP ki ïatreilang hapoh ka sorkar MDA 2.0 bad ka NPP ka don lang ha ka NEDA bad NDA, lehse ka BJP kan shah shkor hi ïa u Conrad.
Da dei ba ka NPP ka kwah shisha ïa ka ‘Garoland’ ka dei ban leit pynsngew ha kane ka aïom hashwa ka ilekshon MP ka ban long ha u snem ban wan.
Tangba ïa mynta ngin hap ban shu ïa ap bad peit aïu ka NPP kan leh lane kan ym leh halor ka ‘Garoland’.
ORGANIC FARMING, ka dei ka kyntien, kaba ia kren ialap bha ha kaba iadei bad ka rep ka riang, kaba ka pyrthei ka iabeh, kata ban pyndonkam da ka SBOH MARIANG.Hapoh kane ka Ri Hynñiewtrep, ki nongrep nongriang ki pyndonkam da kane ka sboh, ia kaba la ong ruh ka SBOH PYUT na ki sla dieng sla siej, ki ñiut ki ñier kiba la pyut.
Hangne ha jylla Meghalaya, ka tnat sorkar ka rep ka riang bad ruh ki lad hikai bad tih jingtip halor ka rep ka riang, kum ka Indian Council of Agricultural Research (ICAR) kaba don ha Umiam Ri Bhoi, ki pynshlur ia kane ka rukom rep, khnang ban ioh ia ki jingthoh kiba tei ia ka koit ka khiah, ym da ka sboh dawai dukan, kaba long ka daw jong shibun ki jingpang jingjhia, bad kiba pynduh ia ka jingshlur bad jingsei soh jong ka khyndew.
PEAK HOUR  ka dei ka kyntien Phareng kaba mut ka por ba dang khluid bad ieng rasong bha ha ki kam ki jam ka leit ka wan.
Ha ka kyntien Khasi lah ban ong ba ka dei ka POR THNEM, kumba thnem ka ïew ka ïew ka hat.
POLICY ka dei ka kyntien Phareng, kaba kdew ia ka rukom bad pyrkhat treikam, khamtam ha ka synshar ka khadar.
Barabor ju iohsngew ba ka sorkar kam don ka POLICY, ne ka lynti ba la pruid dak ban pyniaid bad pyntrei.
Khnang ban don ka ioh ia kum kata ka policy ba dei ban bud lynti, ha ka kyntien Khasi, lah ban ong ka KPAI SAIN TREIKAM.POLITICS ka dei ka kyntien, khamtam kaba iadei bad ki seng saiñ pyrthei kiba pher bapher, ia kaba ha ka kyntien Khasi, lah ban ong ka SAIN PYRTHEI, ba ka don ka  jingialeh ne pynkhleh jaktung ia ka SAIN PYRTHEI.POET, ki dei kiba thoh ia ki kynja phawar, kiba iahap sur ne tara bad ki kyntien kiba don bad Jylliew jingmut, kum ki nongthoh, kiba don na ki kiba la paw nam bad paw pyrthei, kum u Babu Soso Tham, Rabindranath Tagore bad kiwei kiwei.
Kum kine ki khraw pyrkhat ha ka dur jong kum kine ki jingthoh, ha ki kyntien Khasi, ngi ong ki MYLLUNG.Ia ki jingthoh jong ki, kata ki POEMS, ngi ong ki SUR MYLLUNG.PRESSURE, ha ka kyntien Phareng ka mut kaba da ban ne shon khia, ia kaba ha ka kyntien Khasi ngi ong SHON KHIA.Kumta ki don bun ki kynhun ne ki seng kiba ban SHON KHIA.Khamtam ha ki ryndang kti ki don ki thied, kiba ki khot ki PULSE, ia kiba ki nongsumar pang ki ju twad.
Ha ka kyntien Khasi, ki Pulse ki dei ki KYNDEH THIED.Ha sawdong sawpud ka Mei Mariang, ki don bad mih ki syntiew kiba bun ki rong ki rup.
Kawei na kita ki rong, ka dei kaba ha ka kyntien Phareng ki ong PINK.Ha ka kyntien Khasi ngi ong SAWLIA, ka rong kaba ju iohi khamtam ha ka por mih sngi bad ruh ha ka por sep sngi.
Kane ka kyntien SAWLIA ka wan na ka kyrteng jong kawei ka shnong, kata ka NONGSAWLIA kaba don ha thaiñ Sohra.
Namar ha kane ka shnong ha ka por step phyrngap bad noh ka sngi, ka don kata ka jingshat ba SAWLIA, bad kumta ka shnong ka la ioh ia ka kyrteng Nongsawlia.
Ka PHILOSOPHY ha ka kyntien Phareng ka dei ka thwei jong ka saiñ pyrthei pyrdaiñ halor kano kano ka jingstad ne ka jingngeit.
Ha ka kyntien Khasi, lah ban ong ka KHAN PYRKHAT.U rangialehkai Tennis ka ri Norway u Casper Ruud u la lah ban ialehkai bha naduh kaba sdang jong ka jingiaid lynti ha ka Estoril Open hadien ba u lah ban khur ia ka jingjop ba nyngkong na katei lympung pyrshah ia u rangialehkai na Portugal u Joao Sousa da 4-6, 6-2, 6-2 ha ka jingiaknieh rung sha ka  quarter-finals.
Kumta hadien katei ka jingjop jong u ha ka rynsan iakhun pre-quarterfinal, u Rudd un hap ban iakhun pyrshah sa bad u nongialehkai na Argentina Sebastian Baez; hadien ba utei u rangialehkai uba dang iai bat kum u lahduh ha katei ka lympung u la lah ban pynliem noh ia u Pedro Cachin da 6-4, 7-6(2).
Shuh shuh ka khubor ka iathuh ruh ba u Ruud uba lah pynpaw ialade shakhmat ha ka tei ka lympung ialehkai ha ki snem ba lah leit noh, u lah rung sha ka jingialehkai ba mynta da 5-6 ki rekod aiom jingjop ki jong u hadien ba u lah shah pynliem noh ha ka kylla iakhun kaba lai ha ka Indian Wells  bad Miami Open kiba dang shu dep long mynta u snem.
Kumta ruh utei u rangialehkai u lah pynthikna ba ha katei ka lympung ialehkai ba mynta un ym mad shuh shuh ia ka jingshah pynkut noh ka jingiaid lynti ha ka por kaba kloi ha u Sousa, da kaba pynkiew shuh shuh ia ka rukom ialehkai ka jong u baroh kawei ka jingiakhun kaba lah neh  da ar kynta 15 minit na ka bynta ban pynjanai shuh shuh ia ka jingjop sha ka 4-0 ha ki lympung ialehkai ATP kiba u shimbynta.
U long ruh u rangialehkai uba lah jam sha ka phainal ha ka French Open ha u snem ba lah dep.
Ka long ruh ka sien kaba nyngkong ba u Rudd un rung sha ka quarter-final ha ka jingleit ialehkai jong u Shabar naduh bnai Nailur ha ka por ba u lah jam sha katei ka rynsan ha ka lympung ialehkai ha Seoul.
U Baez u don ia ka jingkhmih lynti na ka bynta ban khur ia ka trophy jingjop kaba nyngkong ha ka jingleit ialehkai ka jong u.
kumta hadien ka jingpynliem noh ia u Radu Albot ha ka kylla iakhun kaba nyngkong, u la lah ruh ban pynkhein noh ia ki dor-thong sam bol jong u Cachin haduh san sien na ka bynta ban nang iai jam shakhmat hadien ka ar kynta 11 minit ialehkai.
Ha kawei pat ka jingialehkai, u Marco Cecchinato u lah pynliem noh ia u Fabio Fognini da 4-6, 6-3, 6-3.
Kumta hadien katei ka jingjop bad ka jingrung sha ka jingiakhun quarterfinal ha ka sien ba nyngkong jong ka aiom ialehkai ba mynta, u Cecchinato un hap ban pynkhreh ruh na ka bynta ban iakhun sa bad u Alejandro Davidovich Fokina.
U Khasi  u don ka bor pyrkhat bad ka jingngeit ba u wan sha kane ka pyrthei ban KAMAI IA KA  HOK kiwei kiwei ki niam ruh ki ngeit ia kane ka bynta.
U Khasi u pynshong nongrim ialade bad U Blei – halor KA HOK, KA IAID HOK, KA LEH HOK BAD KA KAMAI HOK ha kiei kiei baroh.
U iaid tang kawei ka lynti kata, ban KAMAI IA KA HOK bad um nang ban leh arsap halor kane ka bynta.
Teng teng ngi iohi ha kane ka juk mynta,ba don kiba leh tynneng, kum ki riewhok riew shida ban pynpaw sha ka pyrthei kum ki riewblei ba shisha, hynrei ki don pat ka buit ban shet shukor ia ki riew lui lui, kine ki dei kita KI SURI KUP SNIEH LANGBROT.Kine ki jait jingthaw kim salia ban shet shukor ia U Trai Nongbuh Nongthaw U ba la wanrah ia ki sha kane ka pyrthei ban KAMAI IA KA HOK.Don lei lei kiba kum kine ki riew rangbah kiba khmih lynti ba ki paidbah kin iaroh ia ki haba ki kren shaphang kane ka bynta (subject) KAMAI IA KA HOK.Kiba kren pyrshah ia kine ki nongkren ki ong, U INGKHONG SHYLLANG MAT.Kaba pyng-lyngngoh shuh shuh ia kiba bun ba lang ba ki iaroh ia kitei ki nongkren kiba kren ia katei ka bynta (subject) KAMAI IAKA HOK.Ki da ong kume, PHI IOHI u bapli u wan sha kane ka pyrthei ban KAMAI IA KA HOK, bad U Trai Nongbuh Nongthaw u la kyrkhu haduh ba u la kit spah da ki klur tyngka, i kumba un kdor sa u budlum, u da ioh ban tei ka ïing paki dulan, wat la ka jingioh jong u ka ia pher bak – ly – bak naka kam ba u trei.
Naei keiñ u ioh katne katne la kylli uwei u rangli bapli, imat u mane Blei iaka spah (tyngka) mo ade ? Haba u briew u la mane Blei iaka tyngka, um don shuh, kata ka jingiatip lem bad u thom naphang tang ban ioh ia katei ka jingthmu.
Kine ki riew arsap ki nangbha ban pyni sha ka pyrthei iaka jinglong babha bad riew khuid jong ki – ki long kiba pnah ktien haduh katta katta, wat ha ka niam ruh ki don kum ki ne ki jait  jingthaw.
U B.B.Lyngdoh (bam kwai ha dwar U Blei) uba la long Chief Minister ka Meghalaya u kren ia kine kiei kiei ha ka jingthoh shaphang ka jingim jong u ha ka saiñ pyrthei bad kiwei kiwei.
“My experience in public life and others reflection’ u ong kumne, ‘A man who steals and a man who received stolen goods are equal sinners and are liable for the same punishment under the Indian Penal Code, Certain Church leaders are joyfully receiving money stolen from the Government, Co – operative Societies, from Bank, Clubs etc they are corrupting the people.
’ Ha ka ktien Khasi ka mut kumne, don ki rangbah niam kiba kmen haba ki ioh ia ka tyngka tuh na ka sorkar, Co – operative Societies, Banks, Clubs bad kiwei kiwei, ki hap hi ha kajuh ka jingpynshitom kum ki nongtuh hi, katkum ka aiñ.
Kine ki pynjngut ia ka jinglong briew man briew bad ka hikai ruh ia ki jingbam sap(KAMAI BYM HOK) U Bah Bring ha katei ka juh ka kot u ong kumne,(‘Beware of moral religious pride,’ the most discussting in a man, ‘is the holier than thou altitude, Moral and religious pride may be the worst, it tries to build hypocracy which is unforgivable sin !) Ha ka ktien Khasi ka mut kumne, sumar bha ia lade na kine kiba sngew sarong ia ka jinglong bha bad ka jingkit niam jong ki.
Kaba pynsohsat ia ka bor pyrkhat jong u briew ka long ba don kum kine kiba sngewhok ba tang manga ban ia kiwei kiwei.
Ka jingsngew sarong hok ban ia kiwei kiwei, ka long kaba sniew palat bad kane ka wanrah iaka jinglong arsap ha u briew bad ka long ka pop ka bym lah ban map dalei lei ruh.
U Babu Soso Tham u la kren shaphang kane ha ka Duitara Ksiar shaphang KI DAW JONG KA JINGLEIT JING-IASENG kaba phylla ka long ba balei u ne u Myllung u kynriah balang shawei pat ? ka shong eh ha ki riewstad ka juk mynta kiba pule ha ki University ban wad ia ka tynrai jong kine kiei kiei.
Haka kitab u Mathaios Lynnong 7 Dkhot 21 ‘……………… shibun kin ia ong hanga ha kata ka sngi, AH TRAI AH TRAI, ngim shym la ialap ha ka kyrteng jongme ? ngim shym la beh ia ki ksuid ha ka kyrteng jong me ? ngi ngim shym la leh ruh ki kam bha ha ka kyrteng jong me ? ynda kumta nga ruh ngan ong pyrshah ia ki, ngam ju la ithuh ia phi : Khie leit noh na nga, phi kiba ju trei bymman.
Haba pyni ia ka film Mother Theresa ba khuid ha Soso Tham Auditorium nga iohi shwa ia ka film u Purno Sangma (Late) ba u kren ha ka Parliament.
Ha kane ka jingkren jong u u tei u M.P.u la ong kumne haba uwei na ki para M.P.u la kylli ia ka Mother Theresa ba khuid, ba kumno nga lah ban long u briew ba janai haka jingim jongnga.
Ka Mother Theressa bakhuid ka la ong kumne, lada phi long u Hindu, phi dei ban long u Hindu babha bad lada phi long u Muslim phi dei ban long u Muslim babha bad lada phi long Khristan phi dei ban long u Khristan babha etc.Na kane lah ban ring dur ka pleng mana la ka niam ki don ki babha bad kiba bud hok ia ka jinghikai ka niam haka jinglong jong ki.
Don ar jait ki Khristan,  ki Khristan kiba pynpaw sha ka pyrthei ia ka jinglong Khristan bad ki Khristan ki bym pynpaw bad ki shu leh ia ki kam katkum ka jinghikai U Trai.
U Khasi um sngewtynnad ia ka bam ei ne iohei bad ka map ei.
U Khasi u don ka jingngeit haba wan hap ka shitom ka lanot ha ka ïing ka sem, u da wad ia ka daw balei ka leit long kumne la ka dei na ka daw ïing ne na kano kano ka daw.
Haba u lap ia ka daw u dwai u phirat ba U Blei Trai Kynrad u Nongbuh Nongthaw ba un pyllait ia U bad ia ka ïing ka sem baroh kawei bad ki longdien jong u ruh.
Haba kut lad u Khasi u ong, katba mon ma ki ki Blei.
U ngeit ruh ba um ju bsa ia ki khun ki kti da ka KAMAI BYM HOK kata kaei kaei kaba u ioh naka ba bam sap, bym klop bad kaba ioh da ka khñiot beiñ (exploit) ia ki briew kiba tlot bad ba rangli.
Ka jingbsa ia ki khun ki kti da ka KAMAI B YM HOK ka long kaba sang, tieng ioh ka wan hap ka lanot ha ki khun ki kti.
U Blei U long U Babha bad lada u briew u pyndep iaka jutang bala ia teh bad U Blei, U Blei U Kyrkhu kyrdoh ia u bad ka longdien jong u kaba phyrnai.
Ka long kaei kaei kaba phylla,ba ha ka por ba ngi dang leit skul, ngi shem la jan baroh ki khun ki kti jong ki nonghikai ki long kiba long briew man briew lut ha ka jingim jong ki.
Kine ki long ki soh ka jingkyrkhu U Blei iaka jingtrei shitom jong ki, kim don lynti ban bam sap ne ban bam klop, ki im da ka KAMAI HOK.Ka juk mynta ka dei ban peit nuksa ia kitei ki nong hikai skul.
La thoh shakhmat shaphang kane kiei kiei.
U Khasi u ngeit ruh ba ka mar iohei ym bit ban rah sha ïing.
Ngi kynmaw haba dang khynnah, uwei na ki paralok u la ioh tam ei ia ka lut San Tyngka na surok hynrei ki kmie ki kpa kim shah ia u ban wan rah sha ïing ia kata ka tyngka ne ban thied ia ki mar ki mata ban wanrah sha ïing ki kheiñ ba ka long kaba sang ban pyniakhleh lang bad ka kamai umsyep.
U Khasi u ngeit ruh ia ka NONGKYLLIANG, The Philosophy and essence of KA NIAM KHASI.Ka NONGKYLLIANG katkum ka jingsngewthuh jongngi, ka long kumba phi bet kumta phin ot.
Lada u briew u leh kano kano ka kam babha U Blei Trai Nongbuh Nongthaw u kyrkhu ia ka pateng jong u ba kan long kaba phyrnai.
Hynrei lada u briew u leh pyrshah ia kaei kaei ia ka mon U Blei – ka jynjar ka lanot ka hap ym tang ha u hynrei wat ki longdien jong u.
Ia kane la dep pyni shakhmat ha kane ka jingthoh.
Ki nongialam ka Ri kiba mynshwa kum I bah B.B.Lyngdoh, S.D.D.Nicholsroy, H.Hynniewta, Prof.G.G.Swell, D.D.Pugh bad M.N.Swer bad kiwei kiwei kim shym la iohnong ei ei da ka jingshakri ia ka Hills State.
Don pat kiba sngewthuh bakla ia ka ktien MAPEI.Ka don ka jingshisha ba ia ki pop jongngi la bah khala ban MAPEI.Don kiba rieh tngen ha ka ktien MAPEI bad ki leh ia ka juh shi kajuh ka pop ba ki tip ban ioh MAPEI.Haba U la MAPEI ia ki pop ka mut ba ngim leh shuh ia kita ki pop bad ngin kylla kaba mut bad ban panmap shi panmap bad ban MAPEI ka long ka bym long bad kaba ym lah ban map.
U President barim ka United States, u Donald Trump u la ong ba ka thma bah Nuclear kaba III kan ym slem shuh lada ka sorkar United States ka dang hap hapoh ka kti jingsynshar jong u Biden.
Ka jingkren jong utei u nongialam barim ka US, u Trump uba la don ruh 76 snem ka rta ha kane ka kynti, ka long hadien ka jingai jingkren paidbah ba nyngkong jong u kaba u la kren ha ka Sngi Ba-ar.
La ong ba u Trump ha kane ka por, u la kyntait bad thet-kti ia baroh ki kam sniew ba la pynngat bad pharep pyrshah ia u da ka ïingbishar haba iadei bad ka jingphah pisa sop-sop jong u sha ka kynthei dakaid ka ‘Stormy Daniels’ ha ki por ba la leit.
Kumta, ha kane ka kynti pat, u Trump u la ong ba ka United States ka la ïohsngew ia shibun ki khubor byrngem na ki ri bapher jong ka pyrthei haba iadei bad ka thma Nuclear, bad ka long ruh kaei kaei kaba ka United States kam pat ju ïohsngew ne ioh mad ia kum kitei ki jingbyrngem ha ki por ka jingsynshar jong ka sorkar jong u.
Namarkata u la ong ba kane baroh ka dei namar ka jingsynshar jong ka sorkar u Biden hapoh United States bad lada ym dei kumta, kine baroh kin ym jia bad shuh shuh ruh u la ban jur ba ka thma bah Nuclear kaba 3 (World War III) kan sa jia shen, kam pher lada ki briew ki ngeit ne kim ngeit ia kata.
Namar u la ban jur ruh ba ka United States mynta ka la pulom lut hapoh ka jingialam jong u President ba mynta, u Joe Biden.
U Trump u la kynnoh ruh ba ka US ka la hiar naduh ka liang ha ka ioh- ka kot, ka jingkiew dor ki mar- ki mata bad wat ha ka jing-iadei bad kiwei pat ki para marjan ri ruh kam beit bad kam biang shuh kumba long baroh shi katta namar dei u Biden u bym lah ban pyniadei bad kiwei pat ki ri.
Shuh shuh ruh u la ong ba ha kine ki sngi, la iohi shai ia ka jingiatrei lang bad ka jing-iatylli jong ka China, Russia, Iran bad ka North Korea ha ryngkat ki jingbyrngem- byrsit ia ka United States bad ia kiwei ruh ki ri ba marjan bad u la ong ruh ba kane kam pat ju jia hapoh ka jingialam ka sorkar jong u.
Hynrei kine baroh ki wan jia tang ha kane ka por ba ioh synshar ka sorkar u Biden.
Kumta ruh u la ong ba, lada u dei ma u, u President jong ka United States ha ka jaka jong u Biden ha kane ka por, kitei baroh kin ym jia satia bad wat ka Russia ruh kan ym leit hiar thma ia ka Ukraine kumba ka long mynta.
Baroh ki mynsiem kin jin da la lait im lut.
Hynrei u la ong ba kine baroh ki la shu jia khlem nongrim namar ka jingshah ialam bakla ha ka sorkar u Biden.
Ha kajuh ka por ruh u la ong ba wat ka pisa jong ka United States ruh kan sa hiar arsut bad kan sa poi ka por ba ka US kan sa shah tam bad kan sa shah knieh ia ka nam ha kiwei pat ki ri.
Namarkata ruh u Trump u la kynnoh ba u Biden u la pynjot ia ka ri United States naduh ba u ioh ban long u nongialam jong ka US ha kine ki snem  mynta.
Shuh shuh ruh u Biden u la kynthoh ia u Biden bad ia ka sorkar u Biden, ha kaba u la ong ba, lada phin peit thuh ia 5 ngut ki President kiba trei sniew eh ruh hapoh ka ri, hynrei kitei ki jingleh jongki, kim pat long eiei hakhmat u Biden bad hakhmat ki jingleh jong ka sorkar u Biden.
Ha kane ka khubor la iathuh ba uwei u nong Brazil, 25 snem ka rta, u la leit rung be-aiñ sha kawei ka skul bad pom iap ia 4 ngut ki khynnah rit kiba don ha katei ka jaka ha ka Sngi Balang hashwa ba un leit aiti noh ialade ha khmat ki pulit.
La ong ba utei u runar u la leit ban kiew shitom najrong ki kynroh ba la ker khnang ba un ioh ban rung shapoh phyllaw jong katei ka skul ‘Pre-school’ kaba don hapoh ka nongbah Blumenau bad kaba la tip kum ka Good Shepherd Center.
Hadien kata la ong ba u la mih na katei ka skul da ka thuk thuk ban leit pyndem noh syndon ialade hakhmat ki pulit.
Kumta la ong ba ki paidbah ki la ialum ha katei ka phyllaw skul ha katei ka sngi, ha ryngkat ka jingpar ñiangkhriat ban iohi ia ka dak mong shah pom jong kitei ki khyllung kiba la ngat ha katei ka jingjia ba shem pap ha katei ka sngi.
Ha katei ka sngi la ong ba ki pulit bad ki tnat iarap ki la shah rung tang ia ki kmie ki kpa shapoh jong katei ka phyllaw skul bad la khang noh ia kiwei pat ki briew ba nabar.
Kawei na ki nongtrei jong katei ka skul, ka la iathuh ba ym shym la don ba iohi ia utei u briew ha ka por ba u wan rung shapoh ka phyllaw jong katei ka skul tat hadien kumba katto katne por ba ka dang mih shabar, kynsan ka la iohi ia kitei ki khyllung rit kiba la thiah iap ha madan, ha kaba ka la pyrshang ban pynim da ka rukom ‘CPR’ ia uwei na kitei ki khyllung hynrei la ong ba baroh 4 ngut ki la khlad noh khlem da ioh wat tang ban pynkit sha jaka sumar.
La iathuh ba utei u runar ha katei ka jingjia, u la pom ia kitei ki 4 ngut ki khyllung na ki bynta jong ka khlieh.
Kitei ki 4 ngut kiba khlad, ki kynthup ia 3 ngut ki khyllung shynrang bad iwei i kynthei.
Katba, don ruh sa 4 ngut ki khyllung kiba la mynsaw bad ngat ha ka jingleit thombor dusmon jong utei u runar ha katei ka jaka, kiba kynthup ia 2 ngut ki khynnah shynrang ba 3 bad 5 snem bad 2 ngut ki khynnah kynthei ba 5 snem ka rta.
Kawei ka nonghikai ka la iathuh ba ka la leit ban pyn rieh ia ki khynnah kiba bun ha ka painkhana jong katei ka skul namar ka jingsheptieng ioh utei u runar un pyniap dusmon ia baroh ki khynnah kat kiba don ha katei ka jaka.
Namar la iohi ruh ba utei u runar u la pom naphang ia kat kiba u ioh ha katei ka por.
Ka Indeed, kaba long ka shnat treikam na ka bynta ban thung kam thung jam, ha ka kaiphod jong ka, ka la pyni ba ka jingwad kam jong ki “Nurse" na India ban trei sha bar ri ka la kiew da kumba 38% ha kine ki lai snem ba la dep, naduh u bnai Risaw 2020 haduh 2023.
Kane ka pyni ia ka jingkiew sted jong ki briew kiba don ka man ban trei ïa ka kam Nurse sha bar ri.
Ka McKinsey Frontline Workforce Survey ka la pyni ïa ka jingtrei ba radbah jong ki Nurse ha ka liang ka koit ka khiah, hynrei ka jingshong thait kloi, ka jingduna kiba wan rung kam thymmai, bad ka jingkynriah ha ka kam ka la wanrah ïa ka jingduna jong ki Nurse ha ka pyrthei, ka jingduna jong kine ki riewdonsap, kaba la nangjur namar ka jinglynshop ka khlam- kaba la pynlong ïa ki ba kin hap ban trei khlem shongthait, ka jinghap ban trei bun kynta namar ka jingduna jong ki nongtrei.
Bun na ki Nurse ki la leit ban trei noh da kiwei ki kam ha ka jaka ba kin trei ha ki Hospital.
Ka jingsngewkwah jong ki Nurse na India ban trei sha bar ka la nang kiew kat ba nang mih ki snem, ha kaba ka la don ka jingkeiw kaba 4% naduh ka snem 2020-21, 9% naduh ka snem 2021-22, bad 22% ka jingkiew naduh ka snem 2022-23.
U Sashi Kumar, u khliehduh jong ka Sales ha Indeed India, u la pynpaw da kaba ong, “Da kaba shim kabu na kine ki lad ki lynti, ki Nurse ym tang ba kin lah ban pynduna ïa ka jingdon jong ki hynrei kan kyntiew ruh ïa ka lynti jong ka jingtreikam jong ki.
“Ki bun ki jylla kiba ju pynlong ïa ki rynsan ban kdew lynti ban thep kam thep jam ban khring ïa ki Nurse, bad tyrwa sha ki ïa ki kabu ba ki lah ban ïoh haba treikam sh bar.
Ki Nurse ha India ki ïoh ka jingsiew kaba long kumba 2.6 lak shi snem, bad ki ri kum ka Germany ka la ïatreilang ban pynshlur ïa ki ba pule shabar.
Ka US, UK, Canada, bad Japan ka la khot sngewbha ïa ki Nurse na India.
Da ka sniehdoh ba i plung bad i phuh, ka Sonam Kapoor ka la rung sha ka kam kiba ïadei bad ki byrta ki shula na ka bynta ka ITC Vivel kum ka nongpynsaphriang khubor, ha kaba ka la ak ha ka byrta ka shula ba thymmai jong ka.
Ha kine ki snem, ka ITC Vivel ka la ailad ïa ki nongpyndonkam ba kin ïohi ïa ka sniehdoh kaba jem, kaba plung da ka jingpynmih ïa ki sabon bapher bapher.
La pyni ïa kane ka byrta da kaba pyni ïa ka jingbha jong u Aloe Vera bad ïa ka mariang sawdong sawkun, ka Sonam Kapoor ka la lah ban khring ïa ki briew bad ka long kum ka shap jong ka jingbha briew ba pura, bad kane ka la pyni shisha ïa ka jinglong jong ki samla, bad ki nongpyndonkam ka India.
Kane ka phlim bad ka Sonam ka pyni ïa ki jingkhleh kiba don ha ka sabon Vivel Aloe Vera ba ki long kiba jem bad kiba pynbha ïa ka sniehdoh, bad ka long kaba ïahap ban pyndonkam da ki briew ha kano kano ka rta.
Kane ka sabon ka don ïa u Aloe ïera bad Vitamin E, bad ka pynlong shisha ïa ka sniehdoh ba kan long kaba jem.
La shna ïa kane da u Brand David, ïa kane la ring ha ka jaka kaba pyni shisha ïa ka jingpyngngad, bad pyni ïa ki jingkhleh kiba kongsan ha ka Vivel – kata ia U Aloe Vera.
Haba kren ïa kane ka jingïatreilang bad ka ITC Vivel, ka Sonam Kapoor ka ong, “Nga ju ngeit ba phi dei ban long kiba sngewhun ïa la ka jong ka sniehdoh haba phi la sumar bha ïa ka bad nga ngeit ba ka jingbha kiba la ïoh na ka mariang ki don ïa ka bynta ban pynlong ïa ka sniehdoh jong ngi kaba jem bad kaba shai.
".
Ki paid ‘riewngeit ka Balang Katholik ki la wan ïashim bynta ha ka Proseshon Ïukharist ba la pynlong da ka Cathedral Parish, Jowai ha ka Sngi U Blei ha Madan Marian Hill, Jowai.
Shuwa ka jingïaid Proseshon, la pynlong ïa ka jingkñia Mass Ïukharist Bakhuid kaba la pyndep da u Bishop ka Jowai Diocese, u Rev.Ferdinand Dkhar ha ryngkat ka jingsynranlang ki Lyngdoh Sohblei, ki Sister bad ‘riewngeit.
Ha kane sngi la don haduh 120 ngut khynnah kynthei bad shynrang kiba pdiang ïa ka Communion Bakhuid ha ka sien banyngkong.
Ha ka nohphai sngi, ki ‘riewngeit ka Balang ki la shim bynta shitrhem da kaba ïaid kjat ryngkat ki jingrwai jingduwai ban ïaroh ïa U Blei.
Ka jingïaid Proseshon ka la sdang na Marian Hill, Ïawmusiang, Tpep Pale bad mih sha Mission Compound, Ïawmusiang bad pynkut ha Madan Marian.
Hashuwa ban pynwai, la ïoh ka jingkyrkhu Sakrament bakhuid tam ka Duwan na u Bishop, u Rev.Ferdinand Dkhar bad la ïoh ruh ïa ka jingkren shaphang ka jingkhraw jong ka Ïukharist Bakhuid da u Phadar Cresence Roy Laloo.
U Phadar Cresence Roy Laloo ha ka jingkren u la ong ba ka jingim Khristan ka shong nongrim ha ka Ïukharist namar dei ha ka Ïukharist Bakhuid ba u don U Blei uba im bad ka Ïukharist ka dei ka phang pdeng jong ka jingngeit Khristan.
Ka Ïukharist ka don ar bynta – kawei ka dei ka Mass Bakhuid bad kawei ka dei ka jingleit jngoh ïa ka Ïukharist Bakhuid.
U la ong ruh ba ka jingmane ïa ka Ïukharist Bakhuid ka dei ka dak jong ka jingpynthylli ïalade ha U Blei bad ka jinghikai jong ka Balang ka ong, “ka jingmane ïa u Jisu Khrist ha ka Ïukharist Bakhuid, ka dei ka jingithuh ïa uba u long U Blei U Kynrad jong ngi.
".
Ka Kur Sookpoh Khad-Ar Wyrnai Development Society, Jowai ha ka 9 tarik Nohprah ka la pynlong ïa ka dorbah bah kaba long ha Ïing dorbar ka Kur ha Chilliangraij, Jowai.
Ha katei ka sngi, ka Kur Sookpoh Khad-Ar Wyrnai ka la pynkup burom ïa ki rangbah bad longkmie bad kiba wan shongkha ha ka kur, ki khun bad ki paralok parajor kiba synñiang sha ki kam ba bha jong ka kur.
Kine kiba shah pynkup burom ki kynthup ïa u Ma Ohiwan Lamar, ka Kong Emhok Lamar, u Ma Joinpil Pde, ka Kong Phrina Shylla, u Ma Oriland Shylla, ka Kong Aloma Passah bad u Ma B.Richard Uriah.
Ka Kur Sookpoh Khad-Ar Wyrnai ka la pynkup burom ruh ïa ki samla pule kiba la pyndep ïa ka matrik bad kiba ‘pass’ bha kiba kynthup ïa ka Hazelbelle Ivilianca Pasweth, Hakayooki Lytan, u Renny Nathan Siangbud.
Ha ka klas XII- ka Susanna Bescy Siangbud, u Wansame Pakynteiñ.
Ha ka Bachelor Degree ki long ka Daïa Lanong, ka Sakhiwanka Kynjing, Idalana Ika Lytan, u Armanki Nikhla, Hauru Pakyntein, ka Lapkibai Lakiang, ka Vailan Kanni Lakiang.
Ha ka Master Degree- ka Primadona Paswet, ka Veralana V.Syngkon bad ka Samhaka Lakiang.
Ha ka kyrdan PhD, la pynkup burom ïa ka Dr.Mebalarisha Paswet.
Ka Kur Sookpoh Khad-Ar Wyrnai ka la wan shakhmat ban ithuh bad pynkup burom ruh ïa ki ‘rang pyni dohksah kiba jop ha ka jingïakob pyni dohksah ha ki rynsan bapher-bapher.
Kine ki kynthup ïa ka Sawakani Lakiang, kaba la jop ïa ka ‘Bikini Model’ ha ka ‘Mr.and Ms.East India 2023’, ‘Zonal Bodybuilding & Models Championship’ kaba long ha Ranchi, Jharkhand ha u bnai Risaw, 2023.
U B.Desire Kynjing uba wan ha ka kyrdan banyngkong ha ka ‘Men’s Bermuda Beach Model’ jong ka ‘Mr & Ms Meghalaya Body Building Competition’ kaba long ha Soso Tham Auditorium ha sor Shillong ha ka 4 tarik Risaw, 2023 bad uwet pat u dei u Luckyman Kynjing uba wan ha ka kyrdan banyngkong ha ka ‘Denim Jeans Model’ (Short) ha ka ‘Mr.and Ms.East India 2022’, ‘Zonal Championship’ ha ka 6 tarik Naiwieng, 2022.
La pynkup burom ruh ïa ki rangbah ka Kur kiba la kynjoh sha ka rta kaba 75 snem.
Ha kane ka sngi la ïadonlang u President ka Kur Sookpoh Khad-Ar Wyrnai, u Ma Puramon Kynjing uba long ruh u Dolloi ka Elaka Jowai, General Secretary ka Kur Ma Marryngkat Syngkon, Kong Hima Lakiang, Chairperson WWO nalor kiwe-kiwei.
La pynphuh pynphieng ïa kane ka Dorbar da ka jingrwai jingshad ba la ïashim bynta ki khun ka kur na Dulong bad Ummulong Unit.
Ha katei ka sngi la ïoh ruh ka jingkren na ka Kong Kawan Kynjing, Advocate halor ka mynsiem maya kur ki rangbah, ka jingkren na u President, Ma Puramon Kynjing bad kiwei-kiwei.
Ki la don baroh kumba 15 ngut ki briew ba la shah rah ban tohkit ha ka kynhun National Investigation Agency ha ka sngi Saitjaiñ hadien ba la pynlong ïa ki jingleit khynra ha ki 41 tylli ki jaka kiba don ha Maharashtra bad Karnataka ha kaba ïadei bad ka jingtohkit halor ka jingdon ka jingïasuhbuit sniew jong ki lehnoh Islamic State.
Kine ki briew kiba la shahkem ki dei kiba na Pune bad ki la don bynta bad ki lehnoh Islamic State.
Kumba la ïathuh ka tyllong khubor, la ong ba ka jingleit khynra ka dang bteng ha ki katto katne tylli ki jaka kiba don ha Karnataka, katba ha Maharashtra, ki jingleit khynra ki la long ha ka nongbah Pune, Thane Rural, Thane bad Mira Bhayandar.
Kumba la ïathuh ka tyllong khubor kaba la wan na ka kynhun National Investigation Agency la ong ba ki la ïoh jingtip ba ki la don ki briew ïa kiba la shah suba donkti ha ka jingïasuhbuit sniew bad ki lehnoh kiba shabar ri bad don bynta ruh ha ki kam pyntriem bad ki lehnoh ISIS kiba shabar ri,ka jingtohkit ha kaba ïadei bad kane ka dang ïai bteng.
Kumba la pynlong ïa ka jingtohkit kaba hashwa, la ong ba ki la don kumba katto katne ki kynhun jong ki nongïarap kiba bud bad kyrshan ïa ki lehnoh ISIS ha India.
Kumba la sakhi, la ong ba ka nongbah Delhi, ka la nangkiew da 5 per cent ha kaba ïadei bad ki kam beaiñ kiba long pyrshah ïa ki khynnah ha kaba ki la don palat 1,500 tylli ki jingjia ïa kiba la dep ban buh jingthoh ha baroh shi snem jong u 2022 hapoh ka jingtreikam jong ka Protection of Children na ka Sexual Offences Act.
Kumba la ïohlum jingkheiñ bad phah jingtip da ka National Crime Records Bureau, u snem 2022 u la paw ba ki la don kumba 7,468 tylli ki jingjia jong ki kam thombor kiba long pyrshah ïa ki khynnah.
Ha u snem 2021, ka jingdon jong kum kine ki jingjia, ka la long 7,118 katba ha ka por ba wan ka khlam COVID ha u snem 2020, ki la don kumba 5,368 tylli.
Ka jingïohlum jingkheiñ ka la pynpaw ba ki la don kumba 899 tylli ki jingjia, kynthup ki 2 tylli ki jingjia ba la jia ïa ki khynnah shynrang kiba dang rit, ïa kiba la buh jingmudui bad pynngat hapoh ka kyndon 4 bad 6 jong ka POCSO Act.
Ka jingpynshitom sha ki nongleh bymman pyrshah ïa ki khynnah ka long katkum ki kyndon, don kiba shah pynngat ha ka kyndon 4, 6, 8 bad 10 jong ka POCSO.Ki la don kumba 533 tylli ki jingjia ba la ïoh ban buh jingthoh kynthup ki kam beaiñ kiba long pyrshah ïa ki khynnah shynrang.
Ki la don baroh kumba 63 tylli ki jingjia ïa kiba la shah pynngat hapoh ka POCSO Act hapoh ka kyndon 377.
Ka jingdon jong ki kam beaiñ ka dei kaba long pyrshah ïa 56 ngut ki khynnah shynrang bad 7 ki khynnah kynthei kiba dang rit.
Ha kaba ïadei bad kine ki jingjia, ki pulit ki la ïoh ban buh ka jingpynrem da 216 tylli.
Ki la don kumba 22 ngut ki khynnah ïa kiba la shah pynïap.
Uwei u shipai ka Ri u la shah kem ha ki pulit ka Ri Bhoi na 9 Mer Baridua bad la ïoh ban kurup ïa shibun bah ki kuli, bom, reng jong ki sier bad kiwei na ka ïing sah jong u.
Ka jingkem ïa utei u shipai uba bat ïa ka kyrdan “Junior Commissioned Officer" (JCO) da ki pulit na Pilangkata Outpost bad Umïam ka long hadien ka jingai jingtip ka tnat syntiat jong ki shipai ka Ri.
Katkum ka tyllong khubor na ki pulit, la ïathuh ba ha ka jingkhynra ïa ka ïing shong wai kaba don ha 9 Mer Baridua jong utei u shipai na ka jylla Mizoram, ki bor pulit ki la ïoh ban kurup haduh 1001 tylli ki kuli AK-47, 7 tylli ki kuli LMG 7.62, 14 tylli ki kuli INSAS 5.56, 30 tylli ki kuli.32 pistol, 3 tylli ki synduk kuli ba thylli, uwei u smoke grenade, uwei u hand grenade, 3 tylli ki synduk kuli ba thylli jong ka AK-47, kawei ka shyieng bniat jong u sniang khlaw, 7 tylli ki reng Sier, kawei ka shynrong Sier, bad 34 tylli ki muhor jong ki tnad treikam sorkar bapher bapher.
Na ka liang ki bor pulit ki la kem noh ïa utei u shipai bad la pynngat ruh ïa u ha ki kyndon aiñ kiba ïadei bad kane ka jingshalan be-aiñ ïa ki tiar siat, tiar pynbthei bad ruh katkum ki kyndon aiñ jong ka tnad kaba peit ïa ki mrad khlaw.
Ïa ka jingujor pyrshah ïa une u shipai la pynrung ha thanat Khanapara.
Ki heh ka tnat syntiat ki la ïathuh ba utei u shipai u dei u JCO ha ka 42 Rashtriya Rifles ha Jammu and Kashmir, bad u la phet na ka ktem jong ki shipai bad u la rah ruh ryngkat bad u ïa kitei ki kuli da ka jingthmu ban die ïa ki ha Manipur.
“Ka jingtohkit ka dang ïaid ba kumno utei u JCO u la lah ban phet rieh ha ryngkat kiba bun bah ki kuli na Jammu and Kashmir bad ban wan shaduh ka thaiñ Shatei Lam Mihngi," la ong uwei u heh ka tnat syntiat.
Haba la kylli la utei u JCO uba la shah kem u don jingïadei ne em bad kano-kano ka kynhun lehnoh na Manipur, utei u heh ka tnat syntiat u la ong, “Ngi dang tohkit ïa u na baroh ki liang ban wad la u don jingïadei ne em bad ki seng kieng atiar bad kiei ki kynhun kiba u ïatreilang bad kaei ka jingthmu bad ka thong ka jong u.
"Kham hashwa, haba pynbna ïa katei ka jingshah kem, u Myntri Rangbah, Conrad K Sangma, u la pyntip ha rynsan ‘X’ ba da ka jingtrei shitom jong ki pulit ka Ri-Bhoi, la lah ban pynjem khnap ïa ki bor ka jingdum kiba thmu ban pynkylla sohpdung ïa ka jylla.
Hynrei u Conrad um shym la ïathuh ba utei uba la shah kem u dei ruh uba dang trei kum u shipai.
Ha kajuh ka por u la ong ba utei uba shah kem u dei u runar uba la donkti ha kiba bun ki kam be-aiñ naduh ka jingkhaïi ïa ki tiar siat bad haduh ka jingdie be-aiñ ïa ki mrad khlaw nalor ka jingdon ki muhor ban shukor halor ki kot ki sla kiba ïadei bad ki kam sorkar.
Ha Chandigarh ki la don kumba 64 tylli na ki 238 tylli ki jingjia tyngkhuh kali kumba la ïoh jingtip ba ki la jia hapdeng ka por 9 baje mynmiet haduh ka por shiteng synñia ha kaba la pynbud da 36 tylli ki jingjia tyng-khuh kali ba la jia hapdeng ka por 3 baje mynstep bad 3 baje mynmiet haduh 6 baje janmiet bad 35 tylli hapdeng ka por 6 baje janmiet haduh ka por 9 baje mynmiet.
Haba la shim kyllum, la ong ba kiba bun ki jingjia takhuh kali ha ki jylla bad ki UT bad kiwei pat ki nongbah ki dei kiba ju kham jia hapdeng ka por 6 baje janmiet haduh ka por 9 baje mynmit.
Haba kren halor kane, u dkhot jong ka National Road Safety Council u Kamaljeet Singh Soi, u la ong, “Ka Chandigarh ka don ki surok ba la shna bha bad hapdeng ka por 9 baje mynmiet haduh ka por 12 baje janmiet ym ju ïohi shuh ïa ki pulit pynïaid kali.
Namar kane ka daw, ki briew ki ju shim kabu ban pynher sted ïa ki kali bad ju don bun ruh ki briew kiba ñiah kali ha ka por ba ki dih buaid, ha kaba kine baroh ki ju wanrah ïa ki jingjia tyngkhuh kali.
"Ki pulit pynïaid kali ki la dei ban don ka jingpyntreikam kaba hap ban ïakylliang briew ban ïa kaba kham bniah ha ka por mynsngi, ka kynhun ki pulit ka la dei ban nang pynjlan ban treikam ha ka por mynmiet, u la bynrapKhnang ban lah ban tehlakam ïa kum kine ki jingjia, ki bor ba dei khmih ki la ïai bteng ha ka ban pynlong ïa ka jingkhmih bniah ha ki  jaka ba ju jia khah khah ki jingjia tyng-khuh kali.
U Myntri Rangbahduh  Narendra Modi u la ai khublei ïa u nongïalam jong ka Zoram People’s Movement (ZPM) u Lalduhoma halor ka jingshimti jong u ïa ka shuki kum u Myntri Rangbah jong ka jylla Mizoram hadien ba u la dep ban bam smai.
Ha ka jingphah khubor ha ka rynsan X, u Myntri Rangbahduh u la ong, " ka jingkhublei sha u Pu.
Lalduhoma uba la dep ban bam smai kum u Myntri Rangbah jong ka jylla Mizoram.
Ka sorkar kmie kan sa ïatreilang ryngkat ryngkat bad kane ka sorkar kaba thymmai khnang ban lah ban pynurlong ïa ki jingthmu bad ki jingthrang jong ki briew ka jylla Mizoram.
" Ka seng Zoram People’s Movement (ZPM) ka la ïoh ïa ka jingjop ha ka jingïakhun ïa ka ilekshon Assembly kaba dang shen, ha kaba ka la jop ha ki 27 tylli ki konstitwensi bad ka la ïohlad ban lamkhmat ïa ka sorkar ha Mizoram na ka bynta ki san snem.
Ki pulit pynïaid kali ha Mumbai ki la ïoh lum haduh T.579 klur kum ka khajna naduh ba la pyntreikam ïa ka E-challan System ha u snem 2019,  bad ka pisa kaba la ïohlum haduh ka 20 tarik, Naiwieng jong mynta snem ka la long da T.46 klur kaba bun ban ïa ka jong u snem 2022.
Ka pisa ba la ïoh ban lum kum ka jingdaiñ kuna ha u snem  ka la sakhi ba ka la bun tam ha kaba ïadei bad ka jingïoh lum kumba long ha ki snem ba la leit ha kaba ïadei bad ka jingpyntreikam kum ka jingleit mih sha Lok Adalats bad phah ïa ki jingthoh sha ki nongpynkheiñ aiñ ha kaba ki la hap ban siew ïa ka kuna kaba long hapoh ki 15 sngi ne ban leit mih da ki hi hakhmat u Magistrate hadien ba ka la don ka jingmudui, la ïathuh ka tyllong khubor kaba la wan na ki pulit.
Ki la don palat 18 lak tylli ki e-challan ïa kiba la pyndonkam ha u snem 2019, ha ryngkat ka jingdaiñ kuna kaba T.59.7 klur.
Ha u snem 2020, ka jingdon jong ki e-challan ka la hiar sha ka 14 lak namar ka jingdon jong ka khlam.
Ki la don palat 37 lak tylli ki e-challan ïa kiba la pynmih ha u snem 2021, katba ha u snem 2022, ki la don 33 lak tylli ki e-challan ïa kiba la pynmih ha ka jingïohlum kuna kaba la kot sha ka T.159.4 klur.
Kumba ka la long haduh ka 30 tarik, Naiwieng, ki la don kumba 36 lak tylli ki Challan ïa kiba la pyndonkam ha u snem 2023, ha kaba ka jingïohlum kuna ka la por sha ka T.205.8 klur.
Ki la don kumba 10,656 ngut ki nongpynkheiñ aiñ ïa kiba la ïoh da ki e-challans kaba ki la dei ban siew ha ka dor kaba T.20,000 ha une u snem ki bym pat lah ban siew.
Ki heh ba dei khmih, ki la ong ba kin sa shim da ki sienjam na ka bynta ban ïoh ban lum lut ïa katei ka kuna kaba dang sah.
Ka jingpang African Swine Fever (ASF) kaba dei kawei na ki jingpang kaba ju ktah ïa ki sniang bad wanrah jingduhnong halor ka jingïap jong ki sniang, la lap ba ka la sdang ban ktah biang ha Imphal West distrik.
Kumba la khmih bniah, la ong ba ki bor ba dei khmih ki la shem ba kane ka jingpang ka la sdang ban saphriang bad ktah biang ïa ki sniang ha kiba bun ki shnong kiba hap hapoh ka Imphal West District.
U Dr.Johnson Meetei, Additional Deputy Commissioner, Imphal West distrik, u la hukum ba la dei ban don ka jingshim ïa ki sienjam khnang ban lah ban pynshisha halor ka jingsdang biang jong ka jingpang ASF ha ka distrik.
Ïa ka jingpang la shem ba ka la sdang ban ktah ha ki jaka ri sniang jong ka Farm of Akham James Singh, Kangmong Meisnam Leikai kaba don ha ka distrik.
Ha ka jingthoh ba la phah naduh ka sngi Balang, u Dr.J Meetei u la pynthikna halor ka jingshah ktah jong ki jaka ri sniang ha ki thaiñ kiba marjan bad ki Farm ri sniang kum ki thaiñ ba shah ktah ha ka jingpang.
Haba la lap ïa kane ka jingshisha la khang ha ka ban kit, ban die ïa ki sniang la ki long kiba ïap ne kiba im ha kine ki thaiñ ba la shah pyrkhing.
Ka rukom long ki shnong ki thaw ha ki ar tylli ki jaka ha Block-I bad Block-II ka lah ban mih jingeh haba ïakren ban pynphai ïa ki jaka ba shong ba sah ki Khasi ha kine ki jaka sha Meghalaya.
Ka tyllong khubor ka ïathuh ba kumba ka long, ki don ki jaka ba sah ki Khasi ha Block-I bad Block-II kim long tang shi jaka hynrei ki long saphriang.
