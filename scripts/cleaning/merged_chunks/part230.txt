Kane kan long ka sien ban sah jingkynmaw ha ka histori ki Phlim na ri lum Jaintia namar kane ka phlim Ka Chithi ka dei kaba phlim ba nyngkong eh ban shah jied ban pyni ha katei ka rynsan ba pawnam jong ki phlim hapoh ka ri India bad kiba na bar ruh.
Ka Bengaluru International Film Festival ka dei ka rynsan kaba pawnam bha ïa ki phlim namar la jied ïa ki phlim na kylleng ki ri ka pyrthei ban bishar bniah ban ïoh rah ïa ki khusnam.
Ka phlim Ka Chithi ka la shah jied ban ïakhun bad kiwei ki phlim ba pynmih ha India kiba don haduh 11 tylli kiba la jied na ki jylla bad thaiñ bapher bapher jong ka ri India.
Ha katei ka rynsan yn ïadon lang ruh ki kynrem ki lyndang, ki aktor, aktress, ki nongpynmih phlim bad ter ter.
Lyngba ka phlim Ka Chithi ki nongsakhi kin ïohi ruh ïa ka jingriewspah ka deiti ka kolshor ne ka lariti jong ki nong Jaintia.
Nalor ka phlim Ka Chithi ki don sa ar tylli ki phlim kiba shah jied na kane ka thaiñ bad kine ki long Joseph’s Son na Manipur ba la pynmih da u Haobam Paban Kumar bad ka Samparpan na Assam ba la pynmih da u Arup Manna.
Ka AntHill Production bad ka Director jongka phlim Ka Chithi ka kong Simi Khongtiang ki pynpaw ka jingsngewnguh bad ai khublei ïa baroh kiba la ïadon bynta ha kaba ak bad pynwandur ïa ka phlim Ka Chithi.
Ki ai khublei ruh ïa baroh ki nongkyrshan ïa kane ka phlim ha kane ka jylla, ka thaiñ bad khamtam kito baroh kiba na Jaintia Hills.
Shillong, Nohprah, 23: U Chairman-cum-Managing Director jong ka Meghalaya Energy Corporation Ltd (MeECL), Sanjay Goyal, u la pynthikna sha ki paidbah nongshong shnong jong ka jylla ba ki don hapdeng ka jingshngaiñ bad kumjuh ruh ki kali kiba ïaid lyngba ka jingkieng Damsite kaba dang don mynta hapdeng ka jingmaramot.
“Nga kwah ban kren da kaba shai hangne ba ki ar tylli, ka jingkieng bad ka Dam-ki long kiba shngaiñ," ong u Goyal.
“Ngi ladep pynlong ïa ki jingtohkit bad ki stad wad bniah jong ki Agency ha kaba ïadei bad ka jingkieng bad ka pung Umïam.
Haoid, namarba ki la rim, ki donkam ïa ka jingmaramot, ban pynbha khnang ban bteng ïa ka jingim jong ki," u la ong.
Dang ha ki khyndiat taiew, la sakhi ba ki bor synshar jong ka Ribhoi District bad ki bor Pulit ki la hap ban pyrkhing ïa ka leit ka wan jong ki kali kiba ïaid lyngba ka jingkieng Damsite hadien ba la sdang ïa ka jingmaramot ïa ka jingkieng ha Damsite bad la khang ruh ïa ki kali heh ban ïaid lyngba ka jingkieng.
Shwa ban sdang ïa ka jingmaramot, ki riewshemphang, ki la peit bad bishar bniah na kaba sdang haduh kaba kut jong ka jingkieng bad ban peit thuh ruh ïa ka jinglong jingman jong ka jingkieng khnang ban lap ïa ki bynta ba la shong synjor, la ïathuh u Goyal.
“Namarba ka rta jong ka Dam, ki don bynta ba ki jaboh ki rung namar ka jingtuid jong ka um bad kumjuh ruh ki don ki bynta ba la pei.
Ïa kine ngi la hap ban maramot," la ong u Goyal.
Hadien ba ladep maramot, la khmihlynti ba ka jingim jong ka Damsite kan dang jlan sa kumba 40 haduh 50 snem.
Katkum ka jingsorjamin jong ka IIT Guwahati, ka jingkieng Damsite ka lah ban shan tang ïa ki kali kiba kit haduh 15 ton.
Ka Sorkar ka la bthah ïa ki bor synshar district bad ïa ki bor Pulit ba kin pyrkhing ïa ka ïaid ka ieng jong ki kali khnang ban pynthikna ba tang ki kali rit kin ïaid lyngba ka jingkieng katba ka jingmaramot ka dang ïaid shakhmat.
Shillong, Nohprah, 23: U nongïalam jong ka Liang Pyrshah ka Khasi Hills Autonomous District Council u Bah Titostarwell Chyne u la ïathuh ba ka Council ka la thaw da ka Special Committee ban ïathir ïatai sani halor ka Khasi Hills Autonomous District (Social Custom of Clan Administration) Bill.
Ha ka jingïakren bad ki lad pathai khubor u Bah Titos u la ong ba ka Council ka la mynjur ïa ka Khasi Hills Autonomous District (Khasi Social Custom of Lineage (Amendment) Bill, 2023 hadien ba la shim rai ban pynsangeh shwa ban ïatai halor ka Khasi Hills Autonomous District (Social Custom of Clan Administration) Bill.
Shuh shuh u la ïathuh ba ïa ka Clan Bill la wanrah bad mynjur ha ka por ba u Bah HS Shylla u la long u Chief Executive Member ha u snem 2018 khnang ban pynkhlaiñ ïa ki Kur kiba don ha rilum Khasi hynrei ïa kane ka Bill la pynphai biang da u Lat ka Jylla sha ka Council.
Hadien ba ka executive committee bathymai ka la shimti ïa u lakam synshar ha u snem 2019, la thaw ïa ka special committee ba la khlieh da u Bah Bindo M.Lanong uba long u MDC Shusieh bad ka la shimpor haduh 3 snem ban ïathir ïatai bad ki nongïalam jong ki Kur bapher bapher halor kane ka Clan Bill.
“Ha ka jingshisha, ka Lineage (Amendment) Bill ka dei tang ka kopi ba la shim na ki Clauses jong ka Clan Bill.
Hynrei, kawei na ki daw kaba ngi la mynjur ïa ka Amendment Bill ka long ban pynrung ïa ka Shaw Bhoi ha Ri Bhoi District.
Bun na ki khynnah skul kim ïoh ïa ki Scheduled Tribe Certificate namarba ngim pat shym la ai ïa ka synot ba ki dei ki Khasi," u la ong.
U la ai khublei ïa u MDC jong ka Nongpoh Constituency u Bah Ba lajied Ranee uba la wanrah ïa kane ka mat kaba ïadei bad ka Shaw Bhoi namarba khatduh ïawai la lah ban pynrung ha ka Amendment Bill ba la mynjur ha ka sngi Thohdieng.
Da kaba pynpaw ba ka Clan Bill ka kham bun ïa ki bniat kiba nep ban ïa ka Lineage Amendment Bill, u Bah Chyne u la ong, ba kane ka dei namarba tang ka jingthmu jong ka Clan Bill ladep pynrung ha ka Lineage Amendment Bill ka bym don satia ïa ki bniat.
“Hynrei ha ka Lineage Amendment Bill ka shu long tang ban ai jingithuh ïa ki Seng Kur bad ban rejistar ïa ki hynrei ngim ïohi ba kan don ïa ka bor ban pynkupbor ïa ki Seng Kur," ula bynrap.
Shillong, Nohprah, 23: U President jong ka BJP Meghalaya State Unit u Rikman G Momin u la ïoh ka lad ban pynkupburom ïa u Myntri Rangbahduh ka ri u Narendra Modi ha ka jingïalangbah jong ka Party kaba la long ha New Delhi ha ka sngi Thohdieng.
Kane ka jingïohlad jong u Rikman ban ïakynjut kti ïa u Modi ka dei ha ka por ba la plie ïa ka jingïalang jong baroh ki nongkitkam ba halor duh jong ka BJP ryngkat bad ki President ka BJP na baroh ki jylla ka ri India.
La pynlong ïa kane ka jingïalang kum shi bynta ban pynkhreh na ka bynta ka elekshon sha ka Iingdorbar Thawain jong ka ri ka Lok Sabha ka ban sa wan.
Ka BJP ha ka jylla Meghalaya ka dap da ka jingsngewkmen ban ïohi ba u President ula ïoh ban ïashim bynta, ban ïathir sani halor ki jingeh bad ki jingdonkam jong ki nongshnong shnong ka jylla Meghalaya ha ka jingïalang ba hakhlieh duh jong ka BJP kaba la pynkut ha ka sngi Saitjaiñ.
Ha u kyrwoh ba la phah da u Chief Spokesperson ka BJP u Bah M.Kharkrang u la ong, “ka long kum ka jingkyrkhu ïa ka jylla Meghalaya hi baroh kawei khamtam haba ngin sa lehkmen ïa ka Khristmas bad ban pdiang ïa u snem thymmai da kata ka jingangnud ba shibun kiei kiei kiba bha kin sa wan sha ka jylla lyngba ki rai ba kane ka jingïalang kan shim na ka bynta ka jylla Meghalaya hi baroh kawei.
".
Shillong, Nohprah, 23: U MDC jong ka United Democratic Party (UDP) na Nongkrem u Bah Lambor Malngiang u la kyntait war halor ka jingshah kynnoh ba u leh pyrshah ïa ka party da kaba leit ai jingkyrshan ïa ka Executive Committee ba la ïalam da ka National People’s Party ha Khasi Hills Autonomous District Council (KHADC).
“Kumno kan long kaba nga leh pyrshah haba ka UDP bad ka NPP ki ïatreilang hapoh ka Jylla? Jin lada ka UDP ka shng ha ka Liang Pyrshah (ha Ingdorbar Thawaiñ) nga sngewthuh bha ïa kata," la ong u Bah Malngiang ha ka jingïakren bad ki lad pathai khubor.
Kane ka jingkren jong u, ka long hadien ba ka Parliamentary Party jong ka Party ha ka jingïalang ba kyrkieh ba la pynïaid da u Nongïalam ka Liang Pyrshah u Bah Titosstarwell Chyne ka la phah da ka jingthoh sha u President ka UDP u Bah Metbah Lyngdoh ban dawa ba ka party ka dei ban pynshitom ïa u Bah Malngiang.
Haba kynthoh halor kane, u Bah Malngiang u la ong, “ngam tip la ka dei ka jingdawa jong baroh ki MDC lane ka dei tang ka jingdawa jong u Nongïalam ka Liang Pyrshah marwei.
"“Hangno ka don ka jingktah (ban kyrshan ïa ka EC ba la ïalam da ka NPP ha KHADC) haba ka UDP bad ka NPP ki ïatreilang hapoh ka Sorkar Jylla.
Nga sngewkmen ïa ka jingtreikam jong kane ka EC ba mynta namarba ka sngap ïa ki jingangnud jong ngi," u la bynrap.
Haba kylli, u Bah Malngiang, “haoid, nga dang ïakren bad u President ka UDP.Ha ka jingshisha nga ladep ïathuh ïa u ïa ka rai ba nga la shim ban kyrshan (ïa ka EC) bad u la ong ba ka biang kam don eiei.
"U Bah Malngiang u la pynpaw ruh ba um don kano kano ruh ka jingthmu ban pynïasoh bad kano kano ka party.
“Namarkata, kano kano ka rai ba ki (party) ki shim, ngan sa peit bad ngan sa rai.
Ïa mynta, ngan ap shwa," u la ong.
Halor ka jingkynnoh ba u ai jingkyrshan ïa ka NPP ha ka por ba la pynkhyllem ïa ka EC ba la ïalam da ka UDP, u Bah Malngiang u la kyntait war ïa kane ka jingkynnoh bad ong, “kam don eiei kaba kum kata.
Ha ka jingshisha, nga dei uba nyngkong eh ban soi ïa ka shithi na ka bynta jong u (Titosstarwell Chyne) kum u Nongïalam ka Liang Pyrshah.
".
Shillong, Nohprah, 23: Ka United Democratic Party (UDP) shen kan sa shim ïa ka rai ha kaba ïadei bad ka jingai jingkyrshan jong u MDC ka Nongkrem Constituency u Bah Lambor Malngiang ïa ka Executive Committee ba la ïalam da ka National Peoples Party (NPP) ha Khasi Hills Autonomous District Council (KHADC).
Ha ka jingïakren bad ki lad pathai khubor, u nongïalam ka Parliamentary Party jong ka UDP u Bah Titostarwell Chyne u la ïathuh ba ka Parliamentary Party ka dawa ïa ki nongïalam jong ka UDP ban pynshitom mardor ïa u Bah Lambor Malngiang namar ka jingleh pyrshah ïa ki kyndon treikam jong ka party.
“Nga dang shu dep ban phah ïa ka shithi sha ka Party.
Lehse hadine ka Christmas, kin sa shong ban shim ïa ka rai," la ong u Bah Titos ha ka jingïakren bad ki lad pathai khubor.
Haba kylli, u Bah Chyne u la ong ba um don jingtip eiei ruh em la kin dang don shuh shuh kiwei pat ki MDC jong ka UDP ki ban leit ai jingkyrshan ïa ka EC ba mynta.
“Ki don 8 ngut ki MDC jong ka UDP.Ngam pat ïohsngew eiei (ba kin leit ai jingkyrshan ïa ka EC ba la ïalam da ka NPP).
Ha kajuh kapor, ngam pat ïohsngew ba u MDC ka HSPDP u Bah Martle Mukhim, uba long ruh u Co-chairman jong ka RDA, un mih shakhmat ban leit ai jingkyrshan ïa ka EC ba mynta," u la ong da kaba bynrap ba wat u MDC Independent na Nongthymmai u Bah Latiplang Kharkongor u dang ïai neh beit ha ka Liang Pyrshah.
U la ong ba u MDC ka UDP u Bah Ba lajied Ranee u la pynpaw ba un ai jingkyrshan beit ïa ka Lineage Amendment Bill namarba u dei uwei uba ju kren bha halor ka Shaw Bhoi.
“U (Bah Ranee) kyrshan i aka Bill ym ïa ka EC," u la ong.
“Watla katta, phi lah ban kylli na u Bah Ba lajied u don jingthmu neem ban leit pynïasoh bad kiwei pat ki party," u la bynrap.
Ka Ophis jong u Mawphor bad ka YouTube Channel u Mawphor ki shim ïa kane ka kabu ban ai Khublei Khristmas Basuk bad Bakmen ïa phi baroh ki paid nong shong shnong jongka jylla kyrpang eh ïa kito kiba ïarap, kyrshan bad ai mynsiem ïa ngi na ka por sha ka por lyngba ki Jingpyntip.
ki Jingthoh Article, ki jingïathuh khana, ki poitri, ki heprit kiba ai ïa ki jingdro bad kiwei kiwei kiba ngim lah ban jer kyrteng lut.
Ngi kyrmen skhem ba U Blei un ai haphii ïa ka Khristmas kaba suk bad ba kmen ha ki long ïing longsem jongphi bad jong ngi bad khamtam eh ha ka imlang ka sahlang.
To ka Jingsuk bad ka Jingkmen jongka Khristmas kan long ryngkat bad phi baroh.
Kum ka dak ka jingïashim bynta ha ka jingrakhe ïa ka Khristmas, ka Ophis jong u Mawphor kan khang naduh ka 24 tarik Nohprah 2023 haduh ka 28 tarik Nohprah 2023.
Ka Ophis kan plie biang naduh ka 29 tarik bad ka kot khubor kan mih biang naduh ka 30 tarik Nohprah 2023.
Khublei Shibun.
Na ka Management bad Editorial Staff & YouTube Channel Team.
Shillong, Nohprah 29: U wei na ki samla ïakura ba ka Meghalaya Pro Boxing Council (MPBC) ba ka la sei, kata u ïarapborsing Kharbani u la ïoh ban wanrah nam sa shi sien pat ïa ka Jylla da kaba khur namjop na ka rynsan ïakura Indian Boxing council kaba la long ha Delhi ha ka 25 tarik Nohprah, 2023.
Ha katei ka jingïakhun, u ïarapborsing Kharbani u la ïakynduh pyrshah ïa u Sahil Chauhan-rangïakura ba na Rohtak Haryana, u bym pat shym la shah rem bad bat ïa ka rekod da 3 sien namjop ha rynsan Pro Boxing.
Ha kane ka jingïakhun la sakhi ïa ka jingtbit bad jingkhlaiñbor jong u samla ïarapbor ha kaba u la donkam tang 28 sekon ka por ha ka wat ba nyngkong ban pynkyllon khram ha madan ïa tei u rangïakura ka liang pyrshah kaba la pynlong ïa u referee ban pynsangeh ïa ka jingïakhun.
Khyndiat haba phai sha u samla Iarapborsing Kharbani, khun jong ka Kong Ibadaris Kharbani ba shong ba sah ha 4th mile (Pynthor) Upper Shillong, u la ïoh ban kyntiew 2 sien ki namjop na ki 3 sien ïakhun kiba ladep ha rynsan ïakura Pro Boxing.
Shillong, Nohprah 29: Ka kynhun ïalehkai kriket jong ka Meghalaya ka la kylla long ka kynhun ba nyngkong ban jam sha ka final ha ka U-16 boys’ Vijay Merchant Trophy da kaba pynliem ïa ka Nagaland da 72 ron ha ka jingïakhun kaba la long ha Bhubaneswar hynnin ka Sngi.
Ka Meghalaya kan ïakynduh ïa ka Manipur lane ïa ka Mizoram ha ka jingïaknieh namlahduh, katba ka jingïakhun semi final ka dang ïaid.
Haba phai sha ka jingïalehkai, u Apandanka Marak u la lah ban bah lyngkor ban kyrshan ïa ka kynhun da kaba khur haduh 5/45 na ki 11 over kiba u kawang, bad ka Nagaland ka la shah pynhap noh ha ka inning kaba ar da tang 92.
U Apandanka u la ïoh ban pynkut da 6/40 ha ka inning ba nyngkong kaba la pynïoh ïa u haduh 11/85 ha baroh ar Inning bad ïohnam rangkawangbol ba kynsai jong ka Meghalaya lyngba kitei ki Inning.
Haba phaidien, hynnin ka sngi Balang ka Meghalaya ka la jop ïa ka jingkynting (toss) bad jied ban tied nyngkong hynrei ka la shah pynhap baroh hadien ba kynjoh sha ka 123.
Ka la pynkut ïa ka Nagaland da tang 83 ron bad kamai 22 ron ha ka inning tied kaba ar.
Katba hynne ka Sngi Palei, u Aashish Kumar Lohar u la tied 57 ron bad na ka liang ka Meghalaya ka la ïoh ban kynjoh sha ka 124 shuwa ban hap baroh ki wicket.
Na ka liang jong u Aashish ruh u la lah ban ïalehkai bha bad kamai 34 ron na bynta ka kynhun ha ka inning ba nyngkong.
Ma u lem bad u Gaurav Jyoti Thakuria (18) ki la kyntiew 57 ron shuwa ban hap u wicket ba hynriew kaba la ïarap ïa ka kynhun ha ka por ba sahdien da 47/5.
Lyngba ki 40-ron ba ka kynhun ka la ïoh lamkhmat na ka Inning ba nyngkong, ka Meghalaya ka la buh 165 ïa ka Nagaland ban jop.
Hynrei kane ka ron ka la biang ïa ka kynhun ban khur namjop ha kaba ka Nagaland ka la shah pynhap lut baroh ki wicket da tang 92 ron.
U wicket ba khadduh ban shah pynhap dei ha u Thakuria (1/2 naki 2.4 over) katba u Paisal Ali (1/22 naki 4).
Ka Meghalaya mynta kan hap ap ïa ka kynhun ban ïakhun ha ka final napdeng ka- Manipur lane Mizoram.
Shillong, Nohprah 29: Ka synjuk Karate jong ka Jylla kaba la tip da ka All Meghalaya Karate-Do Association (AMKA) ka la pynbna ba kan phah 57 ngut ki nongïalehkai Karate ki ban sa leit ïashimbynta sha ka Kanninjuku Training Camp-cum-National Shoto Cup Karate Championship 2023, ha Khandala, Maharashtra kaba la sdang naduh hynne ka Sngi (29 tarik) bad ka ban kut haduh ka 31 Tarik u Nohprah 2023.
Ha kane ka kynti, ki nongïalehkai ki ban mihkhmat hapoh ka lama jong ka AMKA ki kynthup ïa 26 ngut ki kynthei bad bad 31 ngut ki Shynrang, bad ïa kane ka kynhun yn ïalam da u Bah Donboklang Lyngdoh, u Arjun Sewa ryngkat bad u Bah Greater EM Kharpuri.
Ka kynhun ki nongïalehkai karate ka AMKA ki long:Kynthei: Esaranaki Kharjana, Dominica P Kharbani, Emika Deimaia Myrthong, Kerridame M Khongji, Dayalangki Challam, Mebapynhun Marngar, Jennet Rumnong, Daphishisha Shadap, Daphilahun M Wahlang, Aibiangpormika Lyngdoh Mawphlang, Sinalin Marngar, Inlumlang Skhemiew, Kynjailin Lyngdoh Mawnai, Anisha Wahlang, Delightful Marngar, Larisha Kurbah, Rebeka Nongspung, Melvarica Kharbani, Carene Sohiong, Carenia Rapthap, Impera Makdoh, Elisheba Khongwar, Eva Gracia Mary Kharumnuid, Barisha Kharbani, Phikerbha Kharbihkhiew, Saralin RynghangShynrang: Samuel Kurbah, Nowni Mayer F Ryngkhlem, Abhradeep Aguan, Emmanuel B Diengdoh, Ferdinand Samkupar Rani, Febbyson Lyngkhoi, Gregorwilson Makdoh, Nathanial Marbaniang, Romeo Nongtdu, Jeremaiah Kharshandi, Yowanki Kharwillborn, Ram Lanong, Damebanmerbha S Blah, Samebanmerbha S Blah, Gideon Tympuin, Shanderson Nongrem, Kynpham Kharkongor, Bhawanchwadame Lyngdoh Mawphlang, Wilson Mylliempdah, Paul Danny Kharmudai, Cheltis Shylla, Evanmedon Rynghang, Teiborlang Lapang, Davysong Kharkongor, Ialamphang Kharkongor, Nangkitbok Phira, Gary Daniel Lyngdoh Mawlong, Edwilbert K Nongkynrih, Fredrick Shangpliang, Glikerius Buhphang, Mingson Rymbai.
Shillong, Nohprah 29: Shuwa ban jam sha u snem thymmai 2024 kawei na ki kynhun ïa kaba la tip da ka Forever Young kumba ka ju leh man la u snem shuwa ban jam sha u wei pat u snem sa shi sien pat kan sa pynlong biang ïa ka ‘Jngi Shiteng Synnia’ kaba 26 (26″ Midnight Swim) ka ban long ha ka shiteng-miet jong ka 31 tarik mynta u Nohprah, 2023.
ïa kane ka Jngi Shiteng Synñia la pynkhreh ban pynlong ha ka pung jngi ‘Cronoline Swimming Pool’.
Kane ka jingïa ‘Jngi Shiteng Synñia’ ka long ruh shi bynta ban pdiang sngewbha ïa u snem thymmai 2024 ha ryngkat bad ka jingduwai ha U Trai Kynrad ba un ai ka bor ban ïakhun pyrshah ïa ki jingeh ban sa ïakynduh ha une u snem thymmai.
Ha kane ka jingïajngi shiteng synñia la pynkhreh hynniew (7) ton u thah ha katei ka pung.
Na ka liang jong ka kynhun ba pynlong ïa katei ka jingïa jngi shiteng synñia ka la kyrpad ïa kino kino kiba wan ïashimbynta ba kim dei ban dih ïa kino kino ki jingdih pynbuaid shuwa shuwa ban jam shapoh ka pung.
Nongstoiñ Nohprah 29: U bah Spingwell Marshra sordar ba rim jong ka shnong Mawduh u dei uwei na ki nongrep uba trei shitom bad uba don ka jingstad kaba kyrpang ha ka kam rep kam riang.
Utei u rangbah u dei ruh u nongprat lynti uba nyngkong eh ha kaba rep ïa u soh strawberry ha West Khasi Hills bad naduh ba u la sdang ïa ka jingrep soh strawberry ka sorkar lyngba ki tnad trei kam kiba dei peit ïa ka rep ka riang hapoh ka jylla ki la hap ban kohnguh ïa kiei kiei kiba u pyni bad batai ïa ka rukom rep ,ki jait jingthung, ka aïom bad ka khyndew kaba kumno ba u jingthung u ïadei bha ban rep.
Nalor kata hadien katto katne snem ba u la sdang ban rep strawberry u la sdang sa ban shna waiñ na utei u soh bad kiwei kiwei ki jait soh kata naduh u soh ïong (black berry) ha ka ktien nongwei, u soh phareng (peace) u sohphoh Nonghlaw, bad kiwei kiwei ki jair soh kiba mih hi ha khlaw.
Ha kajuh ka por utei u rangbah u dei ruh u riew ieit mariang uba la pyni da ki kam da kaba sara ïa ki jait dieng ba bun jait ban thung ban ban tip ha kaba kum kano ka khyndew u ïadei bad ki jait dieng aïu kiba donkam ban thung ha la ki jong ki jong ki aïom jong ka snem.
Ka jingtrei shitom jong u ka la pynlong wat ïa ki stad mariang kiba na kiwei pat ki ri ka pyrthei ba kin wan jngoh ïa ki kam kiba u trei na ka por sha ka por.
Ha ki snem ba la dep ki riewstad saïan kiba dei peit ïa ka rep ka riang, ka jinglong jjngman ka mariang haduh ki saïantis kiba dei peit ïa ka rukom pynmih waiñ ki la wan man ka por ban ïa kynduh bad pynïadei para lok bad u.
U bah Marshra ym tang ba u lah ban pynkohnguh ïa ki ophisar sorkar kiba dei hapoh ka district hynrei ka jinglah jong u ban pyntrei kam hok ïa ka jingstad bad ka jingshemphang barieh jong u ha ka kam rep kam riang bad ban thaw ki lad ban pynjyrngam pat ïa ka mariang ka la poi haduh ki tyndong shkor jong u Myntri Ranbahduh ka ri u Narendra Modi ha kaba u Myntri Rangbahduh u la khot kyrpang ïa u sha Nongbah Delhi ban ai ïa ki khusnam bapher bap her.
Nalor kata ha kine ki khyndiat taïew ba la dep ka sorkar pdeng ka la khot biang ïa u sha Delhi na ka bynta ban ai ïa kawei pat ka khusnam kaba kham heh shuh shuh kaba la tip kum ka Farmer Millionaire Award 2023.
Hadien ba utei u rangbah u la ïoh pdiang ïa katei ka khusnam na ka sorkar pdeng ha ka sngi sait jaiñ ba la dep ki nongïalam ka Hills Farmer Union West Khasi Hills kum ka jingsngewnguh ïa u kum u nongprtalynti ban kyntiew ïa ki nongrep hapoh ka district ki la leit ban ïakynduh ïa u ha ka ïngsah ha Mawduh na ka bynta ban pynkup burom ïa u kum u nongïalam ba shemphang bad uba ïohi jngai ban pynkhlaiñ ïa ka rep ka riang ha kaba kum kane ka juk kaba ki samla ki don hapdeng jong ka jingkyrduh kam.
Ha katei ka sngi la pynlong ïa ka jingïalang ba lyngkot ha phyllaw ïng jong u ha ryngkat ka jingïadon lang jong ki khun ki kti bad ki dkhot jong ka ïng ka sem baroh kawei bad ïa ka jingïalang la pynïaid da u bah Zakhaïus Tympuiñ president ka HFU West Khasi Hills district ha ka jingdon ryngkat lang jong u bah Lumlang Kharsyiemlieh secretary , u bah Alfonbiorth Kharsyntiew secretary ka HFU sengkmie bad kiwei kiwei ki dkhot jong ka seng napoh ka district.
U bah Marshra haba aikhublei ïa u Myntri Rangbahduh ka ri bad ka sorkar pdeng u la pynpaw ka jingsngewnguh bad u la aikhublei kyrpang ruh na ka bynta jong ki.
Nalor kata u la ong ruh ba ka jingïoh jong u ïa ka khunsam kum u Millionaire farmer kam dei tang na ka bynta ka jingmyntoi jong u shimet hynrei katei ka jingïoh khusnam jong u ka long na ka bynta ban rah bad kyntiew sha jrong ïa ka nam ka burom jong ki nongrep hapoh ka district bad ka jylla baroh kawei.
Ha kajuh ka por u la kyntu ruh ïa ki paitbah nongrep ba kim dei ban duh jingkyrmen wat la ka sorkar jylla haba ka kren na ka bynta ki nongrep ka shu heh tang ka tyngam bad ka jingpyrta jong ki heh sorkar ka jylla ki shu swa jam kum ka wiang rnong ka bym don ei ei.
U la ong ruh ba wat la haduh mynta ka sorkar ka ju ong “ki nongrep bapli “ nagne shakhmat lada ki paitbah nongrep ki trei shitom bad minot thop ha ka kam rep khlem tyngkai ïa ka por, ka buit ka bor bad ka sap klyrpang kaba u Blei nongbuh nonmgthaw u la ai ha ki nongrep kan poi ka por ba ki paitbah nongrep kin sa pyrta paitbah ban ong kylla “ko sorkar bapli ka sorkar dap ram naduh kjat haduh shynrong khlieh" bad ka sorkar ka hap ban pyndem ‘ñiuh mat ha khmat ki nongrep.
K atba nangïaid ki por ki sngi bad ki snem ka jinglong jingman jong ki briew ruh ka la nang kylla.
Watla kane ka jingkylla ka la wanrah shibun ki jingroi jingpar bad jingbha ha ka liang ka imlang sahlang, hynrei ngi ïohi pat sharum shaneng ba ka jingïaburom briew ka la jan duh noh bad wat ka mynsiem jingïatip lem para briew ruh i kumba ka la ïap.
Ki ‘tien sneng bad jingkren khlem akor ha ki lynti syngkien ki la jyllei haduh katta katta, la ha kiba la san la rangbah, ki samla wat haduh ki khynnah rit ruh.
Teng teng i kumba baroh baroh ngi la ïa mlien bad sngewtynnad ban sngap ne ngi la set kyllut noh ïa la ki jong ki shkor.
Kaba kham i saitmet ka long ba ynda la dei lei lei sa u khawyiang i kumba thik ki la dei ki syiem jong kato ka jaka, khlem raiñ khlem rem shuh ïa ki tymmen ki san lane ïa ki rangbah kiba ïaid ba ieng na kato ka jaka.
Ym lah shuh ban mutdur ba kito kiba mlien ban leh ïa kitei ki jait kam ki don ne em ka jingïatip lem ne kata ka bor sngewthuh briew ka ban pynpyrkhat ïa la ka jingleh ka pynsngewtynnad mo ïa kiwei pat kiba ïohi ïa ka jingleh jong ki ne ki sngewsarong pynban.
Lada ka jingïatip lem bad jingsngewthuh briew ka dang don hapdeng jong ki briew khlem pep kum kitei ki kam jaboh kin nym ïoh jaka hangno hangno ruh.
Kumba ong ka kyntien, ka daw baroh kadei ba tlot na la rympei, lehse kane ruh ka kdew sha kata hi ka phang.
Lehse lah ruh ban ong ba imat ym don shuh ka sneng ka kraw na ki ïing ki sem ne dei ba ki kmie ki kpa kim ïa don por shuh ban ïa phylliew jingmut ha ïing ha sem, halor kaba sniew bad kaba bha khnang ba kiba dang khie dang san kin sngewthuh bad bud ïa kaba bha.
Ka dei ka kamram ba tynrai jong ki kmie ki kpa ki kñi kiba la san la rangbah ban hikai ïa ki khun ki kti ki pyrsa ki para kumno ban ri ïa ka akor bad burom la ha ïing ha sem ne shabar naduh ba ki dang rit.
Ha kawei pat ka phang ym lah ruh ban khlem da kynthup langïa ki nonghikai skul naba bun na ka por jong ka jingim ki khynnah kadei beit ha ki skul.
Ki ruh ki don ka bynta kaba kyrpang ban ai ha ki khynnah ïa ki jinghikai shaphang ka akor nalor ka pule ka puthi bad ka jingnang jingstad.
Ha ki por barim, mynba dang ïeng rasong ka akor tipbriew tipbleibad ruh ka jingïatiplem jong ki briew ka dang im, ka jingïaburom para briew ruh ka dang don jaka.
Phin shem ruh ba ym ju kham lap ne shem ba u khynnah un shlan ban kren ki ktien khlem akor hajan jong ki rangbah briew bad ki riewtymmen.
Ynnai ïakren shaphang u duma ne sikret ha kito ki por ki khynnah rit kim ju nud ban dih duma ne sikret ha khmat kiba san la rangbah la ki long kiba ithuh ithaw ne ki bym ithuh ruh.
Hynrei ha kine ki por ba mynta ym don shuh uba salia ban leh ïa kitei ki kam wat hakhmat kiba ha ïing ha sem ne wat ha khmat ki kmie ki kpa la jong hi ruh.
Haba ïakren ïa kaba shabar ne la ka ïing ka sem lei lei te ki khynnah ki nud wat ban shong dih kyiad, kynja bad ruh kiwei kiwei pat ki jingdih buaid ha ki surok ki lynti syngkien khlem da salia ïa ki nongïaid nongïeng kiba la san la rangbah ruh.
Kumba la kdew haneng ki jinghiar dor ka akor briew khamtam ha ka ktien ka thylliej khamtam eh hapdeng ka jaidbynriew jong ngi, ym tang ba ka pynsarong ne pynsngewsih ïa uba bun balang hynrei ka long pynban ka kabu ïa kiwei pat ki jaidbynriew ban pyrthuh lang ïa kitei ki kyntien jaboh haba ïaid ki kynthei, ki longkmie ki jongngi hi.
Watla ka akor briew ka la hiar dor ha bun ki liang ha ka imlang sahlang kam dei ban wanrah ïa ka jingsngewdiaw ban duh jingkyrmen, hynrei dei ban wad ïa ki lad ki lynti kumno ban pynbha bad pynrung biang ha ki briew ïa ka mynsiem ïatiplem khnang ba kin phai biang sha ki sngi mynba ka akor ba bha hapdeng ka jaidbynriew ba dang ïeng rasong.
Ka la dei ruh ka por ba ki kmie ki kpa kiba la heh la san kin kyndit bynriew kumno ban hikai ïa la ki khun ba kin nym pyndonkam ïa ki ktien jaboh ha ïing hasem, ha lynti syngkien bad shabar.
Donkam ruh ïalade ban kiar na kaba pyndonkam ïa ki ktien jaboh ha khmat kiba dang khie dangsan.
Ha kaba ïadei pat bad ki nonghikai skul ruh la sngewdonkam ba kin nangkham shim khia ha kaba kumno yn ai ka jinghikai ïa ki khynnah khnang ba kin nang ban burom ïa kiba la san la rangbah bad khamtam eh ha ka ban kiar na ki bad ki nongtrei balang jong ki jait niam bad balang bapher bapher kiba don ka bynta kaba kyrpang bad ba kongsan ha ka ban tei ïa ka jingim briew ha ki kam mynsiem, kin kynmaw ba ryngkat ka jingïalap niam donkam ban kyntiew ïa ki briew ha ka liang ka akor khnang ban bha ka imlang sahlang ka akor khnang ban bha ka imlang sahlang.
Jowai, Nohprah 29: Ka United Democratic Party (UDP) West Jaiñtia Hills District ka la ïoh ban pynthymmai ïa ki nongkitkam jong ka ha ka jingïalang kaba la pynlong ha nongbah Jowai hapoh Infinity Hall, Moralong, haka jingïadonlang jong ki ar ngut ki MLA ba kynthup ïa u ma Lahkmen Rymbui na ka Amlarem L/A Constituency bad u ma Nujorki Sungoh na ka Mowkaiaw L/A Constituency.
Ha kane ka jingpynpynthymmai nongkitkam u ma Lahkmen Rymbui ula ïoh ban bat ïa ka kam President bad u ma Nujorki Sungoh kum u General Secretary jong ka UDP, West Jaiñtia Hills District.
Ïa ka kam Vice President la jied ïa u ma J.Treilang Suchiang (MDC) bad u ma Winning Garland Sungoh (MDC), Joint Secretary la jied ar ngut ïa u ma Onyx Suchiang bad ma Marki Mulieh (Ex-MDC), Treasurer ma Lamdibok Sumer (Ex-MDC) bad Adviser la jied ïa u ma Michael Sayoo (Ex-MDC).
Ka jingïalang kala jied ruh ïa ki dkhot na ki Constituency bapher bapher ba kynthup ïa u ma Bhawan Chyrmang (Ex-MDC) bad ma Brington Shylla (Ex-MDC) naka 4-Mowkaiaw Constituency, ma Kolmen Pohshna bad ma Herman Khonglah naka 7-Amlarem Constituency bad ïa u ma Ripil Rabon bad Justine Phawa na ka 3-Raliang Constituency.
Katba ïa ka dkhot na ka 1-Nartiang bad 2-Jowai yn sa thung ha kawei pat ka jingïalang.
Ka jingïalang ka la thung ruh ïa ki lai ngut ban long ki Convener jong ka Youth Wing ka UDP West Jaiñtia Hills District ba kynthup ïa u Eleazer C.Dkhar, u Dawan Lyngdoh (MDC) bad u Medalin Swer.
Ïa ki nongkitkam jong ka Women Wing bad ka Farmer Wing la ïakut ban jied ha kawei pat ka jingïalang jong ka Party ka ban sa long shen ha ka taïew ba nyngkong jong u bnai Kyllalyngkot 2024.
Ka 30 Nohprah, ka dei ka lyngkhuh sngi ïap kaba 161 jong u Kiang Nangbah, u riewpaidbah, uba la lamkhmat ïa ka Thma pyrshah ïa ka Sorkar Bilat.
Kane ka thma ka la long ka bynta ba kongsan jong ka history ka bri Hynñiewtrep bad dei ruh ban rakhe ïa ka kum ka thma ïaleh jinglaitluid kaba la ïakhun da ki khun ki hajar ka Hima Sutnga hyndai.
Ki jingkynmaw bad jingthoh ba ngi pule shaphang u Kiang Nangbah bad ka jingïakhun, ki dei ba la lum bad thoh da ki phareng bad ki nongthoh history kiba ïaroh ïa ka jingsynshar ki Syiem Bilat.
Dei ha ki snem kiba hadien la pynsaphriang ïa ka khana shaphang U Kiang Nangbah bad ka jingïaleh laitluid sha kylleng ka Ri Hynñiewtrep bad India.
Kaba sngewsih pat ka long ba don kiba pule ïa u Kiang Nangbah da ka jingmut kaba khim bad pynïapher jaidbynriew.
Mynta lei ki don sa kiwei ki khynhun kiba shim kabu bad pynshai shynna jubor ïa ka khana halor u Kiang Nangbah tang ban pynïabiang bad ki jingthmu kiba khun ranab jong ki ban tei ïa kata ka Hima bathymmai ha India.
Kane ka dei ka jingpule bakla ïa ka History, kumta ngi dei ban kyntait bad pyneh triang ïa kine ki riew shim kabu.
Naduh ki snem kiba sdang jong ka spah snem ba khat khyndai ki la don ki thma ne ki jingïaleh pyrshah ïa ka Sorkar Bilat kiba la lam khmat da ki Syiem jong ki Hima bad I Kong M.P.R Lyngdoh I nam ïa kine ki thma kum ka jingïaleh jong u paid khasi.
Nyngkong eh dei u Syeim Bormanik jong ka Hima Shyllong uba la leit ban knieh ïa ka jaka ha Dimur ïa kaba ki sahep jong ka Bristish East India Company ki la pynlong ktem ban lum khajna be-aiñ ha ka snem 1828.
Shi snem hadien kata, sa u Syiem Tirot Sing u la ïaumsnam bad ki shipai jong ka British East India Company ha Nongkhlaw.
Wat la ka Sorkar Company ka la lah ban pynbieit ïa u Syiem ka Hima Sohra bad ïateh lok bad u, pynban kiwei ki Hima, kum ka Mawsmai, Sohbar, Wahlong, Pamsanngut, Mawdon, Shella bad Dwara Nongtyrnem ki la ïalum lang kawei ban ïeng pyrshah ïa ka jingthombor jong ka Sorkar Company ha ki Ïit ki Hima jong ki.
Ka Hima Sutnga ka dei kawei na ki Hima Khasi kaba khraw bad ka jingïar jong ka, ka long naduh ka them ri thor, kaba hap mynta hapoh ka Ri Bangladesh shaduh ki padun lum ka thaiñ bhoi.
Katba hapdeng ka don ka riat ka ram jong ka ri war bad ka madan lum jong ka thaiñ pnar.
Naduh ka snem 1774 ki Syiem ka Hima Sutnga ki la ïatyngkhuh bad ki shipai phareng bad katkum ka kaiphot u Pemberton, “ha ka snem 1774 ki Jynteah ki la shah thom ha ki shipai phareng hapoh ka jingïalam u Major Henniker…" Kham hadien, ha ka snem 1835 la pynïasoh ïa ki jaka lum jong ka Hima Sutnga hapoh ka jingsynshar ka Sorkar Company na Bilat bad kine ki jaka lum ki la kylla long noh ki British territory ne jaka jong ka Sorkar Company bad ki long ruh ka bynta jong ka Khasi & Jaiñtia Hills District.
Kynmaw ba ha por ba synshar ka Sorkar Bilat, ïa ka Ri Hynñiewtrep la phiah ha ki ar bynta, kawei ka Khasi & Jaiñtia Hills District bad ki Khasi States ne Hima Khasi.
Ki aiñ kiba la thaw da ka British Parliament ki treikam ha ka Khasi & Jaiñtia Hills District, katba ki Khasi States pat ki don la ki jong ki soskular kiba kawei pa kawei ka Hima ka la ïasoi bad ka Sorkar Bilat.
Hapoh ka jingsynshar jong ka Sorkar Bilat, ka Hima Sutnga ka shah thombor bad ki khun ki hajar ki shah ban beiñ ha ki aiñ kiba pynkordit.
Ha ki snem 1860 bad 1861 ka Sorkar Bilat ka la pynjari ïa ki ar tylli ki aiñ pynshok (tax law), ka house tax bad income tax, bad la lum khajna jubor na ki nongshong shnong.
Kane ka jinglum khajna ka dei kawei na ki daw kaba kongsan kaba la pynkhie ïa ka thma pyrshah ïa ka Sorkar Bilat.
Kine ki aiñ ki dei ka jingthombor pyrshah ïa ki rangli ki juki, ki riewkynthei bad wat na kiba la ïap ruh ka Sorkar ka lum ïa ka khajna.
Katkum ba la sot da I Kong M.P.R Lyngdoh na ki jingïathuh jong u Bang Doloi ka Raliang bad u Long Sutnga kiba ong, “kiba duk tasam, ki riewkynthei, ki tymmen ki bym don shuh mano mano kiba bsa ïa ki ki hap ban siew ïa ka khajna…ka khajna ka long kaba pynkordit sat ba wat na ïa kiba la ïap ruh ka Sorkar ka pynshong dor ban siew khajna…"Halor kane ka jingthombor bad kiwei de ki kam be-aiñ kiba la leh da ki heh Sorkar jong ka Sorkar Bilat kiba la lushïa ïa ka jingleh niam ha ka shnong Ïalong, ki khun ki hajar jong ka Hima Sutnga ki la ïeng ryngkat bad u Kiang Nangbah, uba la lum ïa ka Dorbar Paidbah ha Syntu Ksiar.
Ha kane ka Dorbar la ïakren sani halor kine ki aiñ pynshok bad pynrem jur ïa ka jingleh thombor jong ka Sorkar Bilat ïa ki nongshong shnong ka Hima.
Kumta da kawei ka sur ki la mynjur ban îeng bad ïaleh pyrshah ïa ka Sorkar Bilat.
Kumta ka la khie ka Thma Synteng pyrshah ïa ka Sorkar Bilat ha ka snem 1860, hynrei ka Sorkar Bilat ka la lah ban pynkut noh ïa kane ka thma ha ka snem 1862 ha kaba la kem bad phasi ïa u Kiang Nangbah ha khmat ki paidbah ha Ïawmusiang.
Ha ka por ba ka Ri India ka ïoh jinglaitluid ha ka 15 August 1947, ki don ar phew san (25) tylli ki Hima Khasi kiba don la ki jong ki soskular bad ka Sorkar Bilat.
Kine ki Hima Khasi ki don ka hok ban ïoh pat ïa ka jinglaitluid ba pura.
Lait noh ka Kashmir bad ki Khasi States, kiwei ki Princely States ki la mynjur ban ïasoh bad ka India, bad ki la aiti lut ïa ki bor synshar, bishar bad jingpynïaidkam ha ka Ri India.
U Maharaja ka Kashmir u la soi tang ïa ka soskular, kaba la tip kum ka Instrument of Accession bad u la pynmih paidbah ïa ka jingpynbna ba u la pdiang ïa ka Constitution ne ka Riti Synshar ka Ri India.
Ha kajuh ka por pat la bsuh ïa ka Article 370 ha ka Riti Synshar bad da kane ka Article ka Kashmir ka ïoh ïa ka kyrdan ba kyrpang hapoh ka Constitution ka Ri India.
Ha kawei pat ka liang ki Hima Khasi ruh ki soi ïa ka Instrument of Accession bad lah ban ong ba ki Hima Khasi ki la pdiang ïa ka Riti Synshar da kaba ki ïashim bynta ha ka elekshon kaba nyngkong ha ka snem 1952.
(L.G Shullai.
Kashmir bad Ki Khasi States).
Ñiuma, la bsuh ïa ka Sixth Schedule ha ka Riti Synshar na ka bynta ban pynneh ïa ki hok, ki riti bad kolshor jong ki trai ri hapoh ka Jylla Assam, phewse ym shym la don kino kino ki kyndon kiba kyrpang ha ka Riti Synshar na ka bynta ki Hima Khasi, wat la ki la dep ïasoi ïa ka Instrument of Accession ryngkat bad ki kyndon kiba khlaiñ kiba don ha ka Annexed Agreement.
Ha ka jingïalang Dorbar jong ka Constituent Assembly kaba la long ha ka 27 January 1948 la wanrah ar tylli ki jingpynkylla ha ka Rule 51, (i) ba ka kyntien “representative" ne nongmihkhmat ka mut uno uno uba la jied kum u nongmihkhmat jong ka State ne ki States sha ka Assembly katkum ki kyndon kiba don ha ka Schedule jong kine ki Rule (ii) ka kynthup ïa kino kino ki briew kiba ki Syiem ne Nongsynshar ne Nongmihkhmat jong ki, ki la pyntip sha u President katkum ki kyndon kiba don ha ki Schedule jong ki Rule bad ba la jied ïa ki ban long ki nongmihkhmat sha ka Assembly na ka bynta ka State ne ki States.
Ka Schedule jong ka Rule 51 la pynkylla biang bad ha kane ka jingpynkylla la thung ïa u Maharaja jong ka Tripura ban long u khlieh jong ka kynhun ki Hima Tripura, Manipur bad Khasi States.
Shuh shuh la ai bor ruh ha u Maharaja ka Tripura ban jied ïa u nongmihkhmat na ka bynta kine ki lai tylli ki Hima bad la jied ïa u Mr G.S Guha ban long u nongmihkhmat jong ka Tripura, Manipur bad Khasi States ban leit sha ka Constituent Assembly ka ban long ha ka 4 November 1948.
Kumjuh ruh, la pynkup bor ïa u Maharaja ka Kashmir ban jied ïa ki nongmihkhmat na ka bynta ka Kashmir bad ka Kashmir ka la lah ban phah saw ngut ki nongmihkhmat, kita ki long Sheikh Mohamad Abdullah, Mirza Mohamad Afzal Beg, Maulana Mohamad Sayeed Masoodi, and Shri Moti Ram Bagda kiba la leit ban ïashim bynta nyngkong eh ha ka Dorbar jong ka Constituent Assembly kaba long 16 June 1949.
Ka Constituent Assembly ka treikam ar bynta, kawei kum ka Ïing Dorbar Thaw Aiñ bad ka Kynhun kaba thoh ïa ka Riti Synshar.
Kumta ka long ruh ka rynsan kaba kongsan ha kaba ki jaitbynriew ne kynhun ne ki Hima ba pher ki ïoh ka lad ban îasaid na ka bynta ban ïoh ïa ki kyndon ba kyrpang ha ka Constitution ki ban ïada ïa ki hok bad dei riti jong ki.
Phewse ha ka snem 2019, ka Sorkar India ka la pyndam noh ïa ka Aritcle 370 kaba dei ka Kyndon ba kyrpang na ka bynta ka Kashmir bad la pynhiar kyrdan ïa ka Jylla Jammu & Kashmir sha ki ar tylli ki Union Territory.
Kane ka jingleh jong ka Sorkar India ka la pyndam noh ruh ïa ka jingangnud jong kiba bun ki rit paid, ki trai ri kiba don ha Ri India bad kiba dang angnud ban synshar bad pynïaid laitluid ïa ka synshar ka khadar khnang ban lah ban kyntiew bad pynneh ïa ki riti bad ki tynrai long jaitbynriew.
Kiba bun ki la ai mukutduma hapoh ka ÏingBishar ba ha khlieh duh da ka jingkyrmen ba ka Ïingbishar kan pynmih hukum ba ka jingleh jong ka Sorkar India kam shongnia bad shong aiñ.
Pynban kam shym long kumta bad ka Ïingbishar ka la pynksan ïa ka jingleh jong ka Sorkar India.
Da ki phew pateng hadien ba la khie ka Thma Synteng bad lehse u Kiang Nangbah ruh um mutdur ba ha ki phew snem hadien jong u, ki Hima Khasi kin ïa-ïenglang kawei ban ïasaid na ka bynta ki hok bad ban ïoh ïa ka kyrdan ba kyrpang ha ka Constitution khnang ban lah ban synhar hi.
Namarkata ka daw bad halor kane ka jingpyndam ïa ka Article 370 ngi dei ban buh jingkylli ïa ka Sorkar India kumne- Ka jingpyndam ïa ka Article 370 kumno kan ktah ïa ngi ki trai muluk bad ki Hynñiewtrep kiba dang ïakhun ban ïoh ïa ka kyrdan bad jingithuh ba kyrpang hapoh ka Constitution? Ka don ka Artilce 371 bad ka Sixth Schedule hapoh ka Constitution kiba ai ka jingïada kaba kyrpang ïa ki katto katne ki Jylla ha Ri India bad ki Jylla ka thaiñ shatei lam mihngi.
Hato dei ban pynphai biang ïa ka Article 370 sha Kashmir bad hato ka shong nia ban leh kumta? Ka jubab ka long hooid bad ngim dei ban klet ba ka Sorkar India ka dang bteng ka jingïakren bad ki seng kieng atiar, kum ka NSCN (IM), HNLC bad kiwei.
Ka jingïakren kam pat poi sha kaba kut bad ka Sorkar India kan dang hap ban mynjur ïa ki kyndon ba kine ki kynhun ki la dawa ban ithuh bad pynrung hapoh ka Constitution.
Ka jingïada ne jingpynthikna aiu ba ka Sorkar kan ai ba ki kyndon jong ka Artilce 371 bad Sixth Schedule kin neh skhem? Bad hato ka jingpyndam ïa ka Artilce 370 kan ym ktah mo ïa ki hok bad jinglongtrai ba ki Hynñiewtrep ki ïoh halor ka khyndew ka shyiap bad ka dei riti?.
Jowai, Nohprah 29: Ka Seng Kur Shadap Manar (Central Body) ha kane ka sngi 27 tarik Nohprah kala pynlong ïa ka Durbar Kur kala pynlong ïaka Durbar Kur Shadap Manar kaba shisien shisnem haka shnong Barato West Jaiñtia Hills District ha kaba kala ïoh ruh ban rakhe pyndonburom ïa ka Silver Jubilee jong ka SengKur.
Ïa ka jingïalang la sdang naduh ka por 11 baje hapoh ka jingialam u President ka seng Kur u Herlington Shadap Manar ha ka jingïadon u Local MLA, ma Nujorki Sungoh kum u kongsan ka Silver Jubilee bad u Local MDC ma Aiborlang Shadap Manar kum symbud kongsan uba dei ruh u dkhot ka Seng Kur.
Ha kane ka sngi la don lang ka kong Rimaya S.Manar, MCS, Director of DERT, Govt of Meghalaya, u Pastor Banker Shadap Manar, Pastor Callme Shadap Manar, ma Sunday Manar Officer in Charge ka Jowai Police Station lem bad bun kiwei kiwei ki heh sorkar.
Ha kane ka sngi la pdiang sngewbha ïa kane ka Durbar da u Pastor Banker Shadap Manar ha ryngkat ka jingrwai pdiang na ka seng Kur Shadap Manar Barato Unit, hadien kata la pyllait paidbah ïa ka Souvenir Silver Jubilee jong ka Seng Kur da u Adviser ka Seng Kur ma Borin Shadap Manar.
Ha kane ka sngi u General Secretary ka seng Kur ma Goldwin Shadap Manar, ula pule lyngkot ïa ka history ka Seng Kur bad ula ai ka Memorandum sha u kongsan ïa ka jingpan ïarap ban shna ïa ka Museum ka Seng Kur haka shnong Barato kaba dei ka shnong jong ka Syiem Latympang.
Ha kane ka sngi la ai jingkren da u Local MDC, u OC jong ka Jowai Police Station bad na u Kongsan ma Nujorki Sungoh bad u la buhruh ia u Mawnongrim (Foundation Stone) ban shna ïa ka Museum ka Syiem Latympang na ka bynta ban buh ïa ki tiar ki tar ka Syiem Latympang bad ïa ki Longshwa Manshwa, ha kaba ïadei bad kane ka Silver Jubilee Celebration jong ka Seng Kur u Local MLA ula kular ban ïarap ïa ka Seng Kur katba lah ban pynurlong ïa ka jingthrang ka kur ban shna ïa ka Museum jong ka seng kur Shadap Manar.
Ha kane ka sngi ka la don ka jingpynkup burom ïa ki Founder Members jong ka sengkur bad la ot ïa u Silver Jubilee Cake da i kong Rimaya S.ManarMCS, bala pynkhreh da ka Seng Kynthei jong ka Seng Kur Barato Unit.
Ha kane ka Durbar kur la pynphuh pynphieng da ka jingshad bad jingrwai na ki Unit kur ba pher ba pher kum naka looksi Unit, Mowkaiaw Unit, Jowai Riwar Jaiñtia Unit, Shangpung Unit, Barato Unit bad naka Narwan Unit.
La ïohruh ban sam ïa ki khusnam sha ki khun ka kur Shadap Manar na ka bynta kito kiba pass bha ha ki Exam bapher bapher.
Ïaka jingïalang la pynkut da ka jingai khublei na u President rangbah ka Seng Kur bad ki jingïashad da ki jingrwai ba sngewtynnad jong i Bah Nitajan Shadap Manar naka shnong Shangpung.
Pynkut ka kyrwon ba la phah da u ma Marshall Manar, Secretary Souvenir Committee Seng Kur Shadap Manar (Central Body).
Shillong, Nohprah 29 : Ka Khasi Students Union (KSU)-Laban Circle kala leit khynra ia kawei ka Shelter Home kaba don ha Kenches Trace (Harrison Bridge), kaba la kylla kum ka ktem ïadih droks bad kam awria bad kynthei bad shynrang.
Kane ka jingkhynra ka KSU ka la jia hynnin ka janmiet sngi Palei, hadien ka jingsaphriang jong ka video ha ki rynsan social media, kaba pyni ïa katto katne ngut ki samla kynthei bad shynrang kiba dang ïa injek droks ha kane ka Shelter Home.
Kat kum ka jingong ka KSU, kane ka Shelter Home ka dei kaba la shu ïeh lyngkrang da ka Shillong Municipal Board (SMB) haduh ba ka la kylla long ka ktem dih drok bad leh kam awria.
Ka KSU Laban Circle ha ka jingsynran ki Pulit ka Laban Police Station, ka la khynra naphang ïa kane ka Shelter Home bad ïoh kurup ïa ki tiar injek bad ki tyndong plastic ba ju buh droks.
Hynrei ha kane ka jingkhynra, ym shym la lapdien satia ïa ki briew.
Ka KSU ka pyntip ba ka la ïoh jingtip ïa ka kyrteng jong kine ki kynthei bad shynrang kiba ïa injek droks bad ïa kine ki kyrteng la aiti sha ki Pulit ba kin leh iïa kaba donkam.
Ka KSU-Laban Circle kala pyntip ba kan sa leit buh da ka dorkhas ha u Chief Executive Officer (CEO) ka Shillong Municipal Board (SMB) ban dawa ban buh noh da ki bor pahara ha kane ka jaka nalor ban kyndang noh ïa kine ki briew kiba pynlong ktem sniew ïa ka`ne ka jaka.
Khliehriat, Nohprah 29: Da ki phew hajar ngut ki paidbah ki leit ban jngoh kai ïa ka shnong Moolamylliang kaba don ha East Jaiñtia Hills District, ka shnong kaba la paw bha kum kawei na ki shnong kiba khuid tam, kawei kaba khring bha ïa ki paidbah ka dei ba ki paidbah ki leit ban jngoh bad sakhi ïa ki jingpynthaba ding da ki rong bapher bapher ha baroh kawei ka shnong, ïa kane ka jingpynthaba ding la plie naduh ka 18 tarik u nohprhah 2023 bad yn pynkut haduh ka 3 tarik u kyllalyngkot 2024.
U Waheh Shnong jong ka shnong Moolamylliang, u bah Apmon Pashiang, u la iathuh ba kumba ar hajar ngut shi sngi ka jingwan poi ki briew hapoh shnong bad la khmih lynti ruh ba ka jingpoi ki paidbah kan nang kiew ha kine ki sngi, kiba wan na ki shnong bapher bapher, kiba na jan bad kiba na jngai, kane ka shnong Moolamylliang, East Jaiñtia Hills District ka jngai 112 kilo mitar na ka nongbah Shillong bad 15 kilo mitar na ka District headquarter, Khliehriat.
Na ka liang ka Dorbar Shnong ka la pynkhreh ruh ïa ki jaka sah ha ki hotel bad ki gust house kiba don hapoh ka district na ka bynta kita kiba wan na ki jaka ba jngai.
Ka jingpynthaba ding ha ki rong bapher bapher ha baroh kawei ka shnong ka long kum shi bynta ban pdiang ïa ka jinglehkmen krismas bad jingleh kmen snem thymmai, ha kajuh ka por ka Doarbar Shnong ka pynkhreh ruh ïa ki nong rwai bad nongtem bapher bapher bad la sakhi ba ki paidbah ki la tuid sha kane ka shnong bad pynbyrngia bad leh kmen ha ki sur jingrwai ba la rwai da ki nongrwai bapher bapher kiba tem ha ka Chrismas Concert.
Kum ban shu phai dien, kane ka shnong ka la ïoh ruh ban khur bun tylli ki khunsam kum kawei na ki shnong ba khuid bad ruh ka shnong kaba lah ban pynneh pynsah ïa ka mariang kaba kup rong jyrngam, ka jinglah ban kynjoh shaduh kane ka nam ka burom ka dei ruh namar ka jingiatreilang ka Dorbar shnong lem bad ki paidbah nongshong shnong kiba ieid ïa ka khuid ka suba bad kiba ieid ia ka mariang.
Shillong, Nohprah 29 : Ka Dorbar Shnong Mawlai Mawtawar ka la lah ban pynneh pynsah ïa kawei ka jaka kaba don ïa ki maw donnam kiba la buh naduh ka por ki mynbarim.
Ïa kane ka jaka kaba dei jong ka Kur Kharkongor la ai sngewbha sha ka Dorbar Shnong ban pynneh ïa ki maw donnam, ïa kiba la ïathuh ba kidei ki nongker nongda jong ka shnong ha ki por kulong kuma.
Katkum ki khana pateng na ki menbarim ïa katei ka jaka kaba don ha ka kyntoit Lummawtnum, jong ka Mawtawar la ong ba udei u ïing shong jong ki Blei, ha kaba ki menbarim ki niew kyntang ïa utei u Lummawtnum.
Halor une u lum don lai tylli ki maw ba la tip da u Mawtnum, Mawblang bad u Mawkhong-oi, ïa kiba la ngeit ba ki dei ki ‘lei muluk ‘lei jaka kiba dei shipara bad kiba ker ba da ïa ka shnong ka thaw.
Ban pynneh pynsah ïa kitei ki maw donnam, bad ban pynlong ïa utei u lum kum kawei na ki jaka jngohkai ba ithiang, na ka liang jong ka shnong ka la ïoh ïa ka jingïarap na ka KHADC ban pynitynnat ïa katei ka jaka.
La shna ruh ba kan long kum kawei na ki jaka jngohkai ba itynnat, ïa kaba la jer kyrteng da ka ‘Mawkhongngoid park cum view point’,.
Na jrong jong utei u lum lah ban ïohi kyndiang ïa ka pung Umïam, bad ïa u Lum Sohpetbneng bad wat ïa ki Lum Makashang ne Lum Himalaya ha ka por ba shai bha ka suiñ bneng.
Lah ruh ban ïohi ïa kiwei ki jaka donnam ka ri Khasi kum ïa u Lum Shyllong, Lumsymper bad ïa ka Sor Shillong kumjuh ïa kiwei ki jaka kiba tawïar pyllun ïa utei u lum.
Ïa kane ka jaka la lah ban plie paidbah hynne ka sngi ka 29 tarik Nohprah da u MDC ka Mawlai, u Bah Teiborlang Pathaw ha ka jingïadon lang ki nongïalam shnong, u Bah C Kharkongor, u Secretary shong, u Bah KS Nongdhar uba la pynsngew ïa ka khana lyngkot jong utei u Lum bad kumjuh ki trai jaka kiba dei na ka Kur Kharkongor.
Na ka liang u MDC ka thaiñ ba dei ruh u Executive Member ka KHADC, Bah Teibor Pathaw u la ong ba ka Mawlai constituency ka la heh bha bad kumta ka eh bha tang na ka skim MDC ban peit lut nadong shadong hynrei la kattta ruh u pyrshang kat ha la i bor ban kner lang lada ki nongïalam ki mih shakhmat ban ïatrei ryngkat ryngkat.
“Nga ïaroh ïa ka bor shnong kiba la ïohi jngai ban pynneh pynsah ïa une u maw da kaba phaikhmat lang shanga kum u nongmihkhmat ban pyntyllun ïa kane ka kam haduh ba kan long kumba ka long mynta.
Nga khot nga wer ïa ki paidbah ba kin wan sha kane ka jaka ban peit ïa ka jingitynnad bad ka jingithiang ki sawdong sawkun jong ka bad phin sa hun jrut," ong u Bah Teibor haba kren ha ka jingïalang.
Shuh shuh u ong ruh ba ki paidbah ki dei ban shim ïa kane ka kabu ksiar ha kum kane ka por Tlang khamtam ha ka por ba shai bha ka bneng lah ban ïohi kyndiang ïa ki lum Makashang lane ki lum Himalaya najrong katei ka jaka jngohkai.
“Kan sa don ka por ba na kane ka jaka dang step ki briew kin sa wan hangne ban peit ïa ki lum Makashang kiba lah ban ïohi tang ha ka por Tlang," u la bynrap shuh shuh.
Nongpoh, Nohprah 29: 2 ngut ki runar bala suba donkti ban tuh haduh 24 tylli ki battery na uwei u tower Airtel ba don haka shnong Lalmati ha Ri-Bhoi kila shah kem noh haki pulit jong ka Pilangkata Outpost naka jaka sah jong ki haka 26 tarik mynta u bnai hadien ba ki pulit kila pynlong ka jingtohkit bad ïoh ka jingtip kaba thikna.
Kitei ki 2 ngut ki runar bala shah kem noh haki pulit la tip kyrteng kum u Bipul Maraknaka shnong Umdem bad u Pewarson Marak naka shnong Lalmati bad naka liang ki pulit kila ïoh ban kem ïa kitei ki 2 ngut naki jaka sah jong ki.
Hadien ka jingïoh kem ïa kitei ki 2 ngut naka liang ki pulit ka Pilangkata Outpost hapoh ka jingïalam u Nurul Islam kum u OC ka Pilangkata Outpost kila leit ruh ban khynra ïa ka jaka buh ïa kitei ki battery bala dept uh na kawei ka jaka kaba don haka thaiñ Byrnihat, Amtola Assam, hynrei naka liang ki pulit kim shym la lap shuh hadien bala pynkit noh da uwei briew shawei pat ka jaka, bad naka liang ki pulit ki dang wad sa ïa u trai jong katei ka jaka hadien ba u la phetrieh noh.
Shuh shuh ha katei ka jingleit khynra naka liang ki pulit kila ïoh ruh ban kurup kawei ka kali Bolero Pick-up kaba don ïa u Number AS 01 NC 9804 bala pyndonkam ban kit ïa kitei ki battery bad naka liang ki pulit ki dang pynlong ka jingtohkit kaba jur ban lap shuh shuh ïa kiba donkti ha katei ka kam tuh, bad la register mukotduma pyrshah ïa kiba donkti ha katei ka kam tuh.
Nongpoh, Nohprah 29: Ka Karbi Catholic Community of Meghalaya (KCCM), ka khot bad wer ïa baroh ki paid riewngeit jong ka Balang Catholic Karbi jong ki 4 tylli ki Parish ba kynthup ïaka Parish Umden, Parish Nongpoh, Parish Byrnihat bad Parish Mawbri ban wan shim bynta sha ka 41st Annual Christmas Karbi bad ka Annual Meet 2023 ka ban long haka 30 bad 31 tarik mynta u bnai ha Balang St.Joseph Catholic Church, Belkuri kaba hap ha Lumsinai Parish Umden ha Ri-Bhoi District.
Haba phah ïaka kyrwoh naka liang u Bah Keson Klein President ka KCCM u la ïathuh ba haka sngi sdang kan don ka jingïakop rwai naki balang bapher bapher ka ban sdang naduh ka por 1 baje nohphai sngi bad u nongkren ha kane ka janmiet un long u Rev.Fr.Anthony Ingty Assistant Parish Priest jong ka Diphu Parish, Karbi Anglong Assam.
Ha ka sngi kaba bud kaba dei ruh ka Sngi u Blei, u Most Rev Paul Mattekat, Bishop jong ka Diphu Diocese, Karbi Anglong Assam, un sa long u nongkñia rangbah ha ka Mass Bakhuid ha ryngkat bad u Rev Fr.Michael Khongngain, Parish Priest Umden Parish bad kiwei ki phadar kiba la khot sngewbha.
Kumta naka liang ka KCCM ka khot bad wer ïa baroh ki paid riewngeit ka Balang Catholic naki jaitbynriew Karbi ba kin wan sha katei ka jingïakynduhlang kum ka jingleh kmen khristmas bad snem thymmai.
New Delhi Naohprah 29 : Ryngkat ka jingïadonlang u Myntri Kam Pohïing bad Myntri ka Tnat Cooperation jong ka Sorkar Pdeng, u Amit Shah, la ïasoi ïa ka Memorandum of Settlement ne ka soskular ïasuk hapdeng ka Sorkar India, Sorkar Assam bad ki dkhot jong United Liberation Front of Assam (ULFA), ha New Delhi, mynta ka sngi.
Ka jingïateh soskular ka long u mawmer ba kongsan ban pynurlong ïa ka thong jong u Myntri Rangbah duh, u Narendra Modi ïa ka thaiñ shatei lam mihngi kaba shongsuk shongsaiñ, kaba jop bad kaba lait na ki kam pyntriem bad ka roi ka par ha Assam.
U Myntri Rangbah jong ka jylla Assam, u Dr.Himanta Biswa Sarma bad ki heh ophisar jong ka Tnad Kam Pohïing jong ka Sorkar Pdeng bad Sorkar Assam ki la ïadon lang ha ka jingsoi ïa ka MoU.Ha kane ka jingïalang, u Amit Shah u la ong ba mynta ka sngi ka dei ka sngi kaba kyrpang ïa ka Assam haba ka shongsuk shongsaiñ kan don ha ka thaiñ shatei lam mihngi bad ha Assam, kiba la mad ïa ka jingïaum snam la slem bha.
U la ong hadien ba u Narendra Modi u la long u Myntri Rangbah duh ha u snem 2014, u la shim ïa ki sienjam ban jam ïa ki jingïapher hapdeng ka Delhi bad ka thaiñ shatei lam mihngi bad la sdang ïa ki jingïakren bad baroh.
U Shah u la ong hapoh ka jingïalam jong u Myntri Rangbah duh u Modi, ka Tnad Kam Pohiing ka la trei na ka bynta ka thong ïa ka thaiñ shatei lam mihngi, kaba lait na ki kam pyntriem bad ki jingïaum snam.
U la ong ba ha ki 5 snem ba la leit, la ïasoi 9 tylli ki jingïateh soskular ba ïadei bad ka shongsuk shongsaiñ bad u pud u sam bad ki jylla bapher bapher jong ka thaiñ shatei lam mihngi, kine ki la wanrah ïa ka shongsuk shongsaiñ ha bun ki bynta jong ka thaiñ shatei lam mihngiU Myntri Kam Pohïing jong ka Sorkar Pdeng u la ong ba ki don palat 9000 ngut ki dkhot kiba la wan pyndem bad la weng ïa ka Armed Forces Special Powers Act (AFSPA) na 85 percent ka jaka ha Assam.
U la ong namar kane ka Soskular kaba la ïasoi mynta ka sngi hapdeng ka Sorkar India, ka Sorkar Assam bad ka ULFA, ka Sorkar u Modi ka la kot sha ka jingjop ban weng ïa baroh ki kynhun pyntriem ha Assam.
U la ong ba ka soskular kaba mynta ka sngi kadei kaba kongsan bha na ka bynta ka shongsuk shongsaiñ ha Assam bad ka thaiñ shatei lammihng baroh kawei.
U la ong ba hapoh ka soskular kaba mynta ka sngi, ki dkhot jong ka ULFA ki la mynjur ban kyntait ïa ka lynti jong ka jingïaum snam, ban aiti baroh ki tiar ïaleh jong ki bad ki la pynsangeh noh ïa ki kynhun ïakhun jong ki.
Nalor kane, ka ULFA ka la mynjur ruh ban weng noh baroh ki ktem ba sah ki dkhot jong ka, ban ïashim bynta ha ka synshar paidbah kaba don nongrim ha ka ain bad ban ïada ïa ka jingtylli jong ka ri.
U Amit Shah u la ong ba ha ka jingïakhun bad ka ULFA, kumba 10 hajar ngut ki briew na baroh arliang ki la duh ïa la ka jingim, kiba dei ki nongshong shnong jong kane ka ri, hynrei mynta ka sngi la lah ban pynbeit shisyndon ïa kane ka jingeh.
U la ong ba ka Sorkar India ka la mynjur ban ai jingïarap bad shibun ki projek na ka bynta ka roi ka par jong ka jylla Assam.
U la ong ba ka sorkar u Modi kan bud baroh ki kyndon jong ka jingïateh soskular.
U Shah u la ong ba hadien ba la wan ka sorkar u Modi ha u snem 2014 ki jingjia ïaumsnam ha Assam ki la duna da 87%, ki jingiap da 90% bad ki jingjia shah rahbor da 84%.
U la ong haduh mynta 7500 ngut ki dkhot ki la wan pyndem tang ha Assam, ka ban don shuh shuh sa 750 ngut mynta ka sngi, kumta ka jingwan pyndem jong palat 8200 ngut ki dkhot tang ha Assam ka dei ka jingsdang jong ka juk ba thymmai jong ka shongsuk shongsaiñ.
U Myntri Kam Pohïing jong ka Sorkar Pdeng u la ong ba ka sorkar Modi ka la ïasoi ïa ka jingïateh soskular bad ka NLFT ha u snem 2019, Bru bad Bodo ha u snem 2020, Karbi ha u snem 2021, ka soskular bad ki Adivasi ha u snem 2022, ka soskular ba ïadei bad u pud u sam hapdeng ka Assam- Meghalaya, ka soskular ba iadei bad u pud u sam hapdeng ka Assam- Arunachal Pradesh bad ka soskular bad ka UNLF ha u 2023 bad mynta ka sngi bad ka ULFA.U la ong ba lyngba kane ka jingïateh soskular kaba mynta ka sngi, ka la sdang ka por ba thymmai jong ka shongsuk shongsaiñ na ka bynta ka thaiñ shatei lam mihngi khamtam ka jylla Assam.
U Amit Shah u la ong ba ka Tnad Kam Pohïing, Sorkar India kaba la buh da ka por ban pynurlong ïa ki jingdawa jong ka ULFA bad yn thung ruh ïa ka committee na ka bynta ka jingpeitngor ïa ka.
U la ong ba ha baroh ki jingïateh soskular ba la ïasoi hadien u snem 2019, ka sorkar u Modi ka la trei borbah bad la shim ïa ki sienjam ban pynurlong ïa baroh ki kyndon.
U Myntri Kam Pohïing u la ong ba kane kan nym urlong khlem ka jingïohi jngai jong u Myntri Rangbah duh u Modi ïa ka thaiñ shatei lam mihngi kaba lait na ki kam pyntriem.
Shillong, Nohprah 29 : U Nongïalam ka Congress uba dei ruh u MP Lok Sabha u la ong ba ka la donkam eh ïa ka sorkar pdeng ban pynkylla noh ïa ka Aiñ tih marpoh khyndew (Mining Laws) khnang ban lah pyntreikam ïa kiwei de ki rukom tih mar poh khyndew ha ka jylla Meghalaya namar kane ka jingtih pynmadan beit ïa u lum kam ïahap satia ha kane ka thaiñ khamtam ha kane ka jylla Meghalaya.
“ Ka sorkar pdeng ka la dei beit ban pynkylla ïa kane ka Aiñ tih marpoh khyndew bad ka dei ban don da kawei ka rukom tih ym ban shu pynmadan beit ïa ki jaka ba don u mar poh khyndew khamtam u dewiong ha kane ka jylla" ong u ma Pala.
U la ong shuh shuh ba ka jylla Meghalaya ka donkam da kawei pat ka buit tih marpoh khyndew kat kum kane ka juk saian ba mynta.
Kane ka jingtih ïa baroh uwei u lum ka long ka bym ïahap satia ha Meghalaya bad kan buh ïa ka jingeh kaba khraw ïa ka jylla.
Kumta ka donkam ban pynkylla noh na ka rukom tih liew khnai sha ka rukom tih kum ka lynti ïaid napoh khyndew (tunnel).
U la ong na kata ka daw ba kane ka juh ka aiñ kan ym ïahap ban pyntreikam hapoh Meghalaya.
U la ong ka rukom tih dewiong kumba leh sha kiwei ki jylla ban khlong beit ïa baroh kawei ka jaka ba don u dewiong ka lah ban treikam lehse ha ki katto katne ki bynta ka ri lum Garo hynrei kan ym ïahap da lei lei ruh ha Khasi bad Jaintia Hills.
U ma Pala u la ong shuh shuh ba um pat iohi satia ia kata ka Mining Plan kaba la pynkhreh bad phah da ki katto katne ki trai par dewiong kumta um tip kaei kaba ki la thaw ban sdang ïa kata ka rukom tih dewiong kat kum ka juk stad saian mynta.
“ Lada ka ïing bishar Supreme Court ka la khang ïa ka jingtih dewiong liew khnai kumta kaei pat ka rukom tih dewiong ba ki la pynkhreh namar haduh mynta ym pat ïohi da kaei ka buit tih dewiong kin pyntreikam ha ka jylla" ong u ma Pala.
Ka shong beit ha ka sorkar pdeng ban pynkylla ïa ka aiñ tih mar poh khyndew khnang ba kan ïahap ruh hangne ha Meghalaya.
“ Ngam tharai ba ka sorkar kan lah ban ai wai ban tih dewiong namar hangne ka don ka Ain khyndew ym kum ha kiwei kiwei ki jylla.
“ Kumta to ngin ïa ap shwa da kaei ka buit tih dewiong ha ka jylla kin pyntreikam namar ïa ka rukom tih liewkhnai la khang da ka ïing bishar SC.U dewiong hangne ha Meghalaya u don sha trai ha ka jingjylliew kaba 300-400 phut lane hapoh u maw shyiap ne u mawshun lane sha ka niamra kaba shatrai duh.
Kumta ban leh da ka rukom tih dewiong kum sha kiwei ki jylla ban shu khlong beit baroh kawei ka jaka kam long da lei lei ruh hangne ha Meghalaya.
Ngam tharai hi ruh ba kita kiba pan jingbit ban ïoh tih dewiong kin pyntreikam da kata ka buit tih kat kum ka juk stad satian namar hap ban bud bun tylli ki kyndon aiñ bad kam long kaba suk da lei lei ruh ban bud pyrkhing ïa ki lymda pynkylla shwa ïa ki aiñ kiba la don lypa" pynkut u ma Pala.
Shillong, Nohprah 29 : Ka Meghalaya ka la sakhi ïa ki jingjia kiba harukom ha une u snem 2023 baroh shi snem, kiba kynthup ym tang ïa ka jingïakhih hynrei khamtam eh ki jingjia kiba la pynkhihwin wat haduh ka saiñpyrthei.
Lah ruh ban kdew hangne ba dei ha ki sdang jong une u snem ba ka National People’s Party (NPP) ka la ïoh ban thaw ïa ka sorkar synrop ha ka 05tarik Lber hadien ba ka la ïoh bun eh ki MLA kiba jop ha ka elekshon MLA kaba long mynta u snem.
Kane ka party ka ïoh ïa ka jingkyrshan jong ka United Democratic Party (UDP), People’s Democratic Front (PDF) , Bharatiya Janata Party (BJP), Hill State People’s Democratic Party (HSPDP) bad ruh ki MLA shimet ha kaba ka jingbun paid ka la poi haduh 45 ngut.
Kine ki kynthup ïa ka NPP kaba don 26 ngut, nangta ka UDP 11 ngut PDF – 2, BJP – 2, HSPDP – 2 bad MLA shimet – 2.
Ha kawei pat ka liang, kawei pat ka kynhun kaba thmu ban thaw ïa ka sorkar ban kyntait ïa ka NPP-BJP kam shym la seisoh hadien ba arngut ki MLA ka HSPDP ki la mih noh na ka jingïalang jong ki party riewlum kaba kynthup ïa ka UDP, VPP, PDF bad HSPDP ryngkat ka jingdonlang ka Congress bad NPP.Ka drama sainpyrthei ka la nang shongshit hadien ar bnai, namar dei tang ha u Jymmang, ba ka PDF ka la khylliap lama bad baroh arngut ki MLA ki la leit ban pynïasoh noh sha ka NPP.Ka PDF ha katei ka por ka don arngut ki MLA ba kynthup ïa u Bah GAVIN Mylliem na Sohra bad u Bah Banteidor Lyngdoh na Mawkynrew.
Kumta da ka jingwan pynïasoh jong ki, ka NPP ka la nang kiew sha ka 28 ngut na ka iing kaba don 60 ngut ki MLA.Katei kadei ruh ka jingkut jong ka PDF tang hadien hynriew snem ba la pynmih ïa ka.
Kawei pat ka phang kaba kham pynshongshit ha kane ka snem kadei ka bhah thungkam thungjam lane ka Job Reservation Policy ha kaba uwei nongïalam ka VPP ba dei ruh u MLA ka Nongkrem, Bah Ardent Miller Basaïawmoit u la leit ban pynlong daka jingshah thngan ba khlem buh por kaba la neh kumba 10 sngi tad haduh ba ka sorkar ka mynjur ban thaw ïa ka Expert Committee ban phai dien ba pule bniah biang ïa ka 1972 Job Reservation Policy.
Katei ka jingshah thngan jong u ka la sdang naduh ka 23tarik u Jymmang.
Dei ha ka 25tarik u Nailar, ba ka sorkar jylla ka la mynjur ban thung ïa u Judge barim ka Madhya Pradesh High Court, u Justice (Retd) Mool Chand Garg kum u Chairman ka Expert Committee ban bishar bniah ïa kane ka Reservation Policy ha kaba la ai por 12 bnai ïa ka ban pyndep ïa kane ka kam.
Nangta, ka kylla kaba ar jong ka jingïakren pynbeit pud bad ka Assam, ka sorkar jylla ka la thaw biang ïa ki lai tylli ki Regional Committee ban bishar bniah ïa ka jinglong jingman jong ki hynriew tylli ki jaka ba dang sahteng ban pynbeit pud bad ba kin phah ïa ka kaiphod hapoh ki 45 sngi.
Kitei ki jaka ki kynthup ïa ka Langpih ha West Khasi Hills District, nangta ka Borduar, Nongwah-Mawtamur, Deshdoomreah, Block-II ha Ri Bhoi District, bad ka Block- I, Psiar – Khanduli ha West Jaintia Hills District.
La ai por ruh ïa kitei ki lai Regional Committee ba kin phah ïa ka kaiphod jong ki hapoh ka 31tarik Nohprah.
Ka Jylla ha u Nailur mynta u snem ka la ïoh ruh ban pynbna paidbah ïa ka skim kyrpang na bynta ki paidbah ka jyla lyngba ka skim CM-Elevate Programme kyrpang na ka bynta ki nongseng kam la jong khnang ba kin lah ban kyntiew ïa ka ïoh ka kot bad khamtam eh ïa ki samla ka jylla ba kin lah ban ieng ha la ki jong ki kjat.
Katei ka prokram ka buh thong ruh na ka bynta ban ai kam ïa kumba 20,000 ngut ki riewshimet ba kain lah ban seng kam sengjam lajong ha kine ki lai snem ban wan ha ka jingmang ban pynlut kaba kot sha ka 300 klur tyngka.
Ha kawei pat ka liang, da ka thong ban pynkylla ïa ka pule puthi ha ka jylla, ka sorkar jylla ka la thaw ruh ïa ka State Education Commission (SEC) kaban peit ïa ka jingpynwan dur thymmai ia ka pule puthi ha baroh kawei ka jylla.
Kawei pat ka sienjam ha ka tnad pule puthi ba ka sorkar jylla ka shim kadie halor ka jingpdiang ban pyndonkam noh da ki kot pule jong ka National Council of Educational Research and Training (NCERT) da ka Meghalaya Board of School Education (MBoSE) naduh ka klas I haduh klas X naduh ka samoi ban wan.
Ha une u snem ka sorkar jylla ka la pynbna ruh da ka thma pyrshah ïa u drok ha kaba la pan ïa ka jingïatrei lang naduh ki nongïalam balang bad ki bor shnong lyngba ka DREAM Project.
Khatduh haba ïadei bad ka saiñpyrthei, kata shwa ka elekshon MP, ka NPP bad ka BJP ka la pynbna da ki nongïalam ba thymmai ha ka jylla, kata ka NPP ka la jied da u Bah Prestone Tynsong kum u President ka NPP Meghalaya bad ka BJP pat da u Rikman G Momin.
Ha kajuh ka por ka NPP ka la pynbna da ka Dr.Ampareen Lyngdoh kum ka kyrtong MP na Shillong bad ka Agatha Sangma pat kum ka kyrtong na Tura Parliamentary seat.
Kiwei pat ki jingjia ki kynthup ïa ka jingpluh ding ba shyrkhei ha Khyndailad ha u Naiwieng kaba la pynlong ïa ka sorkar jylla ban pan haduh 44 klur tyngka na ka bynta ban pynkhlaiñ shuh shuh ïa ka tnad pynlip ding ha ka jylla.
Shillong, Nohprah 29 : Ka Hynniewtrep National Liberation Council (HNLC) ka la pynpaw ka jingpyrshah ïa ka jingthmu jong ka sorkar ban khang dam noh ïa ka Karkhana dewbilat Mawmluh Cherra Cement Limited (MCCL) bad ong ruh ba u MLA jong ka Sohra, u Bah Gavin M Mylliem ban shim ia ka jingkitkhlieh bad lada um shim ka jingkitkhlieh ruh udei ban iehnoh ïaka jinglong MLA lym kumta ka Seng kan leh eiei pyrshah ïa u.
Ka kyrwoh ba la phah da u Bah Saiñkupar Nongtraw, General Secretary jong ka Seng bad uba long ruh u Publicity Secretary, ha ka kyrwoh ba la phah mynta ka sngi, ka Seng ka tyrwa tuh ïa ki nonghrei jong kane ka Karkhana ban ïasoh noh bad ka HNLC ha kaba kan siew ka tulop kaba 25, 000 tyngka shi bnai, tang kan shah tang ïa kiba 45 snerm shapoh.
“Lad aka Sorkar ka jam sahkhmat bad ka jingkhangdam ia ka MCCL, kan bha shibun ia u MLA ka Sohra Gavin Mylliem ban shim ïa ka jingbahkhlieh", la ong ka Kyrwoh ka ka Seng, da kaba ong ruh ba kumba ka sorkar ka shu tep im ïa ka MCCL, ki ingkhong shalyngmat ruh kidei ban ïoh ka jingpynsajia da ka jingiap.
Nalor kane, u Bah Sainkupar ula ong ba ka jingbyrngem jong ka Sorkar Jylla ban khangdam noh shisyndon ïa ka MCCL ka dei tang ka buit ban ailad ïa kiwei pat ki Kompeni dewbilat ba la long trai da ki bar jylla.
“Ka sorkar ha ka jaka ba kan shimkhia ban pynkhie im biang ïa kane ka karkhana kaba nyngkong eh ha ka jylla bad long ruh ka lad aikam aijam ïa ki nong Sohra, ka thmju khangdam pynban ïa ka" la ong u Bah Saiñkupar.
Ka Seng kala pynrem jur ruh ïa kane ka jingthmu ba sniew jong ka Sorkar naba kan ieh khlem kam ïa ki nongshongshnong ka Sohra bad ieh ïa ki ha ka jingshimkabu ki khwan myntoi.
Lah ban kdew hangne ba dang shen ka sorkar jylla ka jingïalang jong ka kynhun Myntri ka la shim ïa ka rai ban khangdam noh ïa ka karkhna dewbilat ha Mawmluh bad rai ruh ban ai da ka golden handshake ïa ki nongtrei jong kane ka karkhana ba la seng naduh ka por jong ka sorkar Assam.
Ka Ophis U Mawphor bad YouTube Channel sa shisien ki shim ïa kane ka kabu ban ai Khublei Snem Thymmai Basuk bad Bakmen ïa phi baroh ki paid nongshong shnong ka jylla kyrpang ïa ki paid ka ri lum Khasi bad Jaintia kiba ïai kyrshan, ïarap bad ai mynsniem ïa ngi ha kiba bun ki bynta kiba ngim lah ban ñiewtang lut.
Ngi ai khublei ïa kito baroh kiba ju pyntip lyngba ka phone halor kiba bun ki jingjia bad ki khubor ba phylla namar da ka jingïarap jong ki la ïoh ban pynsaphriang sha ki paidbah.
Ngi ai khublei ïa ki Nongthoh Article kiba la noh synniang sha ka imlang ka sahlang lyngba ka kot khubor jong ngi.
Ka jingkhublei ba kyrpang ka leit ruh sha kito ki hep rit kiba phah ïa ki jingdro, ki nongthoh poitri, ki nongthoh jingïathuh khana bad kiwei kiwei.
Ngi Duwai bad Kyrmen skhem ba U Blei un theh ki jngkyrkhu halor jongphi ha une u Snem Ba Thymmai kumba u la don ryngkat bad kyrkhu ïa ngi ha kiba bun ki bynta ha u 2023.
To ïoh ïa u Snem Thymmai uba pahuh pahai, uba wanrah ïa ka jingkoit jingkhia ïa baroh.
Kynmaw ruh ïa ngi ha ki jingduwai jongphi ba ngin dang lah ban ïai ai ka jingshakri hok bad ba paka ïa phi ki paidbah baieit jong ngi.
Kum ka dak ka jingïashim bynta ha ka ban pdiang bad rakhe ïa U Snem Thymmai ka ophis u Mawphor kan khang naduh ka 31 tarik Nohprah haduh ka 1 tarik Kyllalyngkot 2024.
Ka ophis kan plie ha ka 2 tarik Kyllalyngkot bad ka Kot khubor kan mih biang naduh ka 3 tarik Kyllalyngkot 2024.
Khublei ShibunNa ka Management bad Editorial Staff & YouTube Channel Team.
Bengaluru, Nohprah 30 : Ka kynhun ïalehkai Hockey (kynthei) jong ka India, hynne ka Sngi Saitjaiñ, ka la pynbna ïa ki kyrteng jong ki 18-ngut ki dkhot ban mihkhmat ïa ka Ri sha ka FIH Hockey Olympic Qualifiers Ranchi 2024, kaba la khreh ban long ha Ranchi naduh 13 haduh 19 tarik u Kyllalyngkot.
Ka kynhun ka phaikhmat ban jam sha katei ka lympung ha Ranchi ha ryngkat bad ka thong ban khylliap ïa ka lympung kum kawei napdeng ki lai kynhun ba wan ha ki kyrdan ba shakhmat bad ruh ban buh jaka na bynta ka Paris 2024 Olympics.
Ha katei ka lympung, ka kynhun India ka la shah pynngat hapoh ka Pool B, ryngkat bad ka New Zealand, Italy, lem bad ka United States.
Katba ka Germany, Japan, Chile, bad ka Czech Republic kin ïakhun napoh ka Pool A.Ka India kan sdang ïa ka lynti ïaid pyrshah ïa ka United States ha ka 13 tarik u Kyllalyngkot, bud sa ka jingïalehkai pyrshah ïa ka New Zealand ha ka 14 tarik, bad khadduh pyrshah ïa ka Italy ka long ka jingtïakhun kaba khadduh napoh ka Pool B ha ka 16 tarik.
Ka kynhun jong ka Ri (Indian Women’s Hockey Team) ban shimbynta ha ka FIH Hockey Olympic Qualifiers Ranchi 2024 ki kynthup ïa ka arngut ki player ban ap kol (goalkeeper), Savita bad ka Bichu Devi Kharibam.
Ha kajuh ka por, ka Nikki Pradhan, Udita, Ishika Chaudhary, bad ka Monika ki la shah thup kum ki bak (defender) hapoh ka kynhun.
Ka Nisha, Vaishnavi Vitthal Phalke, Neha, Navneet Kaur, Salima Tete, Sonika, Jyoti, bad ka Beauty Dungdung ki long ki player bynta ba shapdeng (midfield).
Ka Lalremsiami, Sangita Kumari, Deepika, bad ka Vandana Katariya kin long ki player ba shakhmat (forward).
Ha kane ka kynti, ka Savita, kaba dang shen ka la khur ïa ka khusnam FIH Goalkeeper of the Year Award, sa shi sien pat kan lam lynti ïa ka kynhun kum ka kapten.
Katba ka Vandana Katariya, kaba la ïohnam kum ka player ba nyngkong jong ka India ban pyndep haduh 300 sien mihkhmat ïa ka Ri, ka la shah jied ban long kum ka symbud kapten.
Haba ai jingkren halor ka jingjied ïa ki nongïalehkai, u Chief Coach jong ka kynhun, u Janneke Schopman u la ong, “Ka FIH Hockey Olympic Qualifiers Ranchi 2024 ka dei ka tournament kaba kongsan ban ïoh jaka ha ka Paris 2024 Olympics.
Ka long kaba donkam ïa ngi ban ïatreilang kum ka kynhun khnang ban poi sha ka thong kumba ngi la thmu.
Hadien ba ngi la bishar bñiah, ngi la lah ban jied ïa ka kynhun katkum ka jingtbit jong ki player.
Kumjuh, ka Savita bad ka Vandana ki la ïakynduh shibun ki jingeh ha kiba bun ki khep, hynrei nga ngeit skhem ba ki long ba khreh ïalade kum ka kapten bad Symbud kapten.
".
Shi taïew hadien jong ka Khrismas ka pyrthei kan sa jam noh sha uwei pat u snem ba thymmai na u 2023 sha u 2024.
Ym baroh hi ngi shemphang kaei ka jingmut jong une u snem ba thymmai bad kumno la ïoh ïa kane ka jingkheiñ ïa u snem.
Wat la ïa ka Khrismas la shu rakhe tang kum ka jingkheiñ ïa kata ka aiom ba la 25 tarik ka dei kaba ki long shuwa ki la shu shim kyllum, hynrei khlem pep kadei ka por kaba la kha ïa u Jisu kaba la pynkylla lut ïa ki jingkheiñ jong ka pyrthei.
Ha shuwa ka jingkha ïa u Jisu la buh jingkheiñ ïa ki snem ha ka por ne ka jingsynshar jong ki syiem ki bapher bapher.
Hynrei hadien jong ka jingkha ïa u Jisu la pynkylla lut ïa baroh sha ka snem ba la kha ïa u Jisu bad la khot ïa kane ka snem da ka A.D kaba mut hadien ka jingïap ka jong Jisu.
Hynrei ka jingmut tynrai jong ka A.D ha ka ktien Krik ka dei Anno Domini kaba mut ka snem jong u Trai jong ngi.
Ka jingwan jong u Trai Jisu sha kane ka sla pyrthei ka la pynkylla lut ïa kiei kiei baroh kawei kaba baroh ngim lah ban lait na u ka long ka khubor kaba khraw katta katta.
Baroh ki jingkheiñ ki sdien ha u, ki snem baroh kila kylla lut tang sha u bad ha ki por ba mynshuwa ïa ki snem la ju kheiñ kat kum ka jingsynshar jong ki syiem.
Hynrei haduh ba la wan ma u kum u Syiem jong ki Syiem baroh ka jingkhieñ bad ka jngñiew ki la hap lut ha ka kyrteng bad ka tyrpeng ka jong u bad khlem ma u ym lah shuh ban khieñ ïa ki snem ruh bad mynta ngi ïoh ïa ki snem Shuwa u Khrist bad hadien u Khrist ne kata ka Before Common Era/Before Christ (B.C) bad ka Anno Domini (AD) kaba mut ha ka ktien Latin ka snem jong u Trai jong nga.
Kumta khlem U Jisu ym lah shuh ban kheiñ ïa ki snem ha kine ki sngi.
Ka Baibl ka ong bad u Jisu u dei u Syiem jong ki syiem, hato ka long shisha kumta ! Kat kum ba la long mynta hato ngin lah ban len ïa kata namar ba ka jingkhieñ snem na ki Syiem bapher bapher bad mynta pat ka la kut noh ha kawei ka jingkhieñ beit kata ka dei ka A.D kaba lah ban ong ba ka dei ka snem jong u Syiem ki syiem.
Niuma shaphang ka Khristmas namar ba dei tang ki Khristan kiba rakhe ïa ka, hynrei ïa ka snem thymmai ka pyrthei shi satlup ka rakhe ïa ka.
Hooid ngi ju ïohsngew ruh ïa kita ki Bengali New Year, Assemese New Year, Chinese New Year bad kiwei kiwei de, hynrei kine baroh ki shu neh ha ki rukom leh tynrai katba ïa ka snem A.D ka jong u Trai Jisu la rakhe baroh kawei ka pyrthei bad ka ïeng kum kawei ka jingpynskhem ïa kiei kiei baroh bad khlem kane ym lah shuh ban kheiñ?Bun bah ha ryngkat ka jingrakhe ïa u snem bathymmai ki kwah ruh ban pynthymmai ym tang ïa u snem, hynrei wat ïa la ka jong ka jingim hi.
Hynrei shisha ngim ïohi koit ïa kata ka jingkylla jong ka jingim, hynrei ïa kito kiba pdiang bad sngewthuh ïa ka jinglamphrang jong ka Khristmas bad pdiang ïa ka jingpynim ki mad shisha ïa kaba kum kata ka jingpynthymmai namar ba Baibl ka ong ba “lada uei uei ruh u don ha U Khrist, u long u jingthaw bathymmai; kiei kiei ruh ki barim ki la duh noh, ha khmih kiei kiei baroh ki la jia long ki bathymmai".
Kam pher la kum ki riew paidbah ngi ngeit ne ngim ngeit hynrei baroh ngi don ïa ka hok ban ïa ki jingtip kiba lehse ngim lah ban ïoh ha ki rynsan ba long paidbah kum ha ki lad pathai khubor.
Hynrei ka long ka kabu haba la tip lada donkam lah ban pyrshang ïa kaei kaba long ka jingmyntoi ha ka jingim bad khamtam ïa ka mynsiem kaba kordor jong ngi.
Ka long ka hok bad ka kabu jong ngi baroh shi met shimet ban pyrshang ïa baroh ki lad jingïarap bad ka jingim jong ngi ka dei kaei kaei kaba long khia (serious).
Kumta ka jingwan jong u snem bathymmai ka long ka kabu ïa kiba bun ki para briew kiba ngi ju ïohsngew bha ïa kita ki jingthmu rai jingmut ne ki New Year Resolutions jong kiba bun.
Kumta ki jingrai jong ngi ki long beit kat ki jingshemphang kiba ngi tip kumno ban pyndonkam ïa ki.
Kum ka lad pathai khubor ngi kitbok bad ai khublei snem thymmai basuk ïaphi baroh ki nongpule baieit jong ngi: To phin ïohmad shisha ïa kiei kiei kiba pynthymmai ïa ka jingim ym tang ïa u snem ba thymmai.
Jowai, Nohphrah 30: Ka West Jaiñtia District Table Tennis Association (WJDTTA), hynnin ka sngi 29 tarik kala pynlong ïa ka lympung jingïakhun Table Tennis kaba shi sngi ïa kaba la tip kum ka One Day Table Tennis Tournament 2023.
Ïa kane ka jingïakop la pynlong ha Kiang Nangbah Indoor Stadium, Dongmihsngi Ladthadlaboh, Jowai.
Ïa ki jingïakhun la bynta ha ka ki lai kyrdan kita ka Under-16 Boy’s Single, ka Open to All Men’s Singles bad ka Open to All Men’s Doubles.
Kiba jop ha ka Open to All Men’s Single ki dei u Eraphael Dkhar uba la ïoh ïa ka nam Champion da kaba u la jop ïa u Deoricious G Chullai da 11-6, 11-8, 11-9, 11-7Ha ka Open to All Men’s Doubles u Eraphael Dkhar bad u Deoricious G Shullai kila ïoh ïa ka nam Champion da kaba pynliem ïa u Rabin Passah bad u Muni Kynjing da 11-4, 11-9, 11-9, 11-9.
Katba haka Under -16 Boy’s Singles u Corban D Khonglah ula ïoh ïa ka nam Champion da kaba pynliem ïa u Kermi William Lywait da 11-5, 9-11, 9-11, 11-6, 11-8.
Ïa ki khunsam la sam sha ki nongjop da ki nongpynïaid ka WJDTTA.Khliehriat nohprah 30: Kum ka jingkynmaw burom ïa ka sngi iap kaba 161 jong u khla wait ka ri, u woh Kiang Nangbah, ka Jaiñtia National Council hapoh ka jingïalam u President rangbah, u bah Sambormi Lyngdoh ka la leit ban buh syntiew ha u mot jong u Kiang Nagbah ha Khliehriat bad la pynlong ruh ïa ka jingïalang kaba lyngkot ha Khliehriat ha trai jong u mot.
Haba kren ha ka jingïalang, u bah Sambormi Lyngdoh u la ong ba ki la don mynta ki kynhun kiba la mih bad ki ba thmu ban ialam bakla ïa ka jaitbynriew da kaba ong ba ka la dei ka por ban ai jait noh sha u kpa, halor kane utei u nongialam u pynrem jur ïa kaba kum kane ka jing ong jong ki kynhun bad u la ong ruh ba ka seng hi kan nym ai lad ïa kum kine ki kynhun kiba thmu ban pyniapher ïa kaei kaba u barim u la hikai.
Ha kaba iadei bad kane ka sngi iap u Kiang Nangbah tei u nongialam ka JNC u la ong bad pyn kynmaw ba “Ka kmie Jong u Woh Kiang Nangbah kadei ka Rimai Nangbah bad la sngewthuh lypa ba naduh ki por mynshwa ruh la hikai ba ka jait hi ngi ai sha la ka kmie kumta wat juh pyrshang ban ialam bakla tang naka bynta ki jingmyntoi shimet jongno re jongno"Ha kajuh ka por, u bah Sambormi Lyngdoh u la pynpaw ba kum ka seng ka pyrsah jur ruh ïa ka jingthmu ka sorkar ban wanrah ïa ka lynti rel ha East Jaiñtia Hills District bad kynthoh ruh kane ka wanrah jingmyntoi tang ïa ki company kum ka Star Cement, ka Dalmia, ka Topcem bad ka COSMOS “Ngim donkam lynti rel, lada ngi leit da ka kali shaduh Assam ruh ruh ngi dang poi hi, ngi donkam ïa ki lad jingiada bad da kiwei pat ki lad bapher bapher, ban kyntiew ïa ka roi ka par, u nongmihkhmat uba dei ruh u myntri sorkar, u bah Kyrmen shylla u la ong ba kan sa don da ka jingïalang paidbah bad ban sngap ïa ka sur jong u paidbah ha kaba iadei ban ka jingwan ka lynti rel, balei yn dang donkam ïa kata ka jingpysngew paidbah?U la ong ruh ba “lada wan ka lynti rel kan wanrah jingmyntoi tang ïa kiba na bar bad kane ka ap jingma kaba khraw ïa ngi ki trai ri trai muluk, u Blei u la kyrkhu ïa ngi da ka jingdon ki lum ki wah, ki mar pohkhyndew bapher bapher hynrei sngewsih ban ong ba kane ka wanrah jingmyntoi pynban tang ïa kito kiba na bar ka jylla, ka UDP ka la kren shai ba ka kloi ban pdiang ïa ka lynti rel namar ba ka dei tang ka rel ba kit ïa ki mar, la sngewthuh ba kane kan wanrah jingmyntoi tang ïa kitei ki company kiba dei ruh ki karkhana dewbilat"Kum u nongïalam u kyntu ïa ki dkhot kumjuh ruh ïa ki paidbah ba ki dei ban da bishar bha ïa kane ka jingthmu ka sorkar ioh kan wanrah pynban ïa ka jing babe hadien habud, ioh long kum ki karkhana coke namar ha ka por ba wan ki coke, ki sengbhalang ki la ieng pyrshah hynrei ki paidbah kim kyrshan bad ki paidbah ki la shah ialam bakla hano re hano, hynrei dei tat ynda ki la mad ïa ki jingeh ha ka jingmih ka tdem ba jakhlia, ka lyer ba jakhlia hangta ki paidbah kin sa kyndit bynreiw, “Kyrmen skhem ba ha kane ka jingthmu ka sorkar ban wanrah ïa ka lynti rel ki paidbah kin kyndit bynriew bad ka khubor kaba shai ngi phah sha ka sorkar ba ka JNC hi da lei lei ka ieng pyrshah jur ïa ka lynti rel, kum ki nongialam bad ki dkhot ngi long la kloi ban ieng pyrshah bad ngi la pynkhreh ruh ban ieng ialeh na ka bynta ka jingshngaiñ ka lawei jong ka pateng ka ban wan"Kiba la ïa don ryngkat lang ha kane ka sngi, ki kynthup u Vice President, u bah Nangjan Dkhar bad u bah Ency Shadap, General Secretary, u bah Wanshwa Suting, Publicity Secretary, u bah Mebanteilang Sukhlian bad kiwei kiwei.
Mawkyrwat, Nohprah 30: Ka Seng Samla Shnong Mawkyrwat, South West Khasi Hills District kum shibynta jong ka jingkynmaw burom ïa ka sngi jingwan long briew U Trai Jisu ne ka Christmas ki la pynlong ka jingïaid paidbah ne carol ha kaba ki lai tylli ki Balang ki la wan ïashimbynta.
Ki lai tylli ki Balang kiba la wan ïa shimbynta ki kynthup ïa ka Jingïaseng Samla kiba don ha Mawkyrwat ka kata Balang Roman Catholic, ka Church of God, bad ka Balang Presbyterian bad kane ka long ruh kum ka dak jong ka jingpynïatylli hapoh ka shnong ka thaw bad ka shongsuk shongsaiñ.
Ïa ka Carol la sdang ïaid na Dorbar Hall Mawkyrwat sha Civil Hospital Mawkyrwat sha Ïew bad la pynkut biang ha ka jaka ba sdang.
Hadien ba la dep pynlong ïa ka jingïaid carol kala pynlong ruh ïa ka plie ïa ka jingrakhe ïa ka jingkynjoh jong ka sengsamla shnong sha ka 30 snem ha ka jingai jingshakri ïa ka shnong da kaba pynher ïa ka lama bad ban pyllait paitbah ia ka ka Almanak jong u snem 2024 da u bah Kitborlang Nongrem, State President jong ka NPYF kum u kongsan ha kane ka sngi, bad ha kane ka jingsdang jong ka jingrakhe ïa ka jingdap 30 snem ka Seng Samla Mawkyrwat ka la pynlong ruh ïa ka jingot ïa u cake lem bad ki Gospel Musical Evening na bynta ki khun khynnah bad ki khun samla ka Mawkyrwat.
Ha kane ka sngi la ïa don lang da ki nongkitkam barim jong ka Seng Samla Mawkyrwat, u Myntri Shnong Mawkyrwat, u bah R.R.Lyngkhoi lem bad kiwei kiwei.
Jowai, Nohprah 30: Ka Sohkha Mission Village Durbar ka la pynlong ïa ka jingai khusnam ïa ki samla pule ka shnong kiba la jop bad wan shakhmat ha ki exam bapher bapher ha ka jingïalang bala pynlong ha ka 28 tarik u Nohprah 2023.
Ha kane ka sngi na ka liang u ma Holando Lamin MDC ka thaiñ u la long kum u kongsan, uba la air uh ka jingïaroh ïa ka shnong Sohkha Mission kaba la ïohi jngai ban pynshlur ïa ki khynnah pule ban trei minot ban poi shakhmat ha ki exam bapher bapher.
Ula kyntu ruh ïa ki khynnah pule ban trei shitom ban wanrah nam ïa ka ïing ka sem, ka shnong bad ka thaiñ hi baroh kawei.
Ula ong ruh ba nym ai lad ïa ka jingduk ban khanglad ïaki ban poi shakhmat ha ki jingpule bad ba kin long kiba jan sha U Blei ban lait na ki jingsniew.
Ka kong Dolly Khonglah Secretary Meghalaya International Chambers of Commerce, kala ai jingïaroh ïa ka shnong ïa ka jingpynshlur ïa ki samla pule da kaba ai kum kine ki khusnam sha ki samla pule ka shnong kiba la wan shakhmat ha ki exam bapher bapher ba ki lah ïaleh.
Kala ban ruh ïa ki samla ban ïaleh ban kiew shakhmat kumba long kiwei kiwei ki jaitbynriew ha ka ri, shuh shuh ka ong ba lada kiwei ki lah, balei ba ki samla jong ngi kin ym lah?.
U ma Monjurlang Pohlong Sub-Inspector Statistic Wapung C&RD Block, ula kyntu jur ïa ki samla pule ban long kiba don ka discipline haka jingim jong ki bad ban nang ban bate ïa ka por khnang ba kin ïoh ïa ka jingjop ha ka jingim.
U ma Precious Stone Suchenuba long u Waheh Shnong jong ka Sohkha Mission ula ai ka jingkren bad pynshlur ïa ki Samla pule jong ka Shnong ba kin long kiba minot bad ban ïaleh katba lah ban poi shakhmat haka jingpule khamtam ha kane ka juk Competition kaba mynta.
La pynïaid ïa kane ka prokram da ma Handleson Lamin Gadew bad la pynshongshit ïa kane ka jingïalang da ki jingrwai na ki samla ka shnong, kiba kynthup ïa u Sardis Dkhar bad ka samla Barikynti Khonglah.
Katba ïa ki kyntien ai khublei la ïoh na u Marshall Manner, General Secretary jong ka shnong.
Ka snem ka ïai tyllun, ka por ka ïai kylla, tang ha ki khanatang ngi ïoh sngew wat lada ngim ïohi shuh ïa kito ki snem bala leit.
Ki khanatang kiba shisha ymdei kiba shu thew kum ki khana puriskam,kumta ha ka 30tarik Nohprah 1862 la sdien phasi ïa U Khla Wait ka Ri Khad-Ar Dolloi U Woh Kiang Nangbah.
Te ha une u snem 2023 ha ka 30tarik Nohprah kanlong 161tylli ki snem kilah iaid khlem sngewthuh, te baroh Kawei ka Ri ka ïam pangnud ha kane ka sngi namar baka Sorkar Phareng kala shim ïa ka jingim jong u Woh Kiang Nangbah.
Kumta hapoh ka Ri jong ngi ruh ka don shisha shibun ki jingkylla naka babha sha ka ba sniew naka ba sniew sha ka babha.
Tangba ki jingkylla ki long baroh da khongpong, kam ïadei dur shuh bad kato ka por ba myn shuwa.
Hangne nga kwah ruh ban pashat ha phi ki nongpule ba U Kiang Nangbah u dei uta u noongïaleh laitluid uba len lade ïala ka jingim lajong bad khlem kynrandien ban ïaleh pyrshah bad u dohlieh uba thmu ban synshar ïa ka Ri jong ngi.
U long u briew u ba shisur mynsiem, u briew u ba im katkum kata u Thylliej Ksiar bad ka Jubanlak kaba shi sien ba u la khlei yn nymthok ne shukor shuh, u dait ïa ki bniat haba u ïohi ba u dohlieh u leh donbor bad thombor ïa ka Ri ba ieit jong u.
U Kiang Nangbah da ka jingim u bynda ban long ka stieh ïa ka ri Khad-Ar Dolloi baroh kawei.
Ka mynsiem dap shynrang jong u Kiang ban ïaleh pyrshah ïa u nongwei uba wan buhai shnong sha kane ka Ri jong ngi.
U Kiang haduh ba un da ïap u ïeng shkem hala ka nongrim ba nymriej ne ting ïa u nong shun u bamut ban synshar ïa ngi.
U Kiang Nangbah u long tang u riew madan, ymdei uta u Dolloi ymdei u Pator ne u Rangbah shnong, u long tang u briew u nongsharai masi bad u long ruh tang u nongrep ban pyndap pynbiang ïa ka ïing ka sem ka jong u bad u sngew tynnat eh ban put bisli ha ka por ba u sharai masi sha lum.
Kumta U Kiang ynda ula wan phai na lum ha ka por miet ynda u lah dep bamja u ïa shongkai bad ka kmie jong u Ka Rimai Nangbah hapdeng ka ding kaba meh haruh dpei bad ïathuh ïa u ïa ki jingjia ïa u Mama jong u U Ksan Sajar Nangbah u ba la shah pynïap ha ki kti jong ki Dohlieh ha Chan Myrsiang.
U Kiang Nangbah ynda u la ïoh sngew ïa kita ki jingïathuh khana jong ka kmie jong u, ka pynlong ïa ka mynsiem jong u ban long u ba shlur bad ka rynïeing jong u baroh kawei ka khynñiuh bad dait ïa ki bniat da kaba ong ba ngam aili ïa kine ki briew ba kin synshar ïa kane ka Ri ba ieit jong nga.
Ha kane ka por ka kmie jong u ka ong “khun wat shaniah ïano ïano khlem da ïohi da ki khmat bad khlem da ïoh sngew da ki shkor bad long uba shlur"Te ynda u Kiang ula ïohi ba u Dolloi ka Elaka Jwai ula nguh syiem ïa ka sorkar phareng bad u ngeit bad u kohnguh hapoh ka jingpyniaid jong ka, kumta u ïeng ban ïaleh pyrshah ïa kane bad u leit pynsngap ïa kane ka jingjia ha Jwai sha baroh ka Ri Khad-Ar Dolloi.
Kum u khla ryngkew u iaid khlem shongthait kat haduh bala poi ka por ba ka Ri kala jied ïa u ban long u nongïalam ha ka jingïa kynduh ha Madiah Kmai Blai kaba don haruh ka wah Syntu Ksiar badon u mot sahnaam jong u haduh mynta.
Te u Kiang ha shuwa ba un long u nongïalam u kwah ban pan ïa ka jubab na ki Blei ki Syiem laki monjur ne em ban long u nongïalam ïa ka Ri Khad-Ar Dolloi baroh kawei.
Kumta u Kiang Nangbah u ïeng bad u ong kumne"Baroh phi kiba ïadon lang hangne sngewbha ker sawdong ïa kane ka thwei Syntu Ksiar , ba ngan ngam sha trai jong ka ba ngan leit shim ïa u dieng uba don lai tylli ki tnat" Kumta u Kiang Nangbah ula ngam sha trai jong ka bad shipor u lamih biang bad u la rah ha kti bad uta u dieng uba don ïalai tylli ki tnat kumta ka dorbar baroh kala ïa risa ïa kynhoi namar baki la ïohi ïa uta u dieng ha kti jong u Kiang bad u batai ïa ka jingmut jong uta u dieng da kaba ong kumne:-1) U metbah ka dei ka Ri Khad-Ar Dolloi.2) Ka tnat kaba nyngkong ka dei ka mynsiem ieit Ri.3) Ka tnat kaba ar kadei ban ïa shaniah kiwei ïa iwei.4) Ka tnat ka balai ngi dei ban long kiba ïa tylli.
Naduh kane ka por u Kiang Nangbah ula long uta u nongïalam ïa ka Ri Khad-Ar Dolloi baroh kawei.
U la ïalam khlem shong thait miet la bad sngi ban ïeng ïaleh haduh bakut bad nym pyndem hakhmat jong u dohlieh da lei lei ruh.
Kumta u Kiang u long shisha uta u briew u bymnang ban thok ban shukor uba len lade shisha ïa ka jingim jong u tang ban leit ka Ri naka jingsynshar jong u nongwei.
U long ruh uta u briew bashi sien ba u la khlei yn nym kylla shuh haduh bakut.
Hapdeng ka jingïaleh bad ka sorkar phareng , shibun kiba lah ïap napdeng ki nongbud jong u Kiang bad ruh shibun kiba lah ïap napdeng ki shipai phareng tad haduh ba la poi ka por bala ïoh kem ïa u Kianng Nangbah na Umpara daka jingshukor jong ki nongdie Ri.
Kumta la ïalam ïa u Kiang sha Jwai ban sdien phasi noh ïa u.
Haduh bakut u Kiang u khlem kynran dien watla ka sorkar phareng kala tyrwa ïa ka jingïasuk ha U bad ym kwah ruh ïa kata ka jingïasuk ban long pat u mraw hala ka jong Ka Ri, kumta la phasi ïa u Kiang bad ha shuwa ban phasi ïa u, u la ong kumne;-“Lada ka khlieh jong nga ka phai sha mih ngi ka Ri kan ïohïa kajinglaitluid hapoh shispah snem, bad lada ka khlieh jong nga ka phai sha sep ngi ka Ri kan shong mraw baroh shi r’ta"Ki kyntien shongsbai ki kyntien hok, kyntien khuid kumba u la kren kila urlong shisha, tang hapoh shispah snem ka Ri baroh shi tyllup ka la ïoh ïa ka jinglaitluid bad naka jingshah teh mraw ha u mïynder u nongwei sepngi uba wan ban ïuh roit ïa kane ka Ri jong ngi.
U ne u dei u ta u nongïalam u ba shisha ne u nongïalam u ba khraw u ba im tang ha ka hok bad ka Tip Briew Tip Blei.
Shi kyntien hangne nga kwah ban ong ba ka jingiaid jong ki snem naduh ba la ïap jong u Kiang Nangbah haduh mynta ngi dang long bait ki ba shah teh mraw ha ri lajong, ym ha u nongwei nongar hynrei da ma ngi hi ïa ngi namar haduh mynta ym pat don u wei ruh u nongïalam u ba shisha, naduh ki nongmihkhmat haduh ki sengbhalang.
Baroh kine ki shuleh mynleh nongïalam tang tang ha rynsan ban pynpaw ïa kata ka jingshlur jong ki.
Ha-oid ki dei ki nongïalam tangba ki dei ki duplicate nongïalam, tang shu ïoh ban mad ïa ka um ngap kila klet baroh ki jingeh jong ka jaitbynriew.
Kum kawei ka jingïathuh khana puriskam kaba kumne;-“Don uwei u briew uba mareh sted namar ba beh u khla ia u kumta u la rynsied halor uwei u dieng bad ynda u la poi ha kliar jong uta u dieng ka don ka um ngap kaba tuid bad kumta u la ang ia ka shyntur jong u bad u mad ia ka ta ka jingthiang ka ba tuid , te namar ka jingthiang palat dab ka jingbang artad shaba palat u lah let kllet noh ia kita ki jingeh kiba ap ia u ha trai jong uta U dieng"Kane ka jingïathuh khana ka long thik kum ki nongïalam jong ngi kiba mynta,katba kim pat ïoh ïa ka ei kaba ki mut ki pyni bad ki kyrpad ba ki dei shisha kita ki nongïalam kiba ieit shisha ïa ka Ri bad ka jaitbynriew.
Kila rynsied ban poi sha kata ka thong jong ka nam bad ka burom bakhraw, bad ynda kilah ïoh ïa kata kim patiaw shuh bad noh ïa u paitbah bad ki sngap n oh jar namar ïa ki marwei bad ka ïing ka sem jong ki ka lah biang.
Te wat nym phoh sniew shuh ba ïa u khla wait ka Ri ymlah ban kha ïa u man la u snem namar ïa u la kha tang ha kawei ka pateng bad ñiar eh ban shem ïa u ta u lang kñia Ri uba ieit shisha ïa ka Ri bad ka jaitbynriew namar kane ka juk kaba mynta kadei ka juk Khwan myntoi tang ïa lade.
Te hapoh kane ka Ri jong ngi ha kane ka juk stad kaba mynta ba ka jingmih bun ki seng saiñ hima sima(politics) bad ka jingmih bun ki sengbhalang(NGO’s) kine hi kin nymai jingmyntoi da lei lei ruh ïa ka jaitbynriew namar kine ki pynmih pynban ïa ka jingjot jingpra, ki pynmih ruh ïa ka jingbym ïa shaniah shuh bad ka pynduh pyndam ruh ïa kata ka jingïa tylli hapoh ka Ri.
Balei nga ong kumne? Namar baroh ki kwah ban long nongïalam suda ngim kwah ban ïalam ïa ngi tang u wei.
Hapoh ka seng politic/ngo’s ki mih ki jingïa khajia majia, mih ka jingklumar, mih ka jingïa pyni bor, mih saka jingbymïa sngewthuh jingmut nangta mih sa ka Ïa phet seng nawei shawei bad ki sdang sa ka ïa shna(form) seng thymmai.
Te kane ka dei kata ka daw bah kaba pynhiar kyrdan ïa ka jaitbynriew ba ieit jong ngi namar ki ïa bun kam tang ha ka ïaknieh shuki bad ka kwah long nongïalam bad ki klet ba ka jaitbynriew ka long kumno?.
Kim ailad ban long nongïalam tang u wei, hynrei lada ngi shaniah tang ha u wei u nongïalam kumba ka Ri Khad-Ar Dolloi ha kito ki snem ka shaniah tang ha u Kiang Nangbah te ngi don ka jingkyrmen ba ka Ri bad ka Jaitbnynriew kan kiew shaphrang ha kawei ka sngi.
Ko ki nongïalamn wat bam smai hakhmat ka dur(statue) jong ki khla wait ka Ri dei ban long kiba leh raiñ namar uto u khla wait nga ngeit u ruh u ïam pangnud na sha lyndet haba ngi ki longdien ngim lah ban im bad ban bud ïa ka nuksa jongki bad wat kynmaw burom ïa ki kaam jong ki namar ïa lade ngim lah ban im kum maki halor ka hok bad ka Tip Briew Tip Blei.
Hangne nga thoh ïa kaba nga ïohi ym kaba shuthew, te tharai baroh ki nongpule ruh ki kabur ïa kane ka jingshisha namar kane ka juk kadei ka juk ba u baduh ymdon jaka ïa u bad u ba riew spah bad u ba don ha ka bor u lah ban leh katba mon, ka hok jong u ba duk ka ïap katba ka pap jong u ba don ba em ka im,te lano uta u khla wait ka Ri ynwan biang sa shisien? Ban pynim ïa ka hok bad ka jingshisha.
Te ha kaba ïadei bad kane ka phang ba mynta u snem ha ka 30tarik Nohprah 2023 ka dei ka sngi lyngkhu snem sngi ïap jong u Woh Kiang Nangbah namar la sdien phasi ïa u ha ka 30tarik Nohprah 1862, ka dei ka sngi baka Ri Khad-Ar Dolloi baroh kawei ïaam pangnud.
Te kumba ju leh manla u snem ka Seiñraij Jwai bad ka Kiang Nangbah Iasiat Khnam Memorial Society ki pynlong ïa ka prokram kynmaw burom ïa u ne u Khla Wait ka RI ha kum kane ka sngi ban pynphriang ïa kata ka nam ka burom jong u katba ka sorkar Meghalaya pat ka leh aiu Ïa une u khun dap shynrang ka Ri Khad-Ar Dolloi? Ki jaka buh nam ne ki jaka pule ha ka kyrteng jong u kim shongdor shuh bad kata ka kyrdan ba u lah ïoh kum U KHLA WAIT.Te hashuwa ba ngan pynkut ngan ong kumne;-Woh Kiang Nangbah khla wait ka Ri,Ha wakut ïeiñ dap chynrang mi.
Sortok i man i naam wada ïoh,Kam u Khla Wait datip ïa me waroh.
Ï wow syrpaep ïeini i pai wa katni,Ïeiwa nachwa u Kiang dadep leh uki.
Hoi hi mo wow biang dukat ïa nga,Ïa kawa dawkha wymboi pyrwa.
Wymem khla wait de katni,Daboon ki sap snieh suri.
I hok ïong ka jubanlak,Katni dawiar I plak.
Ha kane ka aiom Krismas ka nongbah Shillong baroph kawei ka la I kum ka ri phareng.
Kat shaba phai dap da ki jingpynitynnad bad ki rongphong.
Ki lynti ki syngkien baroh ki shai da ki jingpynthaba kiba har rukom.
Teng teng lehse ngi klet noh ia ka jingmut ba shisha jong ka Krismas kaba dei ka jingrakhe kaba kynja mynsiem bad ngi la pynleit jingmut sha kiwei pat ki rongphong pyrthei.
Ha kito kijuh hi ki surok kiba la pynphyrnai khrik khrik lada peit sha madan pat dap da ki jaboh jabain har rukom kiba la bret pathar ki briew kiba wankai sha kito ki jaka ban peit ia kita ki jingpynthaba.
Ka nongbah Shillong bad ki shnong kiba marjan jong ka ki la dap da ka jaboh kat shaba phai.
Hynrei wat shabar kane ka nongbah ruh ka jingjakhlia ka long kumjuh hi.
Kiba pynjakhlia eh ia ki surok bad ki lynti rit baroh ki dei ki pla plastik ia kiba la sorkar na ka por sha ka por ka la ong ba kan ym ai lad shuh ba kin wanrung sha kane ka jylla.
Bunsien la khot ia ki khynnah skulk um ha ak sngi kynmaw ban pynneh pynsah mariang kaba ju long ha ka 6 tarik u bnai Jylliew.
Ha kine ki jingialang la ju iohsngew ba ki khynnah bad ki rangbah ki shim ia ka rai ba yn pynduh pyndam noh ia ki pla plastik na kane ka jylla.
Hynrei ha kaba kut u jop u nongkhaii pla plastik.
Lehse u don ka jingiadei kaba jan bad ki bor sorkar kaba ai lad ia u ba un iuhroit lut ia ki ain pyrshah ia ki pla plastik.
Ha ki por mynshuwa ba dang song ia kiba bun ki jingthied kum ki jhur bad ka doh ha ki slamet katno ka mariang ka ikhuid I suba namar ka sla ka pyut noh ynda la bnret ia ka bad ka kylla sboh.
Nga kynmaw ha u snem 2019 ka District Council jong ka ri Khasi ka la pynmih ia ka kanun ba yn khang noh shisyndon ia ki pla plastik.
Hynrei tang kato long biang kumjuh shi kumjuh.
Kine ki pla plastik ki long ruh ki lad ba ki briew ki shim bad thep niut ha ki bad ban pda kat shaba mon.
Haba ngi iaid sharum shaneng ngi shem ia kine ki pla plastik kiba ki bire ki la pyndap da u niut na iing bad ki pda harud surok lane ha ki nala bad khamtam eh ha ki wah kiba tuid na sor Shillong.
Naduh ka Wah Umkhen haduh ka Wah Umkhrah bad Umshyrpi baroh ki la jan kylla nala lut.
Hato kane mo ka jinglong ba tynrai jongngi ki Khasi? Hato ha ki por mynshuwa ngi ju pda kat shaba lap ia ki niut na iing shetja kum ki snep muli, snep phan, snep soh bad kumta ter ter? Em, ha ki por mynshuwa ia kum uta u niut uba na iingshetja ngi tih da ka thliew ha kper bad ngi bret hangta ba kin pyut bad kylla sboh bad ngi pyndonkam ia kata ka sboh ha kper.
Mynta pat namar ka jinglalot bad ka jingbymsalia ia ka ain bun kiba shna iing haduh bay m don jaka wat tang ban theh ia u niut iingshetja uba pyut hadien katto katne.
Mynta wat uta u niut iingshetja (organic waste) ruh ngi bret kat shaba mon.
Hooid mynta ki don ki kali ha man ka ki shnong kiba wan lum ia u niut.
Bad la batai shai ruh ia ki paidbah ba dei ban thep ia u niut uba pyut ha ka borti lum niut kaba jyrngam bad ia ki kot bad ki plastic, ki bilor bad kiwei kiwei ki tiar bym pyut dei ban thep ha ki borti rong blu.
Hynrei ia kata ruh ngim ia bud satia.
Bun kiba khleh lang bad ki niut kiba pyut bad ki kot ki sla, ki plastic bad kiwei de ki niut.
Hato balei kein ba ngi long kiba leh palat ia ka mariang haduh katne katne.
Mynta kathie ka jaka theh niut paidbah ha Marten ka lah shlei hi smam.
Lah dei ban wad da kawei pat ka jaka theh niut hynrei ym ioh satia ia kum kata ka jaka namar baroh ki shnong kim kloi ban ai jaka.
Ki sheptieng ioh ba ka shnong jong ki ruh kan sa dap da ka lyer jakhlia kaba mih na Marten bad kaba iwtung.
Mynta te lah poi haba eh sngang.
Ngi ki nongsor ngin bret niut sa shaei pat lada ka Marten ka poi ha u pud uba ka lah kylla kum u lum uba la tei da ka jaboh jabain na baroh kawei ka sor.
Ha ka jingshisha kane ka dei kawei na ki jingeh kaba khraw bha hakhmat ki nongsynshar shnong, ka sorkar bad ka District Council.
Kane ka la dei ban long kawei na ki mat ki phang ba dei ban iatai ha ka por elekshon.
Hynrei ngi iakren pynban ia ka pyrthei baroh kawei bad klet noh ia kaba donkam eh bad kaba lah ban ktah ia ka koit ka khiah jongngi.
Peit ia ka shnong Jowai kaba ym don wat tang ka jaka ban theh niut paidbah (dumping ground).
Ki briew ki la shu theh ia ka jaboh ha surok bad wat hakhmat ki ophis sorkar ruh namar ki la kut ka buit la stad.
Hato kane kam dei mo ka dak ka shin ba ka sorkar bad ki nongyniaid shnong ki ka pheil lut? Ngi lah poi shisha ha ka khep kaba syrtok bha bad kane ka wanrch ia ka jingkylli – hato ngi long ka jaitbynriew kabym don ia kano kano ka jingkitkhlieh ia u niut uba na iing lajong? Hato ka lomg iangi ba ngin shu tei pop tang ia ka sorkar halor kane ka jingeh kaba u niut u pynmih ha kane ka juk mynta? Hato mangi ki paidbah kiba dei ki nongpynmih jakhlia na man ka longing ngi kloi ne em ban pyrkhat thymmai? Hato ngi kloi ban shim khia ia kane ka phang bad ban ym shah shuh ia ki nongdie doh, die jhur ba kin dang pyndonkam ia ki pla plastik? Lada mangi ki paidbah ngi long kiba alhia bad kiba lyngkar kane ka mariang jongngi kan sa pyni ia ka bor jong ka hs ki rukom bapher bapher.
Ka jingwan ki jingpang thymmai har rukom ruh ka dei namar ba ki um ki wah ki la dap da ka jaboh suda.
Pyrkhat lem ko paidbah kumno ba ki briew kiba thaw iing harud wah ki nud ban pyntuid ia ka painkhana beit beit sha ka wah? Hato kane kam dei ka kam pyrshah ain haba ka ain ka ong ba ym lah ban shna iing hajan than eh bad ka wah bad man la ka iing da dei ban don ka septic tank.
Ngi long kiba kloi ban pynkhein ia ka ain hynrei ha kajuh ka por pat ngi kren shaphang ki riti ki dustur kiba mynnor ia kiba ngi lah klet lut baroh.
Ka don ka jingong bad ka “Jingkhuid ka iaid ryngkat ryngkat bad ka Jinglong Blei (Cleanliness is next to Godliness) hynrei kijuh ki briew kiba leh shongshit niam ki long ruh kiba pynkhein ia ki ain mariang baroh.
Lada ngi iai long kumne te ka jingma ka ap ia ngi.
Jowai, Nohphrah 30: Ïa ka lyngkhuh sngi ïap ba 161 jong u Khlawait ka Ri 12-Dolloi u Woh Kiang Nangbah, la rakhe pyndon burom mynta ka sngi ha Kiang Nangbah Memorial Park Madiah Kmai Blai harud jong ka Wah Syntu Ksiar, bala pynlong da ka Kiang Nangbah Iasiat Khnam Memorial Society (KNIKMS), Jowai.
Ha kane ka sngi ka kong Santa Mary Shylla (MLA) kala long kum ka kongsan ha ryngka ka jingdonlang u symbud kongsan ma A.Lakiang Joint Secretary Governor Secretariat, Raj Bhawan Shillong, u President ka KNIKMS ma C.Najiar, Founder Member, ki nongkitkam ka KNIKMS nalor ki paidbah kiba la wan sakhi lang ïa kane ka sngi.
Ka kong Santa Mary haba ai jingkren kala buh ka jingkyntu ïa baroh ki nongshong shnong ban kynmaw burom ïa kane ka sngi kyrpang u Woh Kiang Nangbah, ym tang ha nongbah Jowai hynrei ha kylleng ki jaka jong ka Ri-Lum Jaiñtia, kala ong ruh ba u Kiang Nangbah ba long u nongïaleh laidluid ïa ka ri bad ka jaitbynriew.
Ha ka juh ka por ka kyntu ïa kane ka Society ba kan nang bteng ïa kine ki kam ba bha ban pynsah kynmaw ïa u Khla wait ka Ri u Woh Kiang Nangbah ban sah jingkynmaw ïa ka pateng khamtam ïa ki khynnah pule ba kin ïoh jingtip ba khambniah shaphang jong u.
Ha ka juh ka por kala ai khublei kyrpang ïa kane ka Society kaba trei shitom ïa ki kam ba bha, ym tang ka jingmyntoi shimet hynrei na ka bynta ka jingbha jingmiat jong baroh lang.
Na ka liang ka kong Shylla kala kular ban kan don bynta ban ïarap ïa kane ka Society ha kiba bun ki liang.
Ha kane ka sngi ka kongsan kala leit ban buh ruh ïa u syntiew ha trai jong u mot u Kiang Nangbah bad pynher ïa ka lama jong ka Kiang Nangbah Iasiat Khnam Memorial Society.
Ha kane ka jingbuh syntiew la ïashim bynta lang da ki seng bhalang bapher bapher.
La pynphuh pynphieng shuh shuh ïa kane ka sngi da ki jingleh drama lyngkot, ki jingshad pliang, ki jingrwai kyrpang.
Ha ka juh ka por la sam ruh ïa ki khusnam sha ki nongjop haka jingïasiat khnam ha ki kyrdan bapher bapher ba la pynïaid da ka KNIKMS.Mynta hi ka sngi ha ka por 10 waje mynstep la rakhe pyndon burom ïa kane ka lyngkhuh sngi ïap ba 161 jong U Kiang Nangbah ha madan Mynkoi Pyrdi Iongpiah, Jowai ba la pynkhreh da ka Seiñ Raij Jowai ha ryngkat ki prokram bapher bapher.
Ha kane ka prokram u MP ka Rajya Sabha Dr.Wanweiroy Kharlukhi ula long kum ka kongsan ha ryngkat ka jingdonlang u President ka Sein Raij ma Hercules Toi, Dolloi ka Elaka Jowai ma Puramon Kynjing nalor kiwei de.
ing ba duk ba rangli bad ki nongïalam ka SRS Ri-Bhoi hahjaka prokram sam jaiñ kup syaid mynta ka sngi ha Iewmawlong.
Shillong, Nohprah 30 : Ka National People’s Party (NPP) Meghalaya ha ka sngi Saitjaiñ ka la kynmaw burom ïa ka lyngkhuh sngi ïap ba 161 jong u Woh Kiang Nangbah da kaba leit ban buh syntiew bad pynlong ruh ka jingïalang kynmaw burom kaba lyngkhot ha khmat u mot dur jong u ha State Central Library.
Na ka liang ka party hapoh ka jingïalam jong u Working President, Bah Hamlet Dohling ba dei ruh u Chief Adviser jong u Myntri Rangbah ka Jylla, la wan ban donlang bun ki nongïalam ka party kynthup ïa u Bah Bajop Pyngrope, Secretary ka Party kum u Kongsan, nangta ka President jong ka Women’s Wing Kong Jasmine Lyngdoh, President ka NPYF Bah Kitborlang Nongrem nalor kiwei kiwei kynthup ïa u Prof.Don War, Bah FL Mawlong, Bah John Kharshiing, Bah Mayborn Rapthap bad bun kiwei kiwei.
Jan baroh ki nongkren ha kane ka sngi ki la pynkynmaw ba u Kiang Nangbah watla um don ka jingnang jingstad pynban ka mynsiem shakri ïa ka Jaidbynriew ka khraw bad um salia watla u hap ban aiti ïa la ka jingim tang na ka bynta ban pyllait ïa ka Jaidbynriew na ka tyrsim jong ki nongwei.
Ki la ong ruh ba ki sngewkmen ba ka mynsiem jong une u Khlawait ka Jaidbynriew ka pyntylli ïa ka Jaidbynriew watla ki don ha kano kano ka kynhun.
U Kiang Nangbah u dei u Jaintia namar kata la tip ne la khot ïa u.
U KHLA WAIT KI JAINTIA.Ki kam ba u la leh ryngkat bad ka kynhun ieit jaitbynriew ieit ri, ki la ïa leh pyrshah ïa ki doh lieh kaba la tip kum ki Phareng (Foreign).
Ka daw ka long ba u tip skhem ba ka jingwan jong ki ka long ban ïoh synshar donbor halor ki khun ka ri Jaintia.
Ha ka Ri Khasi ki la wan da ka akor kata ka long ba ki pan jaka ban shna surok hynrei ha Jaintia pat ki la wan beit da ka buit ka bor ban ïoh jop bad ban ïoh synshar.
Wat ai ngin bakla ba U Kiang Nangbah ym dei ba u pyrshah tang ïa ki doh lieh (Phareng) hynrei wat ïa ki dohïong.
Ka jingkwah jong u ka long ba ka Ri Jaintia kan synshar ïa lade, da lade bad na ka bynta ïa lade ym da kino kino kiwei pat ki jaitbynriew kiba nabar la kiba lieh ne ba iong.
Kaba u tieng ba lada jop kiwei pat ka mut baroh kan long ha ka mon lait luid la ha ka khyndew shyiap, ka synshar ka khadar, ha ka ktien ka thylleij, ha ka shongkha shongman bad kiwei kiwei de.
Leh noh ei ka jingthrang jong u namar ba u la shah shet pynban ym ha ki nongshun hynrei ha uba napoh ing hi bad ka dei kumba long ka ktien ‘U NONGSHUN UBA SNIEW TAM DEI UBA NA ING’.
Ka pisa ba shet kylla ka lah ban neh katno eh , bynrei ka jingshet kylla ne die ïa la u para doh para snam, ka long ba ka kyrteng jong u kan ïai sah pateng la pateng wat ka kyrteng ka kur ruh.
Ngi tip u la ïa kynduh ïa ka jingïap kaba mar khmat bad ïano phin ïa nujor bad u.
Une bad tang une hi ub a nud im im peit peit ban ïap ha u tyllai phasi.
La ong ba tyrwa ïa u ban long hi u nongïalam, ha ka shatri ka commission hynrei um treh.
Une kein u dei shisha kum ka ktien ‘ NON SURRENDER NO RETREAT’.
Don bun syrtap ki shipai phareng bad dkhar ba la ker tawïar ïa ka jaka ba la phasi ïa U Kiang Nangbah ryngkat bad ki suloi ki wait ki stieh namar ki tieng ki nongbud (Jaintia) jong u ïoh kin wan ban pyllait ïa u, hynrei EM.Don ka jingïathuh ba don tang katto katno ngut ha ka por ba phasi ïa u namar ka ktah ïa ka jingngeit.
Shano jah kito kiba ïa shong durbar ne kiba la ïa leh thma ryngkat bad u.
Ngi ïa tip baroh ba shuwa ba yn phasi ïa u, u kren – LADA KA KHMAT JONG NGA KAN PHAI SHA MIHNGI KA MUT BA KA RI JAINTIA KAN ÏOH LAIT LUID HYNREI LADA KA PHAI SHA SEPNGI KA MUT KAN HAP HA KA JINGLONG MRAW.Ka jinglong mraw hangne kam mut tang ha u dohlieh hynrei wat ha u dohiong ruh.
Ka synshar ki dohlieh (Phareng) ka long tang katto katne por hynrei kaba mynta ka long kaba shah synshar shah ha ki jingbun pait.
Ngi jied ïa ki Nongmihkhmat ba kin synshar na ka bynta jong ngi hynrei I kumba ngi shah synshar shah teh mraw shi junom ha kiwei pat kiba bun pait ym kum ha ki Phareng tang shibit por.
Ki jinglaitluid na ki Phareng ka dei kumba ong U Kiang Nangbah ba ka khmat jong u ka phai sha mihngi hynrei um tip pat ba kaba phai sha mihngi ka long pynban b a u tyllai ym ha ryngdang hynrei na khmut syndon.
Phai sha ka kha-I pateng, hoid ki kyrteng te ka jong ki trai ri hynrei ha lyndet pat.
Ki Trading Linces, ki N.O.C.ba bun jait ba la ai da ka sorkar Ditrict Council bad da ki Dorbar Shnong.
Ki Cement Factory lei lei beit ha ka kyrteng jong ki bad mano ba nud ban ong ei ei halor ki kam leh mon jong ki Nongmih khmat bad Rangbah Shnong bad kaei ha lyndet kane ba ki kloi ban ai khlem da pyrkhat ïa ka lawei tang namar ba biang ïa lade.
Ka jait ka kynja ka long ha ki kynthei jong ngi te wat kane kan jia kumno?.
Kumta ym bakla ban ong ba ka 30 tarik jong u bnai December ka dei shisha ka sngi tang ban shu kynmaw ïa U KHLAWAIT KA RI JAINTIA kumba la ju ïohi lyngba ki kot khubor bad ki jingïalang bapher bapher ba ju kynnoh bein ïa ki dohlieh kiba la phet naduh mynno , hynrei ynda la poi ka 31tarik shaneng ba tieng ïoh bun kiiba die biang ïa ka NAM BAD BUROM U KiangNangbah da ki buit ba bun jait la ki riew shimet bad ba tieng ïoh ki Seng Bhalang ruh ki ngat ha juh.
Haba kumne ym dei ba la die tang da uwei ( Dolloi) hynrei da kiba bun kumjuh.
Shillong, Nohprah 30 : Ka Meghalaya BJP Mahila Morcha ryngkat ka BJYM ki la rakhe da ka rukom kaba kham pher ïa ka lyngkhuh sngi ïap jong u khlawait ba ka Meghalaya ka sei, u Woh Kiang Nangbah.
Ha kane ka sngi, katei ka kynhun hadien ba ki la dep ban buh syntiew bad pynlong ka jingïalang kaba lyngkot ha State Central Library na ka liang ka President ka Mahila Morcha, Kong Sukhi Pariat ka la ong, “Ngi kyntu ïa ka sorkar jylla ba kan pynleit jingmut ha ka jingeh ba ki longkmie ba kamai marwei ki kynduh.
Dei ki longkmie kiba pynwandur ïa ka lawei jong ka imlang sahlang kumta donkam ban ïarap bad kyrshan ïa ki khnang ba ngin lah ban ïohi ïa ka lawei kaba khlaiñ.
"Nalor kata, ka la ong ruh ba kawei pat ka jingeh ba kane ka pateng ka kynduh kadei ka jingjyllei palat ka jingïoh rung u drok ha ka jingim ki khun samla ha kane ka jylla.
Halor kane ka bynta ruh ka ong ba donkam ba ka imlang sahlang baroh kawei ban ïa tylli lang kawei ka buit kawei ka bor khnang ba yn lah ban pynkiar ïa ki khun samla kiba dang khia na kitei ki jingdih kiba la teh la khum ïa bun ki samla.
Hadien kane, ka BJP ka la leit ruh sha Motphran ban kynmaw burom lang ia u Kïang Nangbad ïa kiwei pat ki riewshlur ka jylla da kaba leit ban buh da ki khiew syntiew ha u Motphran.
“Ïa u Motphran la tip kum u mot sah kynmaw ïa ki shipai Khasi kiba la aiti ïa la ka jingim ha France ha ka Thma Bah Banyngkong.
Ngi kyntu ïa ki paidbah ba kin sumar bad leh khuid ïa u Mopthran ym ban ïa tah da ki jingthoh ba harukom kiban pynjaboh ïa u," la bynrap shuh shuh katei ka nongïalam BJP.Shillong, Nohprah 30 : U President ka Meghalaya Pradesh Congress Committee, Bah Vincent H Pala u la ong ba kim lah ban len ïa ka jingshisha ba ka Voice of the People Party (VPP) kan dei ka party kaba kiwei pat ki party ba don ha Meghalaya kin shem jingeh ban ïakhun pyrshah la ka long ha kane ka elekshon MP kaban sa long shen ha u snem ban wan kumjuh ruh ha ka elekshon MDC.Haba kren bad ki lad pathai khubor, u Bah Vincent ba dei ruh u MP na Shillong Parliamentary Seat u la ong, “Ka VPP khlem pep kan dei kawei na ki party kaban lah ban kring ïa ki vote ha kane ka elekshon kaban wan namar dang tang ha ki khyndiat por ba la seng ruh ka la ïoh ka jingïoh vote kaba biang bha.
Hynrei la katta pat ïa u soh ngin sa tip tad haduh ban da kut ka elekshon haduh katno ka VPP ka khlaiñ.
"Da kaba kob pat ba ki paidbah ka jylla ki dang shaniah ha ka Congress, une u nongïalam ka Congress u la ong ruh ba ha ka elekshon MP ki dang sngew skhem ba ka party kan dang ïoh ïa ka jingkyrshan namar kat shaba leit ka lyer jong ka Congress ka dang sawa.
“Dei tang ka party Congress kaba don ka kyrdan kaba biang bha ha Delhi namar man ha ki jingïalang kiba long kylleng kylleng ki paidbah ki pynpaw beit ba ki dang kham noh sha ka Congress," u la pynpaw biang.
Lah ban kdew hangne ba haduh mynta hi ki party kiba la pynbna ïa ki kyrtong kiban aireng ha kane ka elekshon MP na Shillong seat nalor ka Congress ki kynthup ïa u Dr.Ricky AJ Syngkon na ka VPP, Dr.Ampareen Lyngdoh na ka NPP bad u Bah Robertjune Kharjahrin na ka UDP.Nongpoh, Nohprah 30: Kawei ka longkmie kala ïap noh hashen bad uwei u rangbah u la mynsaw jur hadien ba ka thuk thuk kaba ki shong kala leit ban rung ha khrum trok ha Umling.
Katkum ka jingtip bala ïoh lum kane ka jingjia kala jia mynta ka janmiet haka por kumba 5 duna eiei ha kaba katei ka thuk thuk kaba don ïa u number ML 05 J 8849 kaba dang kiew sha Shillong kala leit ban tynrah ïaka trok kaba don ïa u number AS 01 DD 9728 kaba dang hiar na Shillong haka shnong Umling haduh ba kawei ka longkmie kala khlad noh syndon hashen katba u nongñiah katei ka thuk thuk u la mynsaw jur bad la pynkit noh sha Civil Hospital Nongpoh.
Kat haduh ban da thoh ïa kane ka khubor ym pat tip thikna ïaka kyrteng bad ka jaka sah jong katei ka longkmie bala khlad noh bad utei u ba mynsaw, bad naka liang ki pulit ki dang pynlong ka jingtohkit halor katei ka jingjia.
Nongpoh, Nohprah 30: Ka Synjuk ki Rangbah Shnong Ri-Bhoi District mynta ka sngi kala bteng ban leh ki kam isynei da ka ba sam da ki jaiñkup syaid sha kumba 90 tylli ki longiing ba duk ba rangli bad ki riew tymmen sha ki 4 tylli ki shnong ha Ri-Bhoi shuwa ka jingpdiang ïa u snem thymmai haka jingïatreilang bad ka kompani NEZONE bala pynlong ha iingdorbar Pahammawleiñ bad 15 mer.
Kitei ki 4 tylli ki shnong ki kynthup ïaka Ñiangbarilum, Pahammawleiñ, Shakhoikuna bad 15 Mer bala wan ban sakhi da ka jingdonlang u Bah BB Makdoh Chairman ka Synjuk ki Rangbah Shnong Ri Bhoi District, Bah Rayonald Kharkamni Secretary Nongpoh Town Committee, ki Rangbah Shnong na kylleng ki shnong ka Ri Bhoi bad kiwei kiwei ki riew rangbah.
Haba kren ha katei ka sngi naka liang u Bah BB Makdoh kum u Chairman ka Synjuk ki RS u la pynpaw ka jingsngewkmen ka ba khraw ba kum ka Synjuk kala ïoh ban bteng ban leh ki kam isynei, bad kum ka Synjuk kala thmu ban pyndep shuwa ka Khristmas hynrei namar ka jingkhim jong ka por kila ialeh katba lah ban pyndep shuwa ban pdiang ia u snem thymmai.
U la ong ruh ba kum ka Synjuk kan dang bteng ban leh ki kam isynei ha ki snem ban wan bad kyrmen skhem watla ka dei ka jingai kaba rit, kitei ki longing kin pdiang da ka jingïeid bad ka jingkmen ba u Blei un dang ai haki ka met kaba koit kaba khiah ba kin pdiang ruh u snem thymmai da ka mynsiem kaba kmen ba u snem thymmai un long u snem u dap kyrhai ha baroh ki liang.
Shillong : U Bah Welbirth Rani u ba dei ruh u President barim ka FKJGP bad u Chairman ka North East Indigenous People’s Forum Meghalaya Chapter u la ai da ka song jingïarap kaba 2 Lak tyngka ha ka sngi pynkut ïa ka Final jong ka football Tournament ba la pynlong da ka Tyrsad Area Sport Association (TASA) kaba la sdang naduh u bnai Nailar bad ka ba la pynhap pyrda noh ha ka ha ka taiew ba la dep.
Ha katei ka sngi ka TASA ka la pynlong ïa ka Final jong baroh lai tylli ki division kata ka 3rd, ka 2nd bad ka 1st Division.
Ha ka 3rd division ka Mawdngong FC ka la pynliem noh ïaka Mawkynroh FC ban rah ïa ka nam lahduh, katba ha ka 2nd division pat ka ka Laitmawhing FC ka la pynliem noh ïa ka Thainthynroh FC.Haba phai pat sha ka 1st division ka Mawlum Tyrsad SC ka la jop ïa ka Pamsanngut SC 5-4 ha ka penalty hadien ka jingïakhaid mar shi kol ha ka jingïaleh kai.
Ha katei ka jingïaleh kai kaba la shongshit bha da ka jing wan sakhi ki paidbah ki ba la pyndap mam ïa ka sawdong sawkun jong ka madan ha ryngkat ka jingïadon lang ki riew rangbah ka thaiñ.
Shillong, Nohprah 30: Hadien ba ka Seng UDP ka la pynpaw ba ka kwah ban wanrah da ka lynti rel ban kit mar ha East Jaiñtia Hills, ki Sengbhalang bapher bapher ki la pynpaw ka jingpyrshah kaba jur da kaba ong ba ia mynta hi ym pat donkam rel la ka long ka rel kit mar ne ka rel kit briew ruh.
U President ka KSU u Bah Lambok Marngar, haba kren ha ka lyngkhuh sngi ïap u Kiang Nangbah ha Shillong ha jaka ba tei ia u Mot u Kiang Nangbah hajan Civil Hospital Shillong, u la ong ba ka sorkar ne ki Party kiba don ha ka sorkar ha ka jaka ba kin iakren bad pylleit jingmut ia ki jingeh jong ki Samla, ki ia lapmiet pynban ban iakren ia kata ka lynti rel.
" Balei kim ïohi ïa ki jingeh ba ki Samla ki ïakynduh haduh katne katne, la long ha ka Seng kam Seng jam, ka ïoh kam ïoh jam bad kiwei kiwei, ki pynleit jingmut pynban kumno ban wanrah lynti rel.
Balei ki Nongïalam jong ngi ngi kwah shong rel haduh katne katne", la ong u Bah Lambok.
U la ong ba ka khubor kaba shai sha ka sorkar bad sha ki Party ba don ha ka sorkar ba lada ki wanrah jubor ïa ka lynti rel ka ding kan klang ha ki khun Samla.
U la ong ruh ba ka KSU bad kiwei de ki Sengbhalang haduh mynta kim pat mon ne mynjur ban wanrah rel sha ki lum Khasi Jaiñtia.
Na ka liang u Bah Kitbok Nongphlang, Vice President ka FKJGP ruh haba kren ha kane kajuh ka jingïalang ban kynmaw burom ïa u Kiang Nangbah, u la ther tyngeh ïa ka Seng UDP kaba la pynpaw ïa ka jingangnud ban wanrah noh da ka rel kit mar.
U la ong ba kita ki Seng Riewlum kiba ju kam ba kidei ki Seng ieit ri, hynrei mynta ki ka kylla long ki Seng die ri bad ki Seng lenlum.
U la ong ba ka FKJGP ruh ka pyrshah jur ïa ka jingkwah rel palat ka UDP bad kiwei pat ki Party.
Kumjuh ruh ka Seng Jaiñtia National Council(JNC) ka la ong ba kam kwah ba ka rel kan wan sha East Jaiñtia Hills.
Haba kren ha ka jingïalang kynmaw ïa u Kiang Nangbah ha Khliehriat, u President ka Seng u Bah Sambormi u la ong ba kane ka jingkwah rel kam dei na ki paidbah, hynrei kadei na ki Nongmihkhmat khamtam u Nongmihkhmat na Khliehriat uba ju pynpaw borabor tang shaphang ka lynti rel, katba ki kam pynroi pat um ju lah ban wanrah.
U Bah Sambormi u la ong ba ka East Jaiñtia kam donkam ïa ka rel, hynrei ka donkam ki surok kiba biang, ki jaka pule kiba biang, ki jaka sumar bad ki tnad treikam bapher bapher ba kin wan ha East Jaiñtia Hills District.
Ka Ophis U Mawphor bad YouTube Channel sa shisien ki shim ïa kane ka kabu ban ai Khublei Snem Thymmai Basuk bad Bakmen ïa phi baroh ki paid nongshong shnong ka jylla kyrpang ïa ki paid ka ri lum Khasi bad Jaintia kiba ïai kyrshan, ïarap bad ai mynsniem ïa ngi ha kiba bun ki bynta kiba ngim lah ban ñiewtang lut.
Ngi ai khublei ïa kito baroh kiba ju pyntip lyngba ka phone halor kiba bun ki jingjia bad ki khubor ba phylla namar da ka jingïarap jong ki la ïoh ban pynsaphriang sha ki paidbah.
Ngi ai khublei ïa ki Nongthoh Article kiba la noh synniang sha ka imlang ka sahlang lyngba ka kot khubor jong ngi.
Ka jingkhublei ba kyrpang ka leit ruh sha kito ki hep rit kiba phah ïa ki jingdro, ki nongthoh poitri, ki nongthoh jingïathuh khana bad kiwei kiwei.
Ngi Duwai bad Kyrmen skhem ba U Blei un theh ki jngkyrkhu halor jongphi ha une u Snem Ba Thymmai kumba u la don ryngkat bad kyrkhu ïa ngi ha kiba bun ki bynta ha u 2023.
To ïoh ïa u Snem Thymmai uba pahuh pahai, uba wanrah ïa ka jingkoit jingkhia ïa baroh.
Kynmaw ruh ïa ngi ha ki jingduwai jongphi ba ngin dang lah ban ïai ai ka jingshakri hok bad ba paka ïa phi ki paidbah baieit jong ngi.
Kum ka dak ka jingïashim bynta ha ka ban pdiang bad rakhe ïa U Snem Thymmai ka ophis u Mawphor kan khang naduh ka 31 tarik Nohprah haduh ka 1 tarik Kyllalyngkot 2024.
Ka ophis kan plie ha ka 2 tarik Kyllalyngkot bad ka Kot khubor kan mih biang naduh ka 3 tarik Kyllalyngkot 2024.
Khublei ShibunNa ka Management bad Editorial Staff & YouTube Channel Team.
Jowai, K’lyngkot 02: Ka Dorbar Shnong Pdengshakap ka la ïoh ban sdang biang ïa ka lympung ïalehkai Football kaba la ai kyrteng ka “10th Secondary School Football Knock-Out Tournament" kaba la ju pynlong manla u snem bad ïa kane ka lympung la sdang ïaka ha kane ka 30 tarik u Nohprah, 2023 ha madan Pdengshakap West Jaiñtia Hills District.
Ïa kane ka lympung la wan ban plie pyrda da u ma W.Chyrmang kum u Kongsan, ha ka jingïadon ryngkat ki rangbah kane ka thaiñ, ki dkhot jong ka Football Committee, ki paid nongshong shnong kum juh kiba shah khot sngewbha ban sakhi lang ïa kane ka tournament.
U kongsan haba ai jingkren ha kane ka sngi ula ïaroh bad kitbok kitrwiang ïa ki nongpynïaid jong kane ka lympung khnang ba kan long kaba ïaid beit iaid ryntih bad kan long kaba jop bad seisoh.
Ha ka jingïalehkai la wan ban ïakhun nyngkong hapdeng ka Siangkhnai FC pyrshah ïa ka Nangbah Mulang SC, ha kaba ka Nangbah Mulang SC kala jop da 3-0 kol.
ïa kitei ki kol la ïoh ban thep da u Elizer Suiam haka minit kaba 45 bad 70 bad u Dashngain Sukhlaiñ haka minit kaba 48.
Jowai : Ka West Jaiñtia District Table Tennis Association (WJDTTA), hynnin ka sngi 29 tarik kala pynlong ïa ka lympung jingïakhun Table Tennis kaba shi sngi ïa kaba la tip kum ka One Day Table Tennis Tournament 2023.
Ïa kane ka jingïakop la pynlong ha Kiang Nangbah Indoor Stadium, Dongmihsngi Ladthadlaboh, Jowai.
Ïa ki jingïakhun la bynta ha ka ki lai kyrdan kita ka Under-16 Boy’s Single, ka Open to All Men’s Singles bad ka Open to All Men’s Doubles.
Kiba jop ha ka Open to All Men’s Single ki dei u Eraphael Dkhar uba la ïoh ïa ka nam Champion da kaba u la jop ïa u Deoricious G Chullai da 11-6, 11-8, 11-9, 11-7Ha ka Open to All Men’s Doubles u Eraphael Dkhar bad u Deoricious G Shullai kila ïoh ïa ka nam Champion da kaba pynliem ïa u Rabin Passah bad u Muni Kynjing da 11-4, 11-9, 11-9, 11-9.
Katba haka Under -16 Boy’s Singles u Corban D Khonglah ula ïoh ïa ka nam Champion da kaba pynliem ïa u Kermi William Lywait da 11-5, 9-11, 9-11, 11-6, 11-8.
Ïa ki khunsam la sam sha ki nongjop da ki nongpynïaid ka WJDTTA.Shillong, K’Lyngkot 02 : Ka kynhun ïalehkai kriket U-19 jong ka Meghalaya ka la sngewkmen ba ki la ïoh ban wan ha ka kyrdan kaba ar jong ka Cooch Behar Trophy ha kane ka samoi 2023-24 ha ka plate group, hadien ba ka Nagaland kaba dei ka trai jaka ka la ïoh ban long ka nongjop.
Katei ka lympung kaba neh sawsngi ka la kut noh ha ka jingïakhaid hynin ka sngi ha Sovima hynrei ka Nagaland ka la ïoh ia ka nam jop hadien ba ki la ïoh ban lamkhmat ha ka inning kaba nyngkong.
Ka kynhun hadien ba ka la jop ïa ka jingkynting pisa ha ka 29tarik Nohprah, ka Nagaland ka la jied ban tied nyngkong bad kamai haduh 275 ron bad liem lut ki rangtied ha ka inning kaba nyngkong katba ka Meghalaya pat ka la ïoh ban kamai tang 234 ron la 10 wiket.
Kine ki ar inning ki la shim por haduh palat arsngi pura ban dep bad ka Nagaland ka la hap ban ïakhun tyngeh ban lait na ka shah rem khnang ba kan ïoh ban rah ïa ka nam jop bad kumta ka la ïakhun tyngeh ha ka kylla kaba bud ha ka snem thymmai ban ïoh kamai lang haduh 334 ron la 5 wiket.
Haba phai pat sha ki rangkawang bol ka Meghalaya ym lah ban len ba ki la lah ban l eh bha khamtam u Shavian Blah bad u Angkit Tamang kiba la ïoh ban khur mar 26 bad 25 wiket ha ki 7 tylli ki jingïakhun.
Bad don ruh kiba la ïalehkai bha wat ha ka por tied kum u Pushkar Raj Singh uba la ïoh ban kamai dap spah ron ha ka semi final.
Ban ïoh rung sha ka final, ka Meghalaya ka donkam ban ïoh kamai bun bha khamtam hadien ba ka la shem jingeh ha ka sdang jong ka round robin.
Nyngkong ka la sdang da ka jingïakhaid bad ka Mizoram nangta shah rem ha ka Nagaland kiba baroh ar tylli ki jingïakhun ki dei ha la iing.
Nangta wan sa ka jingïakhun ba nyngkong sa ïa ka Sikkim ha kaba ki la jop da ar wiket.
Dei naduh katei ka jingïakhun ba kum ka kynhun ka la jam shakhmat bad jop ha kiwei pat ki jingïakhun jong ka round robin ha shwa ba kin pynliem ïa ka Arunachal Pradesh sha ka semi final.
“Nga sngewkmen haduh katta katta ba ki samla shynrang U-19 jongngi ki la lah ban khie khlieh hadien ki ar tylli ki jingïakhun ba shakhmat bad ïoh ruh ban wan mynta shakhmat," ong u President ka MCA, u Naba Bhattacharjee hadien ka final.
Ha kajuh ka por u ai mynsiem ruh ïa ka kynhun U-16 jnog ka Jylla kaban aireng ha kane ka sngi kaba bud ha final jong ka plate group jong ka Vijay Merchant ha kaba ka kynhun kan hap ban aireng pyrshah ïa ka Manipur.
Man la ka jaidbynriew kaba im ha kane ka sla pyrthei ka im ka roi ka man ka par namar ka ktien ka jongka ka ïai im bad ka ïai pur bad ka hïar na kawei ka pateng sha kawei pat dakumta ka jaidbynriew kaba nang bad ban niew kor ïala ka jong ka ktien, kiba pyndonkam hok shisha ïa ka, ym tang ba ka ïai im hynrei ka kylla long ka ri kaba khraw.
Haba ïa phai sha la ka jong ka jylla, lehse ka kyntien Khasi kam dei satïa kaba duk haduh katta, ym ba ka da riewspah, pynban lah ban ong baka shu long pdeng, namar ba ïa ka ktien ka jong ka dang ïa kren ïa khana dang ïa thoh ïa tar ïa ka tad haduh kine ki sngi kiba mynta.
Pynban ka jingsdang ban kham ring sdot jong ka kyntien Khasi lah ban ong ba dei na ka jingbym ïa kit khïa lem da baroh baroh, khamtam lei lei na ki riew stad pule ba la pynjanai ïala ka kyrdan pule hala ka jong ka ktien.
Ka mat kaba juh ïa pur bad ïakren ha kiba bun bah ki jingïalang ban pynriew spah ïala ka jong ka ktien, kam don ïa ka jubab kaba paka ban ai balei ba ka ktien Khasi ka nang ring sdot, hato kiei eh ki daw kiba pynlong ïa ka ba kan long kumba ka long ha kane ka juk kaba mynta.
Ki mat kiba lehse kiba lah ban shu ïa pashat lyngba kane ka kolom ka long ba man la ki skul khamtam lei lei ki skul phareng haba don la ki jong ki khynnah, dei beit ha kaban sdang nak abynta ban pynshlur ïa ki khynnah ba kin hap ba kin shim ïaka sobjek Khasi kum kawei na ki kot pule ka jong ki, ne lada ka kham sngewlong kaba laitlan ne bym da mon ban ïa shim kyllum da baroh ki khynnah, lehse lah ruh ban rai ba kan dei kum kawei na ki sobjek ba kyrpang (compulsory subject) tang naka bynta ki khynnah Khasi, khnang ba ka ktien ka jong ka kan ïai im.
Ka jingeh kiba bun ki khynnah shong skul ka long ba ki kham salïa bha ban shim ïa ka sobjek Khasi ha ki skul, namar ba ha ki, la plie lad ba ki lah ban jied da kiwei pat ki sobjek kum ka Alternative English kaba shiban ka kylla long ka dieng pynkïang bah ïa ka ktien Khasi ba kan ïoh ba kan rung ha man la ki jingmut jong ki khynnah.
La bun bun tylli ki snem ba ïa kum kane lad ban shim bujli ïa ka sobjek Khasi da kiwei pat ki sobjek ka la hïar la bun bun pateng, kaba mynta pat ka kylla long kawei na ki mat kaba la ïa sdang ban ïa lyngba bad pisa ba ka ktien hi ka la nang lam sha ka lynti ba imat ka sdang ba kan duhjait.
Pynban hapdeng ka jingeh ba ka ktien Khasi ka don ha ka jingjah lynti, ki lad pathai khubor lehse ki la shim ïa la ka jong ka kamram ban bah ïa ka lyngkor kaba khïa naka bynta ban ïai pynim ïa ka ktien lajong.
Halor kane ka mat, sngew ban ai burom kaba khraw ïa ki nongseng ïa ki kot khubor, kiba hapdeng ka jingeh ba ki ïa kynduh, ki ïai pynmih kawei hadien kawei, ban pyrshang katba lah ha kaban pynim ïala ka jong ka ktien da ki jingthoh kum ki khubor, ki artikle, ki khubor ka pyrthei ba pynwan sha ka ktien lajong bad kumta ter ter.
Hynrei hapdeng ka jingpyrshang naka bynta ban pynneh ïala ka ktien lajong, mih ka ishu jong ka jingbym beit ne bym bïang pura ïa ki dak thoh ba pyndonkam hala ka ktien lajong, ne don ruh ki jait jingmut jong ki kyntien kiba dei kiba dang shu kha shen ïa ki bad kaba eh shisha ha kaban pynwandur sha la ka jong ka ktien.
Hangne la shem ba ka daw hi baroh ka long ba ki samla pule ba la kham pule bha ïa ki kyrdan ba kham shalor ïa ka sobjek Khasi, ki tyngkan eh ïala ka buit ka bor ban ïarap ha kaban sei ïa ki kynja jingthoh ba ki la ngam jylliew naka bynta ban ïarap lem ïa ki lad pathai khubor ba kin sdang ban pynsaphrïang lem ïa ki kyntien ba thymmai sha ki paidbah nongpule salonsar.
Shuh shuh ka jingeh ïa ka ktien Khasi ba kam lah ba kan kiew shakhmat, namar ba ki khynnah pule ha ki skul haba kim shim ïa ka sobjek, ki la sdang ruh ban da klet syndon wat ha kaban kren ïa ka ha la iing ha la sem.
Ki kmie ki kpa ruh ki ailad ïala kai khun ban kren noh da ki ktien nongwei, namar ba jur pat ka jingsarong ba hana ki khun kidei kiba la nang bad pnah bha ha kabna kren ïa ka kyntien ki nongwei wat hala iing ha la sem.
Phewse haba mih pat shabar nala ka jong ka jylla, haba ïashem ba dïa kynduh ïa kiwei pat ki para jaidbynriew haba kylli ïa ka tynrai wna long briew, kam te kam ba dei naka jaidbynriew Khasi, hynrei haba kren pat wat tang shi kyntien ruh ym nang shuh ban lait.
Da kumta kiba bun na ki jaidbynriew kiba shem bad ïa kynduh ki sdang ban shim pynban da kawei ka jingmut bad katta hi ka long ba pleng ba la shu bna satang kum ki khana pateng ba don teng katta ka jaidbynriew Khasi, kaba ka ktien ka jong ka la duh jait.
Mawkyrwat, K’lyngkot 02: U bah Carness Sohshang u MDC jong ka Mawkyrwat Constituency bad kum u EM ka Khasi Hills Autonomous District Council (KHADC) u la ïoh ban plie paidbah ïa kawei na ki jaka jngohkai ne jaka leit kai pyngngad ka Phot Rai Rai ha Shnong Mawranglang Lai Kyntoit, South West Khasi Hills District.
Ïa kane ka jaka jngohkai la pyntrei na ka skhim MGNREGS ryngkat na ka Rurban Mission kaba dei jong u snem 2017 ha ka jingmang pisa kaba 60 lak tyngka ei ei hynrei na ka daw jong ki jingeh kiba bun ym shym la lah ban pyndep ha ka por kaba biang.
Hynrei da ka jingshimkhia jong ka Dorbar Shnong ryngkat ka jingïatreilang jong ki paidbah nongshong shnong ki la lah ban pyndep ïa ki jingdonkam baroh bad ha ka 23 tarik u Nohprah, 2023 la ïoh ban plie paidbah noh.
U bah Carnes Sohshang haba kren kum u kongsan u la ong ba da ka jingdon ki jaka jngohkai ba itynnad hapoh jong ki shnong kan sa long kawei ka lad ka lynti ban pynriewspah ïa ka shnong ka thaw, ka thaiñ bad ïa ka ri Khasi baroh kawei namar kumba ka Sohra ka dei kawei ka jaka ba ki briew ki tuid ban leit kai pyngngad bad kyrmen skhem ba kane ka Phod Rai Rai ruh kan sa long kawei ka jaka kaba lah ban khring ïa shibun ki briew kiba kwah ban wan sakhie hi da la ki jong ki khmat katne ka jing-i-tynnad jong kane ka jaka.
Na ka liang u bah Roland Marweiñ, Myntri Shnong Mawranglang Lai Kyntoit u la pyntip ruh ba ha kaba ïa dei bad ki jingpynïaid shaphrang ïa kane ka jaka jngohkai kum ka shnong ka la aiti ha kawei na ki tnad komiti kata ka M3K Tourism Committee bad kumjuh u la ong ba ïa kiba wan kai pyngngad ha kane ka jaka kan don ruh ka bai rung ne ka Entry Fee.
Ha kane ka sngi la ïa donlang u bah Roland Marweiñ, Myntri Shnong Mawranglang Lai Kyntoit, u bah Roning Lyngdoh, Secretary M3K Tourism Committee, lem bad ki paidbah jong ka shnong.
Mawkyrwat, K’lyngkot 02: Ka Parish Nativity of Our lord Mawkyrwat ha ka 31 tarik u Nohprah, 2023 ka la pynkut noh ïa ka jingrakhe ïa ka Jubili Ksiar ne ka Golden Jubilee jong ka ryngkat ka jingpynkyntang Lyngdoh Sohblei ïa ki ar ngut ki Dikon kata u Marshall Wahlang na Mawkyrwat Parish bad ïa u Phrangsngi Lyngkhoi na Rangblang Parish da u Most.Rev.Wilbert Marweiñ, D.D, Bishop jong ka Nongstoiñ Diocese ryngkat ka jingsakhi lang da ki hajar ngut ki paid riewngiet ka balang Roman Catholic.
U Most.Rev.Wilbert Marweiñ, D.D, Bishop jong ka Nongstoiñ Diocese haba kren ha kane ka sngi u la pynpaw ïa ka jingsngewkmen ban ïohi ba ka Mawkyrwat Parish ka la kiew ha bun ki bynta khamtam ha ka jingim ba kynja mynsiem ban ai jingshakri ïa u Blei.
Shuh shuh u la ong ruh ba kum ki paid riewngiet ki donkam ban peit sha khmat khamtam mynta u snem jong ka jingpynkut ïa ka Jubili Ksiar jong ka Parish Mawkyrwat.
“Ngim dei ban klet ïa kaei kaba ngi la ïaid lynti hynrei ka la dei ka por ba ngin ïaid bad peit sha khmat, bad ha ki sngi ki ban wan, kumno ngin leh ban pynkhlaiñ ïa ka jingim mynsiem", ong u Most.Rev.Wilbert Marweiñ.
Haba ai jingkyntu ne jingaimynsiem halor ka jinglong Lyngdoh Sohblei, u Most.Rev.Wilbert Marweiñ u la ong ïa ki Lyngdoh bad ki riew niam la jied ban long ki nongduwai, namar kane ka dei ka kamram kaba nyngkong eh jong ki riew niam, man ka sngi ki pyndep ïa ki jingduwai na ka bynta ki paid jong U Blei.
U la ong ruh ba la jied ïa ki ban long ki Nongïalam, kynmaw ba ki la poi ha ka duwan ban long ki nongïalap, la jied ïa ki ban leit ïalap, ban pynbna ïa ka khubor jong ka jingpynim.
Haba bynrap shuh shuh ïa ka jingkren, u Most.Rev.Wilbert Marweiñ u la ong ba ha ka ktien jong U Blei don ka jingim bymjukut.
Namarkata, U Blei U la khot ïa baroh ban long ki nongïalap naduh ba ki ïoh ïa ka baptisma hynrei kham kyrpang ïa ki Lyngdoh bad ki riew niam.
“La jied ïa ki riew niam ban long ki nonghikai, ymdei ban hikai tang ha skul hynrei ki long ki nonghikai ha ka lynti ka hok, la sot bad ïalam ïa ki briew sha U Blei", pynkut u Most.Rev.Wilbert Marweiñ ïa ka jingkren.
Ban pynkut ïa kane ka jingrakhe ïa ka Jubili ksiar jong ka Parish Mawkyrwat ha kane ka sngi la pynhiar noh ïa ka Lama Jubili da u Most.Rev.Wilbert Marweiñ bad ruh la pyllait ïa ka Souvenir jong ka lynti ïaid jong ka Parish Mawkyrwat ha kine ki san phew snem ba la dep.
Nongpoh, K’lyngkot 02: Kumba ka pyrthei ka la kynjoh sha ïa ka jingïaid lynti jong ka jingim sha uwei pat u snem ba thymmai, kata u snem 2024 ba la rakhe ha shi tyllup ka pyrthei, ka Ri Bhoi Dorbar kum kawei na ka kynhun ki riew rangbah ka la shim ïa ka kabu ban ai khublei snem thymmai kaba kyrpang ïa baroh ki paidbah ka Ri Bhoi bad kumjuh ruh ïa ki paidbah ka jylla hi baroh kawei.
Kumba la pynpaw da u President ka Ri Bhoi Dorbar, u Bah R.B Shadap, u la ong ba ka Ri Bhoi Dorbar ka dap da ka mynsiem jong ka jingkmen ba ngi la kynjoh sha u snem ba thymmai ha ka jingïaid lynti jong ka jingim bad ka Ri Bhoi Dorbar ka shim ruh ïa ka lad ka kabu ban ai khublei snem thymmai ïa baroh ki paidbah ka Ri Bhoi bad ïa ki paidbah ka jylla hi baroh kawei ba une u snem 2024 un long u snem uba ngin ioh pdiang shibun ki jingkyrkhu bad ki jingkylla na ka bynta ka bha ka miat ka ban kyntiew ïa ka hok longbriew ka man briew ha sla jong kane ka pyrthei.
Kum ka khubor jong u snem thymmai 2024, u Bah R.B Shadap u la pynpaw ruh da kaba ong ba ka Ri Bhoi Dorbar ka phah ïa ka khubor ban ai khublei kyrpang naduh ki nongmihkhmat paidbah, ki ophisar sorkar, ki nongïalam ñiam, ki nongïalam seng bhalang bad baroh ki riew rangbah, ki samla ki samhoi, ki longkmie ki longkpa bad kumjuh ruh ki paidbah ban don kata ka mynsiem jong ka jingïatrei lang ha une u snem 2024, namar da ka jingïatrei lang lah ngin lah ban kyntiew ïa ka bha ka miat, ka shongsuk ka shongsain bad ka roi ka par jong ki paidbah ha ka District hi baroh kawei, u la bynrap.
Nongpoh, K’lyngkot 02: Ha kawei na ka jingjia ïa tyngkhuh kali ha Ri Bhoi, kawei ka Trok ka la kylla ha surokbah hadien ba ka la shah tynrah kynsan kynsan da kawei ka trok ha ka por ba ka dng ïaid ha ka surokbah ha National Highway-6 ha Ri Bhoi District.
Kane ka jingjia ka la jia hynnin ka janmiet jong ka 1 tarik u Kyllalyngkot 2024 ha ka por 6 baje ei ei janmiet, ha Shangbangla ba hap ha ka surokbah National Highway-6 ha Ri Bhoi.
Kumba la ioh lum jingtip la ong ba ka trok kaba don ïa u Number AS01 JC3752 kaba kit Simen ka la shah tynrah ha kawei ka trok kaba don ïa u number AS01 PC2015 katba ka dang wan na Guwahati ban kiew sha Shillong haduh ba katei ka trok ba kit Simen ka la kylla syndon ha katei ka surokbah.
La kynnoh ruh ba kane ka jingjia ka la jia ka dei na ka daw ka jingñiah khlem akor utei u dribar ka trok ba wan na Guwhati sha Shillong ha kaba u la pynher sted bha ïa ka Trok kaba u ñiah, hynrei hadien ba la jia katei ka jingjia u la phet krad noh ïa lade na katei ka jingjia.
La ïathuh ruh ba u Dribar jong katei ka trok ba kit simen u la mynsaw jur bad la rah noh sha Civil Hospital Nongpoh ban ioh ïa ka jingsumar.
Na kane ka jingjia ka la wan rah ruh ka jingdheng ki Kali haduh ba hap ban pynïaid noh tang shiliang ka surok ba katei ka surok ba leit sha Guwahati ka la wan rah ka jingdheng kali na ka jingkylla katei ka trok kit simen.
Halor kane ka jingjia, la ioh jingtip ruh ba ki bor pulit ka Ri Bhoi ki la pynlong ïa ka jingtohkit halor kane kane ka jingjia bad ryngkat ki nongtrei ka NHAI ki la pyrshang ban pynïaid beit ïa ki Kali paidbah khnang ban lait na ka jingdheng ïa ki Kali paidbah kiba ïaid ba ieng lyngba kane ka surokbah National Highway-6 ha Ri Bhoi District.
Shillong, K’lyngkot, 02: Ka Seiñ Raij Niamtre Shillong ha ka 30 tarik u bnai Nohprah 2023 ka la pynlong ïa ka jingpynkupburom ïa ki khun ka Seiñ Raij Niamtre kiba la pas bha ha ki eksamin bad ha ki kyrdan jingpule bapher bapher kaba la long hapoh ka Dorbar Hall jong ka Seiñ Raij, Qualapatty Shillong, ban kynmaw ïa ka lyngkhuh sngi khlad ba 161 u khla wait ka jaidbynriew uba na Rilum Jaintia u Kiang Nangbah.
Haba ai jingkren kum u kongsan ha katei ka sngi, u Bah Vincent Pala, MP ka Lok Sabha, u la ong ba ha kane ka lyngkhuh sngi ïap ba 161 jong u Woh Kiang Nangbah ha kaba une u riewkhraw u la ïehnoh ïa shibun bah ki nongmuna kiba ka pateng ba mynta ka dei ban bud nuksa.
U la khot la wer ruh ïa ka jaidbynriew ba kan sei ïa ki nongïalam kiba kynsai kiba jied hok ban shakri ym kiba biej spah ne sbai Rupa.
U la kyntu ruh ïa ki samla ba kin buddien ïa ki dienjat jong u Woh Kiang Nangbah ha ka jinglong shlur bad ka mynsiem ban ïarap lem iwei ïa iwei bad u la ai ka jingïaroh ruh ïa ka Seiñ Raij Niamtre Shillong kaba lah pynlong ïa kane ka jingpynkupburom ïa ki samla kiba la leh bha bad pas bha ha ki kyrdan bapher bapher.
Haba kren shaphang ka jingim u Kiang Nangbah u Bah M Belbin Kyndiah u la ong ba ka por bad ka samoi ba la phah ïa u Kiang Nangbah ka dei kaba la la saiñ dur da ki blei bad ka jingsei ïa u kum u nongïalam ka thma ban ïakhun ruh kam dei ka mon briew hynrei dei lyngba ka hukum blei ha ryngkat ka sakhi kiba bun bah.
U la ong ba u Kiang Nangbah u la mad ïa ka jingshah shet kylla bad shah kem bad pynïap hynrei ki dienjat ba u la ieh ki sakhi ïa ka mynsiem ba shynrang jong u.
Shillong, K’lyngkot, 02: Uwei u snar khaïi drok u la shah kem ryngkat bad u drok ha East Jaiñtia Hills District h aka sngi Baar.
Ïa une uba la shah kem la ithuh kyrteng kum ku Afjal Hussain Borbuhain.
La kem ïa u Borbuhain katba u dang kit u jingdih beain ha kawei ka kali kaba wan na Silchar, Assam.
Ïa u drok ba la thep bha ha ki 66 tylli ki synduk thep sabon la lap napoh ka kali.
Ha ka jingleh test, la pynshisha ba u dei u drok uba khia 655 gram, ong ki Pulit.
Ki Pulit ki la register case ha Khliehriat PS bad ka jingtohkit ka dang ïaid shakhmat.
Shillong, K’Lyngkot, 02: Ha ka Lah Sngi u Blei, ki Pulit ki la ïoh jingtip lyngba u Sordar ka shnong Mawmang, Khatar Shnong ba uwei u briew uba la tip kyrteng kum u Bah Moris Khongshei uba la 50 snem ka rta na kane ka shnong u la shah shoh ha ka por kumba 3:00 baje mynstep ha ki arngut ki briew kiba la buaid khawiang.
U Bah Moris Khongshei u la khladnoh na kane ka sla pyrthei na ka jingmynsaw kaba jur.
U Superintendent of Police, (City) ka East Khasi Hills, Shillong Bah Vivek Syiem ha u kyrwoh ba la phah sha ki lad pathai khubor u la pyntip ba u Officer-in-Charge ka Sohra Police Station u Bah S.Lhuid bad ki Pulit mar mar ki la hiar ban leit tohkit ïa ka jaka ba la jia ka jingshah shoh jong u Bah Khongshei na ka bynta ban pynlong ïa ka jingtohkit.
Ha kaba ïadei bad kane ka jingjia, ki Pulit ki la register case ha Sohra PS hapoh ka Section 302/34 IPC bad ka jingtohkit ka la ïaid shakhmat.
Ha ka jingtohkit, arngut ki shynrang briew kiba donkti ki la shah kem bad shah tian bishar ha Kashari.
Shillong, K’lyngkot, 02: Ki nongtrei ka Excise, East Khasi Hills District kiba la bteng ban pynlong ïa ka jingkhynra ha ki Restaurants, bad ki dukan bapher bapher hapoh sor bad khapsor ha u bnai Naiwieng, 2023 ki la ïoh kurup 80.650 litar ka kiad bad 126.255 litar ka kiad IMFL.Ha kaba ïadei bad kane, 17 ngut ki briew ki la shah kem hapoh ka Excise Act.
Shillong, K’Lyngkot, 02: Ki Pulit ka Lum Dieng Jri Police Station kiba la ïoh pdiang ïa ka ejahar halor ka jingjia pluh ding ha phyllaw jong kawei ka ing kaba don ïa u nombar 70 JB.Cantonment, Jhalupara ki la register case hapoh ka Section 435/436/506 Indian Penal Code (IPC) ha kaba saw tylli ki Scooty kiba pynieng ha phyllaw ki la kem ding.
U Kyrwoh ba la phah da u Superintendent of Police ka East Khasi Hills Bah Sylvester Nongtnger, u la pyntip ba ki Pulit kiba la pynlong ka jingtohkit bad ka jingthwet kaba jur ki la ïohkem ïa uwei u briew uba donkti ban wiang ding kat haduh ba ki Scooty bad ki dukan kiba don markhap ki la julor.
Ka jingtohkit pyrshah ïa uba donkti ka la ïaid shakhmat shwa ban pynngat hapoh ki kyndon jong ka aiñ.
Kum ban shu pyntip hangne, ha ka 28 tarik, Nohprah, 2023, ha ka por kumba 2 baje mynstep ka phyllaw jong ka ing House No.70 JB.Cantonment, Jhalupara ka la kem ding kynsan ha kaba saw tylli ki Scooty kiba don ïa u nombar ML-05-A-2201, ML-05-R-1523, ML-10-A-3806, ML-05-N-7063 kiba pynieng ha phyllaw iing ki la kem ding.
Ka don ka jingong ha ka ktien Phareng “Government’s business is not to do business.
" Kane ka mut ba ka kamram jong ka Sorkar ka long ban synshar khadar ym ban long ka nongpyntrei kam khaïi.
Ka kam khaïi-pateng bad ka kam pynmih dewbilat da u mawshun na kane ka jylla kam dei satia ka kam jong ka Sorkar.
Wat ka kam pynmih bording ruh ka lah poi sha ka jingdap ram kaba lah palat bad ngi ki paidbah ngim tip satia katno phew klur ka Sorkar ka shim ram khnang ban lah ban pynïaid ïa ka MeECL kaba dei ka tnad pynmih bording ïa kaba ladei ban pyntrei da kaba bud ïa ki kyndon treikam ki kompeni kiba pynïaid da ki kynhun lane ki riew shimet – kata ba ka kompeni ka dei ban ïohnong khnang ba kan nang lah ban ïaid shakhmat.
Ka jingthmu jong kano kano ka kompeni ka dei hi ban pynïohnong ïa ki nongbei pisa ha kata ka kompeni khnang ba kin nang lah ban pynheh pynsan ïa ka bad ba kin nang ïohnong shuh shuh katba nang ïaid ki bnai bad ki snem.
Ban leh ïa kata ki kompnei ki thung ïa ki nongpynïaid (Managerial staff) kiba la pas na ki skul pule kum ki Indian Institute of Management (IIM) kiba dei ki skulbah kiba hikai beit thik kumno ban pynïaid ïa ki kompeni bapher bapher.
Ka kamram jong kita ki manager ka long ban peit katno ngut ki nongtrei ha ki bynta bapher bapher jong ka kompeni ki donkam ban pynrung bad ai kam.
Ym lah ban thung palat ïa ki nongtrei.
Ïa kane lah khot ka Human Resource Management lane ka jingthung ïa ki jingtrei katkum ka jingdonkam ka kompeni.
Ym lah ban thung tam wat tang uwei ruh u nongtrei.
Hynrei ha ki kompeni kiba pynïaid ka Sorkar pat ngi lah ïohi da la ki jong ki khmat ba uwei pa uwei u MLA uba bat ïa ka kam Chairman jong ka Mawmluh Cherra Cements Ltd (MCCL) kaba dei ka kompeni kaba pynïaid da ka Sorkar ban pynmih dewbilat, u thung ïa ki briew lajong kiba wan pan kam na u.
Uta u Chairman um salia la ka Kompeni ka ïohnong ne ka duhnong.
Tangba la ïoh thungkam ïa ki briew lajong lah biang.
Kane ka rukom pyndonkam ïa kiba bunbah ki kompeni kiba la sdang da ka Sorkar tang kum ki jaka ai kam ai jam ka la pynïap ïa kiba bun ki kompeni ïa kiba la khot ki Public Sector Undertaking (PSU) lane ki kompeni kiba la bei pisa da ka Sorkar.
Kiba bun kum kine ki kompeni mynta ki la khang khyrdep namarba la dap ka ram haduh ñiuhmat.
Bad kata kajuh ka la jia ïa ka MCCL ruh.
Ka Sorkar ka ïai bei pisa na ka por sha ka por hynrei ka kompeni kam lah shuh ban khyllie khlieh.
Ha ka ktien phareng ki ong ka kompeni kaba pang (sick unit).
Kum ïa kita ki kompeni kaba bha eh ban leh ka long ban aiti noh sha ki riewshimet lane ki kompeni kiba pynïaid da ki riew shimet (privatise).
Ka jingbyrngem ka seng HNLC ïa u MLA ka Sohra ryngkat bad ka jingkynnoh ba um shym lah ban leh eiei ban pynim biang ïa ka MCCL ka long kaba bakla shibun eh.
Kam long kaba suk ïa u MLA ba un shu pynbor ïa ka Sorkar ba kan sei da ki spah klur tyngka ban pynim biang ïa kane ka kompeni.
Naei kata ka pisa kan wan lait noh da kaba shim ram na ki Bank kum ka Asian Development Bank, ka World Bank bad kumta terter.
Haduh mynta ka Sorkar Meghalaya ka ladep shim ram lypa haduh kumba 11,533 klur tyngka.
Kane ka long katkum ka jingshem jong ka Ophis Comptroller & Auditor General kaba wad bniah ïa ki jinglut jingsep jong ki Sorkar Jylla baroh bad jong ka Sorkar Kmie ruh.
Ka jingkylli ka long haduh katno ka jylla Meghalaya ka lah ban shu shim ram khlem da lah pat ban siew ïa ka sut bad ka bai trai da ki bun bun snem.
Ngi lah ïohi bad ïohsngew kumno ba ka ri Sri Lanka ka lah ngam syndon sha riat namarba la dap ram palat ïa ka bor ban siew haduh ba hap ban wan ïarap lem kiwei pat ki ri ka pyrthei.
Ym lah ban tip ïoh kane ka ri jong ngi ruh kan hap ha kajuh ka apot lada ki Sorkar Jylla ki shim ram khlem da pyrkhat sani bha la ki lah neem ban siew pat ïa kata ka ram ryngkat bad ka sut.
Ka don ka jingkylli balei ba ki kompeni kiba pynïaid da ki riewshimet pat ki ïaid bha.
Ka daw ka long ba ki pynïaid ïa ki katkum ki kyndon ba dei ban pynïaid ïa ki kompeni.
Uwei pa uwei u nongtrei hangto u dei ban ai jingkheiñ katno ka kam u trei ha ka shisngi shisngi.
Ym lah ban shu shim shuti katba mon.
Ka por wan trei bad ka por kut trei ka long kaba pyrkhing bha.
Uno uno u nongtrei u bym lah ban pyni kam u lah ban shah beh noh.
Ïa kum kata ka aiñ treikam ha kaba leh ban thung kam bad beh kam ha kano kano ka por la khot ka, “hire and fire policy.
" Baroh ki kompeni kylleng ka pyrthei kiba ïaid bha bad kiba jop ha ka kam jong ki, ki pyndonkam da katei ka aiñ treikam.
Ka jingeh ka long ba ha kane ka jylla jong ngi pat ngim sngewthuh satia ïa katei ka ain treikam.
Ngi sngew kumba ngi long ki nongtrei Sorkar kiba wan katba mon bad leit katba mon; shim shuti ruh katba mon.
Nalor kata ngi khmihlynti pat ïa ka tulop thik thik.
Kum kane ka jingpyrkhat mynta kam treikam shuh.
Ka Sorkar ka don bun ki jingduna ha ka rukom treikam jong ka.
Wat tang ïa ka kam synshar khadar kum ban pyntrei surok bad ban pynpoi um ha manla ka thliew iing ruh dang bun bah ki jingduna.
Ki skim har rukom ruh kam lah satia ban pyntrei hok.
Te katno tam ban pynïaid ïa ka kompeni MCCL kaba lah dap ram lypa.
Wat haba ka Sorkar ka la khot ïa ki kompeni nabar jylla ban ïatrei lang ruh ki la kyrngah namar ki sngewthuh ban kin ym lah ban ïohnong haduh ban lah ban siew ïa ka ram kaba la don lypa jong ka MCCL.Ngi ki paidbah kiba shu peit narud na kiar ngim lah ban sngewthuh katno ka jingeh ban pynïaid ïa kano kano ka kompeni bad kumno ban pynlong ïa ka kaba ïohnong.
Ka kompeni ka bym lah shuh ban siew tulop ïa ki nongtrei da ka jingmih lajong – kata da ka jingïohnong kam lah shuh ban trei bad ka ladei ban lilam noh ïalade.
Kata ka dei ka aiñ pynïaid kompeni bad ka MCCL ruh kam pher na kata bad ngi dei ban sngewthuh ïa kata.
Kane kam don jingïadei eiei ruh bad ka jingieid jaitbynriew.
Shillong, Kyllalyngkot 2 : Ka North Eastern Hill University Students’ Union (NEHUSU) lem bad ka Hynniewtrep Youth Council (HYC) ki khot bad ïawer ïa ki samla pule ban ïalum lang hakhmat ophis jongka MBOSE ha ka Sngi Balang kum ka dak ban pynpaw ka jingpyrshah jur halor ka jingleh bym suidñiew jongka sorkar ban pyllait ïa ka baibam ne ka scholarship jong ki samla pule.
Ha ka kyrwoh ba la pyllait da u General Secretary ka NEHUSU u samla Banpynbiang Riang la ong “ La palat shisnem mynta naduh ba ngi la ïoh pdiang ïa ka baibam ne scholarship jong ngi.
Kane ka pisa kaba la mang ban siew na ka bynta ka bai pule, bai bam, bai hostel, bai dawai la shu pynduh beaiñ ïa ngi.
Kane ka long ka jingïuhroit halor ka jingim jong ngi.
Ngi hap ban shu shaniah lut nadong shadong ha ki kmie ki kpa bad kiba haïing hasem jong ngi kiba wat hapdeng ka jingkit kaba khia ki la hap ban tynrong sa na ka bynta jon ngi hapdeng ka jingduk jingkyrduh ruh.
Kane ka jingpynslem ban pynlait ïa ka scholarship ka la nang pynkiew ruh ïa ki samla kiba hap ban sangeh pule noh tang shiteng por.
ïa ka jingthrang bad jingkhmih lynti jongngi ban kiew ha ki jingpule na ka bynta ka lawei jong ngi la pynduh mynsiem noh da ka sorkar bad kane ka buh ïa ka jingim jong ngi ha ka jingma kaba khraw".
Kane ka jingpynslem ban pyllait ïa ka scholarship kam dei satia ka jingbakla ba dei hok hynrei ka dei ka jingïuhroit ïa ki hok jong ki samla pule da ka sorkar, ong biang u General Secretary.
Ha kane ka juk kaba buh hakhmat eh ïa ka jingnang jingstad, la shim pat ba la leh kam khaïi beaiñ da ki katto katne ki riew shim kabu kaba la buh ïa kiwei ha ka jingeh namar ka jingrem palat ka bai pule puthi namar kiba bun ki samla pule ki wan na ki long ïing longsem kiba duk ba kyrduh bad kane ka jingpynslem ka pynpaw ba ka sorkar kam don ka jingkitkhlieh na ka bynta ka bha ka miat ki samla pule.
Kane ka la dei ka kam iap kam im na ka bynta ki samla pule bad ka jingdawa ka long ba ka sorkar ka dei ban pyllait kloi noh ïa ka baibam ki samla pule.
Kane ka jingïamih bad ïalum paidbah ruh ka long kum shi bynta ban pynpaw hakhmat ka sorkar ba kam lah ban ïaleh khun jakai bad ki samla pule bad ka long ruh kum ka dak jong ka jingsdang jongïakhih kaba jur lada ka sorkar kam leh ei ei.
Lada ka sorkar kam ai jingkular ki samla pule kin ym kynriah shuh wat tang shi inshi ruh na khmat ka ophis MBOSE.Namar haba ka jingbym hok ka la long aiñ kumta ka kamram ka long ban ïakhun beit da kaba tyngeh khlem kynran dien.
Shillong, K’lyngkot 02: Uwei u nong Tamilnadu u la dro ne pynwan dur ïa ka dur u Bah Ardent Basaïawmoit da kaba pyndonkam da ka bor jong ki kjat sngi.
Ka video ba la post ha ka status jong u President ka Voice of the People Party, ka pyni ba une u nongdro ba ki ju ong u Sunlight Artist, u la pynshah da ka ïit kaba rit da kaba pynphalang da ki kjat sngi ha ka lyntang ba Stang kum ka plywood bad pynwan dur thik kum ka dur u Bah Ardent.
Haba la kylli na u Bah Ardent halor kane ka jingdro ne pynwan dur ha ka rukom kaba kham pher ïa ka dur jong u, u Bah Ardent u la ong ba na ka liang jong u ruh um ithuh ïa une u nongdro ne u artist, hynrei u shu tip ba udei na Tamilnadu namar la don ba phah sha u da ka video ban ïathuh ba don kiba la dro ïa ka dur jong u da kaba pynwan dur da ka bor jong ki kjat sngi ha ka lyntang.
Kane ka rukom pynwan dur kam dei kaba suk, hynrei ka donkam bun ka por bad ka jingïaishah bad ka jingtbit ruh jong u briew ne u artist, ban pynwan beit thik ïa ki kjat sngi ha ka jaka ne ka bynta ba la dro lypa malu mala da u let.
U Bah Ardent u la pynpaw ka jingkmen bad lyngngoh ruh ba ki briew wat shaduh Tamilnadu ruh ki la tip ïa ka nam bad ka kyrteng jong u, ha kaba la mih kum kine ki artist ban dro ïa ka dur jong u ïa kaba u da pynpaw ka jingkmen ïa ka jingtbit une u nongdro.
Shillong Kyllalyngkot 2 : Ka synjuk ki barikor na jylla Meghalaya, ka Ri Academy of Visual Arts ka la pynlong ïa ka lyngwïar thohdur jong ki barikor ha ICSSR, NEHU ba la plie da u Kher Rangbah ka tnat sorkar Mattithaw bad Deiriti, u Bah Frederick Roy Kharkongor.
La ïasnoh kti lang da ka Santiniketan Kala Bhavan Praktoni, ka synjuk ki barikor rangbah na Santiniketan na ka bynta ban sei pyrthei ïa ki sap kyrpang jong ki samla ka jylla ki ba angnud ban trei bad kyntiew ïa lade kum ki barikor batbit.
La aiti sahnam ïa kane ka lynwïar thohdur ha ka kyrteng jong u Myllung Soso Tham, kum ban sot na ki snap jingstad jong ka saiñ pyrkhat jong u na ka bynta ban tei ïa ka imlang sahlang.
La nguh burom ïa u Myllung Soso Tham da baroh ki ba ïa don ryngkat naduh ki kynrem ki lyndan haduh ki paidbah da ka ba thoh shun ha ka sladur ba la mang lypa na ka bynta ka jingthmu.
U kongsan ha kane ka lyngwïar thohdur, u Bah F R Kharkongor u la pyrto ïa ka thoh ka tar ka ba la kyrsoi na ka janor bad dohnud jong u Myllung Soso Tham ha kita ki snem ki ba ka imlang sahlang ka dang doh ha ki latlat jong ka synshar donbor ka sorkar Bilat bad ha ba dang sdang seilung ka thoh ka tar Khasi.
U la pynkynmaw ruh ba ka snap tynrai Khasi ka shong tynrai ha ka khyndew, ka kur bad ka ktien, ha ka ba donkam ban pynneh pynsah na ka bynta ka lawei jong ka imlang sahlang.
Ka jinglong dukha jong ki barikor ha ka lynti jingim ka long ka phang ka ba la phalng lyngba ka jingkren jong ki kynrem lyndan ha kane ka sngi, ba kynthup ïa u khliehduh ka ICSSR u Prof B Panda, bad u Dr Janak Jhankar Narzari, u khliehduh jong ka Santiketan Kala Bhavan Praktoni.
U Dr Janak Jhankar Narzari u la bynñïaw halor ka jinglong jingman ha ka thaiñ shatei lammihngi ka ba la sahdien ha ka lïang jong ka thohdur, wat lada ka mynsiemn shitrhem jong ki samla ka ïai kyrsoi bad na ka por sha ka por ki sap nylla jong ki barikor ki dang ïai shylluit manla ka por.
U nongïalam rangbah jong ka synjuk ki barikor ha jylla, u Bah Raphael Warjri u la kubur ïa ka jingkren jong kita ki kynrem lyndan bad u la ban khïa halor ka jingdonkam ban mih ki shlem hikai shlem pule ha ka lïang ka kam thohdur thohdar ha jylla na ka bynta ban kyntiew ïa ki samla ki ba angnud ban kiew irat ha kane ka lïang.
Kum shibynta ban kyntiew ïa ka thohdur thohdar ha jylla bad ban ban plie lynti ïa ki barikor na jylla, ka Santiniketan Kala Bhavan Praktoni ka la ïa soi ïa ka dorkhas soskular bad ka Riti Academy of Visual Arts, Shillong na ka bynta ban sam kyllïang ïa ki jingtip bad jingstad shaphang ka thohdur da ki lympung ki ba yn pynkhreh markyllïang ha Shillong bad sha kiwei kiwei ki jaka ha Ri Indïa.
Ha ka Lyngwïar Thohdur ka ba la ïaid shitrhem kumba shiphew sngi ha ICSSR, salonsari NEHU ka la don ruh ka jingïaphylliew jingmut jong ki barikor na baroh arlïang ha ka ba pyninam ïa la ki sap ki phong bad ban batai ïa ka jinglong jingman jong ka Thohdur ha la ki jylli lajong.
Kumta ki don ki mat ïatai ki ba yn sa pashat jingmut da ki barikor na Shillong bad na shabar ka jylla ba kynthup ïa u Prof.Janak Jhankar Narzari, Soumitra Chatterji, Rathin Kanji, Prof.Nïaz Majumdar, Falguni Mukherji, Shamita Goswami, Ketaki Choudhury, Mario Pathaw bad Raphael Warjri, halor ki phang ba ki ïa tyngkhuh ha la shimet bad ki ba ïadei bad ka lyngwïar thohdur ha ka imlang sahlang.
