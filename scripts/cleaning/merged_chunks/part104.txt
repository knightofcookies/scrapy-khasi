Phi tip hi ki politician, ki dei kiba ju im tang da ka thok suda".
[phi ruh phi don biria.
phah seh ha rupangnews@gmail.
com, ba ngin pynmih ha urupang.
com].
Ki bor District jong ka Bulandshahr jong ka Jylla Uttar Pradesh, mynta ka sngi, ki la pynngat ia ki lai ngut ki briew ha ki kyndon jong ka National Security Act (NSA) bad ka daw, ka long namar ba ki pyniap masi ha Syana, ha u bnai ba ladep.
Ka jingpyniap ia katei ka masi, ka la pynmih ia ka jing ia kynad kaba jur ha katei ka jaka, ha ka 3tarik Nohprah 2018, ha kaba uwei u Inspector pulit ula iap lem bad uwei u samla.
La iathuh ba kitei ki lai ngut, kiba kyrteng U Azhar Khan, U Nadeem Khan, U Mehboo Ali, kiba dei na Syana, ki la pyniap masi ha ka miet jong ka 2tarik Nohprah ha ka shnong Mahav.
U District Magistrate jong ka Bulandshahr, hadien ka jingioh jingtip kaba thikna  halor katei ka jingjia, ula pyn ngat ia kitei ki 3 ngut ha ki kyndon jong ka National Security Act.
Ki la don hynniew ngut kiba shah kem, halor katei ka jingjia,  hynrei la lap ba 4ngut na kitei, ki dei kiba la shu shah kynnoh bym shongnia, ha ki dkhot jong ka Bajrang Dal bad ia kitei la pyllait noh hadien ba la shah set 16 sngi.
Ka sorkar jong ka People’s Democratic Alliance (PDA) ha Nagaland, kaba la khlieh da U  Neiphiu Rio, myntri rangbah ka Jylla, ka dang pynkhreh mynta ban thaw ia ka ain ban khanglad ia ki kynthei Naga, ba kin ia poi kha bad ki shynrang ki bym dei Naga.
Ka jingthoh ha ka webste WeTheNagas, ka iathuh ba lyngba ka jing pyntreikam ia ka  Citizenship (Amendment) Bill, 2016, kumta ka sorkar Jylla, ka sngew donkam kyrkieh ban thaw ia ka ain, ka ban khanglad ia katei ka jing ia shongkha khleh.
“U myntri rangbah, ula pan  jingmut na ki paidbah, na ka bynta ka jingdonkam jong katei ka ain, ha kaba ki kynthei Naga, kin duh noh ia ka jinglong trai shnong jongki, lada jia ba ki ia poi kha ia ki bym dei ki Naga.
Hynrei ka sorkar ka donkam ban iakren shai bha ia kane ka mat ha ka iing dorbar Jylla, ha shwa ban shim ia katei ka rai" ong ka kyrwoh khubor sorkar, ha kaba la iathuh ba la kren da U Rio, ha ka jingialang ha  Tuensang district ha ka Sngi Saitjain ba ladep.
Ka(AGP), ka la pynkhreh ia shibun ki jing iakhih, na ka bynta ban khanglad ia ka jing pynlong ain ia ka  ain buhai shnong ki poiwir lane ka.
Ka seng AGP, kan pynlong ia ka jingthang rupang, ha ka 18tarik Kyllalyngkot bad nangta sa ki MLA jong katei ka seng, kin shong kyrain shiphew kynta ha ka 24tarik Kyllalyngkot 2019.
Ka seng, kan pynlong ia ki jingiaid paidbah ha ki bynta bapher jong ka Jylla Assam, ha ka 30tarik Kyllalyngkot, ong ka khubor.
Katei ka rai, la iathuh ba ka dei kaba la shim hynnin ka sngi, ha ka jingialang jong katei ka seng, ba la pyniaid da U Atul Bora, President jong katei ka seng.
Na ka liang ka AGP, ka shim ba katei ka ain, ka long kaba mar khongpong ia ka sorkular jong ka sorkar India, kaba la iasoi ka.
Shillong: Shen ki dkhot jong ka Balang Presbyterian, kin lah ban ioh ia la ka jong ka iingmane ha ka nongbah Delhi.
Katei ka long ha ka jing ia kynduh jong ki nongialam ka Khasi Jaintia Presbyterian Synod Sepngi, ha ka jing ialam U bah AL Hek myntri ka sorkar Jylla, ha kaba ki la ia kynduh ia U Lt Governor Anil Baijal, u ba dei U Lat jong ka Delhi.
Ki nongialam jong ka Balang Presbyterian, ki la ia kynduh ia U Lat, ha ka Sngi Saitjain, ong ka khubor.
Lada katei ka iingmane, kan urlong, kumta kan dei tang ka iingmane kaba nyngkong jong ka Balang Presbyterian, ka ban don ha ka nongbah Delhi.
Ka sorkar Bihar mynta ka sngi, ka la rai ban khang 15 sngi kynthih ia ka jingdie dohkha ha ka iew bah ha Patna, hadien ba ki la  lap nuksa ia ka jingdon ka bih formalin.
La iathuh ba la lap ia katei ka bih ha ki hynniew tylli na ki shiphew tylli ki dohkha kiba don ha iew Patna.
U Sanjay Singh, Principal Secretary ka tnat jong ka koit ka khiah, u pynbna ba la khang ban dih dohkha ha Patna, na ka bynta 15 sngi kynthih, hadien ba la lap ia ka jingdon jong katei ka bih formalin.
Ka Formalin, ka dei ka bih, kaba rung ha ki briew, haba ki bam dohkha bad kaba lah ban pynioh jingpang kansar ia ki briew.
Katei ka dei kaba la shu pynim jubor ia ki jingbam, wat lada dei kiba la buh slem, kum ki dohkha, ki doh bad kiwei kiwei.
Na ka formalin, ki briew ki lah ban ioh ia ki jingpang Leukemia, blood cancer bad kiwei ki jingpang.
Kumba ngi tip ba u Lum Shyllong u dei u Lum ba kynjang tam ha kane ka ri ki Laiphew Syiem bad Khatar Doloi.
U don la ka jong ka khana Tang bad ka khana Niam ba la pynkup pynphong da ka Mei Mariang lyngba da ka bor Blei ba la saiñ la muhor naduh dang kynthong ka Pyrthei.
Na u Lum Shyllong la mih ki Khyndai Umdih ki Khyndai Umtong kiba kyan da ka bor mariang ban bsa ban pjiah ïa ki jingthaw ba her, ba par bad kiba ïaid.
Ym tang katta, na u Lum Shyllong la sei ruh ïa ka Kur Longsyiem Mansyiem (Pah Syntiew) ka ban sei ki nong shynshar ba kynsai ïala ka it ka Hima bad ka Jaitbynriew baroh kawei.
U Nongthaw uba stad uba la buh ki sakhi satar kum u Lum Shyllong, u Lum Sohpetbneng, u Lum Diengïei bad kiwei kiwei ki lum bad ki them khnang ba kum ka Jaitbynriew kan ym duh noh ïa ka jinglongtrai hala ka jong ka khyndew ka shyiap kaba kum ka Jaitbynriew ngi wan longbriew ha kaba la syrdoh da ki Khana Tang.
U Lum Shyllong u dei shisha u Lum ba kyntang haduh katta katta ha kaba ngi kum ka Jaitbynriew ngi sakhi kyndiang ïa ka Nia jong u Nongbuh Nongthaw bad ka Jutang ba kum ka Jaitbynriew ka bat skhem triang ïala ka jong ka hok.
Dei ha u Lum Shyllong ruh ngi sakhi ïa ka ‘Ïeng Rangbah u Briew bad Ap Jutang u Blei’ kaba kum ka Jaitbynriew ka Seng Niam Seng Rukom kumba la hukum da u Blei Nongbuh Nongthaw ban long ka Khot ka Pyrta u bynriew bad ka Pynsngew ka Pynsngap u Blei Nongbuh Nongthaw.
Ym dei ho u brynriew uba pynlong kyntang ïa u Lum Shyllong! Hynrei dei ba la pynlong kyntang da u Blei Nongbuh Nongthaw u ban long u Ksai Hukum ba la muhor hapdeng u Briew bad u Blei.
Namar katta ka daw, ym don sbai ha pyrthei ban ïa peiñ ïa ka jinglong kyntang jong u Lum Shyllong.
Ka long kaei kaei kaba la pynkyndit ïa ka Jaitbynriew ban ïohi lyngba ki lad pathai khubor kaba ong “"  Ha kaba nyngkong ngam sngew lah ngeit ba kumno kita ki Myntri, u Lyngdoh bad uta u Syiem kin leh leh biej kumta! Hynrei ka long kaba shisha ban ïohi ba la pynïeng kynjreng ïa ki maw bynna ha Dwar jong u Shulong na ka bynta ban thaw ïa ka Park ne jaka jngohkai pyrthei.
Ka jing kylli kaba nga kwah ban buh ïa ki Myntri bad u Lyngdoh ba shu sih ka Raid Mylliem bad u Syiem ba shu sih ka Hima Mylliem, hato ka mut aïu haba ong ‘Kyntang’ ne ‘Lum Kyntang’ kat kum ka Saiñ Pyrkhat Niam ka Jaitbynriew? Kaei kaba phi dei ban leh ïa ki? Kaei ka jingïadei ki Lum/Khlaw Kyntang bad ka shynshar khadar ha ka Raid, ka It ka Hima? Ka longrynïeng jong u briew ka long kaba kyntang haduh katta katta, wei shisien ba la thaw ha ka dur shynrang un ïai long beit u shynrang bad wei shisien ba la saindur ha ka longrynïeng kynthei kan ïai long beit ka kynthei.
Kam long shuh kaba kyntang lada na ka jinglong shynrang la pynkylla kynthei bad na ka kynthei ban pynkylla shynrang.
Namar katta ka daw, lada ïa u Lum Shyllong ne Dwar jong u Lum Shyllong yn thaw(modify) jaka peitkai noh katta ka mut la pynduh noh ïa ka jingkyntang jong u bad haba la leh nang thaw nang da ka bor briew, kan sa lynsher ha ka Laitkylla bad kaba mynsaw eh ïoh dkut ei u ‘sai hukum bad ïoh duh noh ka bor/iktiar shynshar.
Ka Rai jubor ki tei ki bakhraw batri ka long ka kam kaba bakla bad kaba kum ka shnong, ka Raid, ka Hima bad kum ka Jaitbynriew ngim lah ban pdiang.
Balei ka long kumta! Ka daw ka long ba long kumba la kdiah jubor bad la pyn byrsih noh ïa ka jing kyntang jong u ha kaba ki dkhar ki lyngkien, ki poi wir ki poi hap, ki buaid ki tanglang ki ïoh ban rung mon bad leh mon bad pynsniew dur da kiba bun ki rukom kumba ngi sakhi ha manla ki jaka jngohkai pyrthei? Hato ka dei mo ïa phi ban lum spah bad kamai spah ïa ka jing kyntang jong u! Ka long ka jinglehraiñ kaba khraw ïa ka Jaitbynriew haba mih kum kine ki nongshynshar ki bym tip ei ei shaphang ka nongrim bad ka jingmut jong u Lum Kyntang.
Ba don kum kine ki nongshynshar ki bym tip ei ei ïa ka Thymmei longbriew ba kynja Blei sa hiar dor noh ka bor shynshar khadar ha ka Jaitbynriew jong ngi.
Ba mih kum kine ki nong shynshar keiñ sa shah klun ruh ki jaka puta jong ka Jaitbynriew jong ngi ha ki poi wir ki wan hap bad ki dkhar ki lyngkien.
Peit nuksa tang ha Shillong haduh katno shuh ka jaka jong ngi la shah kam da ki bym dei ki trai Ri trai Muluk! Peit nuksa sha ki thaiñ khappud katno shuh ka Jaitbynriew jong ngi ka la duh noh ïa ka khyndew ka shyiap! Ka daw ka jing duhnoh ïa ka khyndew ka shyiap, ki lum ki wah ka dei ba mih kum kine ki kohkadun planduman kwah ei bam ei bad kamai ei kiba long ki nong pynjot ïa ka Jaitbynriew ha kaba ha ka jaka ban pynneh pynsah ïa ka jing kyntang jong ki lum ki wah, ki pynduh noh pynban.
Lada ki ‘Lawkyntang ki ïeng Rasung, ki Maw Bynna bad ki Maw Niam ki ïeng kynjreng, hato don kiba nud ban lehbor thombor ne ban klun jaka? Hato ka sorkar Assam kan nud ban kam trai bad thombor ïa ki jaka Khasi! Huh! La ïoh nongshynshar phngar kum kine eh! Wat ïa ka kyrdan bad ka kamram lajong kaba ki kup ki phong ruh kim tip!Kane ka jingthmu jong ki Myntri ki korbar-ri, u Lyngdoh bad u Syiem Mylliem ka dei ka kam jlaw spah bad jlaw nam suda bad kiba thmu ban kamai spah ïa ka jing long kyntang u Lum Shyllong.
Ne lada kim sngewthuh shuh shaphang ka Jaitbynriew, ka shynshar khadar, ka nongkynti ba kyntang jong la ka Raid ne ka Hima bad wat jong ka Jaitbynriew kan jyn da la bha shibun ba kin ïa hiar shuki lut noh baroh ban lait ka i poh dor ha ka shynshar khadar jong ka Ri jong ngi.
Ki kur kiba jied kum ïa kine ki nongshynshar lamwir kila dei ban kyndang shwa sha rud namar kine kim don jing ïapher ei ei ruh em na ka jingmut ki nongbuaid.
Ha kaba ïala ka jong ka bor, ka kyrdan bad ka nam kim tip shuh.
Dei kum ïa kine keiñ kita ki myntri ki lyngdoh bad ki syiem hakaba uwei na ki khraw jutang ha ki por hyndai u ong “Ban kum ïame da dei ba buh da u maw ruh bit!" bad sa mih ruh ha kyntien ha ka Dorbar u Khasi kaba ong “Shu khala da u prah, wat ktah da ka ktie".
Bad ka jingkam ba hana lada thaw jaka jngoh kai ïa u Lum Shyllong kan wanrah shibun ki jing myntoi ka dei tang ka jing kren lamwir khlem da thew da woh.
Bad nga kyntu ïa Ki Myntri, Lyngdoh bad Syiem ba lada phi sngew kwah nam palat haduh ba phin pyn hiar dor sa ïa u Lum Kyntang, kan kham bha shibun ba phin tei mot ïalade ne ïa ka lok jong phi ne ïa ki khun ki ktie jong phi khnang ba ka ka nam ka burom jong phi kan neh junom kumba leh u Patsha Shah Jehan ha ki por hyndai.
To tip ba u Lum/Khlaw Kyntang ka dei ka Duwan Dupat jong ka Raid ne Hima.
Sa katno shuh ngin dang ïai sakhi ïa ka jingduh noh ki khlaw kyntang, ki lum kyntang bad ki jaka kyntang lada kum ïa kine ki kohkadun ngi phah ban long kita ki Nong Saiñ Himsa Sima.
Sa katno shuh ngin dang ïohi ïa ki matti bad ki Hok Longtrai jong ka Jaitbynriew lada kum kane ka jingmut ki ïai mih ha ki nongshynshar kumba long ha kine ki spah snem ba la leit noh kiba dei ki snem shah teh mraw bad ka snem pynkhuid jabieng? ka Jaitbynriew jong ngi ka la duh noh bun bah ki khlaw kyntang tang na kadaw ba ngi ïoh kum ki tei ki myntri ki lyngdoh bad ki syiem.
Hato phi sngew hun ba ban dang ïai jia kumne? Lada phi sngew bit ba lada ngi duh noh ïa kine ki jaka kyntang, daei pat ngin sakhi hakhmat ka pyrthei ïala ka jong ka Jaitbynriew ne ka nongkynti jong ka Jaitbynriew ïa ka jing longtrai ïa kane ka Ri Hynñiewtrep ha kane ka pateng kaba mynta bad ka pateng ka ban sa wan? Ha ka jing shisha ngi la dei ban pynkhie im biang ïa ki lum Kyntang bad ki jaka kyntang jong ka Jaitbynriew khnang ba ka pateng kan ïai sakhi katba dang pateng la pateng.
Hato phi sngewdei ba kane ka pateng kaba mynta ruh kan dei ka pateng bam-duh kum ha kane ka pateng ba la leit noh dang shen? Nga kyrmen ngi don ki khun Hynñiewtrep kiba ieid thoiñ thoiñ ïala ka jong ka Ri bad ka Jaitbynriew kiba trei borbah ban pynneh pynsah ïa ki Lum Kyntang bad ki jaka kyntang jong ka Jaitbynriew jong ngi kiba ngi la ïoh ‘diangti na ki Longshwa Manshwa jong ngi kin kyndit bynriew noh bad kin leh ei ei halor kane ka bynta.
Ka District Council kaba ïeng ha ka Nongrim ban pynneh pynsah ïa ka Ri bad ka Jaitbynriew, ki Riti ki Dustur jong ngi bad ki matti ba kyntang kum ka Jaitbynriew ka la dei ban daiñ tdong noh mardor ïa kine ki briew kiba la sdang ban mih tdong ban kylla myrsiang kiba thmu ban bam im im peit peit ïa ka matti ba kyntang jong ka Jaitbynriew.
Bad lada ka District Council kam nud ban daiñ tdong noh mardor kum ïa kine ki myntri, ki lyngdoh bad ki syiem katta ka mut wat ha District Council ruh la shong kulai da ka jing biej anna bad nga kubur ba kum kita ki briew kim pat bit ei ei ruh em ban kam ïalade kum kita ki MDC kiba ïeng na ka bynta ban pynneh pynsah ïa ka jinglong kyntang ka Jaitbynriew.
Ha kajuh ka por, ka District Council ka dei ruh ban batai (define) ïa ka jingmut jong ka kyntien Kyntang, Lum Kyntang bad Khlaw Kyntang khnang ba kine kiba la phai lyndet na ka Saiñ Pyrkhat jong ka Jaitbynriew Hynñiewtrep kin tip bad kin sngewthuh ia ka jingmut bad ka dor ba kynsai jong ka.
Bad ruh, ka por ka la dei ba ka KHADC bad ka JHADC  kin buh/thaw noh da ki kyndon aiñ kiba pyrkhing ha kaba ïadei bad ka jing pynneh pynsah ki Lum/Khlaw Kyntang bad dei ruh ban pynshitom da kaba tyngeh ïa kino kino ki briew/Raid/Hima kiba lushia ban pynduh ïa ka Khlaw Kyntang bad ki Lum Kyntang hapoh kane ka Ri baieid eh jong ngi.
Bad lada ka District Council kam thaw Aiñ halor kine kiei kiei baroh, tang ïa kaei pat ki thaw aiñ! Ne ka District Councils ka dei tang ka shlem ïa kamai spah ne! Ka Aiñ ka ban ïada kyrpang ïa ki Khlaw Kyntang, Lum Kyntang ne Wahkyntang ka dei ka aiñ kaba donkam haduh katta katta kaba ïa ryngkat kyrdan bad ka Aiñ kaba ïadei ba bad ka Hok Longbriew Manbriew bad la dei ban ithuh kyrpang ruh da ka Sorkar Jylla bad ka Sorkar Pdeng.
Lym kumta, ka jingbuh ïa ka District Council kan long tang ka dur bula ba khlem maiñ, khlem iktiar, khlem jabieng, khlem janor bad khlem bor bad lada ka long kumta, ka pateng ka ban sa wan, kan sa weng noh bad pynduh noh mardor ïa ka District Council bad pynkhie im biang ïa ka Shynshar Syiem ha kane ka Ri Hynñiewtrep.
Na ka liang ka Kur, bad ki khun ki hajar jong ka Raid bad Hima Mylliem ki dei ban jied thymmai noh da kiwei ki briew kiba don ha ka Saiñ Pyrkhat jong ka Jaitbynriew bad kiba tip bad shemphang ïala ka jing ka Jaitbynriew bad bad kiba tip ruh ïa ka kyrdan, ka bor bad ka kamram jong ki ba kin long kum ki Myntri, u Lyngdoh bad u Syiem.
Lada phi kwah ba ka Ri bad ka Jaitbynriew jong ngi kan neh tyrsem, la dei ban pyrkhat janai bin ba bin.
Wat ai ba kine ki lum ki wah ba kyntang jong ka Jaitbynriew jong ki kin kylla long kum ki lum ki wah sha kiwei kiwei ki Jaitbynriew ha kaba la shu sah tang ha ka jingïathuh khana(history) ha kaba lada ngi ka pateng kaba mynta kam lap bad ïohi shuh.
Namarkatta, ïa ki briew ba la dep shah pynkhuid jabieng kiba ka jingmut jingpyrkhat ka la her ha ki saw lyer bad ka jingmut jingpyrkhat ka per ha suiñ kyndoiñ bad kaba shah rah shah rong kat shaba beh ka lyer dei ban weng noh naa ka Saiñ Hima Sima.
Ban jied ïa ki briew ban long ki nong Saiñ Hima Sima kiban shynshar ïa ka Shnong ka Thaw, ka Raid ka Ilaka bad ka Hima dei ban jied tang ïa ki briew kiba tip bad kiba shemphang shaphnag ka Jaitbynriew, ka bor, ka kyrdan, ka kamram jong kita ki nongshynshar.
Ym juh dei ban jied matlah thamula ïa ki biej ki them ïohba lyko ei ha shynshar khadar, ka jait ka khong bad ka Raid ne ka It ka Hima bad ïohba dkhut ei u Ksai Hukum jong ka Jaitbynriew thoiñ.
Halor ka tei ka daw, shwa ban poi sha u tei u pud ba jah burom, haduh ban da shah daiñ tdong ha ka District Councils ne shah khala pynhiar kyrdan tang na ka kam biej bad ha shwa ka ka Ri bad ka Jaitbynriew kan kynïiw kyn-eh, nga kyrpad jur ïa ki myntri, u lyngdoh bad u syiem ba kin pyrkhat thymmai da kumwei bad Ngam sha Trai ka Pyrkhat Niam jong ka Jiatbynriew ha ka kam Shynshar Khadar khnang ba ka burom bad ka nam jong ka Raid bad ka Hima kan ïaineh junom bad khnang ba ka Jaitbynriew kan dang sakhi kyndiang ïala ki jong ki matti ba kyntang kaba la ïoh ‘diangti na u Blei Nongbuh Nongthaw naduh kynthong ka pyrthei.
Ha ka juh ka por, nga kyntu jur ïa ki nong thung dieng ha u Lum Shyllong(Lum Kyntang) dei ban thung beit tang da dieng kiba mih tynrai na kane ka ri Hynñiewtrep jong ngi hi ha kaba ka Meiramew ka kdup da ka jing iwbih thiang bad ba kan sei shibun ki dawai kynbat bad ba ki jingthaw ba im baroh kin roi bha man bha.
Ha u Lum Kyntang ne jaka kyntang, ban leit thung da ki dieng kiba wanrah na kiwei kiwei ki ri kan pyn blad rong noh ïa ka, kan ym ai jingtngen ïa ka Meiramew bad ïohba thut ei bad thynrei ei u Basa u Ryngkew uba kdup uba ker bad uba ‘diang tang ïa ki symbai ki rnai lajong.
Shillong: Ka kynhun jong ki nongtrei mon sngewbha kiba kynthup ia ka kong Agnes Kharshiing, Amita Sangma, Angela Ryngad, Patricia Mukhim, Michael N Syiem bad kiwei pat ki la phah ia ka ripod jong ki sha Supreme Court ban kyrpad ba dei ban pynsangeh noh ia ka jingtih dewiong ha kane ka jylla.
La phah ia katei ka ripod ha ka taiew ba la dep khnang shuwa ba ka Supreme Court kan bishar ia ka kam dewiong ha kane ka jylla ha ka 15 tarik mynta u bnai.
Katei ka dei ka ripod kaba -ar ban phah sha ka Supreme Court hadien kaba nyngkong kaba la phah ha u nohprah, 2018.
Katei ka ripod ka la ong ba ka kam tih dewiong ha kane ka jylla ka pynmyntoi tang ia katto katne ngut ki briew kiba riew spah ym ia kiba duk.
Ha katei ka ripod la kdew ba ki don haduh 24,626 tylli ki par dewiong ha Jaintia hills bad kitei ki par ki don 52 tylli ha manla ka shi square kilomitar.
La lum thup ia katei ka ripod bin pa bin katkum ki jingtip ba la ioh lum kynthup ki RTI, ka ripod CAG bad ka ripod ki nongwad bniah nalor ki jingthoh ha ki kot khubor kiba la ioh lum hadien ka jingkhang dewiong ka NGT ha ka 17 tarik u iaiong, 2014.
Ka kong Angela Ryngad ka la ong ba ia ka ripod kaba nyngkong la phah sha Supreme Court ha u nohprah mynshem snem bad kaba -ar la phah ha ka taiew ba la dep ryngkat ka jingkyrpad ban pdiang ia katei ka ripod ha ka sngi ban bishar ia ka kam dewiong ha ka 15 tarik mynta u bnai.
Ka la ong ba katei ka ripod ka la kyrpad ia ka Supreme Court ba dei ban pynsangeh noh ia kam tih dewiong ha kane ka jylla khnang ban ailad ia ki briew kiba duk ba kin im ia ka jingim kaba neh shirta bad ka la ong ba katei ka ripod ka pyrshah ruh ia ka jingong ba ka jingkhang dewiong ka ktah ia ka ioh ka kot bad ka jakpoh ki briew ha kane ka jylla.
“Ka jingshisha ka long ba tang katto katne kiba riew spah kiba ioh jingmyntoi na ka jingtih dewiong, ym dei tang ba ka pynjot ia ka mariang bad ba ka pynjaboh ia ka wah ka um hynrei ka plie lad ia kiba riewspah ban klun jubor ia ka jaka paidbah bad kam shym la pynmih bun pisa ia ka jylla hynrei ka ialam pynban sha ka kam sniew kam runar bad ka kam pynjot mariang" ong ka kong Angela Ryngad haba kren sha ki nongthohkhubor ha ingsah jong ka kong Agnes Kharshiing.
Ka la ong ba ka jingtih dewiong ka la ktah ia kiba duk kiba shah kheiñ beiñ bad shah khniot bad bun ki longing kiba kylla khlem ing khlem sem khlem jaka puta.
Ka la pynpaw ruh ka jinglyngngoh kumno ba kita ki dewiong kiba la dep tih kim lut shuh naduh 2014 haduh mynta ruh, “Dang ha kane ka taiew la kam ba ka jingdon ki dewiong kiba la dep tih ki long 5 lak metric ton, ha ka por ba ka NGT ka khang katkum ka jingkheiñ ki don 65, 81, 147 metric ton ki dewiong ba la dep tih watla ki trai par ki la kam ba ki don 120,94,634 metric ton.
Ki dewiong kim lut shuh namarba ka jingtih dewiong ka dang bteng ym tang ha East Jaintia hills hynrei ha kiwei pat ki district" ka la ong.
Shillong: Ka MDC jong ka Mylliem konstitwensi kaba dei ruh ka Deputy Chief Executive Member ( y.
CEM) ka KHADC ka kong Teilinia Thangkhiew ka la pyniasoh ialade sha ka seng PDF ha ka jingialang kaba la long ha ka sngi saitjaiñ, ha Mylliem Madan ïng Syiem.
La pdiang sngewbha ia ka kong Teilinia sha ka seng PDF da ki nongialam ba hakhmat jong katei ka seng kiba kynthup ia u bah Hamlet Dohling MLA ka Mylliem uba dei ruh u Working President jong ka PDF ha kajuh ka por uba dei ruh u myntri pynroi sor jong ka sorkar jylla, la donlang ruh sa u bah Banteidor Lyngdoh u myntri kam rep jong ka sorkar jylla uba dei ruh u Working President jong katei ka seng, u bah Auspicious Lyngdoh Mawphlang General Secretary katei ka seng, u bah Morningstar Mawsor MDC ka Mawshynrut bad u bah Hadrian Lyngdoh MDC ka Mawkyrwat bad kiwei pat ki nongialam jong katei ka seng.
Haba kren ha katei ka jingialang, ka kong Teilinia ka la ong ba ka dawbah ba ka la leit ban ia soh sha ka seng PDF bad ban ia khun na katei ka seng ha kane ka elekshon MDC 2019 ka dei namarba ka la iohi ia ki kam kiba u MLA ba mynta u bah Hamlet u trei, “Mynshuwa nga ia khun pyrshah bad u MLA hynrei mynta haba nga iohi ia ki kam jong u, nga pyndem ialade ban ai ka jingiatreilang, u la leh kumba u la kular ha ka por elekshon ia ka aiñ MUDA, ka jingiatreilang jong nga bad u MLA ka dei na ka bynta ka jingbha ki paidbah" ka la ong.
Ka la iathuh ba shuwa ba kan rung hapoh ka seng PDF, ka jingiakren ka la iaid da ki bnai haduh ba kan da shim ia ka rai rangbah.
Ka la ong ruh ba ka ju don ka jingkren ba ka jaitbynriew Khasi kam ia tylli bad mynta ka la ong ba ka Mylliem konstitwensi kan dei ka nuksa ban pyni ia ka jingiatylli.
Ka la iathuh ba ki paidbah ki la pynpaw ka jingsngewtynnad ban iohi ba u MLA bad ka MDC ki ia treilang bad ka la ong ruh ba ki nongkyrshan jong ka kiba don mynshuwa ha ka HSPDP mynta ki la wan lang bad ka ban ia soh sha ka PDF.Katba u bah Hamlet pat u la ong ba kane ka dei ka sien kaba nyngkong eh ha Mylliem konstitwensi ba u MLA un ia treilang bad ka MDC, “Ka dei ka sien kaba nyngkong eh ha Mylliem konstitwensi ba u MLA un ia treilang bad ka MDC ,lada ngim ia treilang kum ki nongmihkhmat ki paidbah kin shem jynjar" u la ong.
U la iathuh ba ka rai ban ai tiket sha ka kong Teilinia kam dei satia ka rai jong u shimet hynrei ka dei ka rai jong kiba bun balang hapoh ka Party PDF bad u la ong ba hadien ba u la dep ban ia kren sani bha hapoh ka Party ban ai tiket ia ka kong Teilinia ki nongtrei Party kiba kwah ban ia leh elekshon MDC ki la kynran dien ban ailad ia ka kong Teilinia ba ka Party PDF kan ioh jingjop.
Shillong: Ki nongtrei ka Meghalaya EMRI Worker Union ka pynrem ia kiba shim kabu ban kawang maw ia ki kali kit nongpang 108 ha ki katto katne ki District, kum ha Ri Bhoi bad West Jaintia District kiba la shah kawang maw ha ki briew kiba shim kabu ha ka kynta ba iakhih ki sengbhalang pyrshah ia ka jingwanrah ia ka Citizenship Amendment Bill 2018 ha kine ki sngi.
Na ka liang ka MEMRIWU ka pynrem jur halor katei ka jingjia kaba mynnin namar ki kali kit nongpang ki shakri na ka bynta ki paidbah bad ki nongpang kiba donkam ban kit ia ki bad na ka bynta ka iap ka im jong ki paidbah.
“Ngi kyrpad ruh ia ki bor ba dei peit ba kin ai ia ki jingiada ha ki jaka ba kham don jingma", la ong ka kyrwoh na ki nongtrei ka EMRI 108.
Shillong: Ka Association of Meghalaya Traders and Transporters ka la phah jingthoh sha u Myntri Rangbah ka jylla u Conrad K Sangma ban dawa ba ka sorkar ka dei ban weng noh ia ka hukum ba la pynmih da ka Deputy Commissioner jong ka Ri-Bhoi District kaba la mih ha ka 9 tarik mynta u bnai.
Ha katei ka jingthoh kaba la soi da u bah Enrico D Passi President jong katei ka seng ka la ong ba katei ka hukum jong ka DC ka dei ka jingthmu ban khanglad ia ka jingiaid beit ka kam khaïi, ka jingthoh ka la ong ba ka Supreme Court lane ka NGT kam shym la kdew satia ba ki kali kit dewiong ki dei ban iaid tang lyngba ka NH-6 ne najan ophis DC, Nongpoh.
Katei ka jingthoh ka la ong biang ba ka jingiadie ia thied ka shong ha ki nongkhaïi ym ha ka sorkar, ka sorkar kam dei ban batai hano ban die ne shano bad ka kam jong ka sorkar ka dei beit tangban shu lum ia ki khajna kiba dei ban siew bad ban peit ia ki kot ki sla.
Ka seng ki nongkhaïi ka la ong ba ha kine ki sngi ka ïew dewiong kam iaid shuh ha Beltola naba ka sorkar Assam ka thmu ban pynlong ia ka Beltola kum ka Smart City bad ki nongkhaïi na Assam ki don jingthmu ban pynlong ïew dewiong noh ha Meghalaya kaba dei ka jaka mih dewiong.
Katei ka seng ka la ong ba ka sorkar ka dei ban kyrshan ia katei ka jingthmu khnang ba kan lah ban ioh lum bun ki khajna lada thaw ïew dewiong ha khappud ka Assam bad Meghalaya hajan Byrnihat bad Jorabat.
Shuh shuh katei ka seng ba ka jingdon jong katei ka ïew kan pynkhlaiñ ia u pud u sam ka jylla ban lait na ka jingshah kyntur pud ha ka Assam bad kan kyntiew ruh ia ka jingpynmih dewiong ha ka jylla.
Kumba ka long haduh mynta ka la ong ba ki dewiong kiba mih na Meghalaya ki iaid shabar jong ka Thaiñ Shatei Lam mihngi, tang lyngba ka Beltola kaba don ha Assam bad ka Assam ka kamai da ki spah klur na ki dewiong Meghalaya bad ka pisa kam wan satia sha Meghalaya, hynrei ka leit lut sha Assam bad lada ka iew kan don hapoh Meghalaya ka jylla kan kamai bad bun ruh ki ban ioh kam ioh jam.
Halor ka hukum jong ka DC Ri-Bhoi ban ym shah ban pynlang dewiong ha ki jaka ha Byrnihat bad Jorabat, katei ka seng ka la ong ba ka dei ruh ban kheiñ be-aiñ ia ka jingpynhap dewiong ha ki karkhana kiba don ha Byrnihat bad Jorabat bad ka dei ban khang syndon noh ia baroh ki karkhana hangtei.
Haba ieng skhem ba kam shym la don ka hukum jong ka Supreme Court bad NGT kaba batai ia ki jaka pynhap dewiong bad ba dei ban iaid beit tang lyngba ki surok bah NH 6 katei ka seng ka la ong ba dei ban thaw da ka kynhun ki stad aiñ ban pynshai sha ki DC kumno ban batai ia ka aiñ.
Katei ka seng ka la dawa ba ka sorkar ka dei ban pynsangeh noh ia katei ka hukum jong ka DC Ri-Bhoi bad ka kyntu ruh ban thaw ïew khaïi dewiong hapoh u pud u sam jong ka jylla.
Shillong: Ka jingialang jong ki nonghikai SSA hapoh ka lama jong ka Meghalaya SSA School Association (MSSASA) Mairang Block Unit kan long ha ka 21 tarik mynta u bnai ha ka por 10:30 mynstep ha Pyndengumiong Presbyterian Secondary School, Mairang.
Ha u kyrwoh ba la phah da U bah B.S.Ryntathiang, Secretary MSSASA Mairang Block Unit la kyrpad ia baroh ki nonghikai SSA jong ka Mairang Block West Khasi Hills District ba kin ia poi sha katei ka jingialang ha ka por ba biang ha kaba u bah Aristotle C.Rymbai President ka MSSASA Sengkmie un wan ban pynshai ha kiba bun ki kam kiba iadei bad ki nonghikai SSA khamtam ha kaba iadei bad ka tulop bad Arrear.
Shillong: Ha ka National Convention jong ka seng BJP kaba la long dang shen ha madan Ram Lila Maidan kaba don ha New Delhi, 2 ngut ki MLA ka BJP na kane ka jylla u bah Sanbor Shullai bad u bah A.L Hek ki la leit ban ia shim bynta ha ryngkat ka jingiadonlang jong u President ka BJP na kane ka jylla u bah Shibun Lyngdoh.
Ha katei ka jingialang u bah Sanbor Shullai u MLA ka 19th South Shillong konstitwensi u la ai jingthoh sha u Myntri Rangbah Duh ka Ri u Narendra modi ban pynpaw ia ka jingsngew jong u halor ka jingmynjur ka sorkar NDA kaba ialam da ka BJP ia ka Citizenship Amendment Bill, 2016 bad ia katei ka jingthoh u la phah kopi ruh sha u Myntri rangbah ka jylla u Conrad K Sangma.
Ha katei ka jingthoh sha u Modi, u bah Sanbor u la ong ba ka jingmynjur jong ka sorkar NDA bad ka Lok Sabha ia ka Citizenship Amendment Bill , 2016 ka la pynkhih win ia ka jylla Meghalaya bad ka thaiñ Shatei Lam mihngi baroh kawei.
U la ong ba ka jylla Meghalaya ka don hapdeng ka jingiakhun na ka jingwan tyllep jong ki briew kiba nabar hynrei ha kum kane ka por ka sorkar ka wanrah pynban da katei ka bill kaba thmu ban pynlong nong India ia ki briew na Bangladesh bad na shawei pat kiba dei na ki katto katne tylli ki niam.
U la ong ruh ba ka jylla kam don ia u pud u sam uba biang bad ka Bangladesh bad kumba ka long mynta da ki phew snem ki khar Bangladesh ki la ia leh kumno ban wan rung hangne bad ki la ioh ruh ban sah be-aiñ, katno tam u la ong lada katei ka bill kan long aiñ.
U la ong ba ka jingma kaba khraw kaba ap ia ka Meghalaya dei ki briew kiba na Bangladesh bad na kata kadaw u la ong ba ka sorkar ka dei ban pynsangeh noh ia katei ka bill lane ka dei ban pyllait noh ia ka Bangladesh na ka Meghalaya bad ka thaiñ shatei Lam mihngi baroh kawei lym kumta u la ong ba un hap ban shim da ka rai kaba tyngeh na ka bynta ka jingbha jong ki briew kane ka jylla.
Shillong: Ka Amita Sangma kan leit mynta ka lah sngi u blei sha Jowai District Jail, na ka bynta ban pynshisha bad ban pynithuh ha ki pulit ia ki briew kiba la shah kem kiba don mynta hapoh phatok la ki dei shisha ne em kiba donkti ban thombor ia ka bad ka kong Agnes Kharshiing.
Ka Amita ka la pan bor pahara shuh shuh nalor kiba la don lypa ba kan leit sha Jowai, namar ba ka ong ba ka don ha ka jingsyier naba dang bun kiwei pat kiba la shoh ia ka ki bym pat shah kem.
Ka la pan ruh na ka sorkar ban phah da u Bah J Wahlang DSP, ban synran ia ka ban leit sha Jowai bad ba kan wan phai biang sha ing.
Shillong: Ka Khun Hynniewtrep National Awakening Movement, Central Executive Committee ka pyntip ba ka KHNAM State Youth Wing kaba la jied da ka General Convention kaba la long ha ka 28 Kyllalyngkot 2017, hapoh ka jingialam u Bah Thomas Passah kum u President ka dang treikam pura haduh mynta.
Ka jingpyllait khubor ban ia jied thymmai ia ki nongkitkam ka State Youth Wing ha ka 15tarik Kyllalyngkot 2019 ka long tang ka jingialam bakla bad ym shym la aibor da ka CEC.Kumta kano kano ka jingjied thymmai kan ym ioh ia ka jingithuh (recognition) na ka CEC.Ka Seng ka pynthikna sa shisien pat ba ki kyrtong ka KHNAM nakabynta kane ka election MDC na Jaiaw bad Mawkhar- Pynthorumkhrah Constituency ki long beit u Bah Thomas Passah bad Bah Rocky Hek, ong ka kyrwoh na U Bah Bah Pyndapborthiaw Saibon, President, KHNAM, Central Executive Committee.
Shillong: U ma Helping Phawa, MDC barim ka Tuber, u la pyniasoh ia lade sha ka PDF, ha ka jingialang kaba long hynnin ka sngi Saitjain ha ka shnong Khliehtyrshi.
U ma Helping Phawa un ia khun pyrshah ha kane ka kynti ba u MDC ka thain u ma Lastky Rymbai.
Na katei ka constituency ki don haduh 4 ngut ki kyrtong kiba kynthup ia u Wanthmu Phawa bad uwei pat na ka shnong Wapungshnong uba dei na ka juh ka shnong bad u MDC ba mynta.
Shillong: Ka Tynrai ka la pynliem ia ka United da 53-12 point ha ka jingiakhun jong ka basketball jong ki kynthei ba la pynlong da ka Tyllilang ha kane ka sngi Thohdieng.
Ha kawei ka jingialehkai, ka Shakinah Academy ka la pynliem ia ka Tyllilang Basketball Academy da 40-39 point.
Ha ka jingiakhun jong ki shynrang, ka Nangiapyrshang ka la pynliem ia ka Alpha 5 da 24-23 point, katba ka Tyllilang Basketball Academy ka la pynliem ia ka Iaineh da 55-43 point.
Ka Oregon Grizzlys ka la pynliem ia ka Unique Sports Club da 48-32 point.
Ha ka sngi nyngkong ka jingiakhun ki kynthei kan long hapdeng ka Shakinah Academy Vs Touchline Basketball Academy, Jaguars Vs Tyllilang Basketball Academy bad ka Tynrai Vs Coterie.
Ha ki shynrang, ka Tyllilang Basketball Academy Vs Rangjanai bad ka Oregon Grizzlys Vs Touchline Basketball Academy.
Nongstoiñ: Ka kynhun ialehkai jong ka 7Wasa na Jaintia Hills mynta ka sngi kan hap ban iakhun pyrshah ia ka kynhun ialehkai jong ka Eleven Brother ha ka lympung 2nd Invitation Knock out Football Tournamement ba la pyniaid da ka New Nongstoiñ Sport Social Cultural Club (NNSSCC).
Katei ka jingiakhun ka ban long hapdeng kitei ki ar tylli ki kynhun kan sdang ha kapor 1:30 PM ha ka madan jong ka shnong New Nongstoiñ bad la khmih lynti ruh ba katei ka jingiakhun kan long kaba itynnad bha.
Kumta na ka liang jong ka NNSSCC sa shisien ka khot ka wer ia baroh ki paidbah riew ieid phutbol jong ka thaiñ ba kin wan ban sakhi ia katei ka jingiakhun ka ban long hapdeng kitei ki ar tylli ki kynhun.
Shillong:  Ka seng samla pule ka Khasi Students Union (KSU) ka la rakhe myn hynnin ka sngi ia ka jingdap 40 snem ka seng ha Khasi National Dorbar Hall, Mawkhar.
Ha kane ka sngi ka Seng ka la khot ia ki nongialam barim kiba naduh u snem 1978 haduh kine ki snem.
Shwa ban sdang ia ka jingialang, ki dkhot ka seng ki la pynlong ia ka jingiaid kjat na ophis ka Seng na Jaiaw shaduh Mawkhar ryngkat ka jingpyrta bad tem bom.
Ha kane ka jingialang, la ioh ia ka jingkren na ki nongialam barim ka seng naduh ki nongialam barim u bah Michael N Syiem, u Bah Sounder S Cajee, Pastor Kyrsoibor Pyrtuh, bah Wallambok Syiemiong, bad u bah Samuel B Jyrwa, kiba la pynpaw ba ka mynsiem KSU kam pat duh na ki, wat la kim long shuh ki dkhot jong ka seng.
Haba kren ha kane ka jingialang, u bah Michael N Syiem uwei na ki president ka seng ha ki snem 1978 ter ter, u la ong ba ha ka jingim jongu ha ka por ba don bad ka KSU, u la shah set phatok 26 sien hynrei ka mynsiem ialeh kam shym la jah satia.
“Ha ka por ba thaw ia ka KSU, ngi hap ban leit tan ia ki samla pule da ka bos na kolej, hynrei hadien ki la ia wan", u la ong u bah Michael.
U la ong ba ha ka por ba iakhih ka KSU, ka phatok ha Shillong lah shlei da ki KSU suda.
“Nga la shah kem 26 sien hynrei haba long KSU ym dei ban tieng ia ka jingshah kem", la ong u bah Michael.
U la ong ba ki seng ba thaw kum ka NESO, Meghalaya Students Union, bad kiwei ki dei ki nongialam kiba mih na ka KSU.Katba u bah Sounder S Cajee u la ong ba ka kyrteng ka KSU kam dei ban jah.
U la ong ba ma u, uba seng ia ka FKJGP kham hadien, u dang don ka mynsiem KSU namar ba ka KSU ka la pynmih shibun ki nongialam naduh ki nongialam sain pyrthei, ki nongialam bapher bapher.
Hynrei ha kajuh ka por, u bah Sounder u la pynpaw ia ka jingsngew bynniaw ia ka jingmih ki sengbhalang kumba mih ki khar die almuri.
“Kaba sngewsih ka long balei hap ban iadom, ban iapyrshah uwei ia uwei.
Ka jingmih jong ki sengbhalang long kumba mih khar die almuri.
Ngi dei ban kyrshan tyngeh ia u Bah Samuel B Jyrwa kum u nongialam ka NESO", la ong u bah Sounder.
U bah Sounder u la ong ba u kloi ban long ksiang ban wanrah ia ki sengbhalang ha kajuh ka rynsan na ka bynta ka jingmyntoi ka jaitbynriew, kumba la long mynshwa ha kaba la don ka JACSO ba don lang ka KSU, FKJGP.“Ngan long uba kloi ban iapynkren lem bad kiwei ki seng ban iadon lang ha kajuh ka rynsan, namar ba uwei u rah lama iong mynta, lashai da uwei ia kajuh ka ishu", la ong u bah Sounder.
U la ai jingmut ia ki nongialam ka KSU ban leit wad jingtip ban kylli na ka sorkar ia ki Bengali Bangladesh ba ai jaka ha Mynsain ha Lumparing, Jail Road bad ia ka Rynjah kiba la wan ha ka por ba khie ka thma ba ialeh laitluit ka Bangladesh na ka Pakistan.
Katba u Pastor Kyrsoibor Pyrtuh u la iathuh ba u la iasoh bad ka KSU ha 1991 bad u la kynmaw bha ia ka jingkren u president ka KSU u bah Bull N Lyngdoh (Bam kwai ha duwar u blei) ba u kwah ban pynmadan ia ka Bawri Mansion bad kane ka dei ka pharshi.
U la ong ba ka jingwanrah ka sorkar India ia ka Citizenship Amendment Bill  ka paw ba ka sorkar India kam pat khein snep ia ki riew lum.
U la ai burom ia ka KSU ba iakhih pyrshah ia u uranium la 25-30 snem khlem shong thait.
U la jingmut ban don ka jaka buh kynmaw ne gallery ia ki jingiaid lynti ka KSU kiba lah dep bad ki ban sa wan.
Shillong:Ka tnat dewiong jong ka sorkar India, lyngba U RP Gupta, Joint Secretary jongka, ka la thoh shithi sha U Shambhu Singh, Joint Secretary (North East), ka tnat kam poh iing jong ka sorkar India, ha ka 10tarik Nailar 2015 bad ha katei ka shithi, la leit rah ia ka mat jong ka rai ka dorbar Jylla, ha ka 23tarik Lber 2015, kaba dawa ia ka sorkar India, ba kan pynmih da ka hukum jong U President, kaba kat kum ka paragraph 12 A (b) jong ka Sixth Schedule, ban weng noh ia ka ain tih dewiong jong ka India, kaba ha u snem 1957 lane The Coal mines (Nationalisation) Act, 1973, halor ka kyndon ba ka hap ha ka jaka jong ki trai shnong jaitbynriew rit paid.
U Gupta, ula kren shai ha katei ka shithi ba katei ka ain Mines and Minerals Development and Regulation, Act 1957 (MMDR), ka lah ban weng noh ia ka kyndon jongka, na ka bynta u dewiong ha Meghalaya, wat la kam lah pat ban rai na bynta kiwei pat ki mar poh khyndew haduh ha kine ki sngi, khlem da ia syllok bad ka tnat kam poh iing ka sorkar India.
La ong shuh shuh U Gupta, ba ka Ministry of Coal  ka mynjur ban weng noh ia katei ka ain, kaba ia dei bad ka jingpynhap ia u dewiong hapoh ki ain jongka ha Meghalaya.
Katei ka rai jong ka tnat kam dewiong, khlem pep, kan mih ha ka jingshong bishar jong ka Supreme Court, ha ka 15tarik Kyllalyngkot 2019, ha kaba yn iakren halor ka rai ban weng noh ia ka jing khang tih dewiong ha ka Jylla.
Na ka liang jong U Ma Lber Laloo, ha ka jingpynmih khubor jongu, ula ong shuh shuh ba ka dei lyngba ka mukotduma, kaba ula mudui ha Supreme Court, ba ka sorkar, ka la sei ia kitei ki jingshisha, kaba pyni ba ka tnat kam dewiong, ka la mynjur ban nym kynthup ia ka ain jong ka sorkar India, ha kaba iadei bad ka jingtih dewiong ha ka Jylla Meghalaya.
U Ma Lber, u ong shuh shuh ba katei ka jingsei ia ki jingshisha, kiba la rai da ka tnat tih dewiong, kan long ka jing myntoi kaba khraw ia ki nongtih dewiong jong ka Jylla Meghalaya, ha kaba U Ma Lber, ula kren shai ba naduh ka sngi nyngkong, ka jingthmu jongki, ka long ban weng noh ia ki ain jong ka sorkar India, ha kaba iadei bad ka jingtih dewiong ha ka Jylla Meghalaya.
U Ma Lber, u ong shuh shuh ba ka jingweng ia kitei ki ain, kan ailad ia ki trai jaka, ba kin rai halor ka kam tih dewiong, kaba don ha ka jaka jongki nangne shakhmat.
Shillong: U President ka Khasi Students Union (KSU), u bah Lambokstarwell Marngar, u la ong ba lada ka sorkar India kam sngap ia ka jingud jingnam jong ki paidbah kane ka dong mihngi, ka bha ba kan pynbna syndon ban lait noh na ka riti synshar ka ri.
Haba kren ha kane ka sngi Saitjain hadien ka jingialang dap 40 snem ka KSU ha Mawkhar, halor ka jingmynjur ka sorkar pdeng ia ka Citizenship Amendment Bill 2016, u bah Lambokstarwell u la ong, “Lada ka sorkar India kam sngap ia ka jingud jingnam jong ngi, ka bha ia ka sorkar India ba kan pynbna ba ka dong mihngi ne North East kam hap shuh ha ka riti synshar ka ri India".
U la ong ba ka jingmynjur ka sorkar pdeng ia ka Citizenship Amendment Bill 2016 ka long ka bym lah ban pdiang namar ba ka KSU ha ka por ba ka Joint Parliamentary Committee (JPC) ka wan sha Shillong, la dep ai jingthoh ba ka KSU kam pdiang ia kane ka ain.
“Ha ka por ba u Modi u ialap elekshon ha u snem 2014, u la ong ba un beh lut ia ki mynder bad ialap tang ia ka kam pynroi hynrei mynta u la wanrah da ki khar Bangladesh", u la bynrap.
U la ong ba ka jingmynjur jubor ia ka Citizenship Amendment Bill 2016  ha ka 8 tarik ka dei ka jingleh junor bad iuhroit ia ki briew ka thain.
“Lada ka long ha kane ka rukom, kaba eh ka long ba lada ki samla kin rah da ki tiar ha jaka u khulom bad kiba pynshit bad wan thombor kin kitkhlieh", la maham u president ka KSU.Ha kajuh ka por, u la ong ba ha kane ka jingkynjoh ka KSU sha u mawmer ba 40 snem, ka dei na ki nongialam barim ha kaba kiba mynta ki shu bteng ia ki kam.
“Ngi ioh mynsiem haba ioh sngew na ki nongialam barim bad ka burom ka dei ka jongki", la ong u bah Lamboksterwell.
U la ong ba naduh mynshwa ka mat ba hakhmat ba ka KSU ka iakynduh ka dei ka jingiakhun ia ka kam mynder ri.
“Ki briew nabar ki pyrshang ban wan rung khleh sha kane ka jaitbynriew hynrei ngin ieng beit ban iakhun ban ong em ia ki briew nabar ban wan rung sha kane ka jylla", u la ong.
Shillong: U Mohan Parajuli Chetri (35), uba na Umbang Sumer, Ri Bhoi District ha ryngkat bad shiphew ki paralok jongu, ki la leit ia bam khana ha Wahrew, kaba don hajan ka jingkieng hajan Tharia mynta ka sngi.
U Mohan ula jngi ialade ha katei ka um bad u dei hi ruh tang ma u, uba tip ban jngi na kitei kiba ia leit lang; hynrei la iathuh, ba ynda ula poi ha ka jaka ba kham jylliew, ula khie tlot noh kynsan bad kumta ula ngam jyllop.
Ki pulit ka Bholaganj, ki la sei ia ka met iap jongu bad ynda haba la pyndep ia baroh ki jing donkam, yn aiti ia ka met jongu sha kiba ha iing, ong ka khubor pulit.
Kham mynshwa lah ban pynkynmaw, ba ha ka 4tarik mynta u bnai, uwei u rangbah uba la tip kyrteng kum u Rosenhembert Lyngkhoi , 36 snem karta  u la iap jyllop ha katei hi ka Wah.
Utei u rangbah uba na ka shnong Pyndengumiong Mairang u la leit bam khana sha katei ka Wah ryngkat kiba haing hasem jong u.
Ka phlim Simma jong U Ranveer Singh bad U Rohit Shetty, ka iaid iew bha ha kine ki sngi ha ki iing cinema.
Katei ka phlim, ka la kamai T.200 klur ha la Ri bad haba khein lang ka jing ioh kamai jongka, ka la poi sha ka T.350klur bad ka jingiaid iew jongka ha ka pyrthei baroh kawei.
Ka jing kamai ka Simma ha ka pyrthei haduh mynta ka long T.150klur.
La iathuh ba kane ka dei ka phlim kaba lai jong U Rohit Shetty ban iaid iew palat ia ka T.200klur.
Katei ka phlim ka mih lang ha kajuh ka por bad ka phlim Uri – The Surgical Strike bad The Accidental Prime Minister, hynrei ka dang long hi ka phlim, kaba ki briew ki peit bha.
Ka la mih ka jingjia kaba sngew jah burom sat bad kata ka long ba ki nong kyrshan phutbol jong ka India, ki la shah set kut hapoh ruh, ha uwei u briew bad katei ka dei ha shwa ka jingsdang jong ka jingialehkai phutbol hapdeng ka India bad ka United Arab Emirates, kiba ialehkai ha ka AFC Asian Cup 2019, ha ka miet jong ka Sngi Palei.
Ka kotkhubor TheLa iathuh ba utei u briew, ula phah ia ki nongtrei jongu, ba kin kylli ia kitei ki nogpeit kai, la ki kyrshan ia ka India ne ka UAE bad haba ki iathuh ba ki kyrshan ia ka India, kumta ula bthah ia ki nongtrei jongu, ba kin khang tala ia kitei ki nongpeit kai hangtei hapoh ruh.
Hynrei katei ka jingjia, kam shym la neh slem, namar ba hadien ba kitei ki nongpeit kai ki la kyrshan noh pat ia ka UAE, u sa hukum ia ki nongtrei jongu, ba kin pyllait noh ia ki.
Hadien ba ki pulit ki la kem ia u, utei u briew, ula pyllait sa kawei pat ka dur video, ha kaba ula iathuh ba katei ka jingjia, ka dei tang ka jing ialeh biria suda bad u ong “Kitei baroh ki dei tang ki nongtrei jongnga suda bad uwei lei u dei uba la don bad nga la 22snem.
Nga shong nga sah lah bad ki ha ka jaka ri jingri jongngi bad ngi ia bam lang ruh na kajuh ka plate.
Nga shym la shoh ia ki lane ngam shym la khang tala shisha satia ia ki" ula ong ha katei ka video.
Ha katei ka jingialehkai ka India, ka la shah rem da 2-0 ha ka UAE, ha ka jingialehkai ha Abu Dhabi.
Hynnin ka miet, kawei ka iing, ka la ingkhong ha Malki, na ka daw jong ka jingpluh ding kaba shyrkhei bha.
Katei ka jingjia, ka dei ha ka por 8baje mynmiet bad la iathuh ba ka jingpluh jong ka ding, ka dei na ka jinglait lyer na u buiam shet jingshet.
Ym shym don ba mynsaw satia na katei ka jingjia.
Ki kali pynlip ding, ki la poi haduh phra tylli ban leit tem ia katei ka ding kaba klang.
Shillong: Ki arngut ki MLA jong ka seng BJP, kiba kynthup ia U Bah Sanbor Shullai  bad U Bah AL Hek, ki la ia shim bynta ha ka jingialang jong ka BJP ha madan Ram Lila, ha New Delhi bad ha katei ka jingleit jong kitei ki arngut, ha ryngkat bad U Ma Shibun Lyngdoh, President jong katei ka seng, ki la buh ia ka dorkhas sha U Narendra Modi, myntri rangbahduh jong ka Ri, ha kaba ki pynpaw ia ka jingpyrshah jur jongki ban pyntrei kam ia ka ain buhai shnong ki poiwir lane ka Citizenship Amendment Bill, 2016.
Kitei ki arngut, ki la phah ruh ia ka kopi jong katei ka dorkhas jongki sha U Conrad Sangma, myntri rangbah ka Jylla.
Ki pulit jong ka Meghalaya, ki la mudui pyrshah ia ki nongialam jong ki seng bhalang bapher, namar ba ki pynlong ia ki jingiakhih bapher ha ki khyndiat sngi ha ka nongbah Shillong, na ka bynta ban pyrshah ia ka  jing pyntrei kam ia ka ain ban buhai shnong ki poiwir lane kaha Lok Sabha.
La iathuh ba katei ka jing ujor, ka leit shwa pyrshah ia ka North East Students Organisation (NESO), kaba la pynlong ia ka pakhang shnong ha ka 8tarik Kyllalyngkot 2019, ha kaba ki la sam ia ki kot lyngkdop ha shwa jong katei ka sngi.
La ong da ki pulit, ba katei ka dei ka jing pynkhein ia ka hukum jong ka High Court, kaba khang ia ki jingkhot pakhang shnong bad ki jing pynmih ia kino kino ki jingthoh halor ki pakhang shnong ne ki pakhang surok.
Kam dei tang katta, hynrei ha ka 9tarik, ki la mudui sa ia kaHa ka 11tarik pat ki pulit ki la ujor ia ki nongialam jong kaba ki ia lum lang ha Khyndailad, hajan ka iing dobrar Jylla, na ka bynta ban iakhih pyrshah ia katei kajuh hi ka ain, ha kaba la iathuh ba katei ka jing ialum lang jong kitei ki lai seng, ka long kaba khlem ka jing mynjur jong U District Magistrate, East Khasi Hills.
Ym tang katta la ong shuh shuh ba ki don ruh katto katne na ki nongialam sengbhalang, kiba kren ki jingkren kiba pyniapher jaitbynriew bad pyniapher niam ruh kumjuh.
Ka Liverpool, ka la jop hynnin ka sngi pyrshah ia ka Brighton, ha ka jingialehkai jong ka English Premiere League.
La thep ia ka kol jong ka Liverpool, da U Mohammed Salah, da ka jingshut penalty ha ka minit kaba 50.
Ha kawei pat ka jingialehkai ka Chelsea, ka la pynliem ia ka New Castle da 2-1, ha kaba U Pedro, ula ioh ban thep kol ha ka minit kaba 9 bad U Willian ha ka minit kaba 57, katba ia ka New Castle, la ioh thep da U Claran Clarke ha ka minit kaba 40.
Lyngba katei ka jingjop ka Liverpool, kaba wan ha khmat duh ha ka jingialeh Premiere League, ka ioh 57 point bad ka Manchester City da 50 point, katba ka Tottentham Hotspur ka ioh 48 point bad ka Chelsea ka ioh 47 point.
Ka Tottenham, kan ia khun pyrshah ia ka Manchester United ha ka Sngi U Blei, katba ka Manchester City, kan iakhun ia ka Wolwerhamton Wanderers ha ka Lah Sngi U Blei.
U Pawan Kumar Chamling, myntri rangbah ka Sikkim mynta ka sngi, ula pyntrei kam ia ka skhim kawei ka kam, na bynta kawei ka iing ha katei ka Jylla Sikkim lane  ‘One Family, One Job’ bad katei ka long ba kawei ka long iing kan ioh ia kawei ka kam sorkar.
U Chamling, uba dei u myntri rangbah, uba la bat slem tam ha India, ula ai ia kitei ki shithi thung kam ba shipor, ia uwei u briew na kawei ka long iing, ha baroh 32 tylli ki Constituency ha ka Jylla, ha kaba ula ai kyrteng ‘Rojgar Mela 2019’.
Na ka liang jong ka seng sain pyrthei Sikkim Democratic Front (SDF) kaba la ialam da U Chamling, ka pynbna ba yn ai kam noh mar mar ia ki 20hajar ngut ki samla ha ka Jylla.
Kitei kiba ioh kam mynta, kin ioh ia ki kam ba shipor bad yn sa pynskhem ia ki kam jongki ha ki snem ban sa wan bad ia mynta la iathuh ba la thung kam ia kitei ha ki 12 tylli ki tnat sorkar, ong ka khubor.
Shillong: Ki briew jong ka tnat khlaw jong ka sorkar Assam, ki la leit ban pynpra ia ka iing jong kawei ka riew tymmen kaba la 80 snem ka rta ha ka shnong Tangkhia, kaba don ha Pesnagar Dholai Range, Cachar District jong ka Jylla Assam.
Ha ka jingiakren bad U Bah Wanbor Pdang, uba dei u nongkren jong ka KSU Barak Valley, u iathuh ba ki don shibun ki longiing Khasi, kiba la shong la sah ha katei ka jaka, naduh ka spah snem kaba 18; hynrei ki bar Jylla, ki ju leit pynthut ia ki man ka por bad ki ju knieh noh ruh ia ki jaka puta jongki ba kynthup ia ki hali ki pyntha bad kumta ki la bun ki longiing Khasi, kiba la nang mih noh na katei ka shnong bad mynta ki don sa tang lai iing, na kiba don ia la ki jong ki jaka rep kiba dang ieng skhem ban bat ia la ki jong ki iing ki sem bad ki bri ki bsah jongki.
Ha ka 10tarik mynta u bnai ki pulit jong ka tnat khlaw, ha ka jing ia treilang bad kitei ki bar Jylla kiba la leit ban kynshoit man ka por, ki la leit sha katei ka shnong, ha kaba ki la pynjot thiaw  ia ka iing jong ka meirad Khaktu Dkhar (80), kaba dei kawei na ki longkmie ba la iaw bha bad kaba la long trai ha katei ka Shnong.
La iathuh ba ka jingpynjot ia katei ka iing, ka long kaba khlem pyntip lypa eiei lane kaba khlem pan jing pynshai na kitei ki trai jaka, kiba la don la ki pynthor kba bad kiwei de ki lyngkha jongki,  la da ki spah spah snem.
Ha shwa jong katei ruh la iathuh ba katei ka meirad, ka la ju shah byrngem byrsit ha kitei ki bar Jylla, kiba leh ia lade kum ki riew pyntriem bad ki ju leit pyndik bad nang tur shi nang tur sha ka jaka rep jong katei ka meirad, ha ryngkat bad kiwei de ki para Khasi, kiba shong marjan jongka.
Mynta katei ka meirad, ka la hap ban kynriah jaka sah noh ialade sha Methnathol, kaba dei ka shnong Khasi, kaba don ha ki bynta jong ka Amraghat.
Ha ka 22tarik Rymphang, yn sa pyllait paibah ia ka jingrwai ba la ai kyrteng “Ha kti jongme Trai" ba la rwai da U Bah Lamdame Changpliang, uba na Shnong Pynursla bad uba shong ba sah ha thain Jowai.
Utei u nongrwai u kyrpad ia ki paidbah, ba kin ia sngap ia kitei ki jingrwai ha ka Youtube Channel jongu, Lamdame Changpliang, ha katei ka 22tarik Rymphang 2019.
Ka kynhun iakren jong ka seng  United Liberation Front of Assam (ULFA), ka la rai ba kan weng noh, na ka jingiakren iasuk bad ka sorkar India, lada jia  ba ki pyntrei kam ia ka ain buhai shnong ia ki poiwir rit paid lane ka, 2016, ha Parliament.
“Ka jingiakren iasuk bad ka sorkar India, ka lah ban sangeh noh, lada ka sorkar India, ka pyntrei kam ia katei ka ain" ong U Mrinal Hazarika, nongialam jong ka ULFA, uba don ha ka jingiakren iasuk bad ka sorkar, mynta ka sngi.
“Ngi la iakren ia kane ka mat hapoh ka seng jongngi bad lada la mynjur ia kane ka ain, kumta ka jingiakren, kan nym trei kam shuh" ong U Hazarika.
Na ka liang U Jiten Dutta, uwei pat na ki nongialam ULFA, ula kren ia kajuh ka sur, ha kaba ula ong ba ka jingiakren iasuk kan sangeh noh, lada pyntreikam ia katei ka ain.
Shillong: Ka jingwad ia ki nongtih dewiong, ka dang iaid shakhmat haduh ha kine ki sngi bad ki la don shibun bah ki buit kiba la pyndonkam ban lap ia kitei ki briew, hynrei haduh hynnin ka sngi, la iohi, kumba kam shym la iaid kam satia.
Ki mashin tan um kiba khlain bor bha, ki la tan haduh 28lak litar ka um na katei ka krem dewiong, ha ka sngi balang, ha kaba la sdang tan naduh ka por 7baje mynmiet bad ba la bteng haduh 11 kynta ban tan ia katei ka um;  na katei ka krem dewiong.
Kat haduh mynta, la iathuh ba la sei ia 2.1klur litar ka um na ki krem kiba don baroh sawdong, ha kaba la tan da ki mashin jong ka Coal India, Kirloskar kompeni bad ka Odisha Fire Service.
Kitei ki 15ngut ki nongtrei dewiong, ki la shah tep im ha katei ka krem kaba 370 phut, kaba don ha  Khloo Ryngksan jong ka thain Nongkhlieh elaka, East Jaintia Hills district naduh ka 13tarik Nohprah 2019.
Ka jing jylliew jong ka um haduh mynta ka long 160 phut eiei bad katei ka la buh jingma ia ki shipai um lane ia ki shipai jong ka  National Disaster Response Force (NDRF) ba kin ngam shapoh um, namar ka la jylliew shibun.
Haduh mynta ki don 200ngut kiba don bynta ban wad ia kitei kiba shah tap um bad kitei ki kynthup ia ki shipai um, ka  NDRF, Odisha Fire Service, State Disaster Response Fund, ki pulit pynlip ding ka sorkar Jylla bad nangta sa ki briew jong ka  CIL bad KBL.Da U Bah Philip MarweiñKa HSPDP, kaba dei ka party rilum kaba la rim tam ha Meghalaya, mynta ka la mih shibun ka kynrum kynram tang namar ka MDC ilekshon.
Kane ka kynrum kynram ka la mih ruh na ka ktem bah jong kane ka party – ha Nongstoiñ Constituency bad ha Mawthadraishan Constituency.
Kaba sngewlyngngoh ruh ka long ba u President jong kane ka Party, u Bah K.P Pangniang, u la shah kynnoh mardor ha ki briew jong kane ka party hi ba u dei ma u, u ba la wanrah ia kane ka kynrum kynram haduh ba kane ka lah ban wanrah ia ka jingpait phom arliang wak ha kine ar tylli ki ktem bah.
Ka bih jong kine ar ki Constituency ka lah ruh ban ktah ia kiwei ki Constituency bad ha ka jylla baroh kawei.
Ka jingkynnoh jong ki briew jong kane ka party, kynthup ia ki riewkhmat, ka long ba u President, u Bah Pangniang, u la plan marwei bad leh donbor marwei khlem da iasyllok bad kynjoh ktien lem ia ki para nongkitkam, ki riewkhmat bad ki nongtrei jong ka Nongstoiñ Constituency bad Mawthadraishan Constituency ha ba ai tiket ia ki kyrtong jong ka ban pyniakhun ha ka ilekshon MDC ka ban wan.
Ka jingkynnoh ruh ka long ba u la thom ia ka sur jong kiba bun balang jong ki briew jong ka Party na kine ki Constituency bad ka la don ruh ka jingkynnoh haduh ba la tharai sniew da ki katto katne ki briew jong ka party ba lehse u la kum ngop ha ki bor pynbiej jong ka tyngka da ki katto katne ki heh spah kiba kwah ban pynjop ia kiwei pat ki ki briew jong kiwei pat ki party.
Ha Mawthadraishan constituency u Bah Pangniang u la ai tiket ia uwei u Damian Marshiangbai katba kiba bun balang jong ka party hangto kim mon satia ia u da kaba kynnoh ba une ym shym la trei ei ei ruh na ka bynta ka party ha ka ilekshon MLA 2018.
Kiba bun ki ong kumno yn ai tiket ia u briew u bym treikam ei ei hapoh ka party bad u ba dang thymmai, u bym pat ithuh khmat ei ei ruh da ki paidbah na ki shnong bapher bapher jong ka Constituency naduh ka thaiñ Hima Mawiang, hima Myriaw bad Hima Nongkhlaw ruh.
Kiba bun ki dkhot bad ki nongtrei jong ka party ki ong lada iakhun ilekshon da u Bah Damian ka Party kan rem bad jop ei kiwei pat.
Kiba bun ki kwah ba dei ban pyniakhun da i Kong Badaiolin Lyngdoh Nonglait iba la paw bha ka nam bad ka kyrteng bad ka durkhmat ruh hakhmat ki paidbah babun balang bad ba la jan jop salit ia ka Ilekshon MLA na kane ka Constituency.
Ki ong ba lada iakhun da ma i ha kane ka MDC ilekshon in kham don shibun ka jingkyrmen ban jop.
Ki la kynnoh ba ka jingai tiket ia u Bah Damain ka long ka jingleh lyndet bad ka jingiaidlait lyndet jong u Bah Pangniang khlem sngap ia ka sur jong ki babun balang hapoh ka Party bad kane hi kan wanrah ia ka jingrem bad jingtroiñ jong ka party ruh.
Ha Nongstoiñ ruh ka HSPDP Nongstoin Circle da kawei ka sur, jong baroh ki unit, ki la mynjur ban ai tiket na ka seng ia u Bah Sanjied Shangrit ha ka jingialang jong ka Circler baroh kawei.
Hynrei, kynsan kynsan, u Bah Pangniang marwei da ka bor jong u kum u President, u la ai tiket pynban ia u Bah L.G Nongsiej, u MDC barim bad u briew u ba la phet na ka seng HSPDP sha ka PDF.Kane ka jingleh jong u Bah Pangniang ka la pynkhie bitar ia kiba bun balang jong ka Party bad kiba bun ki nongialam bad ki dkhot ki la ong ba kim banse ban ialeh pyrshah ia ka rai jong u Bah Pangniang bad lada um sngap, kin pyrshah ia u Bah L.G Nongsiej ha ka ilekshon MDC ban wan.
Kumba ka long mynta, bun na ki riew rangbah jong ka party HSPDP ki dang apkhia kumno u Bah Pangniang un leh bad ki da ong ruh ba lada um sngap baroh kin iaid la ka jong ka lynti.
Bun bah ki riew dkhot jong ka party, khamtam ki rangbah rangsan bad ki nongialam ki da ong ba kane ka jingleh jong u Bah Pangniang kan ialam sha ka jingrem jong ka Party bad kan pyntroiñ ia ka Party ym tang ha Nongstoiñ Constituency bad ha Mawthadraishan Constituency hynrei ha West bad South West Khasi Hills bad ha ka jylla baroh kawei.
Namar ki la kdew shai ba kaei kaba jia ha Nongstoiñ bad ha Mawthadraishan kan ktah ruh ia ka Rambrai Constituency na kaba u Bah Pangniang un ialeh, kan ktah ia ka Mairang, ia ka Mawkyrwat, ia ka Mawshynrut bad ia ka Ranikor ne Langrin Constituency ruh.
Kumba lah ban sngewthuh na ki Riew rangbah jong ka Party halor kane ka kynrum kynram ki riewkhmat jong ka party ki la leit ud sha kiwei pat ki nongkitkam jong ka Party kum sha u Bah Renikton Tongkhar, General Secretary bad sha u Bah Samlin Malngiang, Chief Organiser, hynrei kine ki rangbah ruh kim don bor bad kim don sur satia, nalor ba ki dang thymmai palat ha ka seng bad kim pat ïaw ne ih bha ha ka rukom pyrkhat pyrdaiñ, nalor ba kim nang kumno ruh ban shim ia ka rai halor kine ki kynrum kynram.
Bun ki riewkhmat bad ki nongialam jong ka HSPDP ki la kynnoh ba u Bah Pangniang ruh u dang lung ha ka pyrkhat pyrdaiñ, u dang im palat ha ka jinglong nongialam bad um pat ïaw ne rangbah ha ka bor pyrkhat pyrdaiñ bad um nang ruh ban shim rai kumno ban leh.
Bun ki la pynpaw ba lada ka party kam pat don ki riew ïaw jingmut bad bor pyrkhat ka party ka sah khyllung khynnah bad kan ym slem ban troiñ noh wat la ka la rakhe ia ka Golden Jubilee ha ka 10/11/2018 ruh.
Shillong: Ka Meghalaya Pradesh Youth Congress, myn hynnin ka sngi ka la pynlong ka jingiakhih hakhmat ophis ka BJP kaba don ha sor Tura ban pyrshah ia ka Citizenship Amendment Bill, 2016.
Ki la don kumba 200 ngut ki samla Congress kiba la ia shim bynta ha katei ka jingiakhih kaba la ialam da u President ka MPYC u Richard Mrong Marak.
Ha katei ka jingiakhih ka Youth Congress ka la pyrta pynrem ia ka seng BJP bad ki nongialam jong ka kumjuh ruh ia ka sorkar NDA, ki la tah ruh ia ki jingthoh pynrem bapher ha ka khyrdop bah ban rung sha ophis ka BJP.Ka Congress ka la dawa ruh na baroh ki dkhot ka BJP ba ki dei ban phet noh na katei ka seng lada ki don ka jingkitkhlieh na ka bynta ki khun ki kti jong ki bad ka la ong ba katei ka bill ka dei kaba buh jingma ia ki riewlum jong ka thaiñ Shatei Lam mihngi baroh kawei bad lada katei ka bill kan long aiñ ki jaitbynriew riewlum ha kane ka thaiñ kin sa shah tyllep ha ki poi wir kiba na ka ri Bangladesh.
Ki samla Congress ki la thalaiñ ruh ia u myntri rangbah ka jylla u Conrad K Sangma bad ki la kynnoh ba u Conrad u la shu heh tang ka nia bad u shu byrngem ban mih noh na ka kynhun synrop bad ka BJP.U Richard Marak u la ong ba lada ka sorkar MDA ka don shisha ka jingkitkhlieh kumba ka pyrshah ia ka Bill ka la dei ban pyni beit da ka kam ym ban shu heh tang ka nia.
Shillong: U Sofior Rahman u MDC ba mihkhmat ia ka Balachand konstitwensi ha Garo Hills District Council (GHADC) u la mih noh na ka seng BJP myn hynnin ka sngi bad ia ka shithi risaiñ u la aiti ha u President ka BJP u bah Shibun Lyngdoh.
U la kdew ba ka daw ka jingrisaiñ jong u ka dei namar ka citizenship Amendment Bill, 2016.
U Rahman u dei uba bat ia ka kam State President jong ka BJP Minority Morcha bad u la ong ba katei ka bill ka long pyrshah ia ki jaitbynriew rit paid jong kane ka thaiñ shatei Lam mihngi.
Shillong: Myn hynnin ka sngi ka tnad ri jingri ka sorkar lyngba ka Sub Divisional Office kaba don ha Sohra, ka la pynlong ia ka jingai jinghikai ia ki nongri jingri khamtam ha ka kam ri syiar khnang ba kin lah ban kyntiew ia ka kamai kajih jong ki, katei ka jinghikai ka dei na ka bynta ki nongrep na ki shnong bapher bapher jong ka Shella Bholaganj C&RD Block.
La pynlong ia katei ka jingai jinghikai ha dorbar Hall ka Saitsohpen, Sohra ha kaba u Lamphang ka ïng dorbar thaw-aiñ ka jylla uba long ruh u MLA ka Shella u Dr.Donkupar Roy u la long u kongsan ha ryngkat ka jingdonlang jong u bah A.S.Mukhim, BDO Shella Bholaganj C & RD Block, kong J.Umdor, EAC, Sohra, Dr.K.B.Sahkhar, Deputy Director, A.H.& Veterinary Department bad kiwei pat ki ophisar.
Katei ka prokram ka dei shi bynta ka jingpyntyllun ia ka National Livestock Mission 2017-18.
Haba kren ha katei ka jingialang u Dr.Don, u la ong ba ka kam ri jingri haba shu peit dei kaba suk, hynrei haba la trei ia ka kam ka dei kaba eh bad u la pynkynmaw ruh ialade ba ha ki por ba u dang khynnah u la trei ia ka kam ri jingri ban iarap ia u kpa jong u.
Kawei na ki jingeh ha ka kam ri jingri u Dr.Don u la ong ba ka dei ka jingrem dor palat ki jingbam ban bsa ia ki jingri bad nangta u la ong ba kawei pat ka dei ka jingtad dor jong ka mar, u la ong ba ki nongri jingri ki la trei shitom, hynrei haba la dei ka por pat kim ioh ia ka dor kaba biang.
Ka daw jong ka jingtad dor ki mar-rep, u la ong ba ka dei ka jing jyllei jong ki mar kiba wan na bar jylla kiba la wanrah da ki nongkhaïi heh spah.
“Kane ka dei kawei na ki jingeh kaba ngi kiab don ha ka sorkar ngi donkam bha ban peit" u la ong.
U Dr.Don u la ong ba ka sorkar mynta ka donkam ban pynduna ia ka jingwan poi ki mar nabar jylla, khnang ba ki nongrep ne ki nongri jingri ha kane ka jylla kin im bad ki ioh mynsiem ban pynmih shibun ki mar.
U la ong ba kaba donkam eh mynta ban leh ka long ban oh da ki khajna kiba heh ia ki mar kiba wan nabar jylla bad kane kan pynduna ia ka jingwan poi ki mar ba nabar bad ki nongrep hangne ki ioh ban buh da ka dor lajong ym ban ia beh lang ia ka dor jong kiba nabar.
U la ong ba kumba ka long mynta ka eh ia ki nongrep ban ia khun bad ki mar kiba wan nabar, ha kaba ia dei bad ka dor ka mur.
Ha katei ka sngi u Dr.don u la ai khusnam ruh sha ki nongri jingri kiba la shah jied ban ioh na katei ka block.
Shillong: Ki longkmie Congress ka Meghalaya hapoh ka lama ka Meghalaya Pradesh Mahila Congress (MPMC) ki la rai ban leit pynlong ia ka jingiaid paidbah sha ka ophis ka BJP ha Bivar Road kaba don ha Shillong ha ka sngi Balang, ban pynpaw pyrshah ia ka jingpdiang bad mynjur ia ka Citizenship Amendment Bill 2016 da ka sorkar NDA ba ialam da ka BJP.Haba kren myn hynnin ka sngi, hadien ba la ialum ha phyllaw ka ophis ka Congress Bhavan, Shillong, ka President ka Mahila, ka Kong Joplyn Scott Shylla ka la ong ba ka MPHC ka pyrshah jur ia ka jingpdiang ka sorkar BJP ia kane ka ain kaba thmu ban pynjah jlep ia ki rit paid jong kane ka jylla Meghalaya.
“Ha ka sngi Balang ngin don rally hakhmat BJP bad ngi kyrpad ia ki longkmie jong ka Shillong ba kin sngewbha ban wan iasnoh kti lang ban iamih paidbah ban pyrshah ia kane ka Citizenship Amendment Bill 2016", la ong ka kong Joplyn.
Ka la ong ba kane ka pateng jong ki ka dei ka pateng jong u X bad kaei kaba ki dei ban ai ia ka pateng jong u Y ne kaban sa wan.
“Kane ka dei ka pateng X bad ngin hap ai jubab ia ka pateng Y, ngi dei ban pyrkhat ia ka pateng Y ne kaban sa wan jong ki khun ki kti jong ngi", ka la ong.
Ka la pynpaw ia ka jingpyrshah jur ia kane ka jingpdiang ia ka Bill, kaba la ailad ia ki briew nabar ri kum na Bangladesh, Afghanistan bad Pakistan ban wan shong sha kane ka ri.
“Ngi ialum ban pyrshah ia ka Citizenship Amendment Bill 2016 ba la pass da ka sorkar BJP bad kane ka bill ka ktah jur ia ka jaitbynriew Khasi bad Jaintia namar ba kane ka Bill ka mut ban shah ia ki nongshong shnong jong ka Bangladesh, Pakistan, Afghanistan ban long nongshong shnong ha kane ka ri jong ngi.
Ka MPHC ka pyrshah jur", ka la ong ka president ka MPMC.Ka la ong ba ka long kaba sngewsih kthang ba kumno ka sorkar BJP ka pass ia kane ka Bill kaban ktah jur ia ki rit paid bad haba wan shong shnong u dkhar kane ka jatbynriew rit paid.
“Ngi don tang da ki lak ki nongshong shnong bad ma ki pat ki don da ki klur, ngin sa jah.
Ngi don tang da ki lak katba kita kiban wan ki don da ki klur", ka la ong.
Ha kajuh ka por, ka la wer ia ki paidbah ki seng bhalang bad kumjuh ia ki seng riewlum ban wan iasnoh kti lang ha kane ka jingiaid paidbah jongki.
“Ngin iakhih haduh ba kin da weng noh ia kane ka Bill, ngin nym shong thait.
Ngi khot lang ia ki sengbhalang, seng riewlum ban wan iasnohkti lang ban pyrshah ia kane ka Bill", ka la bynrap.
Shillong: Myn hynnin ka step ha ka por 5 baje, ki pulit ki la lap ba ki don ki samla kiba dang thang taiar kali ha surok hajan Malki Point, Shillong bad ha katei ka jingjia la ioh kem ia u Bamanbha Marsharing.
Shillong: Ka Supreme Court myn hynnin ka sngi, ka la tian bishar halor ka jingshah tep im jong ki nongtrei par dewiong ha East Jaintia Hills District.
Ha katei ka jingshong bishar, U Tushar Mehta, Solicitor General of India bad nangta sa u nong ia said jong ka sorkar Meghalaya, ki la iathuh halor ki lad ki lynti ba ka sorkar India bad ka sorkar Jylla, ki la shim na ka bynta ban wad ia kitei kiba shah tep um hapoh krem dewiong.
Na ka liang jong U Anand Grover, uba ia said na ka bynta u nong mudui halor katei ka jingjia, ula pyni ia ki jingeh kiba mih ha ka jingwad ia kitei kiba shah tep um bad kitei ki long ba ka jaka, ka long kaba jngai bad kaba jylliew bha bad nangta ba kam don ka jingdro kaba don na ka bynta ban rung shapoh krem bad ka jing iai tuid ka um sha ka krem, na ki tyllong kiba pher bapher bad sa ka jing ia snoh jong kiwei pat ki krem bad ka krem, kaba la shah tep um kitei ki nongtrei par dewiong.
La iakren ha kashari, ba la pan jingiarap mynta na ka National Geophysical Research Institute (NGRI), Hyderabad, ka National Institute of Hydrology (NIH), Rourkee bad sa kiwei de ki kynhun kiba lah ban iarap.
La iakren ruh ba ka sorkar, ka don ka jingthmu ban pyndonkam sa ki kali ngam um ha katei ka krem, ha kaba la iakren bad ki shipai suin ba kin kit ia kitei ki mar sha katei ka jaka jong ka jingjia.
Ia katei ka kam, yn iakren biang ha ka 18tarik Kyllalyngkot 2019.
Shillong: Mynta ka sngi ka 12 tarik u kyllalyngkot, ka MDC jong ka Mylliem konstitwensi ka kong Teilinia Thangkhiew kan pyniasoh ialade sha ka seng PDF bad kan ia khun ruh ia ka elekshon MDC 2019 na katei ka seng.
Ha katei ka jingialang ka ban long ha Madan ïng Syiem, Mylliem yn pdiang burom ia ka kong Teilinia da ki nongialam ba hakhmat ka PDF ki ban kynthup ruh ia u MLA ka Mylliem uba dei u myntri sorkar u bah Hamlet Dohling bad u bah Banteidor Lyngdoh MLA ka Mawkynrew, u myntri sorkar jylla.
Shillong: Ka tnad jngohkai pyrthei jong ka sorkar India ka la mang pisa kyrpang haduh T.190.46 klur tyngka na ka bynta ban kyntiew ia ki kam jngohkai ha ki 3 tylli ki jylla bad kita ki long ka Uttar Pradesh, ka Gujarat bad ka Meghalaya.
Na katei ka T.190.46 klur tyngka la mang T.84.92 klur tyngka na ka bynta ka Meghalaya.
Katei ka dei ka mang tyngka lyngba ka Swadesh Darshan Scheme.
Katei ka pisa kaba la mang ia ka Meghalaya ka dei na ka bynta ban kyntiew ia ka kam jngohkai ha West Khasi Hills, Jaintia Hill bad ha Garo Hills.
Na bynta ka West Khasi la mang pisa ban pynitynnad ia ka Nongkhlaw-Krem Tirot, ka kshaid Khudoi bad Koh Mang, la nang ruh ban pynitynnad ia ka Wah Khri, ka Mawthadraishan.
Na bynta ka Jaintia hills la nang ban pynitynnad ia ka Krang Suri, Shyrmang, Iooksi katba ha Garo hills pat la mang na ka bynta ka Nokrek, Katta Beel, Siju.
Katei ka projek kaba T.84.92 klur tyngka ka dei kaba la mang na ka bynta ban kyntiew ia ki jaka jngohkai ki bym pat da paw bha ha kitei ki District.
Ki don shibun ki jnit ki jnat kiba la thmu ban tei ha kitei ki jaka ban pynsngewtynnad bad ban pynsuk ia ki nongwan jngohkai.
Shillong: Ki rang ialehkai ka Shillong Lajong U-18 ki la mih na ka nongbah myn hynnin ka sngi ban leit iashim bynta ha ka lumpung Hero Elite League Play-Offs kaban long ha Goa.
Ki rang ialehkai ka Lajong ki la mihkhmat na ka zonal round hadien ba ka la wan baar jong ka Hero Elite League (Shillong-Guwahati Zone) da kaba kamai 18 point katba ka SAI Guwahati ka la wan ba nyngkong da kaba kamai 21 point.
Kane ka zonal round ka la dep long naduh u Risaw- Nohprah 2018 ha Shillong bad ha Guwahati.
Ka Shillong Lajong Junior ka la don ha ka Group II ha kaba ka don lang bad ka Aizawl FC kiban iakhun ha ka 16 tarik ha madan Navelim.
Hadien kane, ka Lajong kan iakhun ia ka Jamshedpur FC ha ka 18-01-2019, ia ka Kerala Blaster FC ha ka 22-01-2019 bad ia ka Raman Vijayan Soccer School ha ka 24-01-2019.
Ki Kyrteng Jong Ki Nongialehkai Ka Lajong Junior Ki Long Freestar Kharbangar Meghalaya, Thongram Santosh Singh Manipur, Donboklang Lyngdoh Meghalaya, Rajat Paul Lyngdoh Meghalaya , Apborlang Kurbah Meghalaya, Baiaikara Swer Meghalaya, Kitboklang Khyriem Meghalaya, Bishal Lama Sikkim, Muhammed Safique Ahmed Manipur, Naoroibam Romen Singh Manipur, Habymmutshuh Nongrum Meghalaya, C.Vanlalhriata Mizoram, Denzil Gorby Warjri Meghalaya, Aman Ahlawat Haryana, Solomon Mangte Manipur, Batskhemlang Thangkhiew Meghalaya, Aenam Graffenberg Jyrwa Meghalaya, Remark Kharmalki Meghalaya, Parvaj Bhuiya Tripura, Maxderidoff Wahlang Meghalaya.
Ia kane ka kynhun yn ialam da u coach u bah Bobby Nongbet bad u Assistant Coach u Bah Aibok Kharpran nalor u Team Manager u Bah Milan Nongkhlaw, Physio Bah Vicky N Syiem.
Shillong: Ha ka miet 10 tarik ha ka por 8:15 baje, ki briew bym ithuh ki lather maw ia kawei ka bos kaba don ia u nombar ML-05K 8971.
Katei ka jingjia ka la jia ha Lumshnong bad katei ka dei ka bos kaba kit ia ka kynhun iarap kaba wan na Odisha ban leit sha Ksan ha ka jaka ba sahkut ki 15 ngut ha Krem dewiong.
Katei ka bos ka la julor malu mala hynrei kam shym la don pat ka jingmynsaw briew.
Shillong: Ka jingtrei ia ka Traditional Cultural Centre ne ka Shlem Tynrai jong ka Khasi Hills Autonomous District Council (KHADC) ha Jingkieng Kalong ka dang iaid shaid shaid kaba don harud ka pung Umiam.
Kane ka shlem kan long kum kawei na ki jaka ban khring ia ki nongwan jngohkai pyrthei.
Ia kane ka Traditional Cultural centre, la mang kumba T.7.5 klur bad yn pynlong ia ka kum ka jaka shangkai pyrthei bad la buh ban pyndep la kumno kumno hapoh shisnem.
U Chief Executive Member (CEM) ka KHADC u Bah Hispreaching Son Shylla,myn hynnin ka sngi ha ryngkat ki Executive Member ki MDC lem bad ki ophisar jong ka District Council ki leit jurip ia katei ka jaka shangkai pyngngad kaba dang shna.
“Ha sor ka la khapngiah palat bad bun ki briew ha kine ki sngi ki ia beh ban leit shangkai pyngngad sha ki jaka kyndong la ka long bad ki paralok ne shi iing shisem bad lada lah ban buh ki pung jngi ne swimming pool bad jaka ialehkai ki khynnah kan khring shibun ia ki nongwan shang pyrthei na ka jylla bad na shabar jylla," ula bynrap.
Kumba ka long mynta ki jingtrei ba la iaid shkhmat ki long ka Conference Hall na bynta ban pynlong jingialang, kawei ka restaurant bad shiphew tylli ki iing basa barit ban sah pynjah thait na bynta ki nongwan shangkai pyrthei.
Shillong: Ka (Saiñdur, Tipkur Tipkha, Ieng, Ehrngiew, Khun Hynñiewtrep) STIEH kan pynlong ia ka jingduwai ha ka 15 tarik mynta u bnai ha Dorbar Hall Mission Compound, Shillong na ka bynta ban pynlait ia ka Citizenship Amendment Bill 2016, kaba la pdiang da ka Lok Sabha hapoh ka jingialam ka BJP.Haba kren sha ki lad pathai khubor, ki nongialam ka STIEH ba kynthup ia ka Kong Rini Kurbah ka General Secretary ka la ong ba ka seng ka la pynrem jur ia kane jingpdiang ka sorkar BJP ia kane ka Bill kaban pynjah klep ia ki rit paid.
Ha kane ka jingialang duwai kaban long naduh 7baje mynstep haduh 7baje mynmiet, kata 12 kynta, ka STIEH ka la wer ia u Myntri Rangbah ka jylla, ki myntri sorkar, ki MLA, ki MDC bad ki seng bhalang nalor ki kynhun niam bapher bapher ba kin iawan lang ban iaduwai na ka bynta ban pynlait ia kane ka Bill, kaba long ka jingma iaka jaitbynriew.
“Ngi pynrem jur ia kane ka Bill, bad ngi buh kylli ia ki nongialam ka BJP kane ka jylla, kumno kin leh ha kaba iadei bad kane ka jingleh u Modi.
Kane ka Bill kan wanrah ka jingma ia ki jaitbynriew rit paid", la ong ka Kong Rini.
Katba ka kong Purity Phawa ka Organising Secretary ka la ong, “Na ka bynta kane ka jingduwai kyrpang, la khot ia ki kynhun niam, ki seng bhalang bapher bapher ba kin iawan lang sha kane ka jingduwai".
Ka la buh jingkylli balei u Modi um iasoh shwa ialade sha ka Balang Khristan, namar ba u la ong ba u la khot lang ia ki Khristan kiba shah lehbein na kiwei ki ri ban wan sah shane.
“Ngi khot ruh ia u Myntri Rangbah, ia ki myntri sorkar, ki MLA, MDC bad ki paidbah ban iaduwai lang 12 kynta ban ioh ia ka jingkyrkhu kaba bha tam na u blei trai kynrad", ka la ong.
Shillong: Ka Meghalaya ka la shah pynliem ha ka Bihar  da 191 ron ha ka jingiakhun jong ka U-23 Col CK Nayudu Trophy ka plate group kaba long ha madan kriket ha Shillong mynta ka sngi.
Haba bteng ban tied na kaba kamai mynshwa 219/8 ha kane ka sngi balai, ka Bihar ka la kamai 243 katba ka Meghalaya ka kamai tang 295.
Ka Bihar  kamai 151 ha ka inning ba nyngkong kaba ka Meghalaya  kamai tang 100 ron.
U Kartik Pawar u pynhap 2 wicket mynta ka sngi, bad haduh mynta u la kamai 6/81, u Abhishek Kumar u kamai 24 ron mynta ka sngi ia ka Bihar kaba pynlong baroh 67.
Ka Meghalaya ka la shah rem ha kane ka jingialehkai da kaba jop tang kawei na ki phra sien ialehkai.
Shillong: Ka KSU ha ryngkat bad ki sengbhalang jong ka thain shatei lammihngi hapoh ka shatri jong ka NESO ki la rai ban pynlong da ka jingdeng lama iong, ha baroh ki nongbah jong ki jylla ka thain shatei lam mihngi lashai ka sngi kata 12 tarik Kyllalyngkot 2019 kum shibynta ban pyni ia ka jingpyrshah ia ka jingjia ha Tripura bad Manipur.
Ka kyrwoh jong katei ka seng mynta ka sngi, ka iathuh ba Ka Khasi Students’ Union (KSU) hapoh ka jingialam u samla Donald V.Thabah (General Secretary) ka la leit ban jurip bad hiar tohkit halor ka jingjia ha Tripura kaba la jia ha ka 08 tarik Kyllalyngkot 2019 ryngkat bad ki nongialam ka NESO bad All Assam Students’ Union kiba kynthup ia u bah Samuel Jyrwa (Chairman, NESO), u Sinam Prakash (Secretary General, NESO), u Dr.Samujjal Bhattacharya (Advisor, NESO) bad u Pritam Hazarika (Central Member, AASU) mynnin  bad hadien katei ka jingleit jngoh  kane ka kynhun ka la lap ba ha ka step jong ka 10 tarik u Kyllalyngkot 2019 kaba dei ka pakhang shnong jong ka thain shatei lam mihngi, ba la khot da ka NESO; ka la don ka jingialang jong ki dkhot ka Tripura Students’ Federation ha ka surok bah jong ka Madhab Bari, Jirinia Sub-Division, West Tripura kum shi bynta ban pyrshah  ia ka Citizenship (Amendment) Bill 2016 hapdeng ka jingpahara kaba jur bha jong ki pulit ka Tripura State Rifles.
Kynsan kynsan la wan mih ka kynhun paidbah jong ki Jaidbynriew Bengali kiba rah ia ki lama rong stem bad ki la pyrta, pyndom bad kren bein kren khoh ia ki dkhot ka TSF bad ki Jaidbynriew riewlum.
Hapdeng kane ka jingiakynad ki pulit ka Tripura ki la kyntu ia ki dkhot ka TSF bad ki Jaidbynriew riewlum ba kin phet noh na katei ka jaka, hynrei ki Jaidbynriew riewlum ki la long ba kin ym mih na katei ka jaka katba ki Jaidbynriew bym dei riewlum kim pat leit.
Kane ka la pynbitar ia ki pulit bad ki la siat da ki lyer pynsat khmat bad ka um.
Kane ka la pynlong ia ki Jaidbynriew riewlum ba kin ran kham shadien bad katba ki dang ran shadien ki pulit ki la tur shaba don ma ki bad ki Jaidbynriew bym dei trai shnong ki la tur lang nadien ki pulit ha ryngkat ka jingther maw ia ki riewlum.
Ka jingleh jong ki pulit bad ki Jaidbynriew Bengali ka la pynkhluit ia ki riewlum bad ki la kawang maw kylla bad mih paidbah shuh shuh.
Hapdeng kane ka jingkynad ki pulit khlem da maham ki la synreit kuli beit beit ia ki Jaidbynriew riewlum kaba la poi shaduh u pud ba 10 ngut ki riewlum ki la mynsaw bad 5 ngut napdeng jong ki ki la shah siat da ki kuli.
Dei hadien ka jingshah siat ba ki Jaidbynriew riewlum ki la phet sakma hapdeng ka jingshah kthong ha ki pulit.
Ki pulit ki la rung sha ki shnong jong ki riewlum bad bom naphang ia ki paidbah.
Wat ha iing iap briew ruh ki pulit ki khlem mab shuh bad tied naphang ia ki nongwan sngewlem ha katei ka iing.
Kaba kham sngewshyrkhei ka long ba haba la pynkit ia ki kiba la mynsaw da ka ambulance ban leit sha hospital ki pulit ki la kdong ha shiteng lynti bad bom naphang ia ki nongpang bad pynpait ia ka Ambulance.
Ym tang kata, hynrei ki la phah ia ka Ambulance ban phai dien biang sha ka jaka ba ki wan.
Hadien kane ka sorkar mar mar ka la pynjari da ka section 144 CrPC.Mynnin ka sngi ka NESO, KSU, TSF bad AASU ki la ioh ban leit peit bad sngap ia ka jingiathuh khana jong 4 ngut na kiba shah siat ha kaba la ioh jingtip ba uwei na uba la kham mynsaw jur la phah noh sha Kolkata ban ioh ka jingsumar kaba kham bniah.
Mynne ka sngi pat haba ki nongialam jong kine ki saw seng ki la thmu ban leit sha ka hospital ha Khumlwng, Jirania Sub-Division, West Tripura kaba dei ka shnong jong ki riewlum la pynsangeh bad khang kdong noh da ki pulit jong ka jylla hapoh ka jingialam u Superintendent of Police ka West Tripura.
Ki pulit ki la iathuh ba la bthah da u myntri rangbah ka Jylla u Biplab Dey ban ym shah iano iano ruh ban ruh sha kito ki thain khamtam ia ki briew kiba nabar.
Wat lada ki nongialam kine ki saw seng ki la ong ba kin shu leit peit ia ki briew ba shitom ha Khumlwng, hynrei u SP u khlem ai lad da kaba ong ba ka 144 CrPC ka treikam ha katei ka thain bad ym shah iano iano ruh ban rung sha katei ka jaka.
Kane ka pyni shai ba ka sorkar Tripura kam kwah ban pynpaw sha ka pyrthei ia ki kam bymman jong ka pyrshah ia ki rit paid riewlum bad ki seng ki sngewthuh ba ka don ka jingthombor ia ki riewlum ha baroh ki liang wat ha ka liang ka lad pathai khubor ruh ha kaba la ioh jingtip ba ki pulit ki la knieh ia ka ID card jong uwei u nongthoh kotkhubor u ba dei na ki Jaidbynriew riewlum.
Halor kane ka jingjia ka seng ka pynrem jur ia ka sorkar Tripura kaba pyndonkam da ki iktiar kiba long pyrshah ia ka riti synshar paidbah jong ka ri India bad ka seng ka pynrem jur ia ka jingshah siat jong ki paidbah Meetei kiba kynthup ia lai ngut ki samla pule bad kawei ka longkmie da ki kuli jri ha ki pulit Manipur mynta ka sngi ha nongbah Imphal.
Halor kane ka phang ka KSU ha ryngkat bad ki sengbhalang jong ka thain shatei lammihngi hapoh ka shatri jong ka NESO ki la rai ban pynlong da ka jingdeng lama iong, ha baroh ki nongbah jong ki jylla ka thain shatei lam mihngi lashai ka sngi kata 12 tarik Kyllalyngkot 2019 kum shibynta ban pyni ia ka jingpyrshah ia ka jingjia ha Tripura bad Manipur.
Shillong: Ka sngi jong ka jingsngewsih la pynlong mynta ka sngi ha ka nongbah Shillong, kum ka dak ban pyrshah ia ka jing mynjur ia kaha Lok Sabha, ha kaba ki nongialam sengbhalang, ki la thang ia ki tyngshop jong ka sng BJP bad kumjuh ia katei ka ain poiwir jong ki rit paidbah ha  Khyndai Lad.
Ki nongialam jong ka seng  Federation of Khasi Jaiñtia and Garo People,bad ka Ri-Bhoi Youth Federation, ki la ia lum lang mynta ka sngi ha Khyndailad, ha kaba ki pynher ia ki lama iong, kum ka dak jong ka jingsngew pyrshah.
Na ka liang ki pulit, ki la khang ia ki nongialam sengbhalang, ban wah ia kitei ki lama iong ha ki kynroh, namar ba kim shym la pan jingbit lypa, satia ia katei ka prokram jing iakhih jongki.
Ha katei ka jing iakhih, la pyndeng lama iong ruh ia ki kali kiba iaid ha Khyndailad, kum ka dak jong ka jingsngew pyrshah ia katei ka ain.
U Bah Wellbirth Rani, President ka  Federation of Khasi Jaiñtia and Garo People, ula kren pyrshah ia katei ka ain, da kaba ong ba ha Assam, la pyntrei kam ia ka Assam Accord, na ka bynta ban beh krad ia ki poiwir Bangladesh, katba ka sorkar India, ka nang ailad ia ka  Citizenship Amendment Bill ban ailad ia ki khar  Bangladesh ba kin wan sah bad kylla long ki nong India".
Aizawl: Ka sorkar jong ka seng, ka la nang pynjlan ia ka jingkhang die kyiad ha Mizoram, haduh ka 10tarik Lber 2019.
U Zoramthanga, myntri rangbah ka Jylla, uba la bam smai ha ka 15tarik Nohprah 2018, ula rai ban sangeh ka jingdie kyiad ha katei ka Jylla, naduh ka 21tarik Nohprah 2018 haduh ka 14tarik Kyllalyngkot 2019.
Ha ka jing pynmih khubor mynta ka sngi, ka sorkar Mizoram, ka la nang pynjlan shuh, naduh ka 15tarik Kyllalyngkot haduh ka 10tarik Lber 2019, na ka daw  jong ka jingrakhe  Republic Day bad Chapchar Kut festival.
Haduh mynta, ki la don 9 tylli ki dukan kiba la dep khang noh, namar katei ka rai khang kyiad jong ka sorkar Jylla.
Ha kaba pynbna ia ka khubor sha ki ophisar bad ki officials ha ka jingialang mynta ka sngi, u Director ka NEIGRIHMS u la ai khublei ia ka Tnad Ka Koit Ka Khiah (Ministry of Health and Family Welfare) jong ka sorkar India na ka bynta ka jingmang ia ka jingshna ia ki 301 tylli ki post Nursing na ka bynta ka NEIGRIHMS.U la ong ba kane ka dei ka Bynta Banyngkong (Phase-I) jong ka jingshna ia ki post bad yn dang don shuh shuh ha ki snem ki ban sa wan.
Kane ka jingshna ia ki post ka la plie ia ka jingkhang ia ki to kiba lah pyntbit ha ka kam Nurse ban trei ha kane ka Hospital.
Ki bor pyniaid ka NEIGRIHMS ki la pyrshang ban shna ia ki post Nursing la shi snem mynta.
U Director u la ong ba U Myntri Badondurom jong ka Tnat Ka Khoit Ka Khiah dalade hi shimet u don ka jingkwah ban pynbha ia ka jingai sumar ia ki nongpang ha katei ka Hospital.
Haba phai pat sha ka jingduna ki doktor ha ka Tnad Anesthesiology, u la ong ba ka jingshna ia ki post doktor ha ki kyrdan bapher bapher la  pyndep la palat shiphew snem mynta and naduh kata ka por ka jingdon ki nongpang ka la tam bun shah, nalor ka jingmih thymmai ka surgical speciality ha kine ki snem, hynrei ka jingdon ki doktor ka la neh kumjuh.
Ki bor pyniaid ki lah shim ia kane ka mat bad ka Standing Finance Committee ha u 2017, bad hadien kata ki la dawa ban shna sa khatsan tylli ki Faculty post bad sa laiphew tylli ki post jong ki Senior Resident ha ka Tnad Anesthesiology.
Mar syn ioh ia ka jingmang ban shna, ka jingpyniaid shaphrang ia ka jingjied kan sa sdang.
U la ong shuh shuh ba ia mynta hi ki don hynniew tylli ki post Faculty ha ka tnad bad kawei ka don ha ka jingpynbna (Advertisement).
U la pyntip ruh ba ki interview ban jied ia ki Senior Resident ki ju long jan man la u bnai khnang ban pyntikna ia ka jingdon pura ki Senior Residents ha baroh ki tnad.
Ka tarik ban jied biang ia ki Senior Resident kan long ha ka 21 tarik u Kyllalyngkot 2019.
U la kyntu ia baroh kiba don bynta ha kane ka Hospital ban pynkohnguh ia kito kiba la bit ha kane ka kam na kylleng ki jylla ban trei ha ka tei ka jaka ba don nam ha ka ri.
Ha kaba jubab ia ka khubor kaba la mih ha ki por ba la dep, u Director u la pynshai ba kumba long kiwei pat ki Autonomous Institute, ki faculty jong ka NEIGRIHMS ruh ki don shuti shi bnai ha u bnai Nohprah ne Kyllalyngkot, da kaba pyntikna ba da kumno kumno sanphew na ka shispah na ki faculty kin don ha uwei uwei na kine ki bnai.
U la kdew ba ka jingwan ki  briew nabar (OPD) ha u bnai Nohprah 2018 ka long 23198 ban kaba ia nujor bad 45396 ha u bnai Naitung 2018, kaba pynksan ia ka jingong jong ngi ba kham mynshwa, ia ka jingkham duna ka kam ha ka por tlang.
Ha kane ka por, ia ka jingpynthymmai ia ki jaka puid briew (Operation Theatres) ruh la pyntreikam.
Ha une u snem ia ka Centralized gas manifold la pyndep ha baroh ki OT.U la ong shuh shuh ba baroh ki ward, ICU bad OT kin ioh ia ka Centralized gas manifold ha shwa u Lber, 2019, ha ka sien kaba nyngkong naduh ba la aiti ia ka Hospital ka ban long jingmyntoi shuh shuh ia ka jingai jingsumar ia ki nongpang ha ka Hospital, ong ka kyrwoh khubor na U Public Relations Officer jong katei ka Hospital, U Dr KK Pandita.
B MukhimKumba ka paw na ki lad pathai khubor, ka jingiatrei lang hapdeng ka UDP bad ka HSPDP shuwa ka MLA Election, 2018, ka kut noh hadien katei ka Election ba kam shym la don shuh ka jingiapynbeit hapdeng jong ki, iano kin pynieng kum u candidate na ka bynta ka MP Election, 2019.
Kitei ki seng baroh artylli ki kwah noh pynban ban don da u common candidate ia uba yn pynieng da ka Meghalaya Democratic Alliance (MDA), kaba dei ka kynhun kaba la thaw ia ka sorkar ha ka jylla Meghalaya mynta bad kaba kynthup ia ki MLA na ki seng NPP, UDP, PDF, HSPDP, BJP bad ruh ki MLA shimet.
Kine harum ki dei ki Total votes ba la ioh da ki party bapher bapher ha ka MLA Election, 2018 na ki MLA constituency kiba hap hapoh ka Shillong Parliament constituency.
National Parties: Congress – 2,60,677 votes (26.34 %), NPP – 1,24,717 votes (12.60 %), BJP – 95,769 votes (9.68 %)Regional Parties: UDP – 1,70,354 votes (17.21 %), PDF – 1,24,404 (12.57 %), HSPDP – 72,051 (7.28 %), KHNAM – 11,917 (1.20 %)Ka long namarkata, kaba donkam ba ki seng Riewlum kin iasnoh kti lang bad ban pynieng tang uwei u kyrtong iamon-lang (common candidate) da ki seng Riewlum na ka bynta ka MP Electiion, 2019 khnang ba u candidate ia uba kin pynieng un lah ban jop ha ka election bad lyngba kane ka jingjop, ki seng Riewlum ruh kin lah ban khie rasong biang sa shisien.
Ia ki seng Riewlum ngi tip, la pynlong da ka jingthmu ban pynur-long ia ki jingthmu bad ki jingang-nud jong ngi ki Riewlum (rit-paid) kiba long (i) ban iada ia ka jinglong kyrpang jong ngi kum ki Riewlum na ka jingshah tyllep noh (ii) ban iada ia ka khyndew ka shyiap na ka jingshah klun noh (iii) ban peit ba ki kam pynroi kim dei satia ban ktah ia ka jinglong kyrpang jong ngi kum ki Riewlum lane ia ka jinglong trai jong ngi halor ka khyndew ka shyiap (iv) ban peit ia ka bha ka miat bad ka bit ka biang jong ki Riewlum, kiba na ka por sha ka por, ki shah ban bein ha kiba bun ki liang, kum ha ka jingshah khniot dor ki mar rep, ka jingshah knieh noh ia ka khaii pateng, ia ki lad ioh kam ioh jam bad ia ka trei ka ktah.
Ka thong ba ka jingang-nud ba ha ka khmat eh jong ki National Party pat ka long ban ioh thaw sorkar ha Delhi bad ban ioh synshar ia ka Ri India baroh kawei.
Kumta ki National Party kin kham pynleit jingmut kumno ban pynsngewbha ia ki heh-paid khnang ba kin ioh ia ka vote jong ki, ka ban pynlah ia ki ban thaw sorkar ha Delhi.
Ki heh-paid ruh, kumba ka paw na ka result jong ka MLA Election, 2018, ki la ai ia ka vote jong ki sha ki National Party.
Ka jylla Meghalaya, ka dei ka jylla ba la pynlong na ka bynta ki Riewlum Khasi, Jaintia bad Garo bad ki dei ki jaidbynriew kiba rit-paid ba la mih khmat ruh ia ki tang da ki 2 (ar) ngut ki MP ha parliament (uwei na ka Shillong bad uwei pat na ka Tura Parliamentary constituency) bad kumta, kin nym lah hi ruh ban thaw pyrthei ei ei ruh em ha Deihi.
Ki National Party, namarkata, kin nym da suidniew than ia ki riewlum namar katei ka daw, hynrei kin hap ban kham pynleit jingmut ha kaba pyrkhat ia ka bha ka miat bad ia ka bit ka biang jong ki heh-paid bad kin nym nud hi ruh ban pynthut ia ki, ioh ba kin duh noh ia ka Vote jong ki ha kiwei pat ki jylla kiba heh bad kiba bun paid jong ka Ri India.
Dei na kane ka daw ruh lehse, ba ka sorkar kaba mynshuwa (MUA) ba la ialam da ka seng Congress ka la kyntait ia ka jingdawa jong ki paidbah ban pyntrei kam noh ia ka ILP ha ka jylla Meghalaya.
Kane ka sorkar (MDA) kaba mynta ba la ialam da ka party NPP ruh kumjuh, kumba ka paw, kam don mon ban pyntrei kam ia ka ILP.Dei na kane ka daw ruh lehse, ba ka sorkar India ka la pyrshang bad iai pyrshang ban wanrah ia ka Lain Rel ha Byrnihat bad ban pynlong ain ia ka Citizenship (Amendment) Bill, 2016, wat hapdeng ka jingpyrshah jong ki paidbah.
Ha kaba iadei pat bad ka Tura Parliamentary constituency, kan bha lehse, lada ngi ai lad ia ki National party kiba don hangtei ban pyrkhat hi kumno kin leh bad iano kin pynieng kum u candidate jong ki namar ba ki seng Riewlum kiba don hangne kin nym lah hi ban jop ia katei ka seat, hynrei kaei kaba ki lah ban leh ka long tang ban kyrshan iano iano ne ban pynpait vote.
Da U Bah Philip MarweiñKa Citizenship (Amendment) Bill, 2016 ka dei ka Bill lane ka aiñ ba la thaw da ka sorkar National Democratic Alliance (NDA) hapoh ka jingialam jong u Prime Minister, Narendra Modi, kaba thmu ban wanrah jingkylla ia ka aiñ kaba la don lypa kaba kyrteng ka Citizenship Act, 1955.
Te ka jingthmu jong kane ka aiñ Citizenship (Amendment) Act, 2016 ka long ban pynlong Nong-India noh ia ki kynhun jaitbynriew Hindu, Sikh, Buddhist, Jain, Parsis bad ki khristan kiba la wan phetrieh bad buhai shnong artat ha India na Bangladesh, Pakistan bad Afghanistan.
La ngeit ba kane ka jingwan buhai shnong jing kine ki jaitbynriew ha India na kitei ki lai tylli ki Ri, ka dei halor ka nongrim ba kine ki jaitbynriew ki shah lehbeiñ ha kiwei pat ki jaitbynriew lane na ka sorkar ha kitei ki Ri.
Bad, kane ka jingpynlong Nong-India ia kitei ki jaitbynriew-Hindu, Sikh, Buddhist, Jain, Parsis bad ki Khristan ka long ba lada ki la shong ha India shuwa ka 31.12.2014 bad lada ki la shong sa sah ha India tang 6 snem ruh ka la biang ia ki ban long Nong-India, ym donkam ban da don kita ki dulir phulir ban pynshong nongrim ia ka jingwan jong ki na kitei ki Ri hynrei, lada ki don ruh ka biang hi.
Ha kaba iadei bad kane, ka aiñ mynshuwa ka ong ba kine ki jaitbynriew ki dei ban shong ban sah ha India la kumno kumno 12 snem shaneng ka la biang ia ki ban dup ioh long Nong-India.
Mynta pat balei ka la mih ia ka jingiakhih paidbah ym tang naduh ka 8 tarik mynta u bnai Kyllalyngkot, 2019 bad ter ter lehse, hynrei ka la don ka jingiakhih kaba naduh ka snem 2016, 2017 bad wat ha ka snem 2018 ruh, halor kane ka Bill ?.
Ka daw tynrai ka dei ba kine ki jaitbynriew ki dei ki mynder Ri bad ba ki la bun lakh bad klur ruh ha India, khamtam ha kane ka thain shatei lam mihngi jong ngi naduh Sikkim, Arunachal Pradesh, Assam, Nagaland, Manipur, Tripura, Nagaland, Mizoram bad Meghalaya.
Lada shah ban pynlong traishnong Nong-India ia kine kiba la bun katne katne mangi ki trai shnong trai muluk ngin shu jah rngai kumba long shi shamoit ha duriaw bah.
Ngin shu jah rngai beit khlem iohi dak shuh, nalor ba la wan tyllep lypa da ki bun klur ki khar muslim na Bangladesh, Pakistan, Burma bad nawei nawei.
Kumno keiñ shu pynlong trai shnong kha-ma-kha da kane ka Bill ia ki mynder Ri? Ki mynder ki dei beit ki mynder bad ym lah ban pynlong traishnong ia ki.
Donkam ban thwet ia ki bad dei ban phah noh ia ki sha ki Ri ba ki la mih.
Lada mangi ngi leit sha Bangladesh ne Pakistan ne sha kiwei pat ki Ri kito ki Ri kin ym shah ia ngi bad kin ym ai jaka puta sah ia ngi.
Kumno mangi pat hangne ha India ngi thaw da ki aiñ kyrpang ban pdiang lut ia ki jaitbynriew baroh kiba wanwir wanhap bad buhai shnong hangne? Ki la don lypa da ki spah klur ki Mynder Ri ha Ri India kiba la wan buhai shnong hahgne, khamtam lei lei lada kheiñlang ia ki Muslim bad ki Hindu kiba wanpoi na Bangladesh, Pakinstan, Afghanistan, Burma, Nepal bad na kiwei de ki Ri !.
Ka Ri India ka la don mynta kumba 1.35 billian ki khlieh briew bad na kine tang ki mynder Ri ne ki poiwir buhai shnong ha kane ka Ri ym jin shuh ia ka 100 millian ngut.
Tang ha kane ka thaiñ North East ruh la jyllei lypa.
Kumta kane ka Bill ka thmu ban nang pynjynjar shuh shuh ia ka Ri khamtam ia kane ka thain shatei lam mihngi.
Baroh ngi iasngewthuh lut kumno kan jia bad kan ktah ia ka Ri kaba la bun briew than bad khamtam lei lei lada jia ba ka Ri ka kdup ia ki poi-ei bad ki Mynder Ri- khamtam ia ki Hindu bad ki Muslim ?.
Ka jingktah ka long kaba shyrkhei.
Kan ktah ia ka ioh ka kot, ka imlang sahlang, ia ka shong ka sah, ka kamai kajih, ka sain hima sima, ka shongsuk shongsaiñ bad ia ki riti ki dustur,kumjuh ka shongkha shongman, ka niam ka rukom bad kumta ter ter.
Oh shisha, kaba bun syrtap bad ki mih shibun ki jingma kiba shyrkhei.
Kumta, kaba kum kane ka ain ka sniew sha ba palat.
Kane ka jingiakhih paidbah ka klang tang ha kane ka thaiñ shatei lam mihngi, khamtam ha kine ki 7/8 tylli ki jylla.
Ha kiwei kiwei ki thaiñ jong ka India kam shym la don ka jingiakhih da u paidbah hynrei shu pyrshah tang katto katne ki party ha Lok Sabha ha ka sngi ba pass ia kane ka Bill, kata ha ka 8 tarik mynta u bnai.
Ki seng bapher bapher jong kane ka thaiñ naduh ki seng bhalang kum ka KMSS, AJYCP, NESO, HYNF, HYC, FKJGP, AASU, APSU,NSF,SFI ki seng sain hima, ki sorkar jylla, ki khlieh nongsynshar, ki riew said aiñ, ki nongthoh khubor, ki nongput nongtem, ki actor/actress, ki nongthoh kot bad kiwei kiwei ki iakhih pyrshah ia kane ka Bill jong ka NDA.Ki samlpa pule ha ki kolej bad University bapher ki iakhih, kumba la jia ha Gauhati University, ka Dibrugarh University, Cotton University, Tezpur University, Jorhat Medical College, JB College,, PUB Gauhati college, DCB college bad ki samla pule jong kane ka thaiñ North East ki iakhih jur ym tang ha Assam bad Meghalaya hynrei ha Delhi ruh kumba la jia ha Jantar Mantar ban pynpaw pyrshah ia kane ka Bill bad ha kajuh ka por ban pyrshah ia ki Mynder Ri ha Ri India bad ha kane ka thaiñ North East.
Ha kine ki jingiakhih ki la don kiba la iap bad mynsaw jur ruh bad la thang ia ki tynshop jong ki Nongialam BJP kum ka jong u Narendra Modi, Sarbananda Sonowal bad ka jingkhang lynti ia ki heh sorkar BJP ha ki jaka bad ki jingialang bapher bapher.
Kane ka jingiakhih kan nang jur shuh shuh katba nang iaid ki sngi lada ka sorkar kam treh ban weng ne pynduh ia kane ka Bill.
Nongpoh: Ka District Magistrate Ri Bhoi District, Nongpoh, ka la pynjari da ka Section 144 CrPC, ka kyndon kaba la pynjari na ka bynta ban khanglad ia ki riew shimet ne ki nongkhaii Dewiong ba kim dei ban pynlang ne pynlong kum ki jaka ban iadie iathied ia u Dewiong na Byrnihat ter ter shaduh Jorobat, khlem da ioh jingbit na ka sorkar.
Lyngba jong katei ka kyndon ain, la kyntu ia kito kito kiba pynlang dewiong ha kitei ki jaka ki dei ban pynkhuid noh hapoh ka 48 kynta naduh ba la pyntreikam bad kiba leh pyrshah kin sa shah pynngat ha ki kyndon Ain.
Kane ka ain kan treikam noh bad kan dang treikam katba ym pat pynbna da kumwei.
Nongpoh: Hadien ba ki la shah pynkhlemrain ha kawei na ki Chanel TV na Assam, ki paidbah nongshong shnong ka Quinine ha Ri Bhoi, kim treh shuh ban leit ai jingiarap ia ki kali kiba kylla ha katei ka shnong.
Ka sakhi kaba shai eh halor kane ka dei hynnin ka janmiet ba ki paidbah jong katei ka shnong kim shem la mih ban iarap, wat haba ki la tip bad iohi ba ki la don kumba 5 tylli ki kiba la kylla khongpong.
Mynta ka janmiet ha ka por 8 baje ei ei, u Nongthohkhubor, u la lap ba ki la don kumba 5 tylli ki kali kiba la kylla ha katei ka shnong, hynrei ym shem la iohi wat uwei ruh u briew na katei ka shnong, u ban leit ban ai jingiarap ia kitei ki kali.
La ioh ban iakren bad uwei na ki riew paidbah jong katei ka shnong, ha kaba u la ong ba ki paidbah hi mynta kim treh shuh ban iarap ia ki kali kiba kylla ha katei ka jaka, namar haba ki iarap ki mad pynban ia ka jingshah kynnoh ba thmu ban kamai pisa.
“Ha kine ki sngi kiba la leitnoh, haba ngi iohi bad sngew ba don ki kali kiba kylla ha kane ka jaka (Ka jaka kaba shai kylla ki kali), ngi ju mih na la ki iing ki sem ban lei tai jingiarap, hynrei naduh ba ngi la shah kynthoh, ngim treh shuh ban leit iarap, kata la ka long ban iarap khyllie ia ki Kali rit ne ban iarap ia kito kiba mynsaw" ong utei u Rangbah.
Hadien ba kitei ki 5 tylli ki kali, ki la kylla ha katei kajuh ka jaka, la iohi ba ki Pulit ka Nongpoh Police Station lem bad ki nongtrei ka HNAI, ki la leit ban aijingiarap ia ki briew bad ki Kali kiba la kylla ha katei ka jaka.
Shillong: U Myntri rangbah ka jylla u Conrad K Sangma mynta u don hapdeng ka jinglynga mynsiem, namar ka Citizenship amendment Bill, 2016 kaba la mynjur da ka ing dorbar Lok Sabha.
Katei ka Bill ka dei kaba la pyrshah da kiba bun ki kynhun kiba don hapoh ka sorkar synrop MDA.La iathuh ba kumba ka long mynta kiba bun ki seng, ki la tynruh sha u Conrad halor katei ka Bill bad mynta la iathuh ba u Conrad u la hap ban hiar kyrkieh sha Delhi ban ia kren na ka bynta katei ka kam.
Ki tyllong khubor ki la iathuh ba u Conrad mynta u la hiar sha Delhi ban ia kren bad ki nongialam ka BJP halor katei ka Bill kaba ki paralok jong u hapoh ka sorkar ki ieng pyrshah.
La ia thuh ruh ba u Conrad u la pan por katto katne sngi na ki paralok jong u, na ka bynta ban pyrkhat ia katei ka kam naba kim shym pdiang satia ia katei ka jingthmu ka sorkar India ban pynlong aiñ ia katei ka Bill.
Kiba bun ki MLA kiba don hapoh ka kynhun jong ka sorkar MDA ki kwah ba u Conrad un khot kyrkieh ia ka jingialang jong baroh ki Party ban ia kren ia katei ka kam bad don ruh kiba kwah ba u dei ban khot da ka dorbar kyrpang ban ia kren na ka bynta katei ka Bill bad ban wanrah da ka Rai jong ka ing dorbar ban pyrshah ia katei ka Bill.
Shillong: U Bah Phestarbor Kharpran, ba ju khot sin Rang, khun jong i kong Aisiar Kharpran bad bah Sparlington Nongbri ba shong ba sah ha Sohryngkham neng, u la jah na la ing naduh ka 24tarik Naiwieng 2018, ha kaba u mih na ing ban leit bylla sha thain Jaintia ne Borsora.
Lada don mano mano ba iohi ne tip shaphang jong u sngewbha ban pyntip lem sha ki ba ha ing ha sem lane phone ha kine ki number 8414080382/8414084321.
Nongstoiñ: Ki bor pyniaid District jong ka West Khasi Hills ha myn hynnin ka sngi ki la ioh ban kem ia ki lai ngut ki nongtih dewiong beain katba ki dang tih ia u dewiong napoh ki thaiñ Seningkhri.
Ia kine ki nongtih dewiong beain la tip kyrteng da u Nar Bahadur Chubba, Sane Momin bad Anton Ch Marak ha ka jingtohkit, ki la iathuh ba u trai jong katei ka par u dei u Henin Sangma na ka shnong Jadi.
Haka juh ka sngi la ioh biang ban kem sa ia lai ngut ki nongtih dew iong beain na ki thain Seningkhri kiba hap hapoh ka Shallang PS katba ki dang tih ia u dewiong ba dang thymmai.
Ia kitei ki lai ngut la tip kyrteng da u Mozid Ali, Abdul Baten bad Abdul Rashid ha ka jingtohkit kila phla ba u trai jong katei ka par u dei u Allauddin Marak na ka shnong Riangdim.
Kumta katkum ka hukum jongka NGT ha kaba iadei bad kane ia ka case la dep ban register bad ia ki trai jong kitei ki par yn sa ioh ban kem.
Shillong: U Myntri rangbah ba-ar ka jylla u bah Prestone Tynsong u la ong ba ym shym donkam satia ban khot dorbar kyrpang kumba la dawa da u Chairma ka State Planning board u bah Lambor Malngiang.
U bah Prestone u la ong ba ka sorkar kumjuh ka liang pyrshah ka la don ha ka juh ka nongrim ban pyrshah ia ka Citizenship Amendment Bill bad kumta kam donkam satia ban khot ia ka dorbar kyrpang.
Shillong: Ha ka sngi pakhang shnong jong ka NESO ka KSU Sohra ka la lap ba bun ki nongtrei sorkar ki shim kabu pynban na katei ka pakhang shnong bad bun kiba la hiar sha Sohra na ka bynta ban leh sngewbha bad bam khana.
Haba ia kren bad u Vice President ka KSU Sohra Circle, u la ong ba bun kiba hiar sha Sohra ki dei ki Khasi, hynrei haba la bat ia ki kali, u la ong ba ki ia thuh ba ym don pakhang shnong eiei ha Shillong bad ba ki ioh shuti kumta ki la wan kai sngewbha sha Sohra.
Utei u nongialam KSU u la ong ba bun ki kali ki kam ruh ba ki wan na ka kam sorkar ( Duty) katba ha ka jingshisha pat ki leit leh sngewbha, u la ong ba kim shym la leh eiei da ka jingpyrkhat ba ki dei para Khasi.
U la kren bynniaw ruh ia katei ka jingshim kabu ki nongtrei sorkar ha kaba u la ong ba watla ka la don ka jingkhanglad na ki sengbhalang ia ki nongtrei sorkar ban leit trei pynban ki shim kabu noh da kaba leit kai sngewbha.
Shillong:Ka Khun Hynniewtrep National Awakening Movement (KHNAM) , Youth Wing ka khot bad wer sngewbha ia baroh ki khun Samla Shynrang bad Kynthei jong ka Bri U Hynniewtrep ba kin wan sha ka jingialang jongka, ka ban long ha ka 15tarik Kyllalyngkot 2019 ha Khasi National Dorbar Hall, Mawkhar ha ka por 12 baje mynsngi.
Ka jingkhot ia kane ka jingialang ka long ban pynkhlain ia ka Youth Wing kaba long u budlum jong ka jaidbynriew, ong ka kyrwoh na U Bah Glenbert Khongwir, Convenor, KHNAM Youth Wing.
Nongpoh: Ka Synjuk ki Shiphew Shnong jong ka Tasku Area ha Ri Bhoi, ka la ujor syndon sha ka Deputy Commissioner, na ka bynta ban kyrpad ba ka dei ban shimkhia bad ban khanglad ia ki trok kiba iaid na Lailad bad mih sha Umling.
Katei ka Synjuk, nalor ba ka la ujor sha ka Kong RM Kurbah kaba dei ka DC jong ka Ri Bhoi, hynrei ka la ujor ruh sha u SP ka Ri Bhoi, u Bah S.Thamar, u E.E ka tnad PWD, Nongpoh Division.
Ka daw hi kaba la pynlong ia katei ka Synjuk ki Shiphew Shnong ban ujor pyrshah halor ka jingiaid ki trok na katei ka surok, ka dei hadien ka katei ka surok ka la shah ktah shaba palat, hynrei ym tang katta pynban kaba jingma kaba ap ka dei halor ka jingkieng ha Lailad, kaba lah ban khyllem ne twa noh da ka jingiaid jong ki trok kit Dewiong.
Katei ka Synjuk ki 10 Shnong, ka la kyntu naduh ia ka DC bbad SP ba ki dei ban shimkhia halor katei ka jingiaid ki trok kit dewiong, namar ka la wanrah jingeh shikatdei ei ia ki paidbah na ka daw ka jingsniew ka surok bad khamtam eh halor ka jingsynjor ka jingkieng ha Lailad.
Nongpoh: Ka Synjuk ki Shiphew Shnong jong ka Tasku Area ha Ri Bhoi, ka la ujor syndon sha ka Deputy Commissioner, na ka bynta ban kyrpad ba ka dei ban shimkhia bad ban khanglad ia ki trok kiba iaid na Lailad bad mih sha Umling.
Katei ka Synjuk, nalor ba ka la ujor sha ka Kong RM Kurbah kaba dei ka DC jong ka Ri Bhoi, hynrei ka la ujor ruh sha u SP ka Ri Bhoi, u Bah S.Thamar, u E.E ka tnad PWD, Nongpoh Division.
Ka daw hi kaba la pynlong ia katei ka Synjuk ki Shiphew Shnong ban ujor pyrshah halor ka jingiaid ki trok na katei ka surok, ka dei hadien ka katei ka surok ka la shah ktah shaba palat, hynrei ym tang katta pynban kaba jingma kaba ap ka dei halor ka jingkieng ha Lailad, kaba lah ban khyllem ne twa noh da ka jingiaid jong ki trok kit Dewiong.
Katei ka Synjuk ki 10 Shnong, ka la kyntu naduh ia ka DC bbad SP ba ki dei ban shimkhia halor katei ka jingiaid ki trok kit dewiong, namar ka la wanrah jingeh shikatdei ei ia ki paidbah na ka daw ka jingsniew ka surok bad khamtam eh halor ka jingsynjor ka jingkieng ha Lailad.
Hadien 30 kynta, ba u shimti biang kum U Director ka CBI, U Alok Verma, ula shah weng kam biang mynta ka sngi, ha ka jingmynjur jong ka komiti ba khlain bor bha ba la khlieh da U Narendra Modi, myntri rangbah duh jong ka Ri, kaba ia kynduh mynta ka janmiet.
Katei ka komiti, ka dei kaba kynthup ia U Justice AK Sikri bad nangta u nongialam jong ka seng Congress, U Mallikarjun Kharge, ha kaba ki la rai ban weng noh ia U Verma, hadien ba ki la pule ia ka kaiphod jong ka Central Vigilance Commission.
Na ka liang jong U Kharge, la iathuh ba um shym la mynjur satia ban weng ia U Verma, hynrei, ula ai jingmut ba dei ban ailad ia u, ba un iada halor ki jingkynnoh pyrshah ia u.
Katei ka kaiphod jong ka CVC, ka dei kaba la bishar hi da ka Supreme Court bad la sngewthuh ba ka Supreme Court ruh kam da iahap jingmut eh halor ka jingkynthoh kaba iadei bad ki jingtrei kam jong U Alok Verma.
Lah ban pynkynmaw ba ka Supreme Court, ka la aiti biang ia U Alok Verma, ba un shimti ia ka kam jongu, kum U Director ka CBI, hadien ba ula shong shuti la 77 sngi, hynrei na ka liang jong ka kashari, kam shym ailad ia U Verma, ba un shim ia kino kino ki rai kiba kongsan bad ka la kren shai ruh ba ia ka rai kaba kut halor ka kam jongu, ka shong ha ka bor jong katei ka komiti ban khlieh da u myntri rangbahduh.
Ha kitei ki 30 kynta, ba u shimti biang ia ka kam, U Alok Verma, ula weng lut ia ki hukum kiba kynriah kam ia ki heh jong ka CBI, kiba don hajan jongu bad kitei ki kynthup ia ar dorjon eiei.
Nongstoiñ: Myn hynnin ka janmiet, ki runar kiba la suba jur ruh ba ki dei ki dhot jong ki sengbhalang ki la ther maw dusmon ia ka kali jong ki nongthoh khubor ka West Khasi Hills District, katba ki dang leit ban lum khubor, ha kaba iadei bad ka pakhang surok kaba sdang ha ka por 7:00 baje mynmiet.
Ha shuwa shi kynta ka pakhang shnong ki nongthoh khubor jong ka West khasi hills, ki la la pynkhreh ban leit lum khubor hynrei hadien ba ki la poi hapoh Nongkasen, ki la shah ther maw khlem da peit la ka dei ka kali jongno.
Katei ka jingjia ka la jia h aka por 7:45pm hapoh Nongkasen ha ka por ba ki nongthoh khubor ki dang thmu ban shondur ia ki jingthang taiar bad pakhang maw ha ki surok ha kaba kim shymlah shuh shuh wat ban hiar na kali, hynrei ka la shah ther maw pynban ha kaba ki iit jong ka kali ki la julor lut phom bad julor jur.
Ha kaba iadei bad katei ka jingjia mynta ka miet ki nongthoh khubor ka West Khasi Hills ki la pynrem jur ia ka jingleh riewkhlaw jong kidkhot kiba kam sengbhalang kiba pynlong ia katei ka pakhang surok.
Nongstoiñ: Ka Tournament Committee jong ka lympung kynjatbol kaba la tip kum ka Rani Motor’s Knock out Football Tournamement RMKOFT-2018-’19 ka don ban pyntip paidbah ba ia ka quarter Final ba saw bad ba khatduh jong ka lympung kaba la pynbeit ban long haka 12/1/19 hapdeng ka Laban SC pyrshah ia ka Boca Junior FC la hap ban pynsangeh shwa namar ba ka kynhun kaba na Tura kaba la dei ban mih lypa naduh ka 11/1/19 kata shi sngi shwa ka sngi ialehkai bad ban wan sah lypa sha Laitkseh ar tad kaba hap ban iaid bun kynta ha shwa kapor ban ialehkai pynban kam lah shuh ban mih da kaba suk naduh na Tura namar ka pakhang shnong ba la pynjari daki kynhun sengbhalang na Garo Hills.
Shillong: Ka dorbar kur pyllun jong ka Kur Khongsit la pynlong ha ka shnong Pomshutia, East khasi Hill, ha ka 5tarik Kyllalyngkot 2019.
Ha kane ka jingialang da ki spah ngut na kylleng ka bri u Hynniew Trep kiba dei na ka kur Khongsit ki la iawan ban shim bynta ha katei ka sngi.
Ha kane ka jingialang la pyniaid da U Bah Harol F Khongsit, uba dei ruh u adviser jong ka kur Seng kmie.
Ha katei ka jingialang la ioh ruh ia ki kaiphod na ki unit bapher bapher bad ruh ka report kyllum na u General Secretary central body.
La ioh ruh ia ki jing kren da ki ba bun ki longkni bad rangbah jong ka kur kumno ban nang pynkhlain shuh ia ka ia jingiadei shi kur bad ki kyntien sneng kyntu kynpham ia ki kur na u President ka seng kur central body U bah F Blu Khongsit.
Ha katei ka sngi la ioh ruh ia ka jingrwai bad jingshad ban pynshongshit shuh shuh ia ka jingialang na ka unit Laitmawroh, Tyrsad bad Pomshutia.
La ioh ruh ia ka jingsam khusnam sha ki ba pass bha ha ki exam jong ki, kata ki ba ioh 80% ha SSLC bad HSSLC bad kumjuh ruh ia ki ba ioh 60% shaneng ha ki degree bap her bapher.
Ha kane ka kynti ki don lai ngut ki samla kynthei ki ba la ioh ia kine ki khusnam bad kitei ki kynthup ia I Lapdiangkmenlang Khongsit I ba la pass ia ka SSLC bad ioh 91.65% I Ibaphylla Khongsit I ba la ioh 71.25 %ha ka BSc bad I Samla Ribansuk Khongsit 72.44% ha ka BCA.Ka sur ka ba la mih na katei ka jingialang hi ka long kumno ban buh thong ban nang pynbun ki unit ban pynkhlain ia ka rukom jingtreikam jongki bad ban nang wad ia ki kur ki ba don sha kylleng ka ri khasi bad jaintia bad la kyntu ia ki parakur ba kin kyrsiew thiah lem ia ki parakur bad ka jingkhmih lynti ba ha kawei ka snem kin bun ki parakur ki ban ia poi sha ka jingialang shisien shi snem.
Jowai: Kumba ju leh ha ka Election MLA 2018 ka shnong Panaliar, Jowai, mynta ka kynti ruh ha kane ka Election MDC ka ban wan, ka la rai ban pyntreikam ia ki jyndon shnong na ka bynta ka bha ka miat, ka shongsuk shongshngaiñ bad ka khuid ka suba hapoh ka shnong ka thaw.
Ha kane ka Election, ka Shnong ka la khang pyrshah ia kino kino kiba ai ne sam pisa hapoh u pud u sam ka shnong.
Lada lap kum ia kine, ka shnong kan pynshitom katkum ki aiñ ki kyndon shnong bad ruh yn aiti ia ki sha ki bor Sorkar.
Ka shnong kam shah ruh ban pyn thaba ia ka Hall Yungwalieh baroh kawei, ha ka por pynlong jingialang Paidbah(Public Meeting).
Ym shah ia uno uno ne kano kano ki Candidate ne ka Unit ka Seng saiñ pyrthei jong ki ban ai sha ha ka por pynlong jingialang paidbah hapoh Yungwalieh.
Ia kano kano ka jingialang paidbah jong ki Candidate MLA ba pynlong hapoh Yungwalieh, dei ban pyniaid da u Waheh Chnong ne Assistant Waheh Chnong.
Yn ym shah ban pynlong jingialang palat ia kapor 10:00baje mynmiet hapoh Yungwalieh ka shnong Panaliar.
La shah ruh tang uwei u nongkyrshan jong u Candidate ban ai jingkren ha shwa jong u Candidate.
U Candidate u lah ban ialam tang 12(khad-ar) ngut ki nongbud jong u, kiba nabar ka shnong Panaliar bad yn shah tang ia ki ar tylli ki Kali rit ban rung shapoh ka shnong.
Ka shnong ka khang pyrshah ia uno uno ne kano kano ki Khun jong ka shnong panaliar ban kren ha ka jingialang Paidbah jong ki Candidate ba pynlong hapoh Yungwalieh jong ka shnong.
Baroh ki khun ka shnong Panaliar (Official/Non-officials) ki lah ban iashim bynta ha ki Jingialang Paidbah ba pynlong da ki Candidate shabar na ka shnong.
Tangba, kin ymlah ban kren ia kino kino ki kam shnong.
Lada don kiba pyrshah, yn pynshitom katkum ki aiñ shnong.
Lakhang pyrshah ia kino kino kiba nabar ka shnong Panaliar ban wan sha ka Jingialang paidbah lait na ki 12ngut ba wanlang bad u Candidate.
Lada U/Ka Candidate ki pyrshah ia kane, ia ka jingialang lah ban pynsangeh shisyndon.
Kino kino ki Candidate kiba pynlong jingialang paidbah sha ki shnong ba shajan ka shnong Panaliar, kin ym lah ban pynieng kali shapoh u pud u sam ka shnong Panaliar.
Kino kino ki kali jong ki nongkyrshan jong ki Candidate kim dei ban pynheh ia ki sur ne Jingrwai ba ki tem hapoh kali jong ki, la ha ka por long jingialang ne bymdon jingialang ruh.
Ha ka sngi thep Vote, la khang pyrshah ia kino kino ki briew, trai shnong ne ki bymdei trai shnong ban ialum lang ne ieng shajan ka Polling Station.100 (shispah) Mitar na ka Polling Station dei ban jngai.
U Waheh chnong u ma Riquoma Rq Laloo u la ong ba kitei ki kyndon haneng ba labuh daka shnong ki dei na ka bynta ka shongsuk shongsaiñ, ka bha ka miat bad ka Khuid ka Suba; khlem da ñiew shiliang ia uno uno ne kano kano ki Candidate.
Shillong: Ka Tynrai ka la pynliem ia ka Touchline Basketball Academy da 52-10 point ha ka jingiakhun ki kynthei ka basketball kaba long ha kane ka sngi Baar.
Ha kawei ka jingiakhun, ka Shakinah Academy ka la pynliem ia ka Brawlers da 55-27 point.
Ha ka jingiakhun jong ki shynrang, ka Tyllilang Basketball Academy ka la pynliem da 51-26 point ia ka Unique.
Ha kajuh ka por, ka Touchline Basketball Academy ka la pynliem ia ka Veteran Combine da 92-85 point.
Ka Oregon Grizzlys ka la pynliem ia ka Iaineh da 36-33 points bad ka Rangjanai ka la pynliem ia ka Malki da 34-13 point.
Ka Coterie ka la pynliem ia ka Eastern Pirates da 67-20 point katba ka Brawlers ka la thep kol kynthei ia ka Jaguars.
Shuh ka Iaineh ka pynliem ia ka Alpha 5 da 65-17 point, ka Tyllilang Basketball Academy ka pynliem ia ka Khasi Tribe da 53-39 point bad ka Oregon Grizzlys ka thep kol kynthei ia ka Nangiapyrshang.
Lashai ka sngi, ka jingialehkai ki kynthei kan long Tyllilang Basketball Academy Vs Shakina Academy, Tynrai Vs United 12 ha ki kynthei katba ha ki shynrang, ka Tyllilang Basketball Academy Vs Iaineh, Alpha 5 Vs Nangiapyrshang, Unique Sports Club Vs Oregon Grizzlys.
Shillong: Ki samla pule ka North Eastern Hill University (NEHU) Assam Student Union na Assam ki la pynlong ia ka jingpyrshah jur ia ka Citizenship Amendment Bill 2016 kaba la mynjur da ka Lok Sabha.
Ia kane ka bill la wanrah da ka sorkar NDA ba ialam da ka BJP ha kaba ka Lok Sabha ka la mynjur ha kane ka dorbar tlang dang shen.
Haba kren bad u secretary ka North Eastern Hill University (NEHU) Assam Student Union u Kobid Lahon u la ong ba ka seng ka la pynrem jur ia ka jingpdiang ia kane ka Bill namar ba ka dei ka jingma ia ki paidbah ka Assam bad ka thain.
“Ha ka por ba ki trai shnong ka Assam ki don hapdeng ka jingma, kam dei kaba bha ban shu shong peitkai.
Ki paidbah ka Assam ki la pynpaw ia ka jingpyrshah ia kane ka Bill la slem bha bad mynta ka donkam ban pyrshah ban nym lah ban mynjur ha ka Rajya Sabha", u la ong.
U la ong ba kin sa pynlong ia ka jingpynshai paidbah ha baroh kawei ka thain hadien ba la plie biang ka skulbah na ka shuti.
Lah ban kdew ba kane ka Bill ka la pynkhih win ia ka dong mihngi baroh kawei ha kaba ka North East Students Organisation (NESO) ka dang khot ia ka pakhang shnong ha ka thain baroh kawei ban pynpaw pyrshah ia ka jingwanrah ia kane ka Bill.
Kila pynpaw ba kane ka Bill lada ailad kan urlong, kan buh ka jingma ia ki trai shnong ka dong mihngi na ka jingioh buhai shnong ki briew ba wan nabar ri.
Katkum kane ka bill, ki Hind, ki Sikh, Parsi, Jain, Buddist bad Khristan kiba wan na Pakistan, Bangladesh bad na Afghanistan shwa u snem 2014, ki lah ban long nongshong shnong ha India.
Shillong: Ka la don ka jingthang taiar kali ha 3 Mer Upper Shillong, shuwa ki kynta ban sdang ka pakhang surok miet kaba la khot da ka CoHSO kaba la sdang naduh ka por 7 baje mynmiet.
La iathuh ruh ba kaba kum katei ka jingjia ka la jia ruh ha West Jaintia hills ha kaba la la thang taiar hapdeng surok a Thadlaskein, 4 mer bad 7 mer.
Ki pulit ki la ia thuh ba kam shym la don kano kano ka jingpynjulor lait noh ki jingthang taiar kali ha surok.
Shillong: Ka jingialehkai jong ka Khatarshnong Block la pynkut ha madan ialehkai ha shnong Kongthong ha kane ka sngi Balang.
Ha ka jingiaknieh ia ka nam lahduh ki khynnah shynrang, ka Mawjrong SC ka la pynliem ia ka Khrang Pyllun YC da 2-0 ba la thep da u D.sohtun bad u O.Nongkynrih.
Katba ha ka jingiaknieh hapdeng ki kynthei, ka Umthli SC ka la pynliem ia ka Umthli HSS da 3-2 ba la thep da ka N.Majaw (2 kol) bad ka B.Kharsyntiew kawei bad ka W.Marwein bad ka M.Nongrum ia ka Umthli HSS mar kawei.
Ia ki khusnam la sam da u Bah Tdim Lynrah, u Secretary ka Kongthong, u Bah Rothel Khongsit u Secy ka IATCS Ltd, Kongthong.
Shillong: Ka Bihar ka la knieh nam ia ka Meghalaya da 270 run ha ka sngi iakhun kabar ka U-23 Col CK Nayudu Trophy kaba long ha madan ktiket ha Polo, Shillong.
Ka Bihar ka la tied 219/8 ha ka sngi ba nyngkong bad sa myn hynnin ka sngi ka la kiew sha ka 270 ron bad kane ka jinglah ka Bihar ban tied ka la buh ia ka Meghalaya ha ka jingeh.
Ha kane ka jingiakhun, u Pawar u kamai 4/79, Akash 2/54, Arbin Singh (1/26) bad u Md Nafees (1/33).
Shillong: U MLA shimet na Nongkrem u bah Lambor Malngiang un lum jingialang ha ka 16 tarik mynta u bnai ban shim ia ka rai la un iakhun hi ne em ia ka MDC elekshon na Nongkrem.
Ka MDC elekshon sha ka KHADC bad JHADC kan long ha ka 27 tarik Rymphang ban wan.
Haba kren mynta ka sngi, u bah Lambor u la ong ba haduh mynta um pat rai eiei ban iakhun ne em ia ka elekshon, hynrei kan shong ha ka rai ka jingialang kaban long ha ka 16 tarik.
“Ngin don ka jingialum ha ka 16 tarik Kyllalyngkot ban iakren shaphang ka MDC elekshon", la ong u bah Lambor.
U la ong ba ha katei ka sngi, yn sa shim ia ka rai khamtam na ka liang jongu, ban ialeh ne em ia ka MDC.U Bah Lambor uba kyrshan ia kane ka MDA ba ialam ka NPP, u la bat kum u chairman ka State Planning Board ka jylla.
Kham mynshwa, ka la don ka jingiakren ba u bah Lambor u lah ban pyniakhun da u para jongu, hynrei kumba ka paw ha kine ki sngi, ka lah ban long da kumwei pat.
Na Nongkrem kiba lah ban iakhun ki long u Bah Lambor Nongrum na ka Congress, ka HSPDP ka la pynbna da u bah Hilarius Warbah katba ka UDP kam pat pynbna kyrtong haduh mynta.
Guwahati: Ki 70 tylli ki sengbhalang bapher, ba la ialam da ka Krisham Mukti Sangram Samiti (KMSS), ki la rai ban khang ia u myntri rangbahduh lane ia kino kino ki myntri jong ka sorkar India, ba kin rung sha Assam, tad haduh ban da weng ia ka ain Citizenship (Amendment) Bill, 2016.
Haba kren sha ki kotkhubor U Akhil Gogoi,u ong shuh shuh ba kin iai  bteng ban pynpaw pyrshah ha kino kino ki prokram ba un shim  bynta U Sarbananda Sonowal, myntri rangbah ka Jylla lem  bad kiwei de ki nongialam BJP.Ki pulit jong ka Assam, ki la mudui mukotduma halor ka nongrim jong ka jingkren pynshit bad pyrshah Ri (sedition) ia U Hiren Gohain, U  Manjit Mahanta bad U Akhil Gogoi na ka daw, ba ki kren pyrshah halor ka ain buhai shnong ki poiwir lane ka  Citizenship (Amendment) Bill 2016 bad katei ka dei halor ka jingkren paidbah jongki, ha ka jingialang kaba long ha ka 7tarik Kyllalyngkot 2019.
Lah ban pynkynmaw, ba ha ka 7tarik Kyllalyngkot 2019, la rakhe kum ka sngi jong ka jingsngew sih ha Assam, na ka bynta ban pyrshah ia katei ka ain poiwir, kaba ailad ia ki rit paid na  Afghanistan, Pakistan bad Bangladesh ba kin buhai shnong sha ka thain shatei lam mihngi.
Shillong: Ka  Meghalaya Pradesh Mahila Congress (MPMC) lashai ka sngi, kan pynlong ia ka jingpyrshah ha phyllaw ka ophis ka Congress Bhavan, Shillong ia ka jingwanrah bad pdiang ka sorkar BJP ia ka Citizenship Amendment Bill 2018.
Ka President ka MPMC ka kong Joplyn Scott Shylla ka la ong ba kane ka jingpyrshah kan sdang ka por 11 baje ban pyrshah jur ia ka sorkar BJP.Aizawl: Hadien ba ka dorbar Lok Sabbha, ka la mynjur ia ka ain Citizenship (Amendment) Bill, 2016, lane ka ain buhai shnong ia ki poiwir rit paidbah; u myntri rangbah ka Mizoram, U  Zoramthanga, hynnin ka sngi, ula pynsngew ba un sa khot shen ia ka jingialang jong ka seng  Mizo National Front (MNF), na ka bynta ban iakren, la kin dang iai bteng ne em ban don bynta bad ka  North Eastern Democratic Alliance (NEDA), kaba dei ka kynhun synrop jong ki seng sain pyrthei jong ka dong shatei lam mihngi, ha kaba la ialam da ka seng BJP.U Zoramthanga, un leit sha Delhi ha ka Sngi Saitjain ban wan, ha kaba un iakren bad ki nongialam jong ka sorkar India, ba kynthup ruh ia u myntri rangbahduh lem bad kiwei de ki myntri jong ka sorkar India.
U Zoramthanga, u khot ia baroh ki Jylla shatei mihngi, ba kin pyrshah ia katei ka ain jong ka sorkar India.
Kine baroh ar kynhun ki dei kiba kham poi sha tduh ha ka jingkamai point ha kane ka lumpung haduh kine ki sngi.
Ha ka jingiakhun ba la dep, ka Lajong ka la shah rem da 1-2 kol.
Ha ka jingiakhun dang shen, ka Indian Arrows  ka la shah rem ha ka East Bengal (1-2) ha Bhubaneswar katba ka Shillong Lajong ka la shah rem ha ka Neroca FC da 3-2 ha Imphal.
Na ka liang u Coach ka Lajong u bah Alison Kharsyntiew u la ong ba ka long ka jingialehkai kaba donkam bha ia ka Lajong ha kane ka sngi u blei ba kan ioh ia ka jingjop bad ka donkam ia ki nongialehkai ka Lajong ban iakhun dohiap.
Haduh mynta ka lynti iaid jong ka Lajong ka la don hapdeng ka jingeh bha namar ba ka la shah rem la jan baroh ki jingialehkai lait noh tang shisien ba ka la ioh ia ka jingjop.
Lai ngut ki myntri jong ka sorkar Assam, kiba dei na ka seng  Asom Gana Parishad, ki la hiar shuki noh hynnin ka sngi bad katei ka dei hadien ba katei ka seng, ka la weng noh ia ka jingkyrshan ia ka sorkar BJP, namar ba ki pyntrei kam ia ka ain Citizenship Amendment Bill.
Kitei ki myntri kiba hiar shuki, ki long U Atul Bora myntri kam rep, U Keshav Mahanta myntri kam tyngkai um bad U  Phanibhushan Choudhury, myntri sambam samdih ka sorkar Jylla.
Kitei ki la aiti ia ki shithi iehnoh kam jongki ha U  Sarbananda Sonowal, myntri rangbah ka Jylla.
Ka seng  AGP, ka don 14ngut ki MLA, ha ka iing kaba don 126ngut ki dkhot bad ka jingweng noh ka AGP, kam don jingma satia ia ka sorkar jong U  Sarbananda Sonowal, namar ba ka don ka jing kyrshan jong ki 74ngut ki MLA.Ka BJP, ka don 61ngut ki MLA bad ki don sa 12ngut ki MLA jong ka  Bodoland People’s Front kiba kyrshan bad sa uwei u dkhot shimet.
Ka  Congress bad ka All Indian United Democratic Front (AIUDF) ki don 25ngut lane 13ngut ki dkhot ha katei ka iing dorbar jong ka Assam.
New Delhi: Ka Rajya Sabbha, kam shym la iakren eiei hynnin ka sngi, halor ka ain Citizenship (Amendment Bill), 2016, kaba dei ka sngi kut jong ka jingshong dorbar jong ka Rajya Sabbha.
Ha ka jingkren jongu, U Singh, u pynsngew ba katei ka ain ka thmu ban ailad ia ki poiwir rit paid, kiba don ha ki jingngeit niam bapher, ba kin buhai shnong sha India bad ula pynsngew ruh ba kitei ki poiwir, kin nym shong nym sah satia tang ha ka thain shatei lam mihngi, hynrei kan trei kam ha ka Ri India hi baroh kawei.
Katei ka dei ka bill, kaba la dep mynjur da ka Rajya Sabbha ha ka Sngi Hat Majai.
AIS Suja“U pynduh ia ki Syiem bad thung ia ki" ki dei ki kyntien u Daniel, ha ka Kitab u Daniel 2:21.
Kane ka long ka jingshisha, ba ka kam thung Syiem ne thung Nongsynshar ka long kaba kyrpang bad kyntang namar ba hap ban synshar ia ka Ri bad ka jaid bynriew ne kano kano ka jaid bynriew hangne ha pyrthei.
Ha ka synshar paidbah, lah ban ong ka jingjied u paidbah, hynrei dei ban tip bad ban kynmaw ba ka don ruh ka jingjied jong u Blei, ong u Daniel – “Namar ka jingstad bad ka Bor ki long ki jong u" Daniel 2:20.
Kumta, ka jingthung Syiem ne thung Nongsynshar ka long kaba la jied bad pynskhem.
Na kata ka daw bunsien ngi iohi ba la pynsmai ia kita kiba la shah jied ba kin smai ha khmat u Blei (Sworn before God) ban synshar hok ban leh hok ha ka kam synshar khadar, namar ka iap ka im jong kano kano ka jaid bynriew ka long ha ki kti jong ki nongialam ki Syiem ne ki Nongsynshar, dei namar ba u Blei u la dep ai ha ki kti u briew ban synshar ia kane ka pyrthei naduh kaba sdang.
Genesis 1:28.
Na kata ka daw u Daniel u ong – “U Blei u pynduh ia ki Syiem bad thung ia ki, He set up King and depose them".
Ha ka kam synshar, u Blei u ai ka jingstad ia kiba stad (kam mut ka jingstad jong kane ka pyrthei, hynrei ka jingstad ba kynja Blei).
U Daniel u long uba stad shisha namar u la thmu ha la ka dohnud ban ym pyntngit ialade da ka jingbam syiem, lymne da ka wain ban dih.
U Daniel u kyrpad ba um kwah ban pyntngit ialade da kata ka bam ka dih syiem kaba bam doh bad dih kyiad namar kine kiei kiei ki long kiba ijli ha khmat u Blei, namar haba smai ha khmat u Blei ban im hok synshar hok te kumno yn leh sa ia kine ki rukom bam rukom dih standard syiem?Te dei halor kane ka nongrim ba u Blei u la iohi ia ka dohnud u Daniel “U Blei u la pynskhem ia u Daniel namar u la shem ia ka jingieit bad jingsngewbha ha u bad wat u Iunok (Official) jong u Syiem Nebukhadnessar ruh u sngew ieit ia u Daniel.
Daniel 1:9.
Kane ka daw baroh, dei namar ba u Daniel u sheptieng burom ia u Blei um treh kata ka bam syiem hynrei u ong – “To ai ha ngi tang u ri (kynja jhur) bad ka um, lah biang hapoh 10 sngi, hadien 10 sngi u syiem u shem ba u Daniel ula nang bha shynrang bad stad palat ban ia kita kiba bam jingbam syiem.
Daniel 1:12-20.
Ka jinglong jong u Daniel bad ka jingsheptieng Blei jong u ka la pyllong ba u Blei un ai ha u Daniel ka jingstad kaba bha tam kat haduh ba u Syiem u la sngewbha ia u, u syiem u la thung ia u Daniel ha ka Royal Court khyrdop u syiem.
Ia ki paralok u Daniel pat kum u Shedrak Meshak Abednego la thung kam ia ki ha ki shnat ka Babylon.
Daniel 2:48-49.
Hangne ka paw ka jingshisha, ba ki syiem ki nongsynshar, lada ki im ka jingsheptieng Blei kum u Daniel, ki kam kin iaid beit, ka hima kan suk bad u Blei un pynkhraw ia kata ka Ri ka hima.
Hangne ngi iohi ba u Blei u thung shisha ma u ha ki kyrdan don kiba halor tam tang lada u briew u im ka jingim kaba sheptieng burom ia u Blei.
Hangne pat ngim iohi ba u Blei u “pynduh ia ki syiem kum u Syiem Saul hyndai, ha kaba um kohnguh ia ki hukum Blei".
Te u Samuel u shakri jong u Blei u la ong ha u Saul, “Me la leh biej, mem shym la sumar ia ki hukum u Trai u Blei jong me ia kaba la hukum ia me, namar u Trai toi mynta un da pynskhem mynta ia ka jinglong syiem jong me halor ki Israel junom HYNREI MYNTA, KA JINGLONG SYIEM JONG ME KAN YM NEH, but now your Kingdom will not endure" 1 Samuel 12:13-14.
Ong u Blei ha u Samuel – “Nga la kylla kaba mut (I am grieved) naba nga la thung syiem ia u Saul namar u phaidien na kaba bud ia nga bad um shym pyndep ia ki hukum jong nga" 1 Samuel 15:11.
Te kumta ong u Blei – “Nga la pynsleh ia u David ban long u syiem noh ha Israel, naba nga la kyntait ia u Saul ban long syiem halor ki Israel" 1 Samuel 16:1.
Na kata ka daw u Blei um ju peit kumba peit u briew.
Ong u Trai ha u Samuel – “wat khmih ia ka khmat jong u lymne ia ka jing jrong ka rynieng jong u, (ka mut wat khmih ia ka jingbha shynrang jong u) namar nga la dep kyntait ia u: naba u Blei um ju khmih kum ba khmih u briew, u briew u iohi tang ia kaba shabar hynrei u Trai u iohi ia ka dohnud".1 Samuel 16:7.
Kumta ka long kaba shyrkhei ba lada ki syiem ne nongsynshar ki lyndet ia u Blei.
U Blei u lah ban pynduh noh ia ka jinglong syiem jinglong nongsynshar.
Kane kam jia tang mynshuwa hynrei ha kine ki sngi jong ngi ruh kajuh, katba u Blei u dang ai bor ha u briew ban synshar ha lor ki para briew, ha ka pyrthei ka mariang.
Ka daw ka long namar ba ki Bor, bad jingdonbor, (Powers and authority) ki long na u Blei.
Da U Bah Philip MarweiñKi Nonghikai skul ki dei ki Langbrot, kim dei ki blang.
Ki kohnguh katba hukum ia ki da ka sorkar.
Lada hukum ia ki ban phai sha kamon ne sha kadiang ki leh kumta bad lada phah phaidien ne kylla biang shakhmat ki leh kumta.
Kat ka jingkohnguh bad jingtipsngi jong ki ym ioh shuh ha ka imlang sahlang.
Jin da ki nonghikai ki lah ban pynkohnguh tipsngi ia ki khynnah skul kumba long ma ki katno kan da itynnat bad wanrah iakajingkylla kaba bak-ly-bak.
Ka sorkar ka pyndonkam ia ki katba mon na ka bynta ka jingmyntoi jong ka.
Ia kane la iohi manla ka por haba ki ophisar kum u Chief Secretary, Ki Commissioner, ki Secretary, ki ophisar kiba dei ki Head jong ki Department, ki khlieh ophisar jong ki District sdang na ki DC bad wat ki BDO ruh kumno ki pyndonkam ia ki skul lyngba ki nonghikai.
Nangta kaba la paw tyngkreiñ ha kaba iadei bad kane ka long ba ka sorkar ka pyndonkam ia ki skul ban pynphuh pynphieng ia ki prokram jong ka haba pdiang ia ki heh ki hain ne pynlong ki jingialehkai ne ki prokram kiba harrukom bad kumta ter ter.
Kane ka jingpyndonkam ia ki skul, ia ki nonghikai bad ia ki khynnah skul, ka long kaba sniew bha bad ki bor pyniaid jong ki skul bad ki nonghikai ki dei bann da bishar bha nangne shakhmat.
Bunsien ka jingpyndonkam ia ki ka long ka bym dei bad la shu long tang ban da rapjot na ka jingkhlemrain jong ki prokram ioh duna briew lane ioh kam don ka jingshngain ne jingshongshit.
Da kane ka jingthoh la kyntu ia ki bor pyniaid jong ki skul, khamtam ia ki khlieh jong ki skul bad ki nonghikai ba kin ym leh khleh biej shuh, ne shah pyndonkam kum ki sohpdung ne ki langknia hakhmat ki bor sorkar.
Hab ban bishar katkum ki khep ki khep bad katkum ki jait kam.
Kaba kham sniew bad kaba kham duhnong tam ka dei ka jingpyndonkam ia ki nonghikai skul ban leit duty election bad ban leit lum ia ki khanasamari ha ki por long skul.
Kane ka jingleit duty election ruh kam dei tang shisngi ne arsngi.
ha kaba iadei bad kane ka bynta nyngkong eh ki nonghikai ki hab ban leit training shuwa kumno ban leh ha ka por long ilekshon lane kumno ban pyniaid ia ka election bad ka por training ruh ka iaid haduh shi bnai ne ar bnai ruh.
Hadien kata ybda la dei sa ka por thep-vote ki la dei ban mih ar lane lai sngi shuwa ka sngi thep-vote bad hab ban ieh ia ka skul bad ia ki khynnah skul khlem nonghikai.
Kane ruh ka shim por la kumno kumno 6 sngi.
Mano ba peit ia ka skul bad mano kein ban hikai ia ki khynnah skul? Ka jingduh ka long kaba shyrkhei bad ym don ba lah ban buria ia kane ka jingduh.
Ngi ngeit ba ka sorkar ka sngewethuh bha ia kane, katno ka ktah ia ki skul bad ia ki khynnah skul.
Ym tang katta, sa ka jingleit thoh Khanasamari lane ka thoh Census.
Kane lei lei ka shim por la kumno lai bnai saw bnai wat haduh san bnai ruh.
Mano kein ban peit ia ki skul bad ban hikai skul haba ki nonghikai ki la leit duty sorkar? Mano kein ban shim lynnong kot bad ban bud-dien ne khmih ia ki khynnah skul? Kumno kein yn pyndep ia ki lynnong kot bad mano ban hikai ia ki khynnah ban shemphang, ban pass bha bad ban long kiba don akor? Kane ka ktah bha ia ki khynnah skul, ia ki syllabus bad ka ktah ia ka jingpyniaid ryntih ia ki skul.
Lada leh shi leh kumne, kane kan ktah bha ia ka pule puthi bad ia ka jinglehsniew lehbha jong ki skul.
Ha kaba kut ka ktah ia ka Education hi bartoh kawei ha ka jylla.
Ynda la dei ka por ai result palat shiteng na ka jingdon ki khynnah skul ki fail.
Mano kein ban kitkhlieh ia kane? Oh, kane ka long ka kam pynjot palat bad ka ba dei ban phah sangeh mardor.
Ia ki Nonghikai skul te da lei lei ym bit saita ban pyndobnkam bakla ha kiwei pat ki jait kam nalor ka kam hikai skul bad ki kam ba iadei bad ki skul.
Dei na kane ka daw ba ka jinglehbymsuidniew jong ki nonghikai da kaba pep skul khah khah ka pynjot thiaw ia ki skul bad ia ki khynnah skul.
Dei na kata ka daw ruh ba ka Education Policy bathymmai jong ka sorkar kam shah ia ki Nonghikai ban iashim bynta ha ka Politiks namar shibun ka por ka jong ki nonghikai ki hab ban pynlut ia ka bor bad ka por jong ki ha ki activities jong ka politiks, nalor ba ka wanrah ia ka jingiashun iapen bad iapait iapra wat para nonghikai ruh.
Ka ba sngewsih kthang ka long ka ki don bun ki nonghikai ki dei artat ki briew politiks ha ki party bapher bapher bad ki bunkam palat ha ki por ilekshon; kim don por shuh na ka bynta ki skul ne ki khynnah skul.
Ki hab ban pep khah khah na skul ban leit shim bynta ha ki jingialang ne jingleit kanbas ilekshon bad ynda wan poi sha skul la iakren sa tang shaphang ka politiks haduh ba la ngiah shoin.
Don ki nonghikai kiba long ki dkhot jong ki BSC lane DSC lane kiwei kiwei ki komiti sorkar politiks haduh ba la hab ban pep skul khah khah.
Kane ka sniew palat.
Ym dei ban sngewphylla ba ki don ki nonghikai kiba leit skul tang tyngkhat bad ia ka kam hikai lajong la ai bylla noh ha kiwei ha ka jingsiew kaba rit bha, wat tang shipowa na ka tulop ruh ym kot te.
Ngin ia ong sa da kumno kein ia kine kiei kiei?.
Nangta, la ioh ruh ia ki report na ki nonghikai ba ki shah khot duty na ka bynta ki health programme ruh kum ban thoh kyrteng (census) ha kaba iadei bad ka Rubella bad Measles bad kiwei kiwei de.
Balei hab ban shim ia ki nonghikai na ka bynta kine ki prokram? Shano lut ki nongtrei jong ka Health Department? Ki Nonghikai kim don por ban leh ia kine kiei kiei namar ki bunkam ha skul ban hikai ban pynnang pynstad bad pyndon burom ia ki khun ki kti kiba dei ki khynnah skul hi.
Nangta la report ruh ba ki nonghikai ki ioh duty ruh ban pynrung kyrteng ia ki khynnah samla lud kiba la dap 18 snem shaneng naka bynta ba kin ioh rung kyrteng noh ha ki Electoral Roll lane ban ioh thepvote.
Ko sorkar Meghalaya bad sorkar India,ki don shibun ki samla kiba khlem kam khlem jam kiba iakhih ban ioh kam.
Balei ym lah ban khot da ki ban ai training bad khlem pep kin leh ia ka kam kaba bha.
Sangeh noh mar dor ban pyndonkam bakla ia ki nonghikai naduh kane ka snem 2019.
La biang katto, sorkar.
Nongpoh: Ha ka jing iakynduhlang ne ka ‘Get Together’ kaba la long hynnin ka sngi ha Umsaitsning, kiba bun na ki nongkyrshan ba radbah ka Party Congress, ki la shim ia ka rai ban leh tyngeh ha kane ka Ilekshon MDC ka ban sa long shen bad kata ka long ban pynjop don burom ia u Bah Rocky A Marwein kum u Kyrtong ka Party bad ha kawei pat ka liang ka long ruh kum ka dak ban burom ia u Dr.Celestine Lyngdoh, watla u la shah rem noh ha kane ka Ilekshon MLA ha u snem ba la dep.
Ha kane ka sngi jong ka jingiakynduhlang da ki nongkitkam ka Party Congress, la sakhi da ka jingdon u Dr.Celestine Lyngdoh, President ka MPCC, u Bah Rocky Marwein, u Kyrtong MDC na Umsning, u Bah M.G Kharshanlor, General Secretary ka Congress ha Ri Bhoi, ki heh nongialam ka Party Congress lem bad shibun ngut ki nongkyrshan ba radbah ka Congress ha Umsning Constituency.
Kane ka jingiakynduhlang ki Congress ha Umsaitsning, ka la long shisha kaba da ishongkun, namar ki paidbah kiba khlem da poi pyrkhat ki la poi ban iashimbynta ha kane ka jingiakynduhlang hapdeng ki Congress.
Haba ai jingkren uwei hadien uwei, ki nongialam bad ki nongkyrshan ka Congress ha Umsning Constituency, kaba kynthup ia u Dr.Celestine Lyngdoh, ki la pynpaw ia ka jingkmen ba ki la ioh ia kaba kum katei ka lad ban iakynduh biang hapdeng ki nongkyrshan ka Party, ha kane ka jingiakynduhlang ki la shim ruh ia ka rai ba kin trei shitom ha kane ka Ilekshon MDC, na ka bynta ban pynjop don burom ia u Bah Rocky Marwein.
La ioh ruh ia ka jingkren na u Bah Rocky Marwein, ha kaba u la ioh ban kren bad pynshai paidbah nongkyrshan ia ki jingthmu kiba u don halor kane ka jingaireng jong u ha kane ka Ilekshon MDC.U la ong ruh, ba ka Ilekshon MDC ka long kaba donkam namar ban long kum ki nongmihkhmat sha ka District Council, ka long ban shna ia ki ain ki kanun kiba iadei bad ban pynneh ia ka riti dustur bad ban pynim ia ka Jaitbynriew.
Haba pynkut, u Bah Rocky Marwein, u la kyntu ia ki paidbah ba ki dei ban nang ha kaba jied ia ki nongmihkhmat, ba kim dei ban shu jied matlah hynrei ki dei ban da husiar bha, namar ki bun na ki briew kiba kwah ban long kum ki nongmihkhmat paidbah, hynrei ki don pat ia ka jingthmu tang ban kamai spah bad dei na kane ka sa wanrah ia ka pait ka pra.
Shillong: U Chairman ka State Planning Board (SPB) uba dei u MLA shimet ka Nongkrem, u Bah Lambor Malngiang mynta ka sngi u la dawa na u Myntri Rangbah ka jylla u Conrad K Sangma ban khot dorbar kyrkieh ban shim da ka rai ban pyrshah ia ka jingpdiang ka sorkar National Democratic Alliance (NDA) ba ialam ka BJP ia ka Citizenship Amendment Bill 2016.
Ka sorkar NDA ka la pdiang ia ka Citizenship Amendment Bill 2016 hynnin ka sngi ha Lok Sabha.
U Bah Lambor u la ong ba un thoh sha u Myntri Rangbah, u Conrad K Sangma ban dawa khot ia ka dorbar kyrpang na ka bynta ban pyrshah ban pynlong ain ia ka Citizenship Amendment Bill ba la mynjur da ka dorbar Lok Sabha.
U Bah Lambor u la ong ba ka sorkar jylla ka la dei ban shim shim ia kane ka rai ban pyrshah ia ka ka CAB da kaba shim ia ka resolution ha ka dorbar da baroh ki MLA ka jylla ban pynpaw sha ka sorkar India ba ki MLA ha ka jylla ki tylli na ka bynta ka jingdonkam ki paidbah ka jylla.
U la ong ba kum u nongmihkhmat paidbah u ieng beit ha ka sur jong ki paidbah kiba dei ki riewlum namar kane ka Bill ka dei kaba long pyrshah ia ki paidbah ki jylla ka lam shatei lam mihngi.
“Ka jingbuhai shnong jong ki briew ba na bar ka jur bha wat haba ym pat pyntreikam ia kane ka Bill", u la ong bad bynrap, “kumba ka long ha Assam ha kaba marshiteng na ki nongshong shnong ki dei ki briew ba na bar bad wat ha ka jylla Meghalaya la iohi ia kum kane ka jingbuhai shnong ba ka jur bha".
Ha kaba iadei bad ka jingdawa jong kiba bun ki sengbhalang ban weng noh ka jingiatrei lang bad ka BJP na ka sorkar jylla, na ka liang u Bah Lambor u la ong, kumba ka long mynta ym pat idei satia ban weng ia ki MLA ka BJP namar ma ki ruh ki dei kiba ba la shim lang ia ka rai ban pyrshah ia kane ka Bill ryngkat bad ka kynhun Myntri.
Lah ban kdew ba ka sorkar NDA ka la pdiang ia ka Citizenship Amendment Bill ha kaba ki Hindu, Parsis, Jain, Sikh, Buddhist bad Khristan kiba dei na Pakistan, Bangladesh bad Afghanistan kiba wan sha India shwa u snem 2014, kin long ki nongshong shnong ha kane ka ri.
Hynrei kane ka shong ha ki sorkar jylla ban pdiang ne em ia kane ka Bill bad kan treikam tang ha kito ki jylla, kaba pdiang ia ka.
Jowai: Ha ka jingialang paidbah myn hynnin ka sngi kaba la pynlong ha Dkhiah West, East Jaintia Hills District da ka Jaintia Coal Miners’ and Dealers’ Association (JCMDA) ha ryngkat ka Meghalaya State Coordination Committee of Coal Owners, Miners, Dealers and Coal Transporters Forum la dawa ba ka sorkar kan plie noh shisien don ia ka jingtih dewiong da kaba pynbiang lut ia ka Mining Plan kumba la pan da ka Supreme Court bad NGT.U bah Sony Khyriem, u nongai buit ia ka Seng ki Nongkhaii Dewiong ka jylla haba iakren bad ki lad pathai khubor u la ong ba ka sorkar jylla ka la de plum haduh palat 5 klur tyngka na ki malik dewiong ban pynbha ia ka mariang, hynrei Balei ba la buh sah ia kane ka Pisa hapoh Bank khlem da pyntrei kam satia ia ka.
“Ngi dawa ba ka sorkar ka dei ban pyntrei kam ia kane ka skim kaba la tip kum ka Meghalaya Restoration and Protection of Environment", la ong u bah Sony.
Utei u heh nongialam ki trai par bad nongshallan dewiong, u la ong ruh ba ka sorkar jylla bad ka sorkar India ki la heh tang ka jingiapyni nia mar kylliang ha kaba iadei bad ka jingkhang tih dewiong khlem poi shano shano.
“Ngi dawa ba ka sorkar Jylla kan pynbiang lut ia ki kot ki sla kiba donkam khnang ba ka Supreme Court kan lah ban plie ia ka jingtih dewiong ha ka jingbishar kaban sa long ha ka 15 tarik une u bnai, namar ngi don ka jingkyrmen ba ngin ioh biang ban tih dewiong", la bynran u bah Sony.
Utei u Nongialam, u la kynthoh jur ruh ia ka sorkar jylla kaba la khein sting shaduh ba palat ha ka jingiadei bad ka jingshallan ia u dewiong na ka jylla katkum ka hukum ka Supreme Court kaba la mih ha ka 4 tarik u Nohprah.
“Ka Supreme Court ka la ai lad ban shallan ia u dewiong uba don ha madan naduh ka 4 tarik, katba ka sorkar jylla ka dang pynmih ia ka Notification ha ka 10 tarik bad bteng pat sa ka shuti Khrismas bad Newyear kaba 10 sngi.
Ngim tharai ban ngin lah ban pyllut ia 1.67 metric ton u dewiong hapoh ka 31 tarik une u bnai", la ong u President ka JCMDA, u ma Balios Swer.
U ma Balios Swer u la ong ruh ba ka dor ka Challan ka long palat ia ka 50 hajar tyngka na ka bynta 9 ton bad ka seng ka la ioh ia ka jingujor na kiba bun halor kane.
Nalor katta, ka tnad DMR ruh ka la shu ai Shallan Kulmar khlem da iaid katkum ka lynti hynrei da kaba jied ia ki briew kiba ia iajan lane kiba don jingiadei bad ki Minster bad MLA.Ka jingialang paidbah mynta ka sngi la wan ban iashim bynta da palat 1000 ngut ki nongkhaii dewiong nalor ki longkmie kiba im bylla sngi na ka kam dewiong.
Ka Synjuk ki Rangbah Shnong, ki Dolloi bad ruh ki MDC nalor u CEM barim ka JHADC, u ma Hambertus Nongtdu bad u MLA barim ka Khliehriat, u ma Justine Dkhar ki la wan ban ai jingkren ha katei ka Public Meeting.
Na ka liang u ma Balios Swer u la pynpaw ruh ba lada Supreme Court ka ai ia ka rai pyrshah ia ka jingdawa jong ka Seng Nongtrei Dewiong, kin khot biang ia kawei pat ka Public Meeting ban shim rai ban leh da kawei pat ka lynti.
Ka dorbar mang pisa jong ka Parliament, kan sdang naduh ka 31tarik Kyllalyngkot haduh ka 13tarik Rymphang 2019 bad ia ka mang pisa, yn leit rah ha ka 1tarik Rymphang 2019, da U Arun Jaitley myntri pla pisa, ong ka khubor.
La khmih lynti ba kane ka mang pisa, kaba mynta, kan long kaba jem bha, namar ba ka sorkar India, ka kwah ban ioh ia ka jingieid jong ki paidbah ha shwa ka elekshon.
Shillong: U myntri rangbah ka jylla u Conrad K Sangma myn hynnin ka sngi u la plie paidbah ia ki jaka jngohkai kiba don ha Wah Umiam kiba la tei lyngba ka Swadesh Darshan Scheme kaba la wan na ka tnad jngohkai pyrthei ka sorkar India.
La synran ia u Conrad da u myntri ka kam jngohkai pyrthei ka jylla u bah Metbah Lyngdoh, la don ruh u Yogendra Tripathy u Secretary ka tnad jngohkai ka sorkar India bad ki ophisar sorkar.
Haba kren ha katei ka jingialang , u Conrad u la ong ba kaei kaba ka sorkar India ka la pynlut na ka bynta ka kam jngohkai ha kane ka jylla kin ym long lehnohei satia hynrei kan pynmih pisa pynban bun shah ban ia kaba ka sorkar ka pynlut.
“Tang shi tyngka ruh ba ka sorkar India ka la pynlut ha kane ka kam kin pynmih da ki spah tyngka hadien bad katei kan kyntiew ia ka ioh ka kot ka jylla" ong u Conrad.
U Conrad u la ong ba ka sorkar kan pynleit jingmut bha ia ka kam jngohkai pyrthei ha kane ka jylla khnang ba kan lah ban khring ia ki nongjngohkai na kylleng ka pyrthei ba kin iohi ia ka jinglong tynrai, ka rukom im bad ka mariang jong kane ka jylla.
U la ong ba ha kane ka jylla ki don shibun ki jaitbynriew bad ka sorkar ka kwah ban pynmih ia ki shnong tynrai ki ban pyni ia ki jinglong kyrpang jong ki jaitbynriew.
Shuh shuh u la ong ba ka sorkar India ka la theh ia ki lad jingiarap sha kane ka jylla ban pynbha ia ki lynti iaid lynti ieng ban kyntiew ia ka kam jngohkai bad mynta u la ong ba ka jylla ka kwah ban pynsuk ia ki nongjngohkai da kaba wanrah da ka kad liengsuiñ ka ban kit ia ki briew beit beit na Delhi ne Kolkata shaduh sha Shillong khlem da donkam shuh ban hiar sha Guwahati.
Katba u Secretary jong ka tnad Tourism u Yogendra u la ong ba ka Inda ka la kiew sted bha mynta ha ka kam jngohkai bad ha u snem 2017 ka don ha ka kyrdan ba 40 ha ka pyrthei katba mynta pat ka la kiew sha ka kyrdan ba 25.
U la ong ba ka thaiñ shatei Lam mihngi ka dei kawei na ki thaiñ kaba kiew sted bha.
U la ong ba ka projek kaba ar jong ka Swadesh Darshan Scheme kaba la dep mynjur ban pyllait pisa ia ka Meghalaya yn pynleit jingmut sa sha ki District kum ka West Khasi Hills, Jaintia hills bad Garo Hills.
Shillong: Ha ka 8 tarik mynta u bnai ha ka por 11 baje mynstep, ki Majistor ryngkat ki pulit ki la leit ban khynra ha ki par dewiong kiba don ha ki thaiñ Dkhiah ka East Jaintia Hills bad ki la ioh kem 3 ngut ki briew katba ki dang tih dewiong, kitei ki 3 ngut ki dei kiba la tip kyrteng kum u Abdul Hussain Barbhuya, Sahabaj Alam Barbhuya bad u Nassimuddin.
Ha katei ka juh ka sngi, ki pulit ki la leit khynra ruh ha ki thaiñ Umshong ( EJH) bad ki la ioh kem 5 ngut ki briew kiba la tip kyrteng kum u Sabir Hussain (24), u Saidur Rahaman (28), u Md.
Sahid Uddin (30), u Abdul Salam (33) bad u Hasmat Ali, la kem ia kitei ha ka por ba ki dang tan um na krem dewiong.
Na kitei ki pulit ki la ioh kurup ia ki Pump tan um bad 170 tylli ki jingpynbthei ryngkat 160 tylli ki detonators.
Ki pulit ki la leit khynra ruh ha ki paw dewiong kiba don ha ka thaiñ Jalaphet Lad Kyrluh bad ki la lap ba ki don ki par dewiong kiba dang shu sdang tih thymmai.
Ki pulit ki la kem ia u sordar ba pyniaid krem dewiong u Nazarul Islam.
Kitei ki par kiba tih dewiong ki dei kiba dei trai da u Tillerson Syad bad u Enjoywell Syad, la kem ruh ia u Manager u ba la tip kyrteng kum u Aiban Bareh.
Na kawei pat ka jaka la kem 4 ngut ki briew na par dewiong kiba la tip kyrteng kum u Pradip Lama, Binod Gurung, Gopal Sherestha bad u Ruben Rai.
Shillong: Ka kong Hunmon Ryngad ka la kynnoh ba ka khun ksiew jong ka ka kong Betsy Passah ba ju khot Elizabeth ka la tuh lut ia baroh ki jingdon jingem jong u kpa jong ka uba la iap noh u bah Collinson Roy Ryngad (u khun jong ka kong Hunmon).
Ka la iathuh ba ka la pyntip pulit bad kumjuh sha ka Meghalaya Commission for Women hynrei ki jingujor jong ka kim seisoh bad ka la don hapdeng ka jingkutlad.
Haba ia kren bad ki nongthohkhubor, ka kong Hunmon ka la iathuh ba u khun jong ka u la khlad noh ha ka 15 tarik u nailar, 2018 bad bad ha ka 21 tarik u nailar ka la leit sha ingsah wai u khun jong ka kaba don ha Umkdait, Nongmensong bad ka la lap ba ki kot ki sla bad ki jingdon jingem u khun jong ka kim don shuh bad ka la kynnoh ba dei beit ka khun jong u kaba tuh.
Ka la ujor FIR sha ki pulit ha ka 21 tarik u nailur, 2018 bad ha katei ka FIR ka la kdew ba ki kot ki sla khyndew kiba dei ha Mawsiatkhnam (Mawlai), ha Mawlynrei bad ka Umroi Airport kiba don ha ka kyrteng u khun jong ka kim don shuh.
Nangta ka la ong ba 3 tylli ki kali ka Zen, Hyundai bad Maruti Car kim don shuh, nangta ki ATM, Pass Book bad ki kot kali, ki TV, ki Speaker, ki Tape Recorder bad 2 tylli ki sati kim don shuh.
Ka la ujor ruh ba ka pisa kaba haduh T.20 lak tyngka kam don shuh.
Jowai:Ka Seiñ Kur Bahkhla ba kynthup ia ki Rymbai, Ryngkhlem, Kyndait, Sana,Lyngdoh (Rymbai), Toi, Najiar, Lato, Thma, Chynret, Ksoo, Bang, Kyndiah& Rymbui kan pynlong ia ka 4th Annual-General Meeting ha ka 12 tarik Kyllalyngkot sngi saitjaiñ ha ka por 11 baje mynstep ha Mookynniang Community Hall Khliehtyrshi, West Jaintia Hills District.
Ka Sein Kur ka khot ka wer ia phi baroh ki para kur parajait ki ba don sawdong jong ka Ri Khasi Jaintia bad ki ba don shabar ruh ba phin sngewbha ban shim kane kum ka jingpyntip ba ka khot kyrpang ia phi naduh ki Samla, ki Longkmie,ki Longkpa sha ka jingiakynduh kaba IV (Saw) jong ka Dorbar Kur kaba ju long Shisien shisnem.
Ha kane ka sngi kan sa don ka jingpynkup burom ia ki ‘Riew Pawkhmat jong ka Kur kiba don na kylleng ka Bri u Hynniew Trep, Ka Shad Culture, Bad ka jing Kren Phang na ki Rangbah ba kyrpang jong ka Kur, pynkut ia ka kyrwoh na u Commanderful Sana, Publicity Secretary.
Shillong: Ka jingiaknieh ia ka nam lahduh jong ka jingialehkai phutbol ba hapoh 11 bad 14 snem ba la pynlong da ka Seng Samla Laitryngew kan long ha ka 11 tarik Kyllalyngkot ha ka por 11 baje mynstep bad 1 baje nohphai sngi.
Ha ka jingiakhun kiba hapoh 11 snem, ka Dongsurok kan iaknieh pyrshah iaka Madanlyngkhi bad kiba hapoh 14 snem, ka Diengsong YC pyrshah ia ka Mawkma YC.U MLA ka Mawphlang u SK Sunn bad u MLA barim ka Sohra bah TW Chyne kin wan ban pynshngain, la ong ka kyrwoh na u bah CS Marbaniang u President Seng samla Laitryngew.
Nongpoh: Ka Nartap Football Club, ka la ioh ban rah ia ka namlahduh ha ka lympung ialehkai phutbol kaba la pynlong da ka Seng Samla Shnong Jyntru, hadien ba ka la lah ban pynliem noh ia ka Rongmesek Sports Club da 1-0, ha ka jingiakhun phainal kaba la long hynnin ka sngi ha madan ialehkai ka shnong Jyntru.
Haba phai sha ka jingiakhun jong kitei ki ar-kynhun, ka la long shisha ka jingiakhun kaba itynnad bad kaba la pynshongshit shikatdei eh ia ki paidbah kiba la leit ban sakhi ia katei ka phainal, hynrei haduh ban da kut ka kylla step ki la pynkut da ka jingiakhaid kaba 0-0.
Haba bteng ka kylla miet, ka jingiakhun ka la nangitynnad namar ki rangialehkai na ki arliang mamla, ki la iakhun tyngeh na ka bynta ban thep kol bad khamtam eh ban long kum ka lahduh ha katei ka lympung ialehkai, hynrei katba ka jingiakhun ka la nangiaid shakhmat bad poi artad sha kaba kut, uwei na ki rangialehkai ka Nartap FC u la ioh ia ka kabu kaba biang ban thep kol bad kaba la pynlong syndon ia ka kynhun ba kan long kum ka lahduh da kaba pynliem noh ia ka Rongmesek SC da 1-0.
Ha kaba pynkut ia katei ka lympung ialehkai, la sakhi da ka jingdonlang u Bah Rocky A Marwein uba la long ruh kum u kongsan, ha ryngkat ka jingdon u Bah Moses Syngkli, Rangbah shnong ka Jyntru lem bad kiwei kiwei ki riew rangbah jong katei ka thain.
Ka Nartap FC kaba la ioh ban khur ia ka nam lahduh, ka la ioh ban khung ia ka song pisa kaba T.10 hajar, katba ka Rongmesek SC kaba la shah rem noh ha katei ka phainal, ka la ioh ban khur ia ka song pisa kaba T.5 hajar.
Shillong: Mynta ka sngi ka NPP ka la pynbna 4 ngut ki kyrtong MDC ha ka thup ba-ar jong ka, kitei ki kyrtong ki ban ia khun ha ka elekshon MDC ka KHADC ki long  u bah Raton Manick Mukhim na Mawhati, u bah Holiwell Khongstid na Nongshken, u bah Pynthymmaibor Chyne na Shella bad u bah Alvin Khyriem Sawkmie na Mawsynram.
Haduh mynta ka NPP ka la pynbna 15 ngut ki kyrtong ki ban ia khun ha ka elekshon MDC 2019 ha KHADC bad 11 ngut ki dei kiba la pynbna ha ka thupkaba nyngkong bad 4 ngut pat mynta ka sngi.
Kitei ki 11 ngut kiba la pynbna ha ka thup nyngkong ki long u bah Bainor Rapsang na Mawphlang-Diengiei, u bah Jan Sing Tynsong na Lyngkyrdem Laitkroh, u bah Anthony N Nongbri na Laitumkhrah-Malki, u bah Mitchel Wankhar na Laban-Mawprem, u bah Rangkynsai Kharbuki na Umroi, u bah Victor Ranee na Jirang, u bah Apsharailang Syiem na Nongstoiñ, u World Champion Paliar na Rambrai-Jyrngam, u bah Kitborlang Nongrem na Langrin, u bah Diverland Lyngdoh na Mawkyrwat bad u bah Pyniaid Sing Syiem na Sohryngkham konstitwensi.
Shillong: U kapten ka Meghalaya u Akash Kumar u la pynhap 7 wicket ia ka Meghalaya kaba pynliem ia ka Bihar da 151 ha ka sngi ba nyngkong jong ka lumpung U-23 Col CK Nayudu Trophy ka plate group kaba long ha madan kriket ha Polo, Shillong.
Ka Bihar kaba jop ia ka kynting pisa, ka la kam ban tied nyngkong ha kaba u Kumar u la lah ban pynhap 7 wicket ha ka 68.
Katba u Kartik Pawar u kamai 2/15 bad u Salman 1/15.
Na ka liang ka Bihar, u Shabbir Khan u la kamai 61 na ki 74 bol ba kynthup 13 tylli ki saw ron bad lai tylli ki wicket na Meghalaya ki la hap tang hapoh 8 ron.
Ha ka jingialehkai ka U-19 Cooch Behar, ka Meghalaya  ka la shah pynliem da 352 ron ha ka Nagaland ha ka sngi balai jong ka jingialehkai kaba long ha Jorhat mynta ka sngi.
Lai tylli ki sengbhalang ha ka jylla ba kynthup ia ka FKJGP, HNYF bad ka RBYF kila rai ban pynlong ia ka jingiakhih da kaba thang dur bula ia ka BJP bad kumjuh kin deng lama iong ban pyrshah jur ia ka jingmynjur ka Lok Sabha ia ka Citizenship Amendment Bill 2016.
Haba kren sha ki lad pathai khubor mynta ka sngi, u president ka FKJGP u bah Willbirth Rani u la kynnoh ba kane ka jingpdiang ka sorkar National Democratic Alliance (NDA) ba ialam da ka BJP, ka thew ba ka kwah ban ithuh nongshong shnong ha ka kyrteng ka niam bad kane ka long pyrshah ia ka mynsiem khlem iashah niam ka riti synshar ka ri.
“Ngi ki 3 seng ha ka 11 tarik ngin deng lama iong ha ka jylla naduh 9 am haduh 3pm bad yn thang ia ka dur bula ia ka dur BJP bad ia ka jaka yn pynbna.
Ngi khot lang ia u paidbah ban wan iasnohkti lang", u la ong.
U la bynrap,“Kane ka dei ka buit poh ka BJP, namar ba kwah ban ithuh nongshong shnong ha ka kyrteng ka niam",.
U la iathuh ba ka FKJGP kaba don lang ha ka kynhun ka North East Indigenous People Forum (NEIPF) ba khlieh da u Anup Chetia, kila pynlong ia ka jingiashong kyrain hakhmat iing u Lat ha Assam mynshem ban pyrshah ia kane hynrei kumba ka paw, ka sorkar India kam khein snep ia ki paidbah ka dong mihngi.
“Ngi la dep pynlong ia ka jingiakhih pyrshah ia ka Citizenship Bill ha ka 18 tarik Jymmang 2018 ha Assam.
La phah jingthoh sha baroh ki lat ka jylla sha u president ka to hynrei ka sorkar kam sngap", u la ong.
