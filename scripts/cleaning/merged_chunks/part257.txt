Mano ba ïalam bakla hangne u khun u hajar u long uba shai bad u sngewthuh ïa kine kiei kiei baroh," u la ong bad bynrap, “ngam sngew donkam ban jubab ïa ki jingkynthoh shimet namar ki khun ki hajar hi ki tip ïa ki jingshisha halor ki kam noh synñiang jong nga ha ka imlang sahlang.
".
Nongstoiñ, K’lyngkot 27: Katba nangmih ki sngi ka United Democratic Party Nongstoiñ constituency ka la nang kiew sted haman la ki jaka, da ka jingwan pynïasoh jong ki paitbah ban ai jingkyrshan ïa u kyrtong jong ka party ha ka elekshon ban wan.
Mynta ka sngi thohdieng ka 27 tarik Kyllalyngkot ha ka jingïalang paitbah kaba la pynïaid da u bah B.Sohshang sordar jong ka shnong Marngor, da ki spah ngut ki nongkyrshan jong kiwei pat ki party kum na ka Congress, HSPDP, NPP bad PDF ki la wan ha katei ka jingïalang na ka bynta ban ai ka jingyrshan ba pura ïa u bah Polestar Nongsiej u kyrtong jong ka UDP na Nongstoiñ.
U bah P.Lyngkhoi na Laitkseh u Nongïalam ba radbah jong ka HSPDP, nangta na u bah P.F.Lyngdoh na Langlew u ba dei u nongïalam ba hakhmat duh jong ka Congress naduh u snem 2003, bah H.S.Bani nongïalam ba radbah ka Congress na Marngor, u bah L.G.Nongsiej MDC barim ka Nongstoiñ, u bah Allantry Dkhar Vice president ka UDP hapoh ka jylla bad u bah Moslandar Marngar president ka UDP Nongstoiñ, ki la ai ki jingkren ba la pynhun jrut sha baroh ki paidbah.
U bah Polestar Nongsiej u kyrtong jong ka party, haba kren ha katei ka jingïalang u la ong ba baroh ki shnong ha katei ka thaiñ ki dei kiba im ha katei ka thaiñ ki dei ki nongrep bad u biskot u dei u mar rep ba kongsan jong ki, hynrei haba u poi man ka por ha katei ka thaiñ ki nongrep biskot ki ud ki nam, namar ba ka ïew kahat kam biang bad ki shah khñiot palat ïa ka dor ha ki nongthied.
U bah Nongsiej u la ong ba dei halor katei ka jingeh ba ki nongrep biskot ki ud ki nam, ba u la hap ban shim ïa ka rai rangbah ban ïaleh ïa kane ka elekshon namar u don ka jingkitkhlieh na ka bynta ki nongrep.
U la ong ruh ba naduh u snem 2015 u la ïatrei shitrhem bha bad ka shnong Laitkseh na ka bynta ban kyntiew ïa ki samla ha ka kam ïalehkai sport.
Haduh mynta u dang ïai ïatrei lang namar u don ka jingthrang bad angnud ban kyntiew ïa ki samla kiba don ïa ka sap ha ka kam ïalehkai sport bad u da kwah eh ba ki samla jong ka West Khasi Hills, kin long ki khlur ha ka jingïalehkai phutbol bad kiwei kiwei ki sport bad ba kin paw ym tang ha ka jylla hynrei ha ka ri India baroh kawei.
Nalor kata u la ong ba lada phai ha ka jingeh ba ki paitbah ka thaiñ Marngor ki ïakynduh, ka dei hadien ba ka Mawthadraishan Block ka la hap noh ha ka Eastern West Khasi Hills bad ïa ki shnong ka thaiñ Marngor la phah noh sha ka Nongstoiñ Block, kaba la ktah haduh katta katta namar ka Nongstoiñ Block ka jngai kumba 21 kilomitar na Nongkasen.
Katba ka Mawthadraishan Block pat ka jngai tang 3 kilomitar na Nongkasen na ka lad ban leit sha Marngor.
Halor katei ka jingeh jong ki paitbah u bah Nongsiej u la pynshai ha ki paitbah ba u la dep ïakren bad u bah Metbah Lyngdoh MLA ka Mairang, ba dei ruh u Lamphang ha ka ïing Dorbah Thawaiñ ka jylla, ha kaba u la kular ba hadien ka elekshon lada ka party ka don ha ka sorkar, un sa ïaleh katba lah ban pynphai biang ïa kitei ki shnong sha Mawthadraisshan Block.
Hadien ba la wai ka jingïalang khlem poi pyrkhat puk la mih ki paitbah ha madan ha kaba ki la ïashad ïarisa haduh ba ka madan ka la tdem hi puk.
Kumba ka paw imat ha shnong Marngor, ki paidbah baroh ki la ïa noh lympat lut ha ka Bom jong ka UDP.Shillong, K’lyngkot 27: U Working President jong ka Meghalaya Pradesh Congress Committee (MPCC) u Bah Pynshngaiñlang N Syiem uba dei ruh u kyrtong ka Congress na Pynthorumkhrah u la ther tyngeh ïa ka jingmih kynsan ki kyrtong ban aireng ha kane ka elskhon ban sa long ha u Rymphang bad ong ba kine ki kyrtong kiba mih dang tang ha kine ki khyndiat por ki dei kiba mih lupa ban ïakhun ym ban jop hynrei ban rem ha ka elskhon namar don tang arngut ki kyrtong kiba ïakhun ha kane ka kynti ban jop a Pynthorumkhrah.
Haba ïakren sha ki lad pathai khubor ha ka sngi Thohdieng hadien ba la wai ka jingïalang pdiang sngewbha ïa u Bah Predecessor Rumnong u kyrtong jong ka NCP ba ïakhun ha u 2018 na Pynthorumkhrah, u Bah Philliby Lyngdoh u Joint Secretary barim ka BJP Pynthorumkhrah Mandal ryngkat ki paidbah nongkyrshan jong ki, u Bah PN Syiem u la ong bakat kum ka jingïohi jong u ba kane ka elskshon kaba mynta ka dei ka jingïakhun tang hapdeng arngut katba kiwei pat ki kyrtong ki dei kiba la mih ïakhun lupa ban rem.
“Lada phi peit mynta ha kine ki khyndiat sngi kiba la dep ka jingmih ki kyrtong ka long kum ki tit bad u paidbah lei ka Pynthorumkhrah lei u tip bha ïa kane ka jingmih kine ki kyrtong bad mano ba pynïakhun ïa ki namar ban ïakhun ïa kat ka elekshon MLA na Pynthorumkhrah ban mih tang shibnai arbnai shuwa ka elekshon kam long kaba suk bad kba ym lah hi ruh ban jop," u la ong.
Haba kylli haduh katno u sngew skhem ban jop ha kane ka kynti kaba mynta u bah Pn Syiem u la jubab, “2 sien nga la jop kum u MLA bad 3 kum u MDC ki buit bad ki jnit ki jnat ka politik nga la tip lut bad lada ha u 2019 tang 40 sngi nga pynkhreh ïa ka elekshon MDC na Pynthorumkhrah bad nga jop ngam artatien eiei ha kane ka kynti kaba mynta," u la ong.
Haba jubab halor ka jingrai jong u ban ïakhun noh na kane ka constituency, “Ha ka jingshisha naduh shuwa u 2028 nga la don jingthmu ban kynriah noh hynrei ki paidbah a Mawsynram kim shah bad ynda nga la rem nga ïakhun ha ka elekshon MDC na Mawkhar-Pynthorumkhrah bad nga jop te khelmpep kum u MDC ka Mawkhar Pynthorumkhrah ngan ïakhun beit na kane ka constitunecy ba nga jop kum u MDC," u la jubab.
“Lada phi peit mynta ki shnong kibym hap ha Mawkhar- Pynthorumkhrah MDC constituency hynrei ki ïing bad ki ophis shnong kiba ym ju don mynno mynno kum ha Nongmensong da ka jingïarap wad skhim nga la lah ban pynurlsong ïa kaba kiwei ki nongmihkhmat kim lah," u la bynrap.
Haba kylli ïa kaei ka jingïohi jong u ïa ka jingsahdien ka constituency, “Ha Pynthorumkhrah ym don kawei ruh ka kolej, ki surok kim biang, ki lynti ïaid kjat kim biang, ki ïing shnong ne ohis kim don bad kiba bun bah ki jingduna wat haba u Bah AL Hek u la mihkhmat na jane ka constituency la 25 snem," u la kynthoh.
Haba kylli halor ka jingtrei borbah ka pisa ha ka elekshon u Bah PN Syiem u la jubab, “Ka pisa ka la pynhiardor shaba palat ïa ka jylla ym tang ïa ka constituency namarkata nga kyrpad ïa ki paidbah ba kin ym ngop shuh ha ka pisa hynrei ban jied nongmihkhmat uban long u nongthaw aiñ bad uba don ka jinglah ban kit ïa ka lyngkor ba la bynshet ki paidbah namar ka jingsahdien ha ka pule puthi, ka koit ka khïah, ka ïoh ka ka kot ka dei namar la trei jubor ka pisa ha ka elekshon.
"Na ka liang u Bah Predecessor Rumnong u la ong ba ka jingwan ïasnoh jong u sha ka Congress ban kyrshan ïa u Bah PN Syiem ka dei namar u ïohi ba dei tang ka Congress kaba lah bn kyntiew ïa ka jylla bad ïa ka ri hi baroh kawei.
Lah ban kdew hangne kumba long myta ki kyrtong kiba la pynkhreh ban aireng ha kane ka elekshon kaba mynta na Pynthorumkhrah ki kynthup ïa u Bah AL Hek uba long ruh u MLA ba mynta uban ïakhun na ka BJP, u Rocky Hek na ka NPP, u Bah PN Syiem na ka Congress, u Babu Mayborn Lyngdoh na ka VPP, u Bah Samborlang Diengdoh kum u kyrtong shimet.
Nongstoiñ, K’lyngkot 27: Haba kren ha ka jingïalang ba nyngkong eh jong ka Voice of the People’s Party (VPP) ha Nongstoiñ, u Bah Ardent Miller Basaïawmoit u ba long ruh u President rangbah jong ka party, u la ong ba ka party hi ka angnud eh ban wanrah noh ïa ka jingkylla ha ka synshar khaddar jong ka Jylla, da ka lynti kaba khuid bad suba kaba mut ka jingsynshar kaba khlem bam sap ne noh shilliang shano shano ruh.
Haba ai jingkren ha ka jingïalang kaba la long ha Bishop Hall Nongstoiñ, u Bah Ardent u la ong ruh, “Kum ka party VPP ngim shym don kano ka jingthmu shim kabu ha kano kano ka kynrum kynram jong kano kano ka seng, hynrei kum ka party ngi don ïa ki nongrim kiba skhem bad ha ka jingshisha ngim shym pat kwah ban buh kyrtong ha ki jaka ba kham pajih na sor bad ngim kwah ban shu ai tiket madei mata khlem jingmut.
Hynrei, hadien ka jingïasyllok bad u Bah Bobby, ngi sngewthuh ba une u rangbah u long u ba biang ban ieng ïaleh na ka party.
Dei halor kane ka nongrim ngi la pdiang bad ailad ïa u".
“Ka jingmih jong ka VPP kam dei ka jingmih kaba ngi mih ban pynmyntoi ïano ïano, hynrei ka jingmih jong ngi ka long ba ngim don shuh da kawei pat ka lad babn khyllie pat ïa kane ka ri baieid jong ngi lane ban pynshngaiñ pat ïa ka.
Ka long kaba sngewsih ïa ka jingïaid lynti jong ka jaidbynriew bad jong ka jylla hi, namar ngi la shah shukor ha kita ki nongïalam saiñ pyrthei ha kine ki snem kiba bun".
“Ngi sngew lehraiñ ban ïohi ha ki rynsan jong ki medïa ban ong ba ka Jylla jong ngi ka don sha trai duh ha ki liang baroh.
Ngi la long ka Jylla ba duk tam ha ki thaiñ shatei lam mih ngi jong ka ri India.
Lada ngi phai sha ka pule dangle ne ha ka liang ka koit ka khiah bad wat ha ka shong suk shong saiñ ruh, lane wat ha ki kam jngoh kai pyrthei ruh ngi don sha trai duh".
Ha kaba ïa dei bad ka jingshah rem noh ha ka elekshon ha u snem 2018, u la ong, “Kaei kaba pynsngewsih palat ïa nga ka long hadien ka jingshah rem ïa ka elekshon, ka dei ka jingpynkheiñ jutang jong ki ar seng kata ka UDP bad HSPDP, kiba la ailad pynban ïa ka BJP na Assam ban wan thaw sorkar ha ka Jylla.
Ngi la leit ha u 2018 ban ong sha ki paidbah ban ai lad ïa ka UDP bad HSPDP ban thaw sorkar ka bym don Congress lane BJP.Hynrei, ki leit ïasnoh pynban sha ka sorkar ba la ïalam da ka BJP.Haba nga ïohi ïa kane, ngam lah ban pdiang bad ngam banse ban rai da kaba ieng skhem halor ka nongrim ka jaidbynriew, da kaba nga la iehnoh noh kum u President".
Ha ka jingïadei bad ka seng VPP u la ong, “Ha u snem 2021 nga la shim biang ïa ka rai ban ïaleh biang, hadien ba nga ïohi ïa ki nongkyrshan jong nga ba watla hapdeng ki jingeh kiba bun.
Nga la mih na ka UDP bad nga la rung sha ka HSPDP, hynrei nga phet biang halor ka nongrim, namar nga dang lah ban phet na ka party ban ïa kaba nga phet na ka nongrim bad ki paidbah ruh ki kyrshan ïa ka VPP, namar ngi ieng halor ki nongrim ban ïada ïa la ka jaidbynriew la jong".
“Kaei kaba ngi kwah na ka bynta ka Jylla ka long ba ha ki 40 lane 50 snem ki ban wan, kita ki long ban pynim pat, ban pynbha pat bad ban pynkylla dur.
Kata ka dei ka thong jong ngi ban wanrah lada ki paidbah ki ailad ïa ka party ka jong ngi.
Ngi don ïa ka nongrim jong ka synshar khaddar kaba khuid, kaba mut ka thma pyrshah ïa ka bam sap, namar khlem kata ngim lah ban kular ei ei ïa ki paidbah.
Ngi la ïohi ïa ka jingbamsap kaba la jur naduh ka thungkam thung jam la ka long ha ki DSC ne wat MPSC".
“Lada ngi phai sha kane ka sorkar MDA ba mynta, ngi la ïohi ba kam lah ban kyntiew da lei lei ïa kane ka jylla jong ngi.
Kam lah ban kit ïa ka jingkhia jong ki paidbah namar kam don pisa, namar wat ban siew tulop ïa ki nonghikai donkam ban mih surok bad thiah surok.
Ka pla tyngka ka thylli bad kam don ei ei ban ai ïa ngi, lait na kaba shu kam trai ïa ki skhim na Delhi.
Ka kam jong kane ka sorkar, ka la long ban shu rah skong ïa ki MLA bad MDC jong ka da kaba pynkam jubor ba ka dei ka jingtrei shitom jong ki".
“Ngi donkam ban ïaleh pyrshah ïa ka thma jong ka bamsap, namar lada ngim lah ban pynkhlaiñ ïa ka pla tyngka jong ka sorkar, da kaba shu ap beit na ka ram ngim poi shano shano.
Ka dei ka kamram jong ngi ki paidbah bad lyngba ba ngi seng ïa ka VPP, ka jingmut hi ka long ban leit sha ki paidbah ka jaibynriew, ka long ba ka thong ba hakhmat eh ka long ka thma ïa ka bamsap".
“Ngi don ïa ki jingeh ha kine ki sngi bad kita ki long ha ka pang ka shitom bad ka jingnang jingstad.
Ha ki Hospital sorkar ym don ei ei, skul sorkar ruh ym don ei ei.
Kane ka sorkar ka shu lap miet tang ban shu pynsyrwa kat ïa ka pisa paidbah, ka shu bunkam ban thung ïa ki kam chairman ban shu pynsyrwa kai ïa ka pisa paidbah khlem jingmut, hynrei kim don por ban peit ïa ka jingeh ki paidbah, la ka long ki nongrep bad kiba trei kam dewiong".
“Ngi donkam ïa ki nongïalam kiba ïohi jngai ki ban pyrkhat ïa ka bha ka miat ki paidbah, la ka long ha ka koit ka khiah kiba bit ba biang, lane ki jaka pule na ka bynta ki khun samla jong ka jylla jong ngi.
Ka thong ba ngi dei ban buh haba ngi leit sha kane ka elekshon ka long ban buh hakhmat ïa ka synshar kaba khuid bad ban wanrah pat ïa ki aiñ kiba ngi lah ban ïada dalade ïalade".
“Ngi dei ban pyrkhat husiar bha, namar lada bakla mynta ha kane ka elekshon 2023, ki jingïakhih kiba bun kin sa nang mih kham palat ïa kaei kaba ngi la ju ïai ïakhih baroh shikatta.
Lada ngim don ïa ki aiñ kiba khlaiñ kiba lah ban ïada ïa ngi, ngam tip kaei ka ban jia ïa ngi.
San snem kita ki nongïalam ha ka sorkar kim don jingtip ïa u paidbah.
Hynrei ar bnai lai bnai ki khih khohreh ban tur sha ki paidbah ban ai kita ki jingïarap.
Sam sniang shwa ka elekshon haduh ba wat ki sniang ba ri la jong ruh ki ïap lang.
Pyrkhat bha bad rai da ka lynti kaba dei na ka bynta ka lawei", ong u Bah Ardent.
Na ka liang u bah Ardent u la pynskhem ruh ïa ki nongkitkam jong ka VPP Nongstoin hapoh ka jingïalam jong u bah Bobby Kharshandi kum u President.
Katba na ka liang u Bah Kharshandi kum u kyrtong VPP na kane ka Constituency haba ai jingkren shikyntien arkyntien ha ka jingïalang, u la ong, “Kaei kaei baroh ka dei ka jingialam jong u Blei bad kaba donkam hi ka long lada ngi lah ngin pynkhuid noh ïa kata ka jingbamsap.
Ka por ka la dei ba ngin don da ki nongmihkhmat kiba peit shwa ïa ka jaidbynriew shakhmat bad ka party VPP ka don ka jingkyrmen ba skhem na ka bynta ka jaidbynriew".
Shillong, K’Lyngkot 27 : U National Vice President ka NPP, Bah Prestone Tynsong ba dei ruh u Symbud Myntri Rangbah ka jylla ha ka sngi Thohdieng u la ong ba ha kane ka por elekshon, ki juh ki briew kiba ju thiah lang bam lang ha ka sorkar, hynrei kidei ki juh kiba lynthem maw kylla pat ïa ka party NPP da kaba kynnoh, kynthoh laiphew jait mar ïa poi ka elekshon.
ïa kane u la kren ha ka jingïalang ïalap elekshon na bynta u kyrtong ka NPP na Mawkynrew, Bah Kansing Lyngshiang ha ka jingïalang jong ki paidbah nongkyrshan Jatah Area kaba long ha Jatah hi.
“Ha kane ka por elekshon lynthem maw ki briew ïa ka NPP, kiba ngi ïathiah lang kiba ngi ïa bam lang ki thad kylleng sawdong.
Hynrei nga shu ong tang kawei, phi ki paralok ba la ïoh jingkyrkhu na u Conrad na u Bah Prestone, sngewbha don ka mynsiem sngewnguh, lada phim don, kynmaw phin babe kylla," u la ong.
Shuh shuh u la kynnoh ruh ba ha ka eh, ha ka khia ka shon ba ka jylla ka kynduh, baroh ki ïarieh lut hynrei ma u bad u Myntri Rangbah ki ïeng rangbah triang, la ka long naduh ka por ba wan syllad ka khlam COVID, ka jingïakhih them metor, ka ishu pynbeit pud pynbeit sam bad kiwei kiwei.
U ong ba watla ki mad ïa ka jingshah byrngem, hynrei khlem salia ki tur shakhmat da kaba buh hakhmat ba lada ym leh ma ki yn ym don shuh kiban leh.
Ha kajuh ka por, u Bah Prestone u la ong ruh ba u pang ka mynsiem haba u ïohsngew ba u kyrtong ka NPP, Bah Kansing uba watla u dei tang u riew paidbah hynrei ha ka por ba don ka khlam COVID u la lah ban ai ïa ka jingïarap na ka bynta ki paidbah kiba la kynduh ïa ki jingeh kiba harukom ha katei ka thaiñ.
“Ngi burom ïa u Maheh Martle Mukhim na bynta ki 20 snem ba u la shakri, u Bah Pai (Banteidor Lyngdoh) ruh u biang tangba ngi donkam kiba kham biang namar ngi don ha ka party kaba kham khlaiñ," bynrap shuh shuh u Bah Prestone.
Nalorkata, u ong ruh ba ka jingkawang ktieh jong ki kyrtong bapher bapher kynthup naduh u MLA ba mynta pyrshah ïa u kyrtong ka NPP kadei namar ki la tieng lut.
U la ong ruh ba dei na katei ka daw ki la phah ïa ki paidbah ban leit thied dawai urea sha MECOFED, tang mar shisngi ba khap ribbon u Bah Kansing ha katei ka thaiñ.
“U Conrad bad u Bah Prestone shisien ba la kular ngi pyndep ym kum kiwei kiba buh mawnongrim thok, da wad ka file PHC jong ka Jongksha lap ba ym pat mang pisa katba u mawnongrim la shong.
Bapli u Bah Kansing ot ribbon dawai urea 13tarik, 14tarik pat ki la kynnoh ba u thok.
"Shwa kane, u Bah Kansing u la ong ba ka jingjia ha Thynroit ka la ktah haduh katta ïa u kum u kyrtong bad ruh ïa ki khun bad ka ïing ka sem baroh kawei.
“Ki ong ba nga thok ai dawai sboh hynrei nga kwah ban pynshai ba ka jingkhap ribbon kadei tang ka dak bad nga khlem ong ba kin leit thied noh la shai," u la ong.
U la ong ruh ba ka jingshah kynthoh ka la ktah haduh katta katta ïa u bad ïa ki paidbah ba kyrshan ïa u namar ki la kynnoh ba u Bah Prestone ruh u ïalam bakla.
“Nga la shah thnum ha ki nongkyrshan namar ki kynnoh beit ba ym don dawai urea bad ba ym ïoh shiteng dor (subsidy).
Hynrei mynin pat bad mynne shaid shaid la poi ka dawai urea.
Kito kiba kynthoh ïanga dei ma ki mynta kiba paw thok," la bynrap shuh shuh u Bah Kansing.
Utei u kyrtong u ong ruh ba mynta ki paidbah ki la kmen lut bad mynta ki la ïoh ïa katei ka dawai sboh kaba kiwei ki ong ba ym lah ban ïoh.
“Hynnin ka sngi la poi ka dawai sboh peit ïoh don ba kam ei biang namar mynta baroh kawei ka jylla kin ïoh dawai urea ha ka dor ba mar shiteng.
"Ha katei ka jingïalang u la pynpaw ruh ka jingkmen ba lyngba ka jingïarap jong u Symbud Myntri Rangbah bad Myntri Rangbah ki la ïoh ban siang rong ïa ka surok Lad Kharang kaba la buh jingeh ïa kiba pang ba shitom bad kiba armet bad ruh na ka bynta ka skim FOCUS kaba bun ki longïing ki la ïoh jingmyntoi.
Shillong, K’lyngkot 27: Ka Bharatiya Janata Party (BJP) ha ka sngi Thohdieng ka la kob ba ha kane ka kynti kaba mynta kan sa ïoh ban ïalam hi ïa ka sorkar hadien ka elekshon kaban sa long ha u Rymphang.
Haba kren sha ki lad pathai khubor u State President ka BJP u Bah Ernest Mawrie u la ong ba kat kum ka jingtih bniah ka BJP kham ha ki por ba mynshuwa ka lap ba ki don haduh kumba 25 tylli ki constituency kiba ka don ka jingkyrmen hynrei kham hadien ba la tih bniah biang la lap ba ki don kumba 35 tylli ki constituency kiba ka don ka jingkyrmen ba ka party kan ïoh rah ïa ka jingjop.
“Kham mynshuwa ngi shem ba don 25 seat kaba ngi don jingkyrmen hynrei ynda la tih bniah kham hadien ki paidbah ki la sngew nohmon sha ka BJP bad kumba long mynta ngi don jingkyrmen na ki 35 seat bad ngi kyrmen ba ngin ïoh ïalam ma ngi ruh ïa ka sorkar ha ka jylla," ong u Bah Ernest.
“Ngim ïakren eiei shuh mynta halor ka jingïatehlok bad lada kumno kumo ka dawa ka kam kum ka party ngin sa peit hadien ka elekshon ban ïakren bad kito ki party kiban treh ban bud ïa ka nongrim jong ngi ban ym aili ïa ka bamsap," u la ong.
Haba ai ksai halor ka manifesto, u Bah Ernest u la ong ba ka jubanlak ban leit sha u paidbah kan dei beit halor ka roi ka pa.
“Ngim don ki jyntei jynshna kiba biang lada dei ha ka surok, ngim do satia ïa ka medical college, ki engineering college bad kawei kaba ki paidbah ki la mad jingkordit kadei halor ka dheng kali bad tang lada ki paidbah ka jylla kin ailad ïa ka sorkar ar enjin kata kaba synshar da kajuh ka party a Meghalaya bad Delhi ki kam pynroi kin shlei ha ka jylla kumba kiwei ki jylla marjan jong ngi ki la ïoh mad," u la ong.
Haba jubab halor ka mat jong ka ILP u la ong ba kumba baroh 60 ngut ki MLA ki kyrshan ïa ka Resolution ha ïing dorbar bad mynta ka shong sa ha ka sorkar pdeng ban shim ïa kino kino ki sienjam.
Haba ïadei bad ki kyrtong kiba ka party kan ai tiket u la ong ba ka party ka la dep phah ïa ki kyrteng jong kiba pan tiket sha Delhi ba kan ïoh ban rai.
“Na ka liang jong ngi ka State Election Committee (SEC) ngi la dep phah ïa ki kyrteng bad la kumno kumno ha lane shuwa ka 2 tarik Rymphang ngin sa pynbna ïa ki kyrtong ban ïakhun na ka tiket ka party," u la ong.
“Ïa ki constituency kiba don arngut ki kyrtong kiba pan tiket ngi phah ïa ka kyrteng sha ka Central Parliamentary Committee (CPC), ba kan shim rai ha ka jingïalang ban sa long ha ka 31 tarik Kyllalyngkot," u la ong.
Haba kylli halor ka jingslem ka party ban pynbna ka kyrtong u la ong ba ka BJP ka don la ka jong ka rukom pynïaidkam kaba pher na kiwei pat i party.
Haba ïadei bad ki kyrtong kiba don dak sniew ne mokotduma ha ïing kashari u Bah Ernest u la ong ba ka party kam pat shym la ïoh jingtip kat haduh mynta ba kin don kiba kum kita.
Shillong, Kyllalyngkot 28 : U Lat ka jylla u Brig.
(Dr.) B.D Mishra (Retd.) ryngkat bad ka kurim ka jong u ka Neelam Mishra hynne ka sngi kila pynhap pyrda noh ïa ka jingïakob ïalehkai Basketball bad Tennis kaba la pynlong ha Raj Bhavan.
Ïa kitei ki jingïakob la pynlong naduh ka 24 tarik mynta u bnai kum shi bynta jong ka jingplie ïa ka jaka ïalehkai Basketball bad Tennis kaba la tei thymmai ha Raj Bhavan bad ha kane ka sngi kut la wan ban ïadonlang u Chief Secretary ka jylla u Bah D P Wahlang bad u DGP ka jylla u Dr.Lajja Ram Bishnoi.
Ha ka jingïakob ïalehkai Basketball ha ka liang ki shynrang la wan ban ïashimbynta da ki 8 tylli ki kynhun, katba ha ka liang ki Kynthei la wan ban ïashimbynta tang ar tylli ki kynhun.
Ka kynhun jong ka 101 kala ïohrah ïaka nam lahduh ha da kaba pynliem ïa ka Meghalaya Police (MLP) ha ka final, katba haka liang ki kynthei ka kynhun jong ka MLP ka la pynliem ïa kawei pat ka kynhun jong ki riew paidbah.
Ha ka jingïalehkai Tennis kila don 12 ngut kiba la wan ïashimbynta ha kaba u Wanpynskhem Mawroh ula ïohrah ïa ka nam lahduh katba u Amit Ram ula wan Baar.
U R Thapa jong ka 101 ula ïoh ïa khusnam kum u nongïalehkai ba kynsai tam ha ka Basketball bad ha ka Tennis ïa katei ka khusnam la ïohrah da u Wanpynskhem Mawroh.
Shillong, K’lyngkot, 27: Ka Jylla Meghalaya ryngkat lang bad ka ri baroh kawei, ha ka sngi Palei ka la rakhe ïa ka Republic Day kaba 74 snem jong ka ri, ha kaba u Lat ka jylla u Brig.
(Dr.) BD.Mishra (Retd.) uba la long kum u Kongsan u la pynher ïa ka lama lairong jong ka ri ha madan Polo, Shillong.
Haba kren kum u Kongsan, u Lat u la ong, “shen ka Jylla kan sa jied ïa ki nongmihkhmat sha ka ka Iingdorbar Thawaiñ.
Nga kyntu ïa ki paidbah nongshong shnong ka jylla khamtam eh ïa ki samla ba kin mih shakhmat ban ïashim bynta ha ka elekshon da ka jingkhuid jingsuba bad ban pynneh ïa ka jingshong suk ha ka sngi thep vote.
"U la ong ruh ba ka jylla ka ïoh biang ïa ka shongsuk shongsaiñ hadien ba ka kynhun kieng atiar Hynñiewtrep National Liberation Council (HNLC) ka la phah ktien ban ïakren ïasuk hapoh ki kyndon jong ka riti synshar ka ri India.
Ka jingïakren ka la sdang.
Ha kaba ïadei bad kane, ngi ai khublei kyrpang ïa ka Sorkar India kaba la jingkyrshan ïa ngi.
"Ha kaba ïadei bad ka jingïapynbeit pud hapdeng ka Meghalaya bad ka Assam, u Lat u la ong, “ka sorkar jylla ka la wad ïa ki lad ki lynti ban ïapynbeit noh ïa u pud u sam uba thikna bad ka jylla Assam da ka jingïasoi ïa ka Dulir Ïasngewthuh Jingmut (MoU) hakhmat u Myntri ka tnat Kam Pohing u Amit Shah ban ïa pynbeit ïa ki 6 tylli napdeng ki 12 tylli ki jaka kiba don ha ka jingïakajia pud.
"Ha kane ka sngi u Lat ula shim ruh ïa ka Rashtriya Salute na ki kynhun kiba ïashim bynta ha ka jingïaid kyrdem kjat bad la pyniphuh ruh ïa kane ka jingrakhe da ka jingkilan met jong ka kynhun Commando kynthei ka Jylla bad ka jingpyni nam ïa ki Tabut kiba la pynkhreh da ki kyrpang da ki tnad treikam bapher bapher ka Sorkar Jylla.
U Lat u la sam ruh ïa ka khusnam Meghalaya Day Award 2023 sha ka kong Sweetymon Rynjah kaba la ïoh ïa ka Tirot Sing Award, ka Dr.Jennifer V.Basaïawmoit kaba la ïoh ïa ka Pa Togan N Sangma Award bad u Klingson D Marak u la ïoh ïa ka Kiang Nangbah Award.
La pynbna ruh ha kane ka sngi ïa ka kyrteng jong kiba la ïoh pdiang ïa ka President’s Home Guards & Civil Defence Medal kiba kynthup ïa u Home Sing Khongjoh, Havildar (HG); u Bipul Khongwir, Havildar (HG); u Ambrush A.Sangma, Havildar (HG) bad u Pynkhambor Harris Khongsngi Senior Staff Officer (CD)Katba kiba ïoh pdiang ïa ka President’s Police Medal ki long u Prodenson Sangma, Havildar jong ka 1st MLP Bn, Mawiong bad ka Police Medal for Meritorious Service u Upendra Mothey, ABSI jong ka 2nd MLP Bn na Goeragre, u Kolan Swer, Havildar bad u Ram Bahadur Sonar, ABC/32, Tura.
Ki Pulit kiba ïoh ïa ka khusnam Chief Minister’s Police Medal-2022 ki kynthup ïa u Director General of Police (DGP) ka jylla u Dr.L R Bishnoi, u Vivek Syiem SP (City), ka Queenie A B Fancon, MPS, Asst.Commandant SF10; u Ravi K Sangma, North Garo Hills; u Marbin B Marak jong ka 5th MLP Bn, Samanda, East Garo Hills; u Wisonroy Nongtdu, UBI na East Jaiñtia Hills; U Simseng A.Sangma, UBI, In-Charge Special Operation Team/Anti Narcotic Task Force, East Khasi Hills; u Johnny Foster Thangkhiew, UBI, SB (HQ); u Samuel Wanniang Saiñ Syiem, UBSI, SB (HQ); ka Ibashisha Kharpran, WPSI West Jaiñtia Hills; u Nabin Chandra Barman, SBC, Special Branch; ka Rephika Mawlong, AB/WPC, Office of Superintendent of Police, East Khasi Hills; u Wanjop Pakynteiñ, C.OPR, MPRO HQ, Shillong; ka Ibanri Syngkli, WP.BNC, 6th MLP Bn, Umran bad u Siddarth Thapa, BNC, 1st MLP Bn.
Ha ka jingpyni ïa ki tabut la ïashim bynta da ka tnat AH & Veterinary, ka DCIC-East Khasi Hills, ka tnat Dairy Development, MSSDS, ka Office jong u Chief Electoral Officer, ka tnat Social Welfare, ka Meghalayan Age Limited, ka tnat Horticulture, ka tnat Fisheries, ka tnat Soil & Water Conservation, ka tnat Forest & Environment bad ka tnat District Basin Development Unit-East Khasi Hills.
Ka tnat Horticulture ka la ïoh rah ïa ka nam lahduh katba ka tnat AH & Veterinary ka la ïoh rah ïa ka kyrdan kaba ar bad ka DCIC-East Khasi Hills ka la ïoh rah ïa ka kyrdan kaba lai.
Mawkyrwat, K’lyngkot, 27: Da ka jingthmu ban kner ka jingïarap sha ki nongri ngap jong ka Tynnai Honey Cluster kiba long kum ki Micro Small Medium Entrepreneurs, na ka liang ka Reserve Bank of India (RBI), Shillong ka la pynlong ïa ka Town Hall Meeting halor ki Micro Small and Medium Enterprises (MSMEs) ha Nativity Auditorium Hall, Mawkyrwat, South West Khasi Hills District.
Ha kane ka sngi la ïadonlang u bah Tableland Lyngwa, IAS, Deputy Commissioner ka South West Khasi Hills, u bah Olden Nongpluh, General Manager (O-i-C), RBI Shillong, Regional Manager-SBI, General Manager-MRB, ki nongtrei jong ka DCIC bad DIPR, ka sorkar Meghalaya, NABARD, SIDBI, MSME-DI, ki nongtrei jong ki banks kiba don ha ka distrik bad ki nongri ngap ka Tynnai Cluster.
U bah Tableland Lyngwa, IAS, Deputy Commissioner, South West Khasi Hills District uba la don lang ha kane ka jingïalang u la ong ba kane ka dei ka khubor kaba sngewtynnad bad ka kabu ksiar na ka bynta kito kiba don jingthmu ban seng ïa ki kam la jong da kaba pynshlur ïa ki ban shim ïa kane ka lad kaba long ha kajuh ka por ka kabu ksiar na ka bynta ban nang kham pynheh shuh shuh ïa ka seng ka dang jong ki.
U bah Olden Nongpluh, GM (O-i-C), RBI, Shillong, ha ka jingkren maitphang u la batai halor ka jingdonkam bad ka jingthmu jong kane ka Town Hall Meeting halor ka jingtreikam jong ka MSMEs ha ki unbank/underbanked bad kumno ban pynsngewthuh bad hikai ïa ki nongseng kam lajong ïa ki lad jingïarap ba ki ïoh lyngba ki banks da kaba pynïasoh ïa lade bad ki banks bad ha ka ban twad jingmut na ki nongseng kam lajong halor ki jingeh ba ki shem ha kaba ïadei bad ki bank bad ba kane ka jingïakynduh kan long kum ka rynsan ïa phylliew jingmut hapdeng ki nongtrei jong ki banks bad ki nongseng kam lajong bad ki lad ki lynti ba ka RBI kan shim.
Ha kajuh ka por u la pynshai ba kane ka jingïakynduh ka long kum kawei ka lynti ha kaba ki dkhot jong ka RBI kin ïoh ban ïa mir bad ïa phylliew jingmut bad ha kajuh ka por ban ïoh jingmut bad ban sngewthuh ïa ka jingkhmih lynti jong ki na ka bynta ban nang kham pynbha bad ban pynrung ne kynthup ïa ki na ka bynta ban ai ram lyngba ki bank.
Ki nongtrei jong ki banks bapher bapher ki la ai jingkren ban pynsngewthuh ïa ki nongïashim bynta halor kane ka bynta.
Ha kane ka sngi la ïoh ruh ïa ka presentation halor ka MSME na ki nongtrei jong ka RBI, Shillong ki da batai bniah halor ki jingmyntoi bad ki lad jingïada ha kaba ïadei bad ka jingsei ne jingthep pisa da kaba batai bniah halor ki rukom thok rukom shukor ha kaba ïadei bad ka jingpynrung ne jingsei pisa lyngba ka bad kumno ban kiar na kiba kum kine ki jingjia.
La sam ruh 26 tylli ki loan sanction sha ki nongseng kam lajong.
Kane ka la hakhmut bad satang khyndiat bnai ka la wan sha ki paidbah bad mynta ha kane ka Elekshon la ïohsngew ba ka la don ka jingïatheh pisa kaba jur ha kiba bun ki constituency.
Hato ka dei mo ka jingshisha kumba ong ki ong ba ka por elekshon ka dei ka por bamsap jong ki bieit?Ha ka imlang sahlang ki don lai tylli ki mat kiba kongsan eh kata, ka imlang sahlang (Social) ka ioh ka kot (Economics) bad ka synshar khadar Politics).
Ha kaba nyngkong u khun bynriew um pat donkam ïa kata ka synshar khadar, hynrei namar jong ka jingïaid shaphrang jong ka jingbun briew la donkam ban don ïa ka synshar ka khadar ne ka Politics kumba long ha kine ki sngi kiba mynta.
Nyngkong eh ki briew kim donkam wat ïa ka pisa hynrei ki shu ïa kylliang ïa ki jingbam bad kiwei pat ki tiar ba ki donkam (Bartar).
Hynrei katba nangmih ka por la donkam ban don ïa kata ka bynta ne ka medium kaba lah ban long lang ka nongkylliang ïa baroh bad kata ka dei ka pisa.
Namar kata ha kine ki sngi ngi donkam ban don ïa ka bor treikam bad ïa kane la peit da kata ka bor synshar ne ka Politics.
Ki paidbah ha kine ki sngi kim dei ban sngewthuh bakla ba ka Politics ka dei ka pisa.
Hynrei ym lah ban len ba ka pisa ka dei pynban ka POLITIK.Haba baroh ki kwah bor kumno keiñ ki dang lait pat na kata ka bamsap?Yn nai da ïakren eh ïa kata ka bamsap hapoh ka ri India, hynrei hangne ha ka jylla Meghalaya ruh bun ki paidbah ki la ïakylla bam sap lut.
Ka jingbamsap ka la kiew haduh ki riew madan ne “grassroot".
Ki paidbah ki sngew ba ka long ka kam kaba shitom ïa ki ban ïashimbynta ha ka jingjied ïa ki nongmihkhmat jong ki, hynrei ynda ha ba la pynbamsap ïa ki da ki nongmihkhmat kiba theh da ka pisa puk puk, ki paidbah khamtam ha ki thaiñ nongkyndong ki peit khmat khliaw lano ba kata ka por election kan wan biang khnang ba kin ïoh bynta ha ka kam bamsap.
Hato lah mo ban ïoh pat ïa ki nongmihkhmat kiba khuid ba suba haba ki paidbah hi kim sngewthuh ïa kata.
Lah ban pynkynmaw ïa ka jingïakhih pyrshah bamsap jong u Anna kaba la saphriang ha baroh kawei ka ri India, hato kane kan kut noh tang katto.
Kane ka jingïakhih bamsap ka dei ban long ka jingïakhih kaba jur bha khamtam leh ha la por shuwa jong ka Election bad ha ka por Election khnang baki paidbah kin sngewthuh kaei kata ka bamsap.
Ka Politik, la ong ba “ka dei ka bor ban pynlong ïa kiwei ban leh ïa kaei kaba kita kiba don ha ka bor ki donkam".
Ym lah ban len ba ka politik ka dei shisha ka bor bad kumjuh ruh ka pisa ka dei shisha ka politik, da ka pisa la pynlong ïa ki paidbah ban jied ïa ki nongmihkhmat jong ki, ka bor jong ka pisa ki nongmihkhmat kiba don ïa ka ki shah jied bad ïoh ban bat ïa ka shuki jong ka bor.
Ka long kaba sngewsih bad kaba ktah haduh katta Ki kyrdong MLA/MDC ha kane ka Election ba la dep ki la Investment ne theh baiseng la shyrkhei bha da ka bor jong ka pisa.
Ki heh saipan ki la pynkylla long Business ne mar khaiï ia ka Election.
Naduh ka Election MLA, MDC bad ha ka Elction MP ruh la ïohi ïa ka jingtreikam borbah jong ka tyngka.
Lada don ka tyngka wat kito kiba ym don jingshemphang ei ei shaphang ka shynshar khadar ruh kim salia ban mih ban ai aireng.
Hooid baroh kim lah ban lait na ka pisa hynrei ym pat haduh u pud ban pynlong kam Khaï ne Business ïa ka kam shynshar khadar.
Ka jingtheh pisa jong ki heh saipan na ka bynta ban jop ha ka Election ka long beit ba kin kurup ïa ka bor synshar bad hadien hane ynda la wan ha ka bor synshar sa shna ki aiñ kiba lai phew jait ban pynmih ne khyllie ïa ka jingduh baroh.
Hato lada kano kan dang ïai bteng lah mo ban ïaleh pyrshah ïa ka jingbamsap?Namar kata ban wanrah ïa ka jingïakhun pyrshah bamsap kaba jop donkam ban pynsngewthuh ïa ki paidbah ban tip kaei ka bamsap.
Ka jingbamsap ka wanrah ïa ka jingdkoh jong ka jingïaid beit jong ka synshar khadar namar ba ki nongmihkhmat kiba bamsap ki hap ban khyllie jinglut ia baroh ka pisa pisa kaba ki la pynlut ha ka por election.
Ngi ïohi ïa ka jingkiew dor jong ka bam ka dih hapoh ka ri bad khamtam ha ka jylla jong ngi kane ka dei ka jingmih na ka jingbamsap kaba ki paidbah ki ïadonbynta lang.
Ka jingkangar ïa ka bor pisa ka pynlong ïa ki briew ban long kiba bamsap bad ban ïaleh katba lah tang kumno ban kamai da ka lynti kaba kynriang.
Ka jingbamsap ka nang pynkhlaiñ shuh shuh ia ka jingduk bad wanrah ïa ka jingsahdien.
Ka jingbamsap ka kyntiew tang ïa ki katto katne ki riew ioh kabu katba ki paidbah pat kiba duk ba rangli ki nangïai im shitom bad nang bteng ban im ha ka jingduk bad ka jingjynjar.
Katba ka jingbamsap ka dang don hapoh ka ri bad ka jylla jong ngi ka long kaba eh ban ïohi ïa ka jingroi jong ki kam pynroi ha ki thaiñ bad ki shnong jong ngi.
Ka jingrat dyngkhong ïa ka bamsap ka ha ki kti jong iwei pa iwei i nongshnong shnong bad ka jinglait na ka jingbamsap kan lah ban kyntiew pat ïa ka imlang ka sahlang bad khamtam ia ka dong bad ka thaiñ hi baroh kawei.
Nongstoiñ, K’lyngot 28: Ha ryngkat ka ri hi baroh kawei, ïa ka 70th Republic Day la rakhe ha West Khasi Hills ha ka 26 tarik, ha kaba ki paidbah ba bun byllien ki la tuid sha ka jingrakhe kaba la pynlong da ka District Administration ha madan St Peter Pyndengrei, ha kaba u Bah Garod L.S.N.Dykes Deputy Commissioner West Khasi Hills District u la kyntiew ïa ka lama lai rong jong ka ri bad shim ruh ïa ka salute ïa ka parade jong ki 13 ki kynhun Parade ba kynthup ïa ka kynhun jong ki pulit, NCC bad 9 tylli ki sku kiba don hapoh sor Nongstoiñ.
Ha kane ka sngi la pyni khaiñ ruh ïa ki 9 tylli ki Tableau jong ki tnad bapher bapher bad la pynlong ruh ïa ki jingïalehkai pynbyrngia lem bad ka jingsam ïa ki jingbam sha ki nongpang kiba don ha Civil hospital Nongstoiñ.
Kumjuh ruh napdeng ki nongshimbynta ha ka parade, ki khynnah kynthei ka JNV Nongstoiñ ki la khur ïa ka khusnam ba nyngkong, bud pat sa ka Nongstoiñ College ha ka kyrdan ba ar bad ka Sibsingh Memorial Govt.
Higher Secondary School ha ka kyrdan ba lai.
Katba ka ophis jong ka DMHO Nongstoiñ ka la khur ïa ka khusnam ba nyngkong ha ka jingpyni Tableau, bud pat sa ka tnad Agriculture lem bad ka Horti & Mechanical Engineer kiba la khur ïa ka khusnam ba ar.
Katba ïa ka khusnam ba lai la ïoh da ka Meghalaya Basin Development Authority.
La sam ruh ïa ka khusnam best block Asha ha kane ka sngi.
Mawshynrut: Ha Mawshynrut Civil Sub Division, la pynlong ha madan Riangdo, ha kaba u Bah H.K Thabah u la kyntiew ïa ka lama lai rong bad shim ruh ïa ka salute sha ki lai tylli ki kynhun parade ba kynthup ïa ki pulit bad ki khynnah skul.
Ha kane ka sngi la pynlong ruh ïa ka jingïalehkai phutbol paralok hapdeng ki nongtrei sorkar bad ki rangbah shnong.
La sam ruh ïa ki jingbam sha kiba duna dkhot met da u kongsan bad la pynlong ruh ïa ki prokram pynbyrngia ha kane ka sngi.
Mawkyrwat: Ryngkat bad shityllup ka Ri India ha ka 26 tarik u Kyllalyngkot, 2023 la rakhe ïa ka jingdap 74 snem ka jingïoh Republic ha South West Khasi Hills District ha kaba u Deputy Commissioner jong ka South West Khasi Hills District, Mawkyrwat, u bah T.Lyngwa, IAS, u la pynher ïa ka lama ka Ri bad shim ïa ka Rashtriya Salute jong ka kynhun parade kaba kynthup naduh ki pulit, ki NCC haduh ki khynnah skul ha ka jingrakhe ïa ka jingdap 74 snem jong ka Republic Day kaba la pynlong ha phyllaw Ïingskul jong ka Nativity Higher Secondary School, Mawkyrwat ha ka rukom kaba ishongkun.
La wan ban ïa sakhi ïa kane ka jingrakhe da ki nongtrei sorkar, ki khynnah skul ryngkat ki nongshong shnong jong ka distrik.
Lah ruh ban kdew ba kumba 6 tylli ki skul ki la ïashimbynta ha ka March Past bad kumba 8 tylli ki departments ki la ïashimbynta ha ka jingïakop pyni ïa ki Tableau.
La pynshongshit shuh shuh ïa kane ka sngi da ka Cultural Programme, ka jingsam jingbam da ka Officers’ Club, Mawkyrwat sha ki khunswet jong ka Hope Orphanage ha Mawlangwir bad Marshillong ba la pynbud da ka jingïalehkai Sports na ka bynta ki Specially Abled.
Haba phai ha ka March Past, ka Jawahar Navodaya Vidyalaya, South West Khasi Hills District ka la rah ïa ka khusnam nongjop bad ba la pynbud da ka Maharam Higher Secondary School, Mawkyrwat ha ka kyrdan kaba ar bad ka Little Star Higher Secondary School, Mawkyrwat ha ka kyrdan kaba lai.
Ha ka Cultural Programme, ka Jakrem Presbyterian Higher Secondary School ka la wan ha ka kyrdan kaba nyngkong bad pynbud da ka Balang Mawlangwir Higher Secondary School ha ka kyrdan kaba ar bad ka Jawahar Navodaya Vidyalaya, South West Khasi Hills District ha ka kyrdan kaba lai.
Ha ka Tableau Presentation, ka Meghalaya Basin Management Agency ka la ïoh ïa ka kyrdan ba nyngkong, bud sa ka District Commerce & Industries Centre, Mawkyrwat ha kaba ar bad ka National Rural Livelihood Mission ha ka kyrdan kaba lai.
RANIKOR: Ryngkat bad shityllup ka Ri, la rakhe mynta ka sngi ïa ka jingdap 74 snem ka jingïoh Republic ha Ranikor Civil Sub Division ha ka rukom kaba ishongkun ha kaba u B.J.Kharchandy, Sub Divisional Officer (C) Ranikor Civil Sub Division u la pynher ïa ka Lama bad shim ïa ka salute jong ki Parade Contingents kiba kynthup naduh ki Police haduh ki skul kiba don ha kane ka dong ka thaiñ ha ka jingïalang kaba la long ha madan Nolikata, Ranikor Civil Sub Division.
Ha kane ka sngi la pynlong ruh ïa ki Cultural Programme, ki jingïalehkai ïa ki khynnah bad kiwei de ryngkat ka jingsam ïa ki khusnam sha ki nongjop.
Ha ka March Past, ka Nolikata High School, Ranikor Civil Sub Division ka ïoh ha ka kyrdan ba nyngkong bad bud sa ka Nibon Lower Primary School, Ranikor ha kaba ar bad ka Nolikata Upper Primary School, Ranikor ha ka kyrdan kaba lai.
Nangta, ha ka Cultural programme, ka Self Help Group Photkroh ha ka kyrdan ba nyngkong, ka Tylli Ngin Ïeng Self Help Group, Nongkdait-Nongtwah ha ka kyrdan kaba ar.
Satang kumba katto katne por ki paitbah ka jylla kin ïa mih na ki rympei ïing jong ki ban ïeng ha u laiñ na ka bynta ban ñion da u shympriah kti ha u budam ban kdew ba kiba kum kino ki nongmihkhmat kiba ki sngew donkam ban jied.
Napdeng ki paitbah nongthep vote ha ka jylla, kumba 70% ki dei ki dkhot jong ki kynhun balang Khristan bapher bapher kiba don la ki jong ki jong ki Nongsharai, kiba ju pynïaid ha ki sngi ba ki pynlong ïa ki jingmane Blei la ka long ha ki janmiet sngi pohïa ne ha ki sngi u Blei bad 100% na ki nongïalam balang ki ju hikai ïa ki kynhun jong ki ban kiar na ki kam sniew ba bun jait bad ba kin im ka jingim kaba khuid bad kaba beit.
Haba phai pat ha ka jinglong jong ka imlang sahlang, ka synshar khaddar ngim lah ban len ba ha kane ka kynti ka jingïakawang ktieh, ka jingïakynthoh jong ki nongïalam jong ki seng saiñ pyrthei uwei ïa uwei pat, ka la long kaba la sngew jli bad lada dei ki riewp yrkhat kim kwah shuh wat tang ban ïohsngew ruh.
Nalor kata napdeng ki nongïalam jong ki seng saiñ pyrthei ym dei tang ba ki ïakynthoh uwei hadien uwei pat, hynrei don ruh kiba la pyndonkam bakla wat ïa ka kyrteng jong u Blei bad ka jingkyntang jong kata ka jaka bneng.
Kaba sngewsih ka long ba ki don shibun ki nongïalam jong ki kynhun balang bapher bapher, kiba klet ba ka kam Saiñpyrthei ka dei kaba la saiñ dur bad kaba la pynkup bor da u Blei naduh myndang long ka pyrthei bad lada ki nongsynshar ki dei ka ba sniew bad ki pyndonkam bakla ïa ka jinglong nongynshar ka jong ki ki hima ki jot, ka jaitbynriew ka kyllon.
Haba pynkynmaw halor kane ka bynta, ym lah ban len ba lada ki nongïalam balang kim don ka jingkitkhlieh ban pynsngewthuh ïa ki paitbah kumno ban jied ïa ki nongsynshar, ym don jingartatien ei ei ba ka jaitbynriew ha kane ka jylla jong ngi kan kham palat ban ïa ka Sodom bad Gomorah.
Kaba eh pat ban pyrkhat ka long namar ba ha kine ki sngi naduh ki paitbah haduh ki nongsynshar bad ki nongïalam balang, ki la kylla matlah haba ïohi, kyllut haba ïoh sngew bad ïa kaba sniew la ong kaba bha ïa kaba bha pat la ong kaba sniew.
Ym lah ban len ruh ba wat ki nongïalam balang kim sngewthuh shuh kaei kaba dei bad kaei kaba lait, namar tang ban pynjop ïa uno uno u kyrtong u ba ki kyrshan kim salia wat ban leit thong da ka pisa ïa ki paitbah, khamtam ïa ki longïing jong ki riew kynthei bad kiba duk tasam.
Hato ki nongïalam balang ki sngew dei ne em ban pynngop ïa kiba lui lui?Ha kaba kum kane ka por ki nongïalam balang ki dang kynmaw ne em ba ki la ïeng pyrshah shuwa ban pynlong aiñ ïa ka kam ïakhalai ï.
Hato ki nongïalam balang ki pyrkhat kumno shaphang ka jingpyntreikam ban pyn poi kyiad ha ki thliew ïing kaba ki ong ka (home delivery) ba ka sorkar ka la ai jingbit ïa kiba dei ban ai?.
Nongstoiñ, K’lyngkot 28: Ka long kaei kaei ka bym lah ban ngeit, hynrei ka long pat ka jingshisha ba ka sorkar pdeng ka la ithuh kyrpang ïa ka shnong Langdongdai kaba don ha West Khasi Hills bad kaba hap hapoh ka Mawshynrut C&RD Block, kum ka Aspirational village kam don jingmut satia lada ym don ka surok kaba biang.
U bah B.Ñianglang sordar jong ka hima Nonglang Sirdarship, haba pyntip ha u nongthoh khubor u la ïathuh ba hadien ba ka sorkar pdeng ka la ithuh kyrpang ïa katei ka shnong kum ka Aspirational village, ki tnad trei kam bapher bapher jong ka sorkar ki ju wan na ka por sha ka por ban ai jinghikai ba bun jait ïa ki paitbah nongshong shnong kum ha ka rep ka riang, thaiñ jingthaiñ bad kiwei kiwei ki bynta na ka bynta ban kyntiew ïa ka ïoh ka kot jong ki nongshong shnong.
Nalor kata u la ïathuh ruh ba wat ki heh ki haiñ jong ka ICAR Umïam ba kynthup ïa u Dr V.L.Verma Director, ka Dr M.Bilashini Devi kaba dei ka saïantis, Dr.Vanlalruati bad Dr H.D.Talang, ki la wan ban pynlong ïa ka jingai jinghikai kumno ban rep ban riang ïa ki jait jingthung bapher bapher kum ki syntiew ki skud bad kiwei kiwei ki jingthung.
U bah Ñianglang u la ong pat ba wat la ki heh sorkar na ki laiñ bapher bapher ki la wan ïuhkjat ha katei ka shnong ruh, hynrei kaba lyngngoh ka long ba ha kaba ïadei bad ka surok kim lah ban ïarap ei ei.
U la ong ruh ba ka jingsam jong ka tnad ICAR ïa ki symbai ba bun jait kum ki symbai jhur, ki symbai syntiew bad kiwei kiwei kam don jingmyntoi ei ei lada rep bad pynroi ïa ki wat lada ka ïew ka hat ka biang, hynrei lada ka surok kaba biang kam don haduh ha shnong tang ka bai kit ruh kam mih satia.
U la ong ruh ba ha katei ka shnong ki la don kumba shispah hynñiew tylli ki longïing bad ki paitbah nongshong shnong mynta ki ap khmih lynti bad angnud ba ka sorkar kan pynkloi ban pynïoh sa ïa kiwei pat ki jingdonkam na ka bynta ki paitbah kum ka jaka sumar, ka umbam umdih bad kiwei kiwei.
Hynrei ka jingdonkam kaba hakhmat eh ka dei ka surok namar lada ym don ka surok kaba biang wat lada ki jingmih na ka thaiñ ki bun katno katno ruh, kam don jingmut namar ki shu sahkut tang hapoh shnong hynrei ban shalan sha ki ïew ki hap ym lah namar ka jingbym don ka surok.
Jowai, K’Lyngkot 28: Ha Jowai la rakhe ïa ka Republic Day ba 74 hynnin ka sngi da ki bor pynïaid ka West Jaiñtia Hills District ha madan Jrisaleiñ Jowai, ha kaba u Deputy Commissioner ka West Jaiñtia Hills u bah Batlang S Sohliya, IAS ula pynher ïaka lama lai rong ka ri bad shim ruh ïa ka Rashtriya Salute ryngkat ka jingrwai ïa ka National Anthem bala ïalam da ka skul JNV Mukhla bad ka QC Springside SS, Jowai.
U bah Sohliya ula ai khublei Republic ïa baroh kiba la poi sha kane ka jingrakhe bad kumjuh ïa baroh ki nongshong shnong jong ka District hi baroh kawei.
Kila don 21 tylli ki kynhun kiba la ïashim bynta ha ka parade kiba kynthup ïa ka District Police Jowai, ka NCC Contingents jong ka Government Girls Higher Secondary Schools, Jowai, ka Meghalaya Bharat Scouts & Guides, Jowai bad 18 tylli ki skul.
Ka skul JNV, Mukhla ka la ïoh rah ïa ka nam ba nyngkong, ka nam ba-ar la ïoh rah da ka Govt.
Boys HS School, Jowai bad ka nam ba-lai la rah da ka St.Mary Mazzarello HS School, Jowai.
Ka la don ruh ka jingpyni ïa ki Tableau bala iashim bynta da ki 13 tylli ki tnad sorkar, kiba pyni ïa ki jingtreikam bapher bapher jong ki lyngba ki skhim bad ki projek.
Napdeng kine ka ophis District Sericulture Jowai kala ïoh ïa ka nam ba nyngkong, ka ophis District Horticulture Officer, Jowai kala ïoh ïa ka nam ba-ar bad ka ophis District Commerce & Industries Centre, Jowai kala ïoh ïa ka nam ba-lai.
Ha kane ka sngi kila don ruh ki jingpynbyrngia kum ki shad, ki rwai bala ïashim bynta da ki dong bad shnong bapher bapher hapoh ka nongbah Jowai.
Kala don ruh ka jingleit sam ïa ki jingbam bad ki jingai sngewbha sha ki jaka ri Khunswet da ki tnat sorkar bapher bapher bad ruh da ki kynhun seng.
Ha ka por janmiet ka don ruh ka jingïalehkai Football Final kaba ïakhun hapdeng ka Demthring SC pyrshah ïa ka Sabah Muswang SC ha Kiang Nangbah Stadium, Ladthalaboh.
Ha Amlarem la pynlong ha madan ïalehkai jong ka Amlarem Government Lower Primary School.
I kong J.U.Kharpur, Additional Deputy Commissioner, Incharge Amlarem Civil Sub-Division ila pynher ïa ka Lama lai rong bad shim ruh ïa ka Rashtriya Salute ryngkat ka jingrwai ieit ri (National Anthem) bala lam khmat da ka Mang Hai Ryum SS, Amlarem.
Ki don 3 tylli ki kynhun kiba la shim bynta ha ka parade kiba kynthup ïa ka Police Department bad ar tylli ki skul.
Ka Riwar Jaiñtia Church of God SS, Ladjaplem kala ïoh ïa ka nam ba nyngkong katba ka Syiem Jingsuk HSS, Amlarem kala ïoh ïa ka nam ba-ar.
Ka don ruh ka jingpyni ïa ki Tableau da ki 4 tylli ki tnat sorkar.
Ka ophis Sub-Divisional Veterinary Officer , Amlarem kala ïoh ïa ka nam ba nyngkong, ka ophis Sub-Divisional Agricultural kala ïoh ïa ka nam ba-ar katba ka Sub-Divisional Officer PHE, Amlarem kala ïoh ïa ka nam ba-lai.
Ki la don ruh ki jingrwai bad jingshad bala ïashim bynta da ki khynnah skul.
Ha Laskeiñ C&RD Bloc ruh la rakhe lang ïa kane ka Republic Day ba 74 ha madan ïalehkai Hula, Moosyiem, Shangpung.
U Block Development Officer jong ka Laskeiñ u ma B.Niang ula long u kongsan bad pynher ïa ka Lama Lai rong ka ri.
Jowai, K’Lyngkot 28: Ka jingrakhe jingdap shispah snem ka Balang Katholik Pasyih, ka jingkyrkhu ïa ka Iingmane bathymmai bad ka Proseshon Iukharist jong ka Parish Mooksiang (Phramer) West Jaiñtia Hills District kan long hi ha kane ka 29 tarik mynta u bnai (29/01/2023) ha shnong Pasyih bad ki prokram kin long kumba la pynkhreh ka jingiapher ka long hadien ba la mih ka hukum na u District Magistrate, West Jaiñtia Hills District Order U/S 144 GrPC dated Jowai, the 25th January 2023 la khang ban pynlong jingïaseng na madan kaba la mut ban pynlong bad la pynkynriah noh sha ka madan kaba don ha phyllaw ïingmane bathymmai.
Ha ka 29/01/2023 ka jingkñia Mass Iukharist bakhuid kan long hi ha ka por 10 baje mynstep bad ha shwa ka jingkñia Mass bakhuid yn don ka jingkyrkhu ïa ka ïingmane bathymmai bad ha ka por 1:30 nohphaisngi kan don ka Proseshon ukharist.
La khot la wer ïa ki para-khristan na ki Parish bapher bapher jong ka Jylla ñiam Jowai bad nabar ba kin ïawan shongshit ha ka ban ïa sakhilang ïa kane ka jingrakhe jingdap shispah snem ka Balang Katholik shnong Pasyih, ka jingkyrkhu ïa ka Iingmane bathymmai bad ka Proseshon kaba shisien shisnem jong ka Parish ka ban long ha shnong Pasyih.
ïa kane la pyntip da u ma Bonyfirst Siangshai uba dei u Publicity Secretary, ka Centenary Celebration ka Balang Katholik Pasyih.
Khliehriat, K’Lyngkot 28: Ha ryngkat lang ba ka ri India hi baroh kawei, ha East Jaiñtia Hills District ruh hynnin ka sngi, la rakhe ïa ka sngi Republic Day kaba 74 ha madan jong ka skul Khliehriat Higher Secondary School, u Deputy Commissioner, ka East Jaiñtia Hills District, u Abhilash Banarwal, IAS u la pynher ïa ka lama lai rong jong ka ri bad shim ruh ïa ka salute (Rashtriya Salute) jong ki khyndai tylli ki kynhun parade ba kynthup ka parade na ka tnat pulit EJHD, ka NCC, Bharat Scout and Guide bad ki khynnah skul na ki skul bapher bapher.
Hadien ka Parade ka bud sa ka jingpyni tableau ba la pynkhreh da ki tnat treikam bapher bapher kiba pyni ïa ki kam bad ki skim bapher bapher jong ki tnat sorkar, la pynitynnad shuh shuh ïa ka prokram da ki jingshad tynrai na ki khynnah skul bad ki khynnah college bad ka jingïalehkai skit ba la pynkhreh da ka ophis jong u Deputy Commissioner (Election).
Ha kane ka sngi u Deputy Commissioner u la sam ruh ïa ki syrnot bad momento sha ka District Social Welfare Officer, EJHD, ka kong R.Passah, u Supervisor, District Social Welfare Office, u bah Patrick.
S.Dkhar bad sha ki nongtrei jong ka Multi- purposed Rehabilitation jong ka Wapung C&RD Block bad ka Saipung C&RD Block , na ka bynta ka jinglong la kloi jong ki kiba la ai ïa ka jingïatreilang bad jingkyrshan bor bah jong ki na ka bynta ban wad bad pynshisha ïa kito ki briew kiba don jingduna ha ki dkhot met kiba don hapoh ka district.
La sam ruh ïa ki prize sha kito kiba jop ha ka March Past ba kynthup ki khynnah jong ka JNV Girls, Rymbai bad ki khynnah jong ka Jaiñtia Eastern College, Khliehriat kiba jop ia ka cultural prokram bad ka tnat District Commerce and Industries Centre, East Jaiñtia Hills District, ka la jop ha ka jingpyni tableau.
Kum shibynta jong ka jingrakhe Republic Day, la sam ruh ïa ki jingai sngewbha sha ki khynnah jong ka Children’s Home (Boys and Girls), Thyndai Child Care Institute cum Counseling Centre, Tuber Kmai Shnong bad sha ki nongpang kiba thiah pang ha Khliehriat Civil Hospital bad la pynkut ïa ka prokram da ka jingialehkai (friendly match) ba la ïalehkai da ka Officer’s Club bad ki Waheh Shnong East Jaiñtia Hills District.
Kiba la ïa don ryngkat ha katei ka sngi, ki kynthup ruh u SDO (Sadar), Khliehriat, u Abhinav Kumar Singh, IAS, u Superintendent of Police, East Jaiñtia Hills District, u Jagpal Singh Dhanoa, IPS, ki Additional Deputy Commissioner, East Jaiñtia Hills District, u bah G.Warjri, MCS, u bah J.Shylla, MCS, u bah A.Nongbri, MCS, ka kong D.D.Syngai, MCS bad ki heh sorkar jong ka district.
Khliehriat, K’Lyngkot 28: Ka ophis jong ka District Tuberculosis Jaiñtia Hills ha ryngkat ka jingïatreilang bad ka tnat CSR jong ka company Star Cement Lumshnong, hynin ka sngi ka la sam ïa ki mar bam sha kito kiba don ïa ka jingpang Tuberculosis, kiba don ha East Jaiñtia Hills District, ïa ka prokram la pynlong ha phyllaw jong ka Khliehriat CHC bad ïa ki mar bam la noh syniang da ka tnat CSR jong ka Star Cement Lumshnong.
U DM&HO East Jaiñtia Hills District, u Dr.D.Shylla, u la ong ba ka tnat ka koit ka khiah ka don ïa ka thong ban ïakhun ban rat diengkhong ïa ka jingpang Tuberculosis (TB) kat haduh u snem 2025, u la khublei ïa ka District TB Office Jaiñtia Hills bad ïa ka tnat CSR jong ka Star Cement kiba la ai ïa ka jingkyrshan ïa kiba pang TB kiba don hapoh ka district, kumjuh ruh u la ai mynsiem bad pynshlur ïa kiba pang TB ba ki dei ban sumar bha, ban dih dawai tista ba kin dup koit kloi na ka jingpang.
La ong ruh ba ka district ka donkam ïa ki jingnoh syniang, kumta la kyntu ïa ki nongshong shnong ba kin mih sha khmat ban kyrshan lem ban noh syniang khnang ban dup lah ban pynurlong ban poi sha ka thong ban rat diengkhong ïa ka jingpang TB kat haduh u snem 2025.
Na ka bynta kito kiba kwah ban noh syniang ban long ki dkhot jong ka Nikshay Mitra lane ban kyrshan lem ïa kiba pang TB, lada dei ki briew shimet lane ki kynhun ki lah ban register kyrteng ha ka Nikshay Mitra portal,  lane lah ban email ha ka, dtomgjnh@rntcp.
org, lane ki lah ban leit kynduh ïa ki nongtrei jong ka tnat District TB Officer lane phone ha u number 9862889778.
Haba kren ha ka jingialang, ka District TB Officer Jaiñtia Hills, ka Dr E.V.B.Laloo ka la kyntu ïa ki nongpang TB ba ki dei ban shim khia ban dih dawai kumba la bthah da ki doctor, ki nurse bad ki ASHA khnang ba kin koit bad ban lait na ka jingsaphriang ka jingpang TB bad ka jingjyrhoh, ka jingpang shit, ka jing hiar ka jingkhia bad ka jingsyep ha ka por mynmiet ki dei ki dak ba paw jong ka jingpang TB, kumta ka kyntu ïa ki nongshong shnong ba lada ki don ïa kitei ki dak (symptom) ki dei ban leit phah check up bad phah sumar ha kino kino ki jaka ai jingsumar jong ka sorkar ha kaba kim donkam ban siew pisa, ka la iathuh ruh ba kane ka jingpang TB ka dei kaba lah ban sumar tang hapoh khyndiat bnai.
Ka la ai khublei ïa ka tnat CSR jong ka company Star Cement kaba la kloi ban ai ka jingïatreilang bad ka tnat, kaba la noh syniang da ki mar bam sha kiba pang TB bad sam ruh ïa ki borti ban pyndonkam ha ïing,U Deputy Manager jong ka tnat CSR, Star Cement Lumshnong u Kingshok Borah, u la ïathuh ba na ka liang ka company ka la pynkhreh ïa ki mar bam bad ki tiar na ka bynta baroh kito ki nongpang TB kiba don hapoh East Jaiñtia Hills District bad ong ruh ba ka company ka long la kloi ban ai ka jingïatreilang ban dup lah ban rat diengkhong ïa kane ka jingpang TB , u la ong ba kine ki marbam ba la ai mynta ki dei na ka bynta lai bnai, kata haduh u bnai lber bad na ka bynta u bnai ïaïong haduh u bnai jylliew ka tnat CSR kan sa sam biang ïa ki mar bam, namar kane jingsam mar bam ka dei na ka bynta hynriew bnai kumba la ong da ka doctor, khnang ba ki nongpang kin ïoh ïa ki jingbam ban tei ïa ka met.
Ki mar bam ba la sam, ki kynthup 9 kilo u khaw, 3 kilo ka dud, ka umphniang bam, u dai, ka pylleng na ka bynta u/ka wei ka nongpang TB bad la sam ruh mar kawei ka borti.
Hakajuh ka por, u Kingshok Borah, u kyntu ïa ki nongpang TB ba ki dei ban sumar bha ïalade bad dih dawai tista kumba la bthah da ki doctor khnang ba kin dup koit kloi, u la ai ruh ka jingjitbok kitrwiang ïa baroh ki nongpang ba kin ïoh kloi ïa ka jingkoit jingkhiah.
Ka Pradhan Mantri TB Mukt Bharat Abhiyaan (PMTBMBA), ka dei ka campaign kaba thymmai ba la pyllait paidbah da ka President jong ka ri India ha ka 9 tarik u nailur 2022, ha kaba ki riew shimet, ki seng saiñ pyrthei, ki NGOs, ki Corporates ki lah ban mih sha khmat ban peit lem ïa ki nongpang TB na ka bynta hynriew bnai bad lada donkam haduh lai snem ban kyrshan ïa ki da ki jingbam kiba tei ïa ka met lane Diagnostic, Vocational training bad da kiwei kiwei ki bynta, kane ka skim kan lah ban wanrah ïa ka imlang ka sahlang kaba lait na ka jingpang TB.La ïoh ïa ka jingkren maitphang na u Senior Treatment Supervisor, Khliehriat TU, u bah Linus Mannar bad ka jingkren na u Medical Health Officer Incharge Khliehriat CHC, u Dr Salsan Momin.
Khliehriat, K’Lyngkot 28: Ka Hynñiewtrep Achik National Movement Narpuh Circle myn ha ka 25 tarik mynta u bnai ka la leit ban ïakynduh iya u heh jong ka company dewbilat ka Topcem Cement Pvt Ltd bad dawa na katei ka company ba ka dei ba thep kam biang mardor ïa ki hynriew ngut ki briew jong ka thaiñ kiba katei ka company ka la beh kam noh ïa ki, ha ka jingleit jong ki dkhot ka seng la synran lang ruh da ki nongïalam ka HANM Central Body, kiba la pynpaw ka jingsngew pyrshah jur halor ka jingleh katei ka company kaba don ha East Jaiñtia Hills District.
Katkum u kyrwoh ba la phah da u President ka HANM Narpuh Circle, u bah P.Syiemlieh, la ong ba ka company Topcem ka la beh kam noh ïa ki hynriew ngut ki briew jong ka thaiñ da kaba ong ba ki la tymmen, namar ba ki la kynjoh sha ka 60 snem kyrta bad kim lah shuh ban trei katkum ka aiñ, haba kren bad u heh jong ka company utei u nongïalam u la pynrem jur ïa kane ka jingleh bad ïa ka rai jong ka company , ha kajuh ka por, u la pynrem ruh ïa u Local Director jong katei ka company, la ong ruh ba kumno ïa kiba na bar jylla pat kiba trei ha katei ka company kiba la tymmen, katei ka company kam beh satia ïa ki bad kynnoh ruh ba kane ka dei tang ka jingleh shiliang khmat, kumta na ka liang ka seng ka dawa na ka company ba ka dei ban pynrung kam biang ïa ki hynriew ngut kiba la shah beh bad ong ruh ba “Lada katei ka company kam sngap ïa ki jingdawa, ka seng kam salia shuh wat ban khang tala ïa katei ka company".
Ki nongialam ka HANM Narpuh ki la kynthoh jur ïa u local Director, u bah P.Syih da kaba ong ba “Ki para doh, para snam jong ngi na ka por sha ka por ki ju ïakynduh jingeh balei u Local Director, um ju lah ban leh ei ei ban ïarap ïa ki nalor ba ki dei ki briew kiba dei ki trai shnong, tang ban ïoh shong shuki um tip shuh ban peit ïa kiwei pat kiba kynduh jingeh, u dei ban pynioh biang mardor ïa ka kam kaba ki ju trei, lym kumta ka seng kan leh da kaba tyngeh"Ki nongïalam bad ki dkhot kiba la ïa don lang ha katei ka sngi, ki kynthup ruh u President HANM East Khasi Hills District, u bah Lewin Syiem, u Vice President HANM East Jaiñtia Hills, u Publicity Secretary HANM Narpuh Circle, u bah S.Pala, lem bad ki dkhot.
Jowai, K’Lyngkot 27: Ka Dorbar Shnong Tympang-Iawmusiang, Jowai ryngkat ka Tympang Club, Jowai ki la rai ha kane ka kynti kin pynlong da ka ‘Common Platform’ ïaki kyrtong ki ban ïaleh ïaka Election MLA sha ka 2-Jowai L.A.Constituency bad la pynbeit ban pynlong haka 16 tarik u Rymphang 2023, ha ka por 7 baje janmiet ha Tympang Club Hall.
Ka shnong kala shim ïa kane ka rai hadien ba la dep shong pyrkhat sani bha khnang ba kan nym ktah palat ïaka por ki nongshong shnong khamtam kum kiba shong ha kane ka jaka kaba long mar pdeng ka sor Jowai.
Ha ka juh ka por ka shnong ka kwah ban pyndon burom ïaka rukom synshar paidbah da kaba ïoh jingshai naka jingïatai/jingkren ki kyrtong/party naka juh ka rynsan kan long kaba myntoi.
Kumta la pynbeit bad la shim ïaka rai baka bha ban pynlong da ka ‘Common Platform’ bad ba yn lah ban pyndep ha ka shisngi/miet ïa kane ka kam.
Na ka liang ka Dorbar Shnong ryngkat ka Tympang Club ki buh ruh ïaki kyndon kumne, yn ailad 30 minit marwei ïaki kyrtong/party ban kren pynshai ïaki nongrim ba ki ïeng ïaleh ïa kane ka Election bad kumjuh ruh hadien ba la dep lut baroh, yn saai pat sa 5 minit marwei ban kren pynkut (Response Time).
Yn leh ruh da ka khalai nusib bad kin hap kren katkum ka number baki ïoh ter ter, yn shah tang 10 ngut ki ban synran ïa u kyrtong ha kane ka Common Platform.
Yn shah tang 3 tylli ki kali ki ban wan lang bad ki kyrtong ha kane ka miet bad ïa kiwei ki kali jong ki nongkyrshan ki kyrtong kin hap ban buh shabar u pud ka Shnong.
Ym shah ïa kiba buaid tanglang ban rung shapoh ka Hall ha kane ka miet.
Na ka liang ka Shnong kan khot ïaki katto katne na ki sengtrei mon sngewbha ban wan sakhi ïa kane ka Programme.
Katba ïa ki jinglut baroh na ka bynta kane ka ‘Common Platform’ yn pynlut na ka Fund ka Shnong bad ka Club.
Jowai, K’Lyngkot 27: Mynta ka sngi ki nongshong shnong na ka thaiñ Mukhla pyllun West Jaiñtia kiba kynthup ïa ki san tylli shnong kiba don da ki spah ngut kila rung kum ki dkhot ba pura jong ka TMC ha ka jingïalang kala long ha Highwinds hajan ka pung Thadlaskeiñ ba la pynïaid da u ma Bitos Sari.
Ïa kine ki nongkitkam ka Mukhla Pyllun la wan ban pynskem da u ma A.A.Shullai uba dei ruh u kyrtong jong ka TMC uban aireng ha kane ka Election MLA 2023 na ka 2-Jowai Constituency, ha kane ka sngi la ïadonlang u MDC, CEM ba rim ka JHADC ma Madonbai Rymbai ki nongïalam ba hakhma ka TMC bad ki paidbah nongkyrshan kiba la wan ban pyndap ïa ka Hall ba pynlong jingïalang.
Kiba bun na ki nongkren kila pynsngew ïa ka jingdonkam ban wan noh ka jingkylla hadien jong ka jingñiew vote MLA hapoh ka jylla.
Da ka jingkyrmen ba ka TMC kan wan beit ha ka bor khang ba kan ïoh ban ai ka jingshakri kaba bha tam ïa ki paidbah ka jylla.
Kila pynsngew ruh ha kine ki san snem ba ladep haka jingshynshar ka MDA hapoh ka jingïalam ka NPP kala wanrah shibun ki jingïakynduh mawsiang kiba bun rukom bad kane kala ktang ïa kiba duk ba rangli kiba im ha ka kam bylla sngi.
Wat ha ka kamai kajih ruh ula ïathuh mynta la ïoh lut da kita ki High Level kiba mih naduh ba sdang jong kane ka sorkar MDA.U ma Andrew Shullai ha ka jingkren u ai ka jingkitbok kitrwaing ïa kine ki nongkitkam ka TMC na ka thaiñ Mukhla Pyllun, lyngba ka jingïateilang u don ka jingkyrmen ban jop ïa kane ka Election ban wan.
U la pan ka jingkyrshan ba pura na ka bynta ka lawei jong ka san snem ban wan kaba lah ban wanrah ïa ka jingkyrmen ïa ka lawei, ula sngewskhem la kumno kumno ka jingïoh vote tang na ka thaiñ Mukhla kan poi beit sha ka ar hajar tam.
Ula pynsngew ruh ba ka TMC kala kloi ban wan rung shapoh ka jylla Meghalaya da kaba ai jingïarap ruh ïa ki kynthei lyngka ka We Card kaba long haduh 1 hajar tyngka shibnai bad kane kan long ka jingïarap kaba khraw eh a kito kiba donkam jingïarap.
Na ka liang jong u ula pyntip ba ka official Campaign kan sdang lashai 28 tarik na ïing sah jong u ha Jowai da kaba khot lang ïabaroh ban wan sha katei ka Campaign.
Shillong, K’lyngkot, 28: Ka Meghalaya Pradesh Congress Committee (MPCC) ha ka sngi Saitjaiñ ka la pynbna paidbah sa san ngut ki kyrtong ki ban aireng ha ka elekshon sha ka Iingdorbar Thawaiñ jong ka Jylla ka ban sa long ha ka 27 tarik u Rymphang, 2023.
Kine ki san ngut ki kyrtong ki long ka Kong Jhanika Siangshai na Khliehriat, u Bah Arbiangkam Kharsohmat na Amlarem, u Chireng Peter R.Marak na Kharkutta, Dr.Tweel K.Marak na Resubelpara bad Carla R.Sangma na Rajabala.
Dang shen ka Seng Congress ka la pyllait paidbah ïa ki 55 ngut ki kyrtong ki ban ïakhun ïa ka elekshon.
Da ka jingpynbna paidbah mynta ka sngi ïa ka kyrteng jong ki san ngut, ka Congress kan pynïakhun ha baroh 60 tylli ki Constituency.
Nongpoh, Kyllalyngkot 28: Kumba 33 ngut ki nongïalam jong ka TMC ha Mawhati hynin ka sngi kila mih noh naka party ban leit pynïasoh sha ka party UDP ban ai ka jingkyrshan ba pura ïa u Bah Baiahunlang Makdoh u ba dei u kyrtong ka UDP ha Mawhati.
Ïa kitei ki nongïalam ka TMC la pdiang burom mynta ka sngi ha Iewmawlong, ha ïingsah jong u Bah Donbok Khymdeit President ka UDP Ri-Bhoi District, haka jingdonlang ki nongïalam jong ka party UDP Ri-Bhoi District naduh u bah RR Makdoh, Bah RM Shadap, Bah Doris Suleiñ.
Haba kren sha ki lad pathai khubor naka liang u Bah Donbok Khymdeit kum u President ka UDP ha Ri-Bhoi u la pynpaw ka jingsngewkmen kaba khraw halor ka jingkloi jong kitei ki riew rangbah ban pynïasoh sha ka UDP bad lyngba kane ka jingwan pynïasoh jong ki kan nangpynioh bor shuh shuh ïa u kyrtong bad ka party UDP ha Mawhati Constituency ban pynkhreh ïaka elekshon ban jied ïaki nongmihkhmat.
U la ong ruh ka jingwan pynïasoh ha katei ka sngi ka dei shuwa tang ïa ki nongïalam bad kiwei pat ki nongkyrshan kin dang bteng ban pynïasoh sha ka party UDP ha kine ki sngi ban wan sha ki shnong jong ki, bad kane ka long kum ka jingkyrkhu kaba khraw bad ka lad ka lynti ban dang pynkhlaiñ shuh shuh haka jingtreikam jong ka party ha Mawhati bad ha Ri-Bhoi hi baroh kawei.
Marngor, K’lyngkot 28: U Bah Alantry Dkhar, Vice President jong ka Seng UDP, u la ong ba ki ju don ki jingkren ba ka jaidbynriew Khasi ka ju mlien bha ha ki lai tylli ki jingmlien ba sniew ne ki lai tylli ki K ba ki ju ïa ong, kata ka Khalai, ka Kyiad bad Kynthei.
Hynrei mynta ka jaidbynriew kan hap phai sha ki lai tylli ki K bad kita ki long ka Kur, ka Ktien bad ka Khyndew.
U Bah Allan, u la pynpaw ïa kane haba kren ha ka jingïalang jong ka UDP Nongstoiñ Circle kaba la long ha Marngor na ka bynta ban pan jingkyrshan ïa u kyrtong ka Seng, u Bah Polestar Nongsiej.
U la ong ba lada ka jaidbynriew ka duh noh ïa ka Kur, ka Ktien bad ka Khyndew kaba mut ka jaidbynriew kan kylla long mraw ha la ka ri kumba ka la jia ïa ki trai ri trai muluk ha Tripura.
“Namarkata ka daw ha kane ka kynti ai ngin kyrni ne trei shitom bad pynneh ne pyni ïa kine ki lai tylli ki K ha ka jingmut kaba thymmai", u la ong.
Shuh shuh u la ong ba u sngew samrkhie ba ki don kiba ong ba ki sngew sarong ba la mih ka NPP kaba dei ka National Party na ka jylla la jong.
Hynrei ki paidbah kidei ban tip ïa ka jingshisha ba ka NPP kadei ka Party kaba la mih na Manipur bad ka shap jong ka, kaba dei da ka kot kadei kaba la thoh da ka ktien Manipuri.
Kumta u la ong ba kito kiba dang ngeit ba ka NPP kadei kaba mih na Meghalaya ne kiba dang ïa bieit hi ïa ka kot Manipuri, ka mut kim dei hi ruh ban khot ïalade ki Khasi.
Shuh shuh u la ong ba ha kine ki san snem ba ka UDP ka la ïatreilang bad ka NPP, u la ïohi ba ka NPP kadei ka Party kaba pyrkhat tang ban biang ïalade khnang ban ïoh ban pynbiang sha kiwei pat ki jylla namar ba kadei ka Seng kaba kwah ban pynïar bad trei sha kiwei pat ki jylla, ym kum ka UDP kaba kwah ban trei beit tang ha ka jylla la jong na ka bynta u paid jong ka jylla.
U la ong ruh ba kam pher wat lada kut tang ha Khanapara ruh kumba don ba ong kan sa leh aiu?.
“Ka UDP kam kwah ban korbar sha kiwei ki jylla ne ki bynta jong ka ri India kum ka NPP bad lada ngi kut tang ha Khanapara ruh kam don jingpher ei ei", la ong u Bah Alan, da kaba bynrap ba u pud u sam u kut tang ha Khanapara bad ym donkam hi ruh ban ïa leit tuklar sha kiwei pat ki bynta jong ka ri India, namar ba ka UDP kadei kaba shakri ïa la ka jylla la jong.
Nongpoh, Kyllalyngkot 28: Kum ka jingmana ïaki paidbah kiba ju mlien ban pynher sted ïaki kali haka thaiñ Bhoirymbong, khamtam haki jaka ba long ïew bad bun ki paidbah ba leit ba wan, ka FKJGP Bhoirymbong Circle hapoh ka jingïalam u Samla Boy Kurbah President bad u samla Banseng Sohiong Secretary lem bad ki dkhot, kala pynïeng syndon da ki signboard haka shnong Bhoirymbong Lumdaitkhla bad Lumsohpieng ban mana ïaki paidbah ba kim dei ban pynher sted ïaki kali hynrei ban ñiah suki katkum ka speed limit bala buh.
Haba kren sha ki lad pathai khubor naka liang u Samla Banseng Sohiong Secretary ka seng u la pynpaw ba kum ka seng ka dap da ka jingsngewkhia kaba jur halor ka jingpynher sted jong ki kali haka thaiñ Bhoirymbong kaba lah ban buh jingma ïaki paidbah haka leit ka wan bad lah ruh ban wanrah ki jingjia ba sngewsih, dei halor katei ka nongrim ba kum ka seng kala pynïeng syndon da ki Signboard ha katei ka thaiñ haka jingdonlang bad snohkti lang ki Dorbar Shnong ban maham ba ki paidbah kim dei ban ñiah khyllew ïaki kali hynrei ban ñiah suki jai khamtam haki jaka ba bun briew bad lada lap ïa kiba pynkheiñ naka liang ka seng kan sa shim da ki sienjam kiba tyngeh.
Halor katei ka sienjam bala shim da ka FKJGP ban maham ïaki paidbah ba kim dei ban pynher sted ïaki kali naka liang ki Dorbar Shnong jong ka Lumdaitkhla bad kumjuh ruh ka Lumsohpieng kila ai ka jingkyrshan ba pura ïaka seng ban ïada na kino kino ki jingjia ba sngewsih kiba lah ban jia tang naka jingñiah sted bad thurmur ïaki kali bad kyrpad ruh sha ki paidbah ba kin bud ryntih ïaki kyndon ban lait naki jingjia ba sngewsih.
Khliehriat, K’Lyngkot 28: Ka Khasi Students Union Wapung Unit, hapoh ka jingïalam u President, Wapung Unit, u bah Deiniwan Lyngdoh, myn ha ka 24 tarik mynta u bnai ka la leit ban ai jingïarap da ki tin sop ïing, ïa ka longiïng jong ka kong Smatlang Dkhar kaba ngat ha ka apot ka jingpluh ïing.
Kiba la ïa don ryngkat lang bad ki dkhot jong ka KSU Wapung Unit, ki kynthup ruh u Finance Secretary KSU East Jaiñtia Hills District Unit, u bah Shaniahskhem Dkhar, u Waheh Shnong jong ka Wapung Shnong, u Bah K.Ryngkhlem lem bad ki dkhot ka seng, pynkut u kyrwoh na u Publicity Secretary KSU Wapung Unit, u samla S.Rymbai.
Jowai, K’Lyngkot 25: Ki dkhot bad nongïalam jong Ka Synjuk Waheh Chnong Jowai kum shi bynta na ka jingrakhe ïa ka Republic Day hynnin ka sngi kila hiar sha ka shnong Nartiang na ka bynta ban lehkmen sngewbha bad ai jingïarap ïa ki 14 ngut ki khunswet kynthei kiba la ri bad sumar da ka World Mission Children’s Home (Girls) ha Nartiang.
Ïa kane ka Synjuk kala leh hadien ba ka la ïohbor na ka ophis jong u Deputy Commissioner West Jaiñtia Hills District.
Ha shwa ban sam ïa ki mar bam bad mar kawei ka Kombol sha kitei ki khynnah kala don ka jingïalang kaba lyngkot ba la pynïaid da u President ka Synjuk u ma Alan Niangti.
U ma Niangti ula pdiang burom ïa baroh ki dkhot jong ka Synjuk kiba la ïapoi lang bad ruh ïa ki nongpynïaid bad nongsumar jong kine ki khynnah khunswet.
La ïoh ïa ka jingkren lyngkot na ka kong Sonia Pala kaba dei ka Superintendent jong kane ka jaka ri khunswet, kaba la ïathuh lyngkot ruh ïa ka khana naduh bala sdang ïa kane ka jaka ri khunswet ha u snem 2018 bad hapdeng ka jingïaid lyngti kaba eh.
La ïoh ruh ka jingkren na u General Secretary ka Synjuk u ma Riquoma Rq.Laloo, uba la kren shaphang ka jingmut jong ka sngi Republic Day bad ula ai khublei ruh ïa ka District Administration, West Jaiñtia Hills kaba la ai bor ïa ka Synjuk ban pyndep ïa kane ka prokram.
U ma Laloo ula ai mynsiem bad sneng kyntu ïa baroh ki khunswet da kaba ong ba kim dei ban sngewkhunswet ïalade namar hangne ki don ki nongri nongsumar kiba long hi kum ki kmie ki kpa jong ki.
U la pynpaw ba ka Synjuk ka kloi ban ai ka jingïarap ha kino kino ki por ba ki donkam.
U la ban jur ba kin long ki khynnah kiba don akor burom naduh ka jaka sah haduh ha bar kumjuh, khnang ban ïoh ka jingïaroh na ki ba bun ba lang.
Ula kyntu ruh ïa ki nongri nongsumar jong kine ki khunswet ba kim dei ban peit shilliang ïano ïano hynrei ban ri bad sumar salonsar ha baroh ki liang.
La ïoh ruh ka jingkren ai khublei na u ma James Pohsngap uba dei u Asst.Waheh Chnong ka Khim-U-Sniang.
Hadien kane la ïoh ïa ka jingsam ïa ki tiar sha kine ki khynnah da ki Waheh Chnong bad ki nongri nongsumar jong ki khynnah.
Jowai, K’lyngkot 28 : Arngut ki briew ki la iap ha ka jingjia aksiden ba ishyrkhei hynne ka janmiet ha shnong Puriang, kaba don ha surok Shillong-Jowai.
Kane ka jingjia kala jia ha ka por 4 baje janmiet, ong ki Pulit kiba pyntip ba ka jingïatakhuh ka dei hapdeng kawei ka SUV Magnite bad kawei ka trok.
Ki Pulit ki ïathuh ba arngut ki briew kila iap hashem bad lai ngut pat kila mynsaw jur bad ïa kine kiba mynsaw la pynkit noh sha hospital ban ïoh jingsumar.
Shillong, K’lyngkot 28: U Nongpeit jong ka BJP ïa ka jylla Meghalaya u M Chuba Ao ha ka sngi Thohdieng u la kob lupa ba ka Congress kan ym lah ban jop palat ïa ka 4 seat ha kane ka elekshon kaban sa long ha u Rymphang 2023.
Haba kren bad ki lad pathai khubor u la ong ba ka jinglong jingman ka Congress ka la sniew palat bad kan ym lah ruh ban jop shibun ki seat ha kane ka elekshon.
“Ki kyrtong kiba ki ïoh ruh kim dei ki kyrtong kiba lah ba jop bad kat kum ka jingsngapthuh na u paidbah la sngewthuh ba lada ka jop bun eh ruh ka Congress kan jop tang lai ne saw seat," u la ong.
U la ong ruh ba ka Congress kum ka party bym don ha ka liang synshar ka lah ban kynnoh hajar ngut ki jingkynnoh namar ka dei ka kamram ka liang pyrshah.
Shillong, K’lyngkot 28 : Ka Congress mynta ka sngi saitjaiñ ka la maham ïa u Nongïalam ka BJP ba khmih ïa ka Meghalaya M Chuba Ao ba um dei ban ban tuklar ïa ki kam pohïing jong ka party Congress.
pyllut por ïalade ha ka ban pynjanai ïa ka jingtreikam jong ka party lajong (BJP)" ong u Dr Omarlin Kyndiah, President ka Shillong City Congress Committee ha ka kyrwoh.
U Dr Omarlin ula kynthoh ïa kane halor ka jingkam u Chuba Ao ba ka Congress kan jop tang na ki lai ne saw tylli ki constituency ha kane ka elekshon ban wan.
U Dr Omarlin ula ong “Nga ngeit ba ka BJP kala shemphang na kaei kaba jia ha ka elekshon bala dep kata ka long ban burom ïa ki nongrim jong ka Riti Synshar ka Ri bad ban leh eiei pyrshah ïala ki dkhot kiba pynkheiñ".
“Watla u Chuba Ao ula pynpaw ïa ka jingsngewskhem ba ka Party kan leh bha ha kane ka elekshun hynrei kane ka long pyrshah ïa ka jingkheiñ antad jong u President ka BJP Meghalaya Ernest Mawrie.
La i kumba u Ao bad ka BJP ki don hapdeng ka jingbym thikna ïa kaei kaba ka BJP kan long ha kane ka elekshon ha Meghalaya.
Kane ka pynlong ïa ka BJP kum ka party “kaba ki nongïalam dang don hapdeng ka jingartatien".
Ha ka sngi Thohdieng, u Ao ula ong ba ka jinglong jingman jong ka Congress ha Meghalaya kam long satia kaba ibiang.
“Ki (Congress) shym ïoh satia ïa ki kyrtong kiba biang ban pynïakhun bad ki lah ban jop tang na lai ne saw tylli eh ki constituency kat kum ka jingkheiñ antad jong ngi" ula ong.
Shillong, K’lyngkot, 28: Ka kynhun jong ki nongpeit pyrman ba kyrpang (Senior Special Observer) ba la phah da ka Election Commission of India (ECI) kiba k ynthup ïa u Special General Observer u Shri.Y.Tripathi, u Special Police Observer u V.Johri, bad u Special Expenditure Observer u B.Murli Kumar ki la wan poi ha kane ka jylla Meghalaya ha ka sngi Thohdieng ban bishar bniah ha kaba ïadei bad ka jingpynkhreh ïa ka jingpynlong ïa ka elekshon sha ka Ingdorbar Thawaiñ ka Jylla ka ban sa long ha ka 27 tarik u Rymphang, 2023.
Kine ki lai ngut ki nongpeit pyrman ba la phah da ka ECI ki la shong ïa ka jingïalang bad u Chief Electoral Officer (CEO) ka Jylla, u State Police Nodal Officer, u Chief Secretary bad u Director General of Police (DGP)Ha kane ka jingïalang, la pynlong ïa ka jingïathir ïatai ïa kaba ïadei bad ka Election Expenditure Monitoring jong ki Agency ka Sorkar Jylla bad ka Sorkar Pdeng kiba la mihkhmat da ki Nodal Officer kiba kynthup ïa ka Income Tax, ka CGST, ka ED, ka NCB, ka DRI, ka CBIC, ka SLBC, ka RBI, u Airport Director, ka tnat Pulit ka Jylla, ka tnat Excise, tnat Forest, bad ki State GST Commissioners.
Ha ka sngi Saitjaiñ, u Special General Observer u la lum jingïalang sa ïa ki Deputy Commisioner, ki Superintendent Officer bad ïa ki Nodal Officers Election Expenditure Management jong ki 12 tylli ki district ka Jylla ha kaba ïadei bad ka jingpynkhreh ïa ka elekshon.
U Special Observer u la pynpaw ïa ka jingsngewhun ha kaba ïadei bad ka jingpynbit pynbiang jong shlem treikam ka Sorkar Pdeng bad Sorkar Jylla bad ha kajuh ka por u la bthah ruh ba ki dei ban bud pyrkhing ïa ki kyndon ba la bthah da ka Election Commission ha kaba pyntyllun ïa ki kam ba ïadei bad ka elekshon.
Ha kane ka jingïalang, la ïakren ruh ha kaba ïadei bad ka Assured Minimum Facilities (AMFs) nalor ka jingpynthikna ïa ka shongsuk shongsaiñ bad ka jingbuh ïa ki bor pahara CAPF khnang ban weng ïa ka jingshep tieng jong ki nongthep vote.
Ha kaba ïadei bad ka jingpynlut pynsep, u Special Expenditure Observer u la ïai ban ba donkam ïa ka jingïatreilang bad ki shnat treikam bapher bapher da kaba bthah ïa ki FST bad ki SST ban pynlong ka jingpeitngor, ban ai jingpynshai halor ka C-Vigil bad Toll Free number, ban ïatreilang bad ka tnat shipai BSF ha khappud, ban don ïa ki kali FST kiba don ïa ki GPS tracking, bad ki LBM ki dei ban pynthikna baroh ki Bank ki dei ban phah kaiphod manla ka sngi DEO bad sha ka tnat Income Tax bad kiwei kiwei lada don kano kano ka jingisuba ba thep pisa lyngba ki Bank.
Nongpoh, Kyllalyngkot 28: Ki 2ngut ki khynnah kiba la tip kyrteng kum U Forme Khongji na ka Shnong Umkrem, East Khasi Hills bad u Wallambok Rani na ka Umden Arka na Ri Bhoi District ki la ioh pdiang ïa ka Nam Riewshlur na ka Indian Council For Child Welfare (ICCW), ha Nongbah Delhi.
Ka jingioh pdiang kine ki ar ngut ki heprit ïa kane ka khusnam riewshlur na ka ri India, ka dei halor ki kam shlur jongki ba ki la lah ban pynlait im ïa kiba ngam jyllop ha ki wah, kaba la jia hapoh ka jylla Meghalaya.
Ïa katei ka Khusnam Riewshlur ba la sam ha ka 25 tarik u Kyllalyngkot shi sngi shwa ka jingrakhe ïa ka Republic Day ba la sam da u U Vice- Admiral B.S Randhawa, uwei na ki heh shipai Duriaw bad la don ryngkat lang ruh u Air Marshall, u Sumit Mukherji PVSM SC VCM, Major General, VIKRAM DEV Dogra, AVCM.Baroh kiba la ioh pdiang ïa katei ka khusnam ki long 56 ngut na ki 17 tylli ki jylla hapoh ka ri India.
Ka long ka burom kaba khraw ïa ka Ri hi baroh kawei ba dang don kum kine ki Riewshlur kiba len ïalade na ka bynta ban pynlait im ïa kiwei bad kum ki nongshong shnong ka ri India ki dei ban bud ïa ka nuksa jong kine ki riew shlur ban len lade na ka bynta kiwei bad na ka bynta ka ri lajong, ong u Major General VIKRAM DEV Dogra ha ba ai jingkren kum u wei na ki kongsan ha katei ka jingïalang pynkup burom ha Nongbah Delhi.
Kine ki ar ngut ki heprit na Meghalaya mynta ka sngi ki la wan phai ing noh hadien ba la ioh pdiang ïa katei ka khusnam riewshlur bad hadien ba la poi ha Nongpoh la pynkup burom ruh ïa ki da ka Hills Farmers Union na Ri Bhoi District, ha ka jingdon ka Kong Jecinta Lyngdoh kum kawei na ka dkhot ka seng ryngkat kiwei ki dkhot bad ruh ha ka jigndon lang u Bah Alfonse Kharsyntiew uba la synran ïa kine ki ar ngut ki Heprit ha Nongbah Delhi bad haduh ba ki la wan phai biang sha la ing la sem.
Kane ka jingpdiang burom ka Hills Farmers Union ka dei shi bynta ban pynpaw ka jingkmen ïa kine ki ar ngut ki heprit kiba la ioh pdiang ïa katei ka khusnam riewshlur bad ba ki la wan rah ïa ka nam bad ka burom ïa jaid bynriew bad ka jylla hi baroh kawei, ong ka Kong Jecinta Lyngdoh, kawei na ka dkhot katei ka seng nongrep bad kum ka seng nongrep ki la pynshlur ruh ïa kine ki Heprit ba kin dang trei shitom ha ka jingim khnang ba kin dang long kita ki samla ka jaid bynriew kiba don ïa ka dor na kabynta ban shakri na ka bynta ka bha ka miat bad ka roi ka par ki paidbah, ka la bynrap.
Shillong, K’lyngkot 28: U nongïalam ka liang pyrshah ba dei ruh u nongïalam ka All India Trinamool Congress Meghalaya u Dr.Mukul Sangma u la ong ba ki party ha ka MDA khamtam eh ka NPP ki la khlei ki bun bah ki jingkular hynrei khlem pynurlong kawei ruh em.
Haba kren ha ka jingïalang ka party ha Mawshynrut u Dr Mukul u u la ong ba kawei na ki jingkular ka sorkar MDA ba la ïalam da ka NPP kadei ban weng noh ïa ka jingshah khang tih dewiong tang hynriew bnai hadien ba ki thaw sorkar hynrei khlem pynurlong ïa kane wat la ka san snem jong ki ka la poi sha kaba kut ruh.
“Tang ki jingkular ki khlei khlem pynurlong bad kane ka jingleh ka sorkar ka la pynkordit hi khait ïa u paidbah ka jylla bad kiba ïoh jingmyntoi ki dei beit tang ki heh spah.
Nga tharai ngi kynmaw bha ba ha ka elekshon 2018 ki la kular ban weng ïa ka jingkhang tih dewiong tang 6 bnai ynda ki wan ha ka bor hynrei kaei kaba ki leh phi tip bha.
Namarkata, ka rai bishar kaba ngin ai ïa kane ka sorkar NPP bamsap bad khleiñ la thang jwat la bam ka dei mynta ka kynti lyngba ka vote jong phi," ong u Dr Mukul.
Haba kren ha ka jingïalang ha Phulbari u DR Mukul u la pynpaw ruh ïa ka jingsngew skhem ba ka TMC kan ïoh ban thaw sorkar ha kane ka kynti kaba mynta namar ki paidbah ka jylla ki sngwthuh ba tang ka TMC kaba lah ban wanrah ïa ka jingkylla u la ong.
“Sngew pangmet ban ïohi ba ha kine ki 5 snem kiba la leit noh ym don kano kano ka jingkham kiew ka jylla hynrei ka nang kham hiar pynban.
Ka la donkam kyrkieh ïa ka jingkylla bad donkam ban ïa tylli ban wanrah ïa ka TMC sha ka bor," u la ong.
Shuh shuh u la takraiñ tyngeh ïa ka sorkar halor ka jingpynbeit pud da kab ong ba ka sorkar ka la lilam ïa ki jaka ka jylla sha ka Assam.
“Nga sakhi da lade ba kae ka sorkar im im peit peit da ka bor ka la aiti ïa ki jaka ki puta jong ka jylla sha ka Assam bad mynta ngi don hangne ban wan ïada ïa ka hok jong phi bad ngin pynbeit pud da ka lynti kaba dei bad ba ngin lah ban leh kumta ngi dokam shuwa ba phin snoh kti bad ngi da ka vote jong phi," u la ong.
Haba kren sa ha kawei pat ka jingïalang paidbah ha Rongjeng, East Garo Hills, u Dr Mukul u la ong, “Ngi sngewthuh ïa ka jingsliang u paidbah ka jylla bad ka jingwan shim bynta shit rhem sha ki jingïalang ka party ka la sakhi shai kdar ba ki paidbah ki la angnud palat ïa ka jingkylla.
"Shuh shuh na ka liang u Dr Mukul u la takraiñ ïa ka jingkynthah kiwei ki party halor ka We Card bad MYE Card da kaba ong, “Ka NPP kam don thong na bynta ka bit ka biang u paidbah ba duk ba jynjar ban ban trei na ka bynta ka bit ka biang jong baroh bad kum ka party ngi kren shai ba ka jubanlak ba ngi khlei sha u paidbha shuwa ka elekshon ngin pynurlong ynda ngi wan ha ka bor".
Shillong, Kyllalyngkot 29 : Ha ka 28 tarik Kyllalyngkot 2023 u samla Lambokstarwell Marngar President KSU Sengkmie uba la long kum u kongsan u la ïoh ban pynhap pyrda noh ïa ka Maitshaphrang Inter dong Football Knockout Tournament ba lai sngi ba la pynïaid da ka KSU Mawlai Mawroh Unit ha ka jingïadonlang u Samla Biangbor L.Paliar President ka KSU Mawlai Circle bad ha kumjuh ka por uba dei u Vice-President jong ka KSU Sengkmie kum u Symbud Kongsan.
Ha katei ka sngi pynhap pyrda ka la don ka jingïalang ba lyngkot bal a pynïaid da u Samla Gary Mawlieh Organising KSU Mawlai Mawroh Unit, la ïoh ïa ka jingkren maitphang na u Samla Eddie Malngiang President KSU Mawlai Mawroh Unit.
Haba ai jingkren kum u symbud kongsan u samla Biangbor Paliar u la ai ïa ka jingïaroh ïa katei ka shnat treikam kaba la shimkhia ban pynlong ïa kaba kum kane ka Tournament kaba lah ban wanrah ïa ka jingïajan ïa ki khun samla jong kane ka shnong.
Ula ong ba kum ka Seng ka ju pynshlur ïa baroh ki shnat treikam kiba don ha kylleng jong ka Bri U Hynñiewtrep ba kin ai rynsan ïa ki khun samla khnang ba kin lait na ki jingmlien kiba sniew kiba la kharoi stet ha kine ki sngi.
U samla Lambokstarwell Marngar haba kren kum u kongsan u la banjur ba ki samla ki donkam ïa kiba kum kine ki jingïalehkai kilan met namar haba ki khun samla ki shait ki khlaiñ ki lah ban ïakhun ïa kino kino ki bor ba thmu ban wan thombor ïa ka Jaidbynriew, u la ban ruh ba ha kine ki sngi ki don ki bor kiba nabar kiba thmu ban pyntroiñ ïa ka Jaidbynriew da kaba wanrah ïa kiei kiei kiba sniew ha kane ka Ri baieid khnang ba ki samla kin ngam ha kitei ki jingsngewbha kiban long pat ki jingshah hiar thma ba jar jar ïa ka Jaidbynriew.
Kumta u la kyntu ïa ki khun samla ba kin kiar ïa kitei ki jingmlien kiba sniew bad ki bym tei ïa ka imlang ka sahlang bad kin mih shakmat ban shakri ïa ka Ri bad ka Jaidbynriew ha ki bynta bapher bapher kaba ki don.
Ka jingïalehkai phainal ha katei ka sngi ka long hapdeng ka Pingwait pyrshah ïa ka Umsohkhlur ha kaba ka Umsohkhlur kala ïoh ïa ka nam lahduh bad ka la ïoh da ka Trophy bad lai tylli ki syiar katba ka Pingwait ka la ïoh da ka Trophy bad ar tylli ki syiar.
Ka la don ruh ka jingsam ïa ki khusnam shimet ha kaba u rangap kol batbit la ïoh da u Badonkupar Kharsohnoh na ka kynhun Pingwait, ïa ka nam nongthep kol ba bun la ïoh da u Neville Majaw na ka Umsohkhlur bad ïa ka nam rang ïalehkai ba tbit la ïoh da Kolestarwell Lyngdoh na ka Umsohkhlur bad ïa ka Discipline Team la ïoh da ka Mawlyndop.
Tura, K’lyngkot 28 : Ki Dkhot ka Meghalaya Pradesh Youth Congress (MPYC) ha ka miet Sngi Thohdieng ki la thang ïa ki tyngshop jong u President ka Meghalaya Pradesh Congress Committee (MPCC) u ma Vincent H Pala bad jong ka Working President ka Deborah C Marak lem bad ki arngut ki kyrtong ha Congress habar ka Congress Bhavan ha Tura.
Kine ki nongialam bad Dkhot ka MPYC ki la thang ïa kine ki tyngshop namar ka jingbitar halor ka jingbym hun ïa ka rukom ai ticket ïa ki kyrtong ban aireng ha kane ka elekshon MLA ban wan.
Ki tyngshop ba la shah thang ki kynthup ïa ka jong u Ma Vincent, ka Deborah, u Kyrtong ka Gambegre Saleng A Sangma bad u kyrtong ka North Tura Billykid A Sangma.
Kane ka la wan hadien ba ki Nongïalam ka MPCC kim shym la mynjur ban pynkylla ïa ka jingai ticket ïa ki kyrtong kumba la aipor ban leh hapoh ka 24 kynta.
Ka MPYC kala dawa ba ki Dkhot ka Party kiba la pan ïa ka ticket ban ïakhun ïa ka elekshon la 27 tarik Rymphang, ki dei ban ïoh ha ka jaka jong ki nongïalam na kiwei pat ki party kiba dang shu wan pynïasoh bad ka Congress.
Kila bitar eh halor ka rai ban ai ticket ïa u Nongïalam ka NCP Saleng Sangma na Gambegre bad u Nongïalam barim ka AITC u Reynold M Sangma na Selsella.
U Saleng u dei u pyrsa jong u Billykid A Sangma.
Ki Nongïalam ka MPYC kila pynbna ruh ba kin sa hiar shuki noh na ka party kum ka jingpyrshah ïa ki nongïalam namar ka jingbym sngap ïa ka jingdawa jong ki.
Nongpoh, Kyllalyngkot 28: Ha ka jingïalam u Samla Jason Lennox Nongrum kum u President ka seng HYC ha Ri Bhoi District mynta ka sngi da ki spah ngut kynthup ki nongïalam bad ki dkhot ki la mih noh na ka seng HYC bad ki la pyndkut noh ïa ka jinglong dkhot hapoh katei ka seng kaba ki la shakri ha Ri Bhoi District.
Kane ka jingmih noh kine ki nongïalam bad ki dkhot ka seng HYC na ka seng ka la paw pyrthei mynta ka sngi ha ka jingïalang kaba la pynlong ha ka ïing Dorbar Hall ka Shnong Umling, ha kaba da kawei ka sur kitei ki nongïalam bad ki dkhot ka seng ha ka jingïalam u Samla Jason Lennox Nongrum ki la shim ïa ka rai bad ki la mih noh na ka seng HYC ha Ri Bhoi District.
Kine kiba la mih noh na ka seng ki kynthup ruh naduh ki nongïalam ka District, ki nongïalam Circle bad ki Unit na ki shnong bapher bapher ka Ri Bhoi District.
Kumba la pynpaw da u Samla Jason Lennox Nongrum, kum u President ka HYC ha Ri Bhoi District la pynpaw ba ka daw kaba la pynlong ïa ki nongïalam bad ki dkhot ban mih noh na ka seng HYC ka dei halor ka nongrim ba kum u President ka District u la shah ktah kti ha Vice President ka sengkmie, u Bah Donboklang Kharlyngdoh bad ruh ba ki don ki kynrum ki kynram hapoh ka seng ba kim lah ban ïa pynbeit hapoh ka seng.
U la ong ruh kumba la shim rai da kine ki nongïalam na ka District, Circle bad Unit kiba la mih noh na ka seng ka daw kaba ki la bitar bad ban shim ïa ka rai ban mih na ka seng HYC na Ri Bhoi, ka dei ka jingsngewjah burom ba u President ka District u shah ktah kti ha u nongïalam ka Sengkmie kaba long ka jingjah burom ym tang ïa ka seng bad ïa ki nongïalam bad ki dkhot ka seng na Ri Bhoi kiba la shañiah ïa u Bah Jason Lennox Nongrum kum u nongïalam hapoh ka District.
U Samla Jason Lennox Nongrum u la ong ruh kane ka jingmih jongki na ka seng ruh kam dei satia ka jingpynbor ïa ki tang namar ba u shah ktah kti ha u nongïalam ka sengkmie bad ma ki hi kum ki nongïalam bad ki dkhot na ka District, Circle bad Unit ki la shim rai ban mih noh na ka seng halor ka jingbym sngewïahap ïa kaei kaba la leh da utei u nongïalam ka seng kmie.
Shuh shuh, u la pynpaw ruh ym dei tang kane ka kam kaba u la shah ktah kti ha u nongïalam ka sengkmie bad ki la don ruh ki kynrum ki kynram hapoh ka seng kiba la pyrshang ba ïa pynbeit na ka bynta ka jingbha ka seng bad phewse ha ka jaka ban ïa pynbeit ïa kitei ki kynrum ki kynram la shah pynibor pynban ha ki nongïalam ba kum ki nongïalam bad ki dkhot na Ri Bhoi district kim lah ban pdiang bad kim hun satia khamtam ka jingshah ktah kti jong u President uba ma ki ki la shañiah ban ïalam hapoh ka District bad uba ju ai ruh ka jingshakri kaba paka ban kyntiew ïa ka seng, u la bynrap.
Shillong, Kyllalyngkot 29 : Ka Ryntihlang Madanlangning Pyllun Sport & Social Club (RMPS&SC) kaba hap ha Mawkynrew C&RD Block kum shi bynta ban plie lad plie lynti ïa ki khynnah bad ki samla jong ka shnong, ha ka sngi Saitjaiñ jong ka taïew ba lah dep ka la pynlong da ki jingïalehkai kaba la tip kum ka Seasonal Activites 2023 ba kynthup ka jingïaid March Past bad ka jingpynïalehkai phutbol.
Ïa katei ka prokram ba shi sngi ka RMPS&SC ka la ïoh ban pynlong ha madan shnong lyngba ka jingïarap pisa na ka Yess Meghalaya kaba dei kawei na ki shnat treikam jong ka sorkar jylla ha kaban kyntiew ïa ki khynnah bad ki samla donsap.
Ha katei ka sngi ka Kong Amanda Pakynteiñ kaba dei ka Chairperson jong ka Mawkynrew Cup Committee (MCC) ka la ïadonlang kum ka kongsan kaba la shim ruh ka salute ïa ka jingïaid March Past, ha ka jingïadonlang ryngkat u Bah Ïohnam Dohling Sordar Shnong Umtngew kum u symbud Kongsan, Bah Khian Warmalai Sordar Shnong Madanlangning, Bah Kobat Mukhim President jong ka Club, ki riew rangbah, ki longkmie, ki samla shynrang bad kynthei haduh ki hep kiba rit.
Haba phai sha ka jingïaid March Past ki don 4 tylli ki kynhun kiba la ïashim bynta ba kynthup ka Ïaid Shaphrang SC, Lhyon Madanlangning SC, ka Madanlangning SC bad ka Rangngei SC.Ïa ka nam jop ha katei ka jingïaid March Past la ïoh rah da ka Lhyon Madanlangning SC kaba ïoh khur 10 poiñ, ka Rangngei SC ïa ka nam ba ar ka ïoh 9 poiñ, ka Ïaid Shaphrang SC ka jop kyrdan ba lai da 8 poiñ bad ka Madanlangning SC ka wan ha ka kyrdan ba khatduh da 7 poiñ.
Haba phai pat sha ka jingïalehkai phutbol jong ki U-16 ki kynthei ki don 4 tyll ki team kiba ïashim bynta ba kynthup ka Mawpyrshong SC, Lhyon Madanlangning SC, ka Madanlangning SC bad ka Rangngei SC.Ka Lyon Madang-langning SC ka la long ka nongjop hadien ba ka la pynliem noh ïa ka Mawpyrshong SC da 3-2 kol.
Katba ha ka U-16 ki shynrang baroh ki don 6 tylli ki team ba kynthup ka Lyon Madanlangning SC, Nongrangngei SC, Sawlad Combined, Mawrang SC ka Mawbynna SC bad ka Mawpyrshong SC.Ka Lhyon Madanlangning SC ka la long ka lahduh hadien ba ka la pynliem noh da 1-0 kol ïa ka Mawpyrshong SC.Ka Kong Amanda Pakynteiñ haba ai jingkren kum ka kongsan ka la kyntu kynpham ïa ki khynnah bad samla ba kidei ban pyndonkam hok ïa ka sap ba ki don bad ban kiar na ki jingmlien kiba sniew khamtam na ki jingdih pynbuiad.
Ka la ai khublei ruh ïa ka Sport Club kaba la pynlong ïa kaba kum kine ki jait jingpynïalehkai ban plie lad plie lynti ïa ki khynnah bad ki samla kiba don shisha ka sap ïalehkai.
Shillong, Kyllalyngkot 29 : Ka Meghalaya Chess Association (MCA) ka la ïoh ban jied thymmai ïa ki nongkitkam na ka bynta ka samoi treikam 2023-23 ha ka jingjied kaba la pynlong ha Govt.
Girl’s Higher Secondary School, Shillong ha kaba la wan ban ïashim bynta da ki district kiba la pynïasoh sha ka Association.
Ki nongkitkam ba thymmai jong ka MCA ki kynthup u Bah K.M.Warjri (EKHDCA) u la shah jied kum u President bad u la jop suk ruh khlem da don ba ïakhun pyrshah, u Bah Khrawkupar Pajat (EKHDCA) u la shah jied kum u General Secretary uba la jop pyrshah ïa u Bah Bonney Jones Kharbani (WKHDCA) uba dei u General Secretary barim.
La ïoh ruh ban jied arngut ki Vice-President ba kynthup u Bah Frank H.Nongrum (RBDCA), Dravid G.Marak (SGHDCA), ki Joint Secretary kiba la shah jied ki kynthup u Tengrang Sangma (GHCA) bad Richard Sun (WKHDCA).
Ïa ka kam Publicity Secretary la jied ïa u Bah Rijied Katrai (EKHDCA).
Ka MCA ka la jied ruh hynriew ngut ki dkhot sha ka Executive Committee ba kynthup u Paiadaohi Lhuid (JHDCA), Dapmon Bang (JHDCA), Silseng N.Marak (SGHDCA), samla Sumar S.Khonglah (EKHDCA) bad Toteinam L.Marshilong (WKHDCA).
Kane ka long katkum u kyrwoh khubor na u Bah Rijied Katrai Publicity Secretary jong ka Meghalaya Chess Association (MCA).
Tang shu poi ka samoi elekshon sha ka Ïingdorbar Thawaiñ ka jylla, ka jingïakren na ki kyrtong ka long beit ba hap ban ïakhun ïa ka bor pisa, kaba thew beit ba baroh kito kiba jop ki dei beit kiba thong da ka pisa ïa ki.
Hynrei, lada kren ïa kane ka bynta ruh bun kiban kyntait namar don ki kyrtong kiba ong ba ki jop khlem da donkam ban theh pisa shibun.
Kumta lada ïathir bha ïa kane ka bynta, kumba 80 ne 90 persen ki kyrtong kiba ïakhun kin ong beit ba kim don pisa hynrei ki kwah ban mih bad aireng namar ki kwah ban ïoh ïa ka jingjop da ka jingieid u paidbah.
Tangba, don pat ki jaka kiba ju pynpaw ba kam myntoi ban kren shaphang ka jingieid ne ka jingshaniah na ki paidbah namar tang shu poi ka por thep vote ki paidbah ki la klet lut ïa kaei kaba ki nongmihkhmat ki trei hynrei ki kynmaw beit tang ïa kaei kaba ki ïoh ha ka khyllipmat ha lynti sha jaka thep vote.
Lada kum kitei ki jingkynnoh ki ïai mih, ym sngewnang shuh ïano shuh yn kynnoh, la yn kynthoh ïa u nongai ne ïa u nongshim.
U kyrtong ba pli tang ban pyntikna ba un ym jop um banse ban theh lut katba don ei da ka jingkyrmen ba un jop kum u MLA.Kane lehse ka jingkynthoh kaba ju mih ha shwa ka elekshon kam dei kaba treikam ha baroh ki constituency hynrei ki don ki jaka ba ka treikam borbah bha ka bor pisa.
Ym lah ruh ban len ba kane kadei ruh ka juk kaba kito kiba kham duna ka pla tyngka kim nud shuh ban mih aireng kumba long ha ki khyndiat phew snem mynshwa ba ki paidbah ki mih hi ban synniang lang na ka bynta u kyrtong.
Pynban ka jinglong jingman ha kine ki por mynta ka long markhongpong ha kaba ki paidbah ki khmih lynti ban ïoh khambun bad kim da salia than ruh ban leit mih bunsien sha ïing ki nongmihkhmat lane ki kyrtong ban leit pan jingïarap da kaba ai daw laiphew rukom.
Ka Meghalaya lada ka kwah shisha ban ïoh ïa ki nongmihkhmat kiba stad, kiba shemphang bad kiba la ih bha ha ka saiñpyrthei ka la dei ban kyntait lut ïa kito kiba wan thong da ka pisa bad lada ki shim ruh ki dei pat ban rai da ka jingsngewthuh jingmut lane da kaba pyrkhat 100 sien na ka bynta ka lawei jong ka jylla bad ïa ka pateng jong ki khun ki kti.
Haba phai pat sha ki constituency kiba kham shai bad lah ban ong kiba eh bha ban shah pynbiej ha ka bor pisa, hangne pat ka long ba kin pynap shibun ki jingkylli ïa kito ki MLA jong ki haba ïadei bad ka rukom treikam jong ki ha ki saw snem tam.
Lada dei pat na ka bynta ki kyrtong ba dang shu mih thymmai, ki jingkylli ba kin buh kan long kiei ki jingduna ba u MLA u don kaba pynshlur ïa ki ba kin mih ban ïakhun.
Dei ruh ha kum kane ka samoi ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Williamnagar, K’lyngkot 29: U Robinus T Sangma u Convenor jong ka Meghalaya Janata Dal United (JDU)uba long ruh u kyrtong na 43-Williamnagar constituency u la ïathuh ba u National General secretary jong ka JD(U) u Afaque Ahmad Khan un sa wan jngoh sha Williamnagar ha ka 31 tarik Kyllalyngkot na bynta ban pynbna ïa ki kyrtong kiba ka party kan pynïakhun ha kane ka elekshon kaban sa long ha u Rymphang.
“Ka party kan pynbna paidbah ïa ka kyrteng ki kyrtong kiban ïakhun ha kane ka elkshon ha kane ka jingwan ïuh kjat u National General Secretary bad hadien jong u kin don ruh ki MP kiban wan ïalap elekshon ïa ki kyrtong ka party," ong u Sangma.
“U Robinus T.Sangma, kum u nonghikai skul ki paidbah ki ieid bad ithuh bha ïa u bad um don jingartatien ba un jop ha kane ka elekshon ba mynta bad bun bah ki nongïalam na kiwei ki party kiba wan snoh kti bad ngi hynrei ngim heh tyngam ha ki social media hynrei ngi trei ka kam ha madan," u la ong.
U la ong ba ki jingsahdien ka jylla ha kine ki 50 snem bad ki kam pynroi kiba dei ban ïoh kin ka party kan ïakhun.
Nongstoiñ, K’lyngkot, 29: Ka election ka la hajan kumta na ka bynta ban pynkhlaiñ ïa ka party, ka United Democratic Party Nongstoiñ Circle kan pynlong ïa ka jingïalang ha ka 31 tarik mynta u bnai ha Mawlangkhar.
U bah Moslandar Marngar President ka UDP Nongstoiñ circle u la pyntip ba katei ka jingïalang ka dei na ka bynta ki Polling station jog ka Mawïawet, Mawlangkhar, Shohphria, Mawkaton, Khyllemtiehsaw, Umsaw bad Tyllang.
Ka party ka wer ïa baroh ban ïashim bynta ha kane ka sngi.
Shillong, Kyllalyngkot 29 : Ka Khun Hynniewtrep National Awakening Movement (KHNAM) kan ïakynduh lashai ka 30 tarik Kyllalyngkot 2023 na ka bynta ban shim rai halor ki kyrtong jongka na ka bynta ka election MLA 2023 ka ban long ha ka 27 tarik Rymphang 2023.
U Vice President ka KHNAM u bah Thomas Passah u la ïathuh ba hadien ba la dep bishar bniah bha ka party kan sa ai tiket sha ki kyrtong kiba pan tiket na ka.
U la ïathuh ba ka party ka la ïoh pdiang ïa ki aplikeshon na ki 9 ngut ki kyrtong.
Kumta la shai ka sngi ka party kan ïa kynduh ban bishar bniah ïa kitei ki kyrtong shwa ba kan ai ïa ka rai ba khatduh.
Ka KHNAM ka dei kawei na ki party ba long kum ka Congress hi shwa ka election 2023 namar u MLA jongka na ka North Shillong Constituency u bah Adelbert Nongrum ula mih noh na kane ka party bad pynïasoh sha ka party kaba thymmai ka VPP.Nongstoiñ, K’lyngkot, 29: Ka elekshon ka la hajan bad u bah P.Thongni uwei na ki nongïalam paitbah ha ka thaiñ Nongtrai sepngi jong ka Mawshynrut Constituency, kaba kynthup ïa ka Nongjri bad ka Langdongdai G.S Circle, u la ong ba ka thaiñ Nongtrai sepngi ka don kumba saw hajar tam ki paitbah nongthep vote bad ka dei ruh ka thaiñ kaba ki nongshong shnong ki ïakhleh lang Khasi bad Garo.
U la ong ruh ba u la pyrshang ban lum jingtip na man la ki shnong ha katei ka thaiñ bad kumba ka long mynta, ki paitbah ki la sdang ban phai khmat sha u kyrtong ka HSPDP u bah Methodius Dkhar.
U la ong ruh ba ka Congress haduh mynta kam pat pynbna kyrtong, hynrei lada ha kine ki sngi ban wan kan pynbna ruh, ha katei ka thaiñ te ka la shitom ba un dang lah ban khroh ïa ki paitbah nongthep vote, namar haduh mynta dei tang u kyrtong ka HSPDP bad u sitting MLA u bah Gigur Myrthong ka NPP, kiba la don ïa ki nongkyrshan bad ka jingïaleh ruh kan long beit hapdeng jong kitei ar ngut.
Nalor kata u la ong ruh ba ha kane ka kynti kaba mynta, wat ki paralok Garo kiba shong ha katei ka thaiñ, ki la sdang ban phai khmat sha u kyrtong ka HSPDP.Nongstoiñ, K’lyngkot 29: Ha ka sngi palei u bah K.P Pangñiang president rangbah ka Hill State People Democratic Party u ba dei ruh u kyrtong jong ka 32 Rambrai Jyrngam Constituency, u la hiar sha ka shnong Mawlieh ban pynlong ïa ka jingïalang ban pdiang burom ïa ki riew rangbah ki longkmie bad ki samla kiba la wan na kiwei pat ki party kum na ka NPP, Congress bad kiwei kiwei ban pynïasoh sha ka party, ban shimti ruh kum ki nongkitkam bad ki nongïalam jong ka HSPDP Mawlieh zone.
Ha katei ka sngi la ïadon lang da u bah R.Nongsiej uwei na ki nongïalam jong ka Rambrai zone, ki rangbah bad ki longkmie.
Ha katei ka sngi naduh ki longkmie kiba bah la ki khunlung ha ka met, ki la ïa tuid sha katei ka jingïalang bad ym tang ba ki shu leit ban sngap ïa ka jingpynshai jong u bah Pangñiang, hynrei ki la ïatur shakhmat ban pynrung kyrteng bad ban pynïasoh kum ki nongkyrshan ba pura.
U Bah Pangñiang u la ong ba ka jinglum jong u ha katei ka sngi, ka long tang ïa ki nongkitkam bad ki dkhot na ki polling station kiba hap ha ka Mawlieh zone kum ka Shitangbah, Domsohksoiñ, Maw-phansin bad Mawlieh, namar ba ki don ruh shibun kiba dang wan pynïasoh sha ka party bad kiba la kloi ban shimti kum ki nongkitkam, na ka bynta ban pynkhlaiñ ïa ka party ha shuwa ban poi ka sngi thep vote.
Nalor kat u la ong ruh ba ka shnong Mawlieh ka dei ka shnong trai jong u kpa jong u ha kaba ki kha ki man baroh ki don ha katei ka shnong.
Kumta shuwa ba un mih madan sha kiwei pat ki jaka ban pan ïa jingkyrkhu kyrdon na ki kha ki man, namar ha ka jingngeit jong ka jaitbynriew Khasi ka long ba ka jingkyrkhu jong ki kha ki man ka dei kab donkam haduh katta katta.
U la pyrshang ban pynsngewthuh ïa ki paitbah ba ka jingshah rem bad ka jingkyntait jong ki paitbah ha ka election ba la dep, ka lah ban dei ba ha ka jinglong nongmihkhmat jong u ki don ki jingduna, ki jingbakla kiba long ki maw jynthut ïa ki paitbah.
Hynrei ha kane ka kynti u da kyrpad ba lada ki don kiba kum kita, kin ïaklet noh bad kin ïa kylla kaba mut na ka bynta ka jingmyntoi ha ka imlang sahlang bad ka roi ka par.
Shillong, Kyllalyngkot 28 : Ki nongkitkam bad nongkyrshan ka Congress, NPP bad BJP na ki shnong bapher bapher ka thaiñ Umsawrang kiba hap ha ka Mawsynram Constituency ki la kynnoh ba u briew uba ki la pynjop ha ka elekshon MLA 2018 kata u Bah Himalaya Shangpliang, uba pynkhreh mynta ban ïakhun ïa ka elekshon MLA 2023 na ka BJP kumjuh u Bah Alvin Sawkmie ïa uba ki la pynjop kum u MDC ha u snem 2019 bad u ban ïa aireng ha ka elekshon ban wan na ka NPP, ba ki dei ki ba im bad leh ‘hi-fi’ lane leh meng bad kim phai khmat sha ki nongshong shnong kiba duk kiba rangli khamtam ha ka por ka jingwan lynshop ka khlam COVID-19.
Kine ki jingkynnoh ki la mih na kitei ki nongkyrshan ha ka jingïalang pynskhem ïa ki nongkitkam ka United Democratic Party (UDP) Youth Wing bad Women’s Wing Umsawrang Zone kaba la long myn ha ka 26 tarik u Kyllalyngkot, 2023 ha ka shnong Umsawrang bad kane ka Zone ka kynthup ïa 9 tylli ki shnong kata ka Umsawrang, Laitumsaw, Nongdisiar, Pyndem Umsawrang, Phodsteiñ Nongneng , Phodsteiñ Nongrum, Kandapara, Pynden Dakni bad Umlynter.
Kine ki shnong ki dei ruh ki shnong ki dei kiba la shong khleh lang nalor ki Khasi da ki jaidbynriew bapher bapher ba kynthup ïa ki Garo, Assamese, Koch, Rabha, Bangalee, Mundai, Hajong bad kiwei pat.
ïa kine ki nongkitkam kiba dei ruh ki nongïalam na ki Primary Unit jong kitei ki shnong la pynskhem da u Bah Olan Sing Suiñ uba dei u kyrtong ka UDP ha ka elekshon nongthawaiñ sha ka ïing Dorbar ka Jylla ka ban long ha ka 27 tarik u Rymphang, 2023 na katei ka Constituency.
Kine ki nongkyrshan ki la ong ba ka jingleh bym suidñiew ki nongmihkhmat kiba ki la pynjop ka la pynlong ïa ki ban phai khmat noh sha ka UDP da kaba bynrap ba kano kano ka Party kam wan eh ha khmat hynrei ka shong u briew bad mynta ki ïohi ia u Bah Suin kum u briew u ban nym pynjngai na ki paidbah haba ki donkam ynda u la jop bad um long kum kiwei ban shu thmu thied pat ïa ki kum ha kane ka por elekshon katba san snem pat jah jarjar.
Napdeng ki nongkyrshan kiba ha khmat kiba la phet noh na ka BJP bad NPP ki kynthup ïa u Bah Suly Lyngdoh, uwei na ki riewrangbah ka thaiñ Mawsynram kumjuh kiba dei na ka thain Mawpen bad Sawsymper, u Bimol, u Sol Sangma, u Dipok, u Mon Sangma, u Jasen Sangma, u Tinot Sangma bad kiwei pat kiba la ai jingkren ha katei ka jingïalang ba la pynïaid da u Bah Kyrkieh Marbaniang.
Haba kren ha ka jingïalang, u Bah Suiñ u la ïathuh ba ha ka elekshon ha u snem 2018 um shym la ïoh ka jingkyrshan kaba pura na kylleng ki shnong namar ka jinglyngkot ka por hynrei mynta ka kynti u ïoh bha ka jingkyrshan na ki thaiñ lum ka Mawsynram bad kiwei pat ki jaka bad u khmih lynti ba ki nongshong shnong ha khappud kiba dei na ki jaidbynriew bapher bapher ba kin ïa tylli ha ka UDP.“Kham ha shwa ki la don ki jingpynkulmar jingmut ha kaba ïadei bad ka ticket na ka Party hynrei nga la ïeng ha ka nongrim khlem kynriah", u la ong da kaba bynrap ba ka UDP kam dei ka Party Khasi kumba la kynnoh da kiba pyrshah hynrei ka dei na ka bynta jong baroh.
U la ong ba na ka liang jong u um don ka jingkular ne pisa ban pynbieit ïa ki paidbah hynrei ynda u la jop un shim ka jingïatreilang na ka bynta ka jingmyntoi salonsar ha ka thaiñ.
U la ong ba u buh tang ka jingkular ba un nym peit shiliang khmat la kiba duk ne kiba riewspah la ki dei ki jaidbynriew bapher bapher.
“Ban khein sniew ïa ki Party kam long hynrei hap ban shim ba dei kum ki bus bad hap ïoh ki nongñiah kiba biang", u la ong da kaba bynrap ba mynta ka kynti hap ban ïa tylli bad kyntu ïa ki paidbah ban nym shah pynngop ha ka bor pisa kaba shu wan pynbieit ha ka por elekshon.
Riangdo, K’lyngkot, 29: Ha kaba ïadei bad ka jinglong jingman ha ka thaiñ sepngi, ki riew rangbah jong ka shnong Nongjri ki la pynpaw ïa ka jingsngewkhia ha kaba ïadei bad ka tnad Meghalaya Energy Corporation Private Limited, namar ka jingbym lah ban pynbiang ïa ka bording.
Ki la ong ba ha katei ka thaiñ uwei u Lineman u hap ban trei haduh hynñiew phew tylli ki shnong, kumta ka shem shitom haduh katta katta namar katei ka thaiñ ka dei kaba bun tang ki khlaw ki btap.
Kumta man la ka por ka don ka jingtyngkhuh jong ki tnad dieng ha ki ainar electric kaba la pynthut shisha ïa ka bording ha ki shnong ki thaw.
Ki la ong ruh ba wat la utei u Lineman u ba trei ha katei ka thaiñ u trei shitom katno katno ruh, um lah satia ban pynbiang katkum ka jingdonkam jong ki paitbah.
Ka jingbym biang bording ka la pyndik haduh katta katta ïa ki paidbah nongshong shnong, kumta ki la dawa na ka tnad MeECL ba ka dei ban ai ka jingshakri kaba hun sha ki paidbah, da kaba pynbiang ki jingdonkam kumba ka dei ban long.
Shillong, K’Lyngkot 28: U kyrtong jong ka National People’s Party (NPP) uba dei ruh u MDC na Mawlai Constituency, u Bah Teiborlang Pathaw u la ong ba ka mukotduma pyrshah ïa u ka dei tang ka jingshah pharep bad kane ka jingshah mudui ka dei kaba la slem naduh u snem 2017 bad ka jingïakhun mukotduma ka dang ïaid haduh mynta hapoh ka iingbishar.
Hadien ka jingbthah jong ka Election Commission of India (ECI) ba ki seng saiñpyrthei ki dei ban pyntip paidbah ha ki rynsan lad pathai lada ki pynïeng ïa ki kyrtong kiba don ïa ki jingshah kynnoh donkti kam beaiñ ne kiba don ïa ki mukotduma pyrshah ïa ki ha ki Kashari, na ka liang jong ka NPP ka la pynbna ba lai ngut ki kyrtong ki don ïa ki mukotduma hapoh ka Kashari, ba kynthup ïa ka Dr M Ampareen Lyngdoh, u Thomas Sangma bad u Bah Teiborlang Pathaw.
Haba kylli halor kane ka mukotduma, u kyrtong ka NPP u la ong, “hadien ba ka Election Commission ka la pynmih ïa ki kynndon, na ka liang ka party ruh ka la ïathuh bad pyntip kumba kadei ban leh".
U la ïathuh ba naduh u snem 2018 ruh u la pyntip sha ki bor pynïaid election halor ka jingdon katei ka mukotduma lyngba ka ‘afidavit" hynrei namarba ki kyndon ka ECI mynta ka kynti ki phah ban pynbna paidbah ha ki lad pathai khubor, ka party ruh ka la leh ïa kata," ong u bah Pathaw.
U la ong ba kane ka dei ka jingshah kynnoh naduh u snem 2017 bad mynta ka dang sahkut hapoh Kashari.
“Namarba nga khlem leh ïa kano kano kaba sniew te nga ruh nga ïakhun beit ïa kane ka mukotduma," la ong u Bah Teibor da kaba bynrap ruh ba u ïeh ha ka jingstad jong ka ïingbishar ba kan rai halor kane ka jingshah pharep.
Mawsynram, K’lyngkot, 29: Ka United Democratic Party (UDP) jong ka Mawsynram Constituency ha ka sngi saitjaiñ jong ka taïew ka la ïoh ban plie paidbah ïa ka ophis treikam ba pura jong ka party ha Mawsynram ha kaba u bah Renikton Lyngdoh Tongkhar u kyrtong ka UDP na ka Mawkyrwat Constituency uba la shim ïa ka bynta ban plie ïa ka ophis ha ryngkat ka jingïadonlang u bah Ollan Sing Suiñ u kyrtong ka UDP na ka Mawsynram Constituency ryngkat ka jingïadonlang ki riew rangbah, ki longkmie bad ki samla shynrang bad kynthei kiba long ki nongkitkam na ki Unit bapher bapher.
Hadien ka jingplie ïa ka ophis treikam, la ïoh ruh ban pynlong ka jingïalang ban pdiang burom ïa ki nongkyrshan ba thymmai kiba la wan pynïasoh sha ka UDP Mawsynram Circle kata kiba dei na ka NPP, INC, bad na ka BJP ryngkat ki nongbud ha kaba u bah Ollan Sing Suiñ ula shim ïa ka bynta ban pdiang burom ïa ki ryngkat ka jingpyndeng ïa ka mawphlor kaba don ïa ka shap jong ka UDP.U bah Renikton Lyngdoh Tongkhar haba kren ha ka jingïalang u la pynpaw ka jingaikhublei ïa ka UDP Mawsynram Circle kaba la pynurlong ïa kane ka bynta ban plie ïa ka ophis treikam bad kaba long ruh ka sngi jong ka jingsah jingkynmaw ïa ka party UDP.Kumta da ka jingïoh ban plie kan pynsuk ruh ha kiba bun ki kam ba pynïaid shaphrang namar lada ka jingtreikam ka long tang u bah Ollan marwei ka nym poi shano shano hynrei kane ka sngi ka pynpaw ruh ba ki paidbah ki don lang ïa kata ka jingïatreilang ha ki bynta baroh.
Ha kaba ïadei bad kane ka sngi, u bah Renikton Lyngdoh Tongkhar u la pynpaw ruh la jingaikhublei ïa ki paidbah nongkyrshan kiba wan mynta ka sngi ha kane ka jingïalang namar ki la wan da ka mon sngewbha la jong ban long ki nongkyrshan ba pura jong ka UDP ha Mawsynram Constituency bad lyngba kane ka pashad ruh ïa ki jingmut ba kum ki paidbah kim dei than ban ap ïa kiei kiei ne thut shen ha ki por elekshon lada ym ïoh ei ei hynrei ki dei ruh ban pyrkhat kumno ban ïaid shakhmat da lade ruh ban pyntyllun ïa ki kam kiba bun.
“Ngin lah ban jop ïa kane ka elekshon ym da ka jingbit jingbiang jong u kyrtong marwei hynrei ka jingbit jingbiang lyngba ka jingtreishitom jong ki paidbah", ong u bah Renikton Lyngdoh Tongkhar bad ong ruh ba kumba la ju tip ba ka Mawsynram Constituency kan dei kawei na ki konstitwensi kaba ju lut phut ha ki por elekshon hynrei ha kane ka kynti ba mynta ai ba ki paidbah kin pynkylla noh bad hikai ruh ïa ki paidbah jong ka Meghalaya ba kin wanrah biang ïa ka burom kaba la jah noh hapoh kane ka konstitwensi bad kin pyntip ruh ba ka Mawsynram kam dei shuh kaba kumta ka jingshah kynthoh hynrei ka dei kaba jied ïa ka jingshisha, ban sei ïa ki nongïalam ba shisha, ki nongïalam kiba ieit ïa ka jaidbynriew bad ki nongïalam kiba don ïa ka nongrim kaba skhem.
U la bynrap shuh shuh ba lada u bah Ollan Sing Suiñ un jop ha kane ka elekshon 2023, ka Mawsynram Constituency kan sa long kawei na ki nuksa ba ka jingjop jong u kam dei da ka bor jong ka pisa hynrei ka dei lyngba ka jingtreishitom bad jingai ka kti ka mon ka kti ka diang jong ki paidbah na kylleng ki jaka.
Ha kane ka sngi la ïoh ruh ka jingkren na ki riew rangbah kiba kynthup naduh u kyrtong jong ka UDP Mawsynram Consti-tuency, u bah Ollan Sing Suiñ bad kumjuh ruh na kiba la wan ban pynïasoh sha ka UDP Mawsynram Circle kata u bah Daniel Wahlang na ka BJP, u bah Sol Sangma na ka NPP bad u bah Neral na ka INC.Kat shaba phai ïohsngew beit tang kawei ka khana.
Kata ka dei ka khana shaphang kumno ba ki kyrtong heh spah kiba na ki parti riewspah kum the NPP bad ka UDP, ki sam pisa ïa kiba duk ba rangli ryngkat bad ka jingbuh kyndon ba ki dei ban bud ïa kita hi ki kyrtong.
Kitei ki ar parti ki dei kiba ïoh bat ïa ki department kiba bun ki lad thaw pisa.
Namar ba ïoh ngi klet nga sngewdei ban pynkynmaw ïa ki nongpule ba ka jingshim noh ïa ka kam myntri poh ïing (Home Department) ka long khamtam eh namar ba u myntri uba bat ïa kato ka kam – U James PK Sangma uba dei u hymmen jong u myntri rangbah Conrad Sangma u la pyndonkam bakla ïa ka department lajong ha ka ban phah kit tuh ïa u dewiong na ki par dewiong shabar ka jylla.
Baroh ngi tip ba ïa ka jingtih dewiong lah khang naduh u snem 2014 namar ba ka National Green Tribunal kaba dei ka ïingshari kaba dei peit ban pynneh pynsah mariang ka la lap ba bun bah ki nongtih dewiong ki iap hapoh ki krem.
Ka daw ka long namar ba ka jingtih dewiong kam long kaba katkum ka aiñ ba la buh da ka tnad Ministry of Mines jong ka sorkar kmie kaba la pynmih ïa ki kyndon lyngba ka Mines & Minerals (Development & Regulation) Act ha kaba la bthah ba dei ban tih tang da kaba pyndonkam ïa ki lad saians (scientific mining).
Ki sorkar kiba la synshar ha ka jylla naduh 2014 ter ter kim kwah satia ban bud ïa kita ki kyndon namar ba ïoh duna ka jingïohnong.
Ki sngew ba ka kham bha ban tih dewiong da kaba phah ïa ki nongtih sha thliew ban ïa kaba pyndonkam da ki kor ki bor.
Khnang ban pynïaid khaïi ïa uta u dewiong uba la shu tih tuh tih buhrieh donkam ruh ban pynkit buhrieh ïa u.
ïa kane lah ban leh tang da kaba pynlong ïa ki pulit ba kin pyllait lut ïa kita ki trok kit dewiong tuh.
Na ka bynta ban ïoh kit ïa uta u dewiong man la ka trok ka hap siew kumba 50,000 hajar tyngka khnang ban ïoh ïaid suk.
Man la ka sngi da ki palat 500 tylli ki trok ki ïaid kit dewiong.
Te kheiñ keiñ katno ka pisa kaba mih na kane ka jingkhaïi tuh dewiong.
Kata ka pisa kaba ïoh lum ka poi sha u Home Minister bad ki heh pulit.
Na ka daw ba ki paidbah ki kdew pyrshah ïa kine ki kam byrsieh bad ki trai jong ki trok ruh ki lah snhew khia palat ki la pynsgew ïa ki jingeh jong ki lyngba ki kot khubor bad ki lad pathai khubor.
Dei na kane ka daw ba la pynhiar myntri noh ïa u James Sangma bad la aiti noh ïa ka Home Department ha U Bah Lahkmen Rymbui.
Baroh ki tharai ba une u myntri uba bat ruh ïa ka Education Department (Ka tnad ka thoh ka pule) un pynkut noh ïa kata ka jingkit dewiong tuh.
Phewse ynda la bat da u Bah Rymbui ka jingkhrong na ki trok ka la kiew sha ka 90,000 tyngka shi trok u dewiong.
La ïohsngew ba katto katne na kane ka pisa ka leit sha ka pla jong ka seng UDP hynrei kaba bun te ka poi beit sha u minister bad ki pulit.
Kumba lah ban ïohi ka thoh la pule ka la hiar arsut ha kane ka jylla.
U Bah Rymbui u bat ïa ka tnad thoh bad pule la san snem hynrei ym shym ïohi ban don kano kano ka jingkiew ha kane ka liang.
Pynban ki khynnah kiba pep skul na ka kyrdan primary ki lah nang bun khamtam lei lei naduh ba wan ka khlam Kovid.
Ha kane ka rukom keiñ ba ka UDP ka nud ban leit sha ki paidbah ban dawa jingkyrshan?Peit ïoh ngi klet hynrei ïa kaei kaba jia ha u bnai Jylliew 2021.
U khaw uba dei ban sam ïa kiba duk lyngba ka Social Welfare Department lah die noh sha kiwei pat ki jylla na ka kudam kaba ha Assam.
U myntri ka Social Welfare Department u dei u Bah Kyrmen Shylla jong ka UDP.Ki paidbah imat ki la klet ïa kine ki kam bamsap baroh jong ki myntri ka seng UDP.Lada ngi dang jied ïa kine kum ki MLA ka mut ba ngim salia ei ei ruh ïa ka lawei jong ki khun ki kti jongngi ki ban sa nang hap ha ka apot sepsngi ha ki san snem ki ban dang wan.
Nangta kawei ka daw bah ba la shim noh ïa ka kam Power Minister da u James Sangma ka long namar ba ki la mih shibun ki kynrum kynram ha ka tnad ai bor ding elektrik.
Ka don ka report ba la siew tam haduh 149 klur tyngka sha u kontraktor uba dei ban buh ïa kita ki smart meter lane ki kor kiba thew ïa ka jingpyndonkam bor ding elektrik man la ka ïing.
Ynda la mih kane ka khubor ka la don ruh ka jingdawa na ka liang pyrshah ha Assembly ba dei ban buh da ka jingtohkit kaba thikna (Enquiry Committee).
Ka sorkar ka jied da la ki jong ki briew ban khlieh ïa kane ka Committee bad haduh mynta ruh khlem mih ei ei na kata ka jingtohkit.
Lah shu jah kyndam baroh.
Kumjuh ïa ka jingtohkit halor ka jingdie tuh ïa u khaw kiba duk ruh.
ïa ka Power Department la aiti noh ha u Bah Prestone Tynsong uba long uwei na ki nongïada bakhraw ka seng NPP bad jong u Conrad Sangma bad James Sangma.
Ka jingbymkhein snep ïangi ki nongjied ka paw haba ïa u engineer uba dei peit ïa ka jingtei ka ïing dorbar thaw-aiñ hangtei ha Mawdiang-diang bad uba dei ban kit pop na ka bynta ka jingkhyllem uto u mot ha u snem uba la dep, la ai tiket ïaleh elekshon na ka NPP.Kine ki kynrem ki lyndan kiba la biang ka spah namar ki la ïoh lum spah lah biang ha kine ki san snem ba la leit kim kheiñ snep shuh ïangi ki paidbah.
Bun ki ong ba tang shu la pyntian pisa ïa ki samla bad ki longkmie ki lah shoh bieit bad kin leit thep vote beit ïa ki.
Haduh katne shah kren be-ijot mangi ki nongjied MLA.Hato ym lah dei ka por ban duriap kham jylliew halor kine ki mat ki phang kiba ktah ïa ka lawei jongngi? To ïa sangeh kyndiat bad pyrkhat pynwandur lem ïa kane ka kylla.
Phi kwah ka sorkar kaba kumno keiñ? To da ïa rai suki bad da duwai da phirat ïoh shah ïalam bakla bad ïoh ngam kane ka jylla bad ki briew jong ka.
Khliehriat, K’Lyngkot 29 : U kyrtong ka UDP na Khliehriat constituency ba dei ruh u MLA ka thaiñ bad Myntri ka tnad Social Welfare ka sorkar jylla u la ong ba u kwah ban ïohi ba ki paidbah ka constituency ba kin jied ïa ki nongmihkhmat da ka jingieid bad ka jingshemphang ym da ka jingtieng.
Haba kren bad ki lad pathai khubor dang shen, u Bah Kyrmen u la ong ba ki nongthep vote ka constituency ki dei ban pyndep ïa ka hok jied nongmihkhmat da kaba jingsngew laitluid ym da ka jingtieng namar mynta ka don ka aiñ ban ïada ïa ki khnang ba kin lah ban pyndep ïa ka kamram kum ki nongshong shnong ha uno uno u kyrtong uba ki mon khlem ka jingshah pynbor.
“Ka shi vote ka jong phi ka lah ban wanrah ïa ka jingbha jong ka constituency, jong ka jylla hi baroh kawei.
Hynrei lada phi pyndonkam bakla ïa ka shi vote ka lah ban wanrah ïa ka jingduh kaba shyrkhei ïa ka constituency bad ïa ka jylla baroh kawei," u la ong.
Ha kajuh ka por u la ong ba watla u la dep ban wanrah bun ki kam pynroi kum u nongmihkhmat ha kine ki san snem na bynta ka constituency hynrei u la ong pat ba u dang sahnud ba haduh mynta kim pat ïoh ïa ka college sorkar kaba ki nong shong shnong ki angnud, ban pynbha shuh shuh ki jaka sumar bad ruh ban pyndep lut ïa ki lynti syngkien ba dang sahteng.
Haba kren pat halor ka elekshon, u la ong ba baroh ki kyrtong kiba ïakhun pyrshah ïa u kum u MLA ba mynta ki dei kiba khlaiñ satia bad kum uwei na ki kyrtong um kwah ban kheiñsting hynrei ban pynsngewthuh ïa ki paidbah khnang ba sa shisien pat un ïoh biang ïa ka jingieid bad ka jingshaniah kumba u la ïoh ha u 2018.
Kum uwei na ki nongïalam ba hakhmat jong ka UDP na rilum Jaiñtia u Bah Kyrmen u la ïathuh ruh ba ka UDP ka don ka jingkyrmen ba kan jop kham bun ngut na ka rilum Jaiñtia mynta ka kynti.
“Jan baroh ki constituency ngi don ha ka jingïakhun bad ngi khmih lynti ba ngin jop kham bun mynta ka kynti," u la bynrap shuh shuh.
Lah ban kdew hangne ba ka rilum Jaintia ka don hynñiew tylli ki constituency ha kaba ha u 2018 ka UDP bad ka NPP ki jop mar lai tylli katba kawei pat ka constituency la jop da ka Congress.
Shillong, K’lyngkot, 29: Ha ka jingpyrshang ban ai jinghikai ïa ki khynnah kynthei bad shynrang ha ki soft skill kiba kynthup ïa ka jingshlur (Confidence), ka rukom pyrkhat shai (Clarity of Thought), ka rukom pynïadei bad kren para briew (Communication) bad ka akor burom (Human Values), ka AVENUES ka la pynlong ïa ka Annual Winter Workshop naduh ka 6 tarik haduh 27 tarik Kyllalyngkot 2023.
Haduh 36 ngut ki heprit bad khynnah samla hapdeng 6 snem bad 15 snem ka rta ki la ïashim bynta ha kane ka jingai jinghikai bad ki la ïoh pdiang ruh ïa ki syrnot ha ka jingdon ryngkat ki kmie ki kpa.
Ka Meaidaibahun Majaw, kaba la 12 snem ka rta, ka la ong, “ha ka por ba dang sdang kane ka prokram, ngam sngewtynnad ban ïadei bad ban ïajan bad kiwei ki khynnah.
Hynrei kat dang ïaid ki sngi bad kat dang shong ha ki klas, nga sdang ban sngewthuh ba ka jingïasngewthuh jingmut bad jingïatrei lang ka long kaba donkam ba ngin jop ïa ki thong jong ngi.
"Ka Jasmine Laitflang, kaba long Academics Head jong ka AVENUES, ka la ong, “Ngi ngeit ba ki khynnah ki don la ka jong ka jingsngewtynnad bad ki shim la ka jong ka por bad rukom ban ïoh diang ïa ka jingnang jingstad.
Kumta ïa ka rukom hikai jong ngi ruh la pynwandur ha kata ka rukom ba iwei pa iwei i khynnah in ïoh jingmyntoi bad yn nym don ba shah sah dien.
" Ka ïai bteng ruh da kaba ong ba ki ïai pynthymmai ïa ka rukom hikai da kaba bud dien ïa ki jingpyrshang kiba seisoh bad kiba ïarap ïa ki khynnah ban sngewthuh shai bad kynmaw kham bha ïa ki jinghikai.
“Ha ki klas jong ngi ha AVENUES, phin ïohsngew ïa ki jingtem jingput, phin ïohi ïa ki jingïalehkai bad phin lap ïa ki jingïaphylliew jingmut para khynnah.
Kane ka ïarap ban ai kata ka rynsan ha kaba ki khynnah ki sngew laitluid bad shlur ban pynsngew ïa la ki jong ki jingmut, bad pynpaw ïa la ki jong ki jingtieng jingsyier bad ban ïathuh lem ïa ki jingthmu jong ki," ka la ong.
Kawei na ki bynta kiba kongsan jong kane ka workshop ka dei ka jingpynrung ïa ka Science, Technology, Engineering and Mathematics (STEM) ha ka Curriculum jong ka.
Ïa kine ki sien ai jinghikai la pynlong ryngkat ka jingïatrei lang ka AVENUES bad ka Curiosity Gym na Mumbai.
U Girish Nair, uba long u Founder-CEO jong ka Curiosity Gym, u la pynïaid ïa kine ki seshon bad u la ïakynduh ruh ïa ki kmie ki kpa ban pynsngewthuh ïa ki ïa ka jingdonkam bad jingmyntoi jong ka STEM ïa ki khun jong ki ha ki por kiba mynta.
“Ki sobjek Saïan bad Jingkhein ki long kiba donkam katta katta eh hynrei bun na ngi ngi sheptieng ïa ki namar ngi pyrkhat ba ki long kiba eh.
Ka jingthmu jong kine ki seshon ka long ban hikai ïa kine ki sobjek ha ka rukom ba ki heprit ruh kin sngewthuh bad sngewtynnad ban shah hikai.
" U la ong shuh shuh ba u lap ba ki khynnah ha kane ka workshop ki long kiba thrang shisha ban nang ban stad ha kine ki sobjek bad kane ka jingthrang jong ki kan dang kiew lada ki ïoh lad ban ïakynduh bad ïaphylliew jingmut lem bad kiwei ki khynnah na kylleng ka ri.
U Ben-Hanan Oshea Kharmawphlang, uba la 11 snem ka rta, u la pynpaw ba ha kaba nyngkong u don ka jinglehrain bad jingtieng ban ïakren bad kiwei ki khynnah bad ban shim bynta ha klas.
“Kane ka workshop ka la ïarap ïanga ban don kata ka jingshlur ban kren la ka dei ha jrong stage lane ban kren para khynnah," u la ong.
U heprit Meshanbor Thangkhiew, 7 snem ka rta, u la ong, “Nga la sngewthuh kumno ban long u khynnah uba shlur, ban pynduh ki jingmlien kiba sniew bad ruh ban pyni ka akor burom hangno hangno ba nga don.
Nga la nang ruh ban spel ïa ka kyrteng jong nga da kaba pyndonkam ïa ka sign language.
"Ha ka ‘Open Day’ ki khynnah nongïashim bynta ki la pyni ïa la ki jong ki sap kiba kynthup ïa ka rwai ka shad, ka tem ka put, beatboxing, poitri bad ïathuhkhana, speed cubing, martial arts bad art & craft.
U Bah Davis Lyngdoh, u kpa jong iwei na ki nongïashim bynta, u la ong, “Ka por ba u khun jong nga u la pynlut ha kine ki seshon ha AVENUES ka la long laba myntoi shibun.
Nga ïohi da lade kumno ki pynïaid ïa ki klas bad u khun jong nga u la kham shlur bad ka rukom pyrkhat jong u ruh ka la kham pher bad kham long rangbah.
"Kum shibynta jong ka jingrakhe ïa ka lyngkhuh snem kaba 51 jong ka jylla, ki nongïashim bynta jong kane ka workshop ki la leit jngoh ïa ka Sohrarim Nook ban rakhe ïa ka Meghalaya Day ha ka 21 tarik Kyllalyngkot bad ki khynnah pule na katei ka jaka.
Ka AVENUES ka ju ai ïa kum kine ki jinghikai ha ka Soft Skill bad Personal Development ïa ki heprit bad khynnah samla kylleng satlak ka jylla Meghalaya bad shatei lammihngi jong ka Ri India mynta la jan 20 snem, ha kaba palat 100,000 ngut ki samla kynthei bad shynrang ki la lah ïoh jingmyntoi.
Shillong, K’lyngkot, 29: Ki shipai BSF kiba ap pahara ha khappud ha ka sngi Saitjaiñ ki la ïoh kurup ïa ki jaiñ Saree kiba shongdor T.22 lak na khappud jong ka East Khasi Hills District ïa kiba la thmu ban khaii tuh sha ka ri Bangladesh.
Ïa ka kali kaba kit ïa kine ki jaiñ la ïoh bat da ki shipai BSF ha ka shnong Pyrdiwah.
Haba ki shipai BSF ki la aidak ïa u nongñiah ban pynsangeh ïa ka kali, hynrei u nongñiah jong kane ka kali u la kynthih ïalade na ka kali ban phet krad sha khlaw bad iehnoh ïa ka kali shadien hapdeng surok.
Marmar ki shipai BSF ki la kurup noh ïa kine ki jaiñ bad aiti sha ki Pulit Custom ha Pynursla ban leh ïa kaba donkam.
Ha u snem 2022 ki shipai BSF ki la ïoh ban kurup ïa ki jaiñ kiba shongdor T.1.2 klur ïa ba la thmu ban shalan tuh sha ka ri Bangladesh.
Shillong, Lber 05 : Na ki 19 ngut ki MDC jong ka Khasi Hills Autonomous District Council kiba aireng ha kane ka elekshon MLA 2023 kaba dang shu lah shen, ki don pat tang san ngut kiba poi sha ka thong, kata lai ngut na ka Congress bad arngut na ka UDP.Ki MDC ba jop na ka Congress ki kynthup ïa u MDC ka Mylliem Bah RV Lyngdoh, MDC ka Nongstoin Bah Gabriel Wahlang bad u Bah Charles Marngar MDC ka Mawhati.
Katba ki MDC ba jop na ka UDP pat ki kynthup ïa u Bah Paul Lyngdoh na Shillong West bad Bah Pius Marwein na Ranikor.
Kumban shu kdew hangne, ki kyrtong kiba aireng ha kane ka elekshon ki kynthup ruh ïa u CEM ka Council, Bah Titos W Chyne kyrtong ka UDP na Sohra uba la shah rem noh ha u kyrtong ka PDF Bah Gavin Mylliem.
Lada ïaid katkum ka party da kaba sdang shwa na ka NPP, kiwei pat ki MDC kiba shah rem ki kynthup ïa u Bah Gigur Myrthong na Mawshynrut, nangta Bah Alvin Khyriem na Mawsynram, Bah Pynïaid Sing Syiem na Sohryngkham, Kong Macdalyn Sawkmie Mawlong MDC ka Umsning ba ïakhun na Nongpoh, Kong Grace Kharpuri MDC ka Nongshken ba ïakhun na Shella bad Bah Teibor Pathaw MDC ka Mawlai.
Na ki MDC ka UDP pat ki ba shah rem ki kynthup ïa u Bah Titos Chyne na Sohra, Bah Mitchel Wankhar MDC ka Laban na Mylliem, Bah Lambor Malngïang na Nongkrem.
Na ki MDC Congress kiba mad ïa ka jingshah rem ki kynthup ïa u Bah Batskhem Ryntathiang na Mairang, Bah PN Syiem na Pynthorumkhrah bad Bah Carness Sohshang na Mawkyrwat.
Kiwei pat ki MDC kiba aireng bad shah rem ki kynthup ïa u Bah Martle N Mukhim MDC ka Mawkynrew bad Bah Bindo M Lanong, MDC shu sieh uba ïakhun na Nongkrem.
Lah ruh ban kdew hangne ba ka NPP ka la pynieng haduh 6 ngut ki MDC hynrei khlem don ba jop iwei ruh, ka UDP ka pynieng 5 ngut ki MDC ka jop 2 ngut, ka Congress ruh ka pynieng 6 ngut ki MDC bad jop lai ngut.
Shillong, Lber, 05: Ka North-Eastern Hill University, Shillong ka la ai khublei ïa ka kynhun Yuva Sangam na ka jylla Uttar Pradesh kiba la wan jngoh ïa ka jylla Meghalaya lai sngi kynthih.
Kane ka kynhun kaba kynthup ïa ki 60 ngut ki samla pule bad ki nonghikai na ka jylla Uttar Pradesh hapoh ka jingïalam jong ka Babasaheb Bhimrao Ambedkar University, Lucknow ki la wan poi ha Meghalaya ha ka 28 tarik, Rymphang.
La pynlong ruh ïa ka jingïalang ban ïasam jingtip halor ki jingjop, ki kam jngohkai pyrthei, ka riti ka dustur, ka kolshor bad ka jingïadei hapdeng ki phra tylli ki jylla ka thaiñ Shatei Lammihngi bad kiwei kiwei ki jylla ka dewbah India.
Kane ka kynhun ka la leit jngoh ruh ïa ka Raj Bhavan bad ïohlad ban ïakren bad u Lat ka Jylla halor ka phang ‘Ek Bharat Shrestha Bharat Mission.
"“Nga sngewkmen ban ïasam ïa kane ka kabu bad phi kumba ngi tip baroh ïa ka jingïar jong ka thaiñ shatei lammihngi ka ri India, nalor ba ka long kaba riewspah bad kaba don bun jait ki riti ki dustur bad ka lariti.
Ka long kaba sngewsih ba tang khyndiat eh na ka dewbah India ki tip shaphang kane ka thaiñ," ong u Lat ka Jylla u Phagu Chauhan haba kren sha kane ka kynhun.
“Ka ladei ka por ban don ka jingïasam jingtip jong ka Yuva Sangam hapoh ka jingïalam jong u Myntri Rangbahduh jong ngi u Narendra Modi ban ïarap ïa ka ri India ba kan tip kham bha shaphang ka kolshor bad ka riti ka dustur jong ka thaiñ shatei lammihngi, u la ong.
U Commissioner & Secretary sha ka ophis jong u Lat ka Jylla u Dr.B.D.R.Tiwari u la ïathuh bniah shaphang ka jinglong jingman jong ka jylla Meghalaya.
Haba kren shaphang ka riti ka dustur ha Meghalaya, u la ong ba ka Meghalaya ka dei ka jylla kaba ai jait kmie bad ïa ka ing ka sem la pynïaid da ka kmie ïa kaba ym pat ju ïohi ha kano kano ka bynta jong ka pyrthei.
U la kyntu ïa ki samla pule jong ka jylla Uttar Pradesh ban khmih thuh ïa ka jinglong jingman jong ka jaka, ka kolshor, ka jingbha mynsiem bad ka jingleh khuid jong ki paidbah ka jylla Meghalaya bad kumno ki lehkhuid ïa ki sawdong sawkhun haba ai nuksa da ka shnogn Mawlynnong bad ong ruh ba ki dei ban rah ïa kane ka nuksa na Meghalaya sha Uttar Pradesh.
U Prof.Prabha Shankar Shukla, uba long u Vice-Chancellor jong ka NEHU u la ong, “ka lawei jong ka ri ka shong ha ka kti jong ki samla jong ka ri bad dei ki samla jong ka ri kiba lah ban wanrah ïa ki jingkylla na ka ri kaba duk sha ka ri kaba kiew irat.
Ha ka por shiteng sngi, ki samla pule ki la ïashim bynta sa ha ka jingïalehkai sports bad ka jingpyni nam ïa ki kolshor ha ka por janmiet.
Kane ka kynhun ka la pynpaw ruh ïa ka jingsngewkmen da kaba ong, ba kin ap sa ïa ka jingpoi jong ki samla ka jylla Meghalaya ha ka 10 tarik mynta u bnai ha ka jylla Uttar Pradesh.
Ha kane ka jingïalang ba la pynlong da ka NEHU Yuva Sangam la pynkup burom ruh ïa ka Silvi Passah, kaba la long ka khasi kaba nyngkong eh ban prat lynti ïa ka jinghikai Hindi bad ïa u Bah Risingbor Kurkalang, uba long u nongïoh pdiang ïa ka Padmashree Awardee na Meghalaya.
Shillong, Lber 05 : Ka North Eastern Indira Gandhi Regional Institute of Health and Medical Sciences (NEIGRIHMS) ha ka 04tarik mynta u bnai ka la rakhe ïa ka lyngkhuh snem ba 13 jong ka da ki prokram ba harukom kiba la pynlong ha NEIGRIHMS auditorium.
Ha kane ka prokram la donlang ruh u Prof.(Dr.) Balram Bhargava, Chief, Cardio-Thoracic Sciences Centre bad u Head, Department of Cardiology, AIIMS, New Delhi, uba dei ruh u Kongsan.
Ha ka jingkren, u Kongsan u la banjur bad kyntu ïa ki samla ba dang shu dep ïa ka jingpule doktor MBBS MD/MS Post Graduate, MSc.
Nursing bad kiwei kiwei u la kyntu ïa ki ba kin ai ka jingshakri kaba paka haba ïadei bad ki nongpang.
Na ka liang u Prof.(Dr) Nalin Mehta, Director ka NEIGRIHMS, u la maitphang halor ka jingdonkam ka jingtreikam katkum ki kyndon bad ruh ka jingburom pat ïa ka jinglong kyrpang u nongpang.
U kyntu ruh ïa ki samla pule ba kin ai ka jingshakri kaba khlem tyngkai na ka bynta ki nongpang kiba donkam shisha ïa ka jingïarap jong ki.
Na ka liang u Prof Animesh Mishra, Registrar, NEIGRIHMS pat u la ai ka jingkren pdiang sngewbha, katba u Prof G.K.Medhi, Dean, NEIGRIHMS, u la kren shaphang bunki kam kiba ïadei bad ka NEIGRIHMS.Ha kane ka prokram, u Kongsan, u Prof.(Dr.) Balram Bhargava, u la sam ruh ïa ki syrnod sha ki samla kiba la pyndep ïa ka jingpule doktor (MBBS Students 2017 batch), nangta ki MD/MS Post Graduate Residents, bad M.Sc.
Nursing Student, ryngkat ka khusnam ‘Best Outgoing Graduate’ la sam sha u Dr.Debabrita Chakraborty.
Nalorkine, la sam ruh ïa ka khusnam Best Scientific Publication sha u Prof.T.Natung, HoD, Ophthalmology, Dr.Pranjal Phukan, Addl.Prof., Radiodiagnosis ha ka thup Faculty bad sha u Dr.Kalaragini Rajshekhar ha ka thup Resident Doctor.
Kiwei pat ki khusnam ki kynthup ba la sam ki long naduh ka Best Oral Presentation, bad ka Best Poster Presentation ha ka lympung kaba la pynlong kum shi bynta ban pynphuh ïa ka 13th Annual Day jong ka NEIGRIHMS.Hadien ba lah dep jied ïa u/ka nongthaw aiñ mih sa ka kynrum kynram ban thaw sorkar.
Kat haduh mynta la ïohsngew ba ka seng NPP, BJP bad kiwei ki MLA shimet (Independent) ryngkat bad arngut na ka HSPDP kin sa shim ïa ka jingsmai ban pynlong ïa ka sorkar MDA-02.
Ha ka ri synshar paidbah ngi dei ban burom ïa ka jingjied ki paidbah namar la ong ba dei ki paidbah kiba rai kut ïano ban jied ban leit thaw aiñ hangtei ha ka Dorbar Thaw-aiñ (Assembly).
Hynrei mynta lah katto katne snem ka jingjied ïa ki nongthaw aiñ (MLA) kam dei shuh halor ki nongrim kiba iadei bad ka synshar khadar.
Kiba bun ki nongjied ki la shim pisa khnang ban leit thep ïa ka vote jong ki.
Kita kiba kner ïa la ka kti ban shim ïa ka pisa kim shym pynshong nongrim bha haduh katno kato ka jingshim pisa kan kyrtoh ïa ki ha ki snem ki ban wan.
Kan kyrtoh ruh ïa ki khun ki kti jong ki namar ïa kane ka pisa baroh kito ki ban sa thaw sorkar mynta ka kynti kin ïaleh ban ïoh kamai biang na ki tnad sorkar bapher bapher.
Ka pisa kaba dei ban pynlut ha ka roi ka par jong ka jylla kan sa poi sha pla kine ki MLA bad ki minister, bad kane ka jylla bad ki briew jong ka ngin sa nang hiar ha ki bynta baroh.
Lehse ka seng kaba khlem pyndonkam pisa eiei ruh hynrei kaba la lah ban pynjop haduh 4 ngut na ki 18 ngut kiba ka seng ka pynïeng, ka dei tang ka Sur U Paidbah lane ka Voice of Peoples’ Party (VPP).
Ka jingjop jong kine ki 4 ngut ka kdew ba ym donkam pisa lada lah ban jop ïa ka jingshaniah ki paidbah.
Ka jingkylli ka long balei pat keiñ ba kiba bun ki “sitting" MLA lane ki MLA kiba rim ki hap ban pyndonkam da ka pisa ban thied ïa ki paidbah.
Khlem pep ka jingpynlut pisa ka jur bha sha Jaintia Hills namar ba ki heh spah ka seng NPP ki dei kiba na katei ka thaiñ.
Na ka bynta jongki ka pisa kam don dor ei ei ruh namar tang shu lah thaw sorkar la lah ban ïoh lum spah lum phew biang, khamtam lada ïoh bat ïa ki shuki PWD (Ka tnad shna surok, jingkieng bad ki ïing sorkar) PHE, (Ka tnad ba peit ïa ka sam um bam um dih) Home (Ka kam poh-ïing ) Agriculture (Ka rep ka riang), Urban Affairs (Ka tnad ba dei peit ïa ka jingkyntiew ïa ki sor bah bad sor rit) etc.Ha kane ka jylla jongngi hi ka jingjop jong ki national party lane ki seng kiba don ha ka ri India baroh kawei, ïa kaba ka National Peoples’ Party (NPP) kaba la ïalam da u Conrad Sangma ka long kawei na ki, ka dei na ka daw ba ki seng riewlum kim lah satia ban wan lang ha kawei ka lympung.
Naduh u snem 1978 ngi ïohi ïa ka jingïapait ïapra bad ka jingmih ki seng riewlum bun tylli.
Bun na kine ki seng ki la shu jah noh kum ka PDIC, HPU bad KHNAM nalor kiwei kiwei kiba ym lah kynmaw kyrteng shuh.
Balei kein ba kine ki nongïalam jong ki seng riewlum kim lah ban ïatylli lada ka thong hi ka long ban shakri ïa ki paidbah ka jylla? Kaei kaba long diengpyngkiang ïa kane ka jingïatylli?Kawei ka daw bah ka dei ka jingkwah long nongïalam lut baroh baroh.
Kham duna eh kiba don ka mynsiem sngewrit ban long ki nongbud.
Wat mynta ruh haba ki seng riewlum ryngkat bad ka Seng Congress bad TMC ki pyrshang ban ïatylli ban thaw sorkar, ka jingïatai sha rieh sha kiar ka long, “Mano ban ïoh bat ïa ka kam Chief Minister?"Halor kane ka phang, wat hapdeng ka UDP ruh lehse ka don hi ka jingïatan tyllai hapdeng ki katto katne ki MLA ban ïoh bat ïa katei ka kam.
Tip ka UDP ka kloi hi mo ban ai ïa ka kam CM ha kiwei pat ki seng kiba kham ïoh duna ki MLA? Sa kawei kaba pynkulmar jingmut ïa ki paidbah haba ki peit ïa kawei ka jingthoh na ka VPP kaba ong ba lada pynlong sorkar da kine ki seng riewlum ryngkat bad ki national parties, yn ïaleh katba lah ban khyllie ïa ki kam bamsap baroh hapoh ka sorkar MDA.Kumno yn lah ban leh ïa kata haba ka UDP ruh ka long shibynta jong ka sorkar MDA kaba la bat ïa ka bor ha ki san snem ba lah leit? Hato kato ka Rice Scam lane ka jingdie tuh ïa u khaw uba la mang da ka sorkar kmie ban pynpoi sha kiba duk tam lyngba ka Social Welfare Department kaba bat da u Bah Kyrmen Shylla ngin ïa klet noh? Hato ka jingtih bad jingdie tuh ïa u dewiong lyngba ka jingsiew sha kita ki High Level kiba siew pat sha ka Home Department ym dei ha ka sorkar MDA? Mano ba bat ïa ka Home Department? Ym dei U Bah Lahkmen Rymbui? Haba kumta yn lah hi mo ban khyllie ïa ki kam bamsap baroh? Peit ïoh ngi klet ia uto u mot (dome) jong ka Assembly.
Hato lah mo ban ong ba U Speaker (Metbah Lyngdoh) um tip eiei ïa kato ka jingjia baroh?Sngewphylla ruh ba ka NPP kaba la ïatrei bad ka UDP san snem mynta ka kynti pat kam treh shuh bad ïateh lok bad katei ka seng riewlum.
Mar ïa dep ka jingñiew vote ka NPP ka leit beit beit sha ka BJP bad ka khot de ïa kiwei pat ki Independent bad ïa arngut na HSPDP.Hato kaei ka daw? Ka daw kaba shai kdar ka long ba ka UDP ka la shu kdew kti palat tang ïa ka NPP ha ka por ba ïalap elekshon.
Ha ka sorkar MDA kaba lah dep ruh dei ka UDP kaba dawa ban kylliang noh ïa u James Sangma kum u Home Minister la kumba ki kwah ban pynkhuid noh ïa kato ka Department.
Phewse ynda shimti da u Bah Lahkmen Rymbui lah nang kiew shuh shuh ka jingsiew ki trok kit dewiong sha u Home Minister.
Haba kumta, kumno keiñ ka VPP kan lah ban pynkhuid ïa kita ki jaboh baroh kiba la pynthoh bria ïa ka sorkar MDA?Donbok ba ki katto katne ki kyrtong UDP kiba thohbria kim shym la jop.
Hynrei te ym tip shuh kan jia aiu lada kita kin ïoh bat kam myntri sorkar.
Ngim lah ban khmih lynti eiei ruh kaba bha na kane ka sorkar mynta.
Kaba ka seng VPP ka lah ban leh ka long ban peitngor bha bad ban ym ailad ïa kano kano ruh ka kam bamsap ha kane ka sorkar ka ban dang wan.
Shillong, Lber 05 : Ka tnad pulit ka la rai ban pynjari da ka No Entry na ka bynta ka jingïaid ki kali ha nongbah Shillong ha ka 07tarik Lber na ka daw ka jingwan jong u Myntri Rangbahduh ka Ri, u Narendra Modi bad ruh u Myntri ka tnad Kampohiing ka Ri, u Amit Shah ban shim bynta ha ka jingthaw ïa ka sorkar ba thymmai ha Raj Bhavan.
“Kumta, khnang ban ïaid beit ka leit ka wan jong kitei ki VVIP ha ka jingwan jong ki bad ruh na ka bynta ka bit ka biang jong ki paidbah, yn pynjari da ka No Entry na ka bynta ka jingïaid ki kali ha kine ki surok kynthup ïa baroh ki surok ba pynïasoh ïa ki surok bah kiban ïaid da ki VVIP ha ka jingwan jong ki ha ka 7tarik naduh ka por 10.30 baje mynstep haduh 12.30 baje mynsngi," ong ka kyrwoh ba la pyllait da u SP ka East Khasi Hills, u Dr.MGR Kumar ha kane ka sngi u Blei.
La pyntip ruh ba katei ka No Entry kan dei treikam naduh 7 Mer ter ter haduh Jingkieng Umshypi/Rilbong Point, na Khlieh na lad Iew/na lad Murgi Bazaar sha ki thain Upper Shillong bad Anjalee Petrol Pump – Civil Hospital Point, IGP Point – Kachari Point – Raj Bhavan, na lad Mahavir Park sha lain jingkieng Umshyrpi bad Anjalee PetrolPum, na Police Bazar sha Kachari Point – Raj Bhavan, na lad CS sha Raj Bhawan.
Na lad Pinewood sha Raj Bhawan, na St Anthony’s College sha ki thain lad Gurudwara – lad AIR, na f Lower Lachumiere sha ki thain AIR – Raj Bhawan bad na Barrick Point sha ki thain Civil Hospital.
Shuh shuh la kyrpad ïa ki nongshong shnong ka nongbah Shillong bad ki jaka ba marjan ba kin kiar ban ïaid na kitei ki jaka bad sawdong ka nongbah Shillong lymda donkam lane na ki daw ba kyrkieh lane shim da kiwei pat ki lynti ban poi sha ki jaka jong ki, ong ka kyrwoh.
Shillong, Lber 05 : Ki 59 ngut ki MLA kiba dang shu dep shah jied ha ki paidbah ha kane ka election MLA 2023 kin bam smai la shai ka sngi ha ïing Dorbar Thawaiñ ka jylla ha Rilbong ïa kaba yn sa pynsmai ïa ki da u Pro-tem Speaker ne u Lamphang ba shipor u Timothy D Shira.
Ha kane ka ïing Dorbar kaba khatwei jong ka jylla ki MLA kiba rim kiba la shah jied biang ha ki paidbah na ki 59 ngut ki MLA barim kiba la shah jied biang ki long 37 ngut bad kiba shah jied thymmai ki don 22 ngut.
Ha kane ka ïing dorbar kaba mynta ki don lai ngut ki kynthei, ka kong Santa Mary Shylla na ka party NPP na Sutnga-Saipung , Dr.Mazel Ampareen Lyngdoh jong ka NPP na East Shillong, bad ka Miani D Shira jong ka All India Trinamool Congress na Amapti.
Shillong, Lber 05: Ka Hynniewtrep Integrated Territorial Organisation (HITO) u Bah Donbok Dkhar u la ong ba ka jingpyrshah ka HITO ban wan biang ka sorkar NPP-BJP ha ryngkat ka jingdonlang kiwei pat ki seng saiñ pyrthei ka dei namar ba ki paidbah ki la dep mad ïa ka jingshukor ka NPP ha u 2019 ha kaba ïadei bad ka CAB kaba baroh ki paidbah nongshnong shnong ka jylla ki pyrshah ha kato ka por hynrei na ka liang ka MP jong ka NPP ka la kyrshan ïa kane ka jingkwah ka sorkar BJP ban wanrah ïa kane ka aiñ.
Ha ka kyrwoh sha ki lad patahi khubor u la ong ba ka jingbym kwah shuh ka HITo ban ïohi ïa ka sorkar ban ïalam da ka NPP-BJP ka dei namar baroh ki paidbah ki lah ban sakhi ïa ka jingshah shukor ka jylla ha ka NPP bad u la ong ruh ba ka HITO kum ka Pressure Group ka kwah ban don beit da ka sorkar kaba ïalam da kiwei pat ki party kiba don budlum ban pyrshah ïa ka jingthmu ka sorkar BJP ban pyntreikam ïa Uniform Civil Code (UCC).
“Lada dei ba ki wan kiwei pat ki party lehse kin nud ban ïeng pyrshah ïa ka jingkwah ka BJP hynrei ngi la sakhi ba ka NPP daleilei kan ym nud namar ha u 2018 ka sorkar jylla ba ïalam da ka NPP ka pyrshah CAB hynrei ha Delhi pat ka Agatha Sangma ka MP jong ka NPP ka ai jingkyrshan ïa ka jingpynlong aiñ ïa ka CAB bad ngi ïohi lupa ba kane ruh kan jia biang ïa ka UCC kaba ka BJP ka ap kmang ban wanrah," u la ong.
Haba kren halor ka jingdon bynta ka HITO ha ka jingthang ïa ki tyngshop u Bah Shakliar Warjri bad u Bah Methodios Dkhar ki MLA ka HSPDP u la ong ba ka seng hi kam dei ka buit jong ka ban thang tyngshop hynrei ka shu leit ban shim bynta ha ka jingïalang da ka jingmut ban pyrshang ban pynbor ïa kito ki MLA ka HSPDP ban ai jingkyrshan ïa ka jingthmu thaw sorkar bym dei NPP-BJP.“Ngi sngewkmen shibun ban ïohi ba u President ka HSPDP u Bah KP Panñiang u la kren da kaba shai ba lada kane ka kynhun ka don ïa u nombor ban thaw sorkar u shim ka jingkit khileh ban wanrah ïa ka MLA ka party jong u sha kata ka kynhun," u la ong.
“Nga ïohi ba ki don ki lad pathai khubor kiba la kynnoh ba ka jingleh kito ki MLA ka HSPDP ka dei ka jingshet kylla jaidbynriew nga kwah ban kylli hato kito ki lad pathai khubor kin kynnoh biang ïa ka UDP bad PDF ba ki leit kyrshan ïa ka sorkar ban ïalam da ka BJP ki nongshet kylla jaidbynriew? Nga kwah ban kren da kaba shai ba ngi kum ka seng ngim dei ma ngi ba ong ïa ki MLA ka HSPDP ba ki dei ki nongshet kylla jaidbynriew hynrei ki katto katne ki lad pathai khubor," u la bynrap.
U la ong ruh ba ka HITO ha ka jingshisha ka la pyrshang ban pyndep hok la ka kamram ban leit pynshai pynsngewthuh ïa ka jingjied nongthaw aiñ sha assembly.
“Ngim sngew kitram shuh namar ngi la pyndep la ka kamram bad kiba sngewthuh ki la leh la ka kamram nga ngeit hynrei kiba ym sngewthuh ngin lah leh shuh aiu ma ngi," u la ong.
Shillong, Lber, 05: Ka National People’s Party (NPP) ka la khlaiñ bor shuh shuh hadien ba ka United Democratic Party bad ka People’s Democratic Front ki la ai ka jingkyrshan ban thaw ïa ka Sorkar ba thymmai ha ka jylla da ka jingïoh ïa ka jingbun paidbah kaba kynjoh haduh 45 ngut ki MLA.Da kane ka jingai jingkyrshan jong kine ki ar tylli ki seng saiñpyrthei, ka kynhun Meghalaya Democratic Alliance -II kan sa ïalam ïa ka Sorkar bad ki paralok jong ka MDA kin sa ïalam biang ha ka sien kaba ar ïa ka sorkar synrop.
Ka NPP kaba don 26 ngut ki MLA ka la ïoh jingkyrshan na ki paralok kiba kynthup ïa ka UDP kaba don 11 ngut ki MLA, PDF 2 ngut, BJP 2 ngut, HSPDP 2 ngut bad arngut ki MLA Independent.
Ha ka shithi ai jingkyrshan ba la aiti sha u National President jong ka National People’s Party u Conrad K Sangma, u President ka UDP u Bah Metbah Lyngdoh u la ong, “nga ai khublei ïa ka lehbha jong ka party jong phi, kaba la ïoh ïa ka jingjop.
Ha ka kyrteng jong ka Parliamentary Party jong ka United Democratic Party, la ai jingkyrshan na ka bynta ban thaw ïa ka Sorkar.
"Kumjuh ruh u President ka PDF u Bah Gavin M.Mylliem bad u Working President u Bah Banteidor Lyngdoh ki la pynpaw, “….
ka People’s Democratic Front ka kwah ban ai ïa ka shithi jingkyrshan ban thaw ïa ka sorkar ba thymmai khnang ban ïoh ïa ka sorkar kaba skhem, bad ban ïatreilang kawei na ka bynta ka bha ka miat jong ka jylla bad ki paidbah nongshong shnong.
"Kane ka rai ka la wan hadien ba ka jingpyrshang ban thaw ïa ka sorkar kaba khlem ka NPP-BJP kam shym la urlong satia hadien ba ki arngut ki MLA jong ka Hill State People’s Democratic Party (HSPDP) ki la jah rngai na ka jingïalang kaba la long hapdeng ki saw tylli ki seng riewlum ba kynthup ïa ka UDP, VPP, PDF bad HSPDP ba la ïashim bynta lang da ka Congress bad ka All India Trinamool Congress, ban leit ai jingkyrshan sop sop ïa ka NPP.Ki paidbah kiba dap da ka jingbitar ki la thang ïa ki dur tyngshop jong ki arngut ki MLA ka HSPDP ha Motphran ha ka sngi Saitjaiñ bad dawa ba ki dei ban weng noh mardor ïa ka jingai jingkyrshan ïa ka NPP bad ban ailad beit ïa ka sorkar ban ïalam da ki seng riewlum.
U nongïalam jong ka UDP u bym kwah ban pynpaw kyrteng u la ong, “ngi la rai ban ai jingkyrshan ïa ka NPP ban pynthikna ïa ka jingskhem jong ka Sorkar ha ka jylla.
"“Ïa kane ka rai la shim hadien ba ym don lad shuh da kumwei pat.
Phi la ïohi ngi la pyrshang katba lah na ka liang jong ngi ban ïakren bad kiba bun ki seng saiñpyrthei, pynban arngut na ki, ki la pyni ïa ka jinglong ka jong ki.
Namarkata, ngim kwah ban jia biang kumba ka long ha u snem 2008 ha kaba ka jylla ka la ïoh ïa ka sorkar ka bym skhem," u la ong.
Shuh shuh, une u nongïalam ka UDP u la ong ba ka rai kaba la ai da ki paidbah sha ki paralok jong ka kynhun MDA, kata, ka NPP, UDP, PDF, HSPDP, BJP ka la kynjoh sha u nombar uba 45.
“Hynrei lada ngi leit kum ki seng riewlum, ngin don tang 19 ngut bad khlem ka jingkyrshan jong ki seng rithor sa shisien ngin ym lah ban thaw ïa ka Sorkar," u la bynrap.
Haba pynpaw ba yn sa thaw ïa ka sorkar MDA-II ha ka jylla une u nongïalam ka UDP, u la ong, “ngi dei ban burom rai ka rai jong u paidbah.
Ngi la wad bun ki lad ki lynti ban lait na ka NPP hynrei kane kam shym la treikam satia.
"Ïa ka jingbate shuki hapdeng ki paralok ka MDA yn sa shim rai ha ka Lah Sngi u Blei.
Shillong, Lber 5 : Ka United Democratic Party (UDP) bad ka Peoples Democratic Front (PDF) kiba la ïa kynduh hynnin ka janmiet ha ïing sah jong u ma Kyrmen Shylla MLA ka Khliehriat hangne ha nongbah Shillong ki la shim ïa ka rai ban thaw da ka Peoples Alliance (PA) khnang ban leit kyrshan ïa ka sorkar ban ïalam da ka NPP hapoh ka juh ka lama.
Kat kum ka tyllong khubor la ïakren ruh bad ki nongïalam ka NPP ba kin ai bhah ïa ka PA lai tylli ki shuki myntri.
Nalor kane ïa kiwei kiwei ki shuki kumjuh ruh halor ka shuki Lamphang ruh kin dang ïakren ïa pynbeit lashai ka sngi hadien ba la dep bam smai ki MLA ha ïing Dorbar ha Rilbong.
Ka khubor ka ïathuh shuh shuh ka daw ba ka UDP bad ka PDF ka leit ban kyrshan ïa ka NPP ka dei halor ka nongrim ba ki arngut ki MLA ka HSPDP bad uwei u Independent ki la leit ai jingkyrshan ïa ka NPP.Kumta haba ki la kheiñ jingkheiñ bad ym lah leh ei ei shuh namar la duna paid lypa kumta ki ruh ki la shim da ka rai ban ïatrei lang noh bad ka NPP kumba la ïatrei lang ha kine ki san snem ba la dep.
Haba ïakren bad uwei na ki nongïalam ka PA u bym kwah ban pynpaw kyrteng u la ong “Ngi la pyrshang ban pynhun ïa ka jingthrang jong u paidbah ban thaw da ka sorkar ban ïalam da ki seng riewlum hynrei haba arngut ki paralok na ka HSPDP ki la phet noh bad ai jingkyrshan ïa ka NPP kumta ngim banse ngi ruh ngi hap ban ïatrei lang khnang ban ïoh ïaka sorkar kaba skhem namar hadien ba ngi la sngewthuh ba ka jingpyrshang ban thaw ïa ka sorkar kaba khlem ka NPP bad BJP ka la pulom kumta ngi ruh ngi la rai ban ïatrei lang noh kumba la ïatrei lang ha ki san snem ba la dep khnang ban ïoh ïa ka sorkar kaba skhem bad kaba lah ban ai ka jingshakri ïa ki paidbah ha ki baroh ki liang".
Shillong, Lber 05: U President ka Voice of the People Party (VPP) u Bah Ardent M Basaiawmoit ha ka sngi u Blei u la ong ba ka jingpyrshang jong ki seng riewlum bad kiwei pat ki seng saiñ pyrthei bym dei na ka NPP-BJP ka la paw shai ba ka dei tang ka drama kaba kito ki katto katne ki seng riewlum ki la dep plan lupa ban pynbiej ïa u paidbah bad u la ong ba na ka liang ka VPP ka la rai ban shong beit ha ka liang pyrshah ban ong ruh ba ka VPP da leilei kan nym shet kylla ïa u paidbah ka jylla.
“Kato ka jingpyrshang ban ïakren hapdeng ki seng saiñ pyrthei bym dei na ka NPP-BJP ban thaw sorkar ka dei tang ka drama ban pynbiej pynthame namar kine ki seng kiba kam ba ki dei ki seng riewlum ki la dep plan lupa ban ïatreilang namar san snem ki la dep ban ïatreilang," ong u Bah Ardent ha ka kyrwoh sha ki lad patahi khubor.
“Tang ka sia kaba tah ïa ki shympriah kti jong kine ki party kiba leit kyrshan ïa ka NPP-BJP kim pat rkhiang hynrei ki la shah shet kylla bad ai ba ki paidbah kiba kiba kyrshan ïa kine ki party kin pyrkhat la kane ka jingkyrshan seng riewlum ka don jingmut ne em namar wat hadien ba ki la ïohlad ban ïalam ïa ka sorkar kim shim ïa kata ka bynta," u la bynrap.
Haba ïadei bad ka jingïakren kaba ka VPP ka don bynta lang ban thaw ïa kane ka sorkar bym don NPP-BJP u Bah Ardent u la ong, “Na ka liang jong ngi ngi buh ïa ki kyndon kiba shai lada ngin thaw sorkar ha kane ka kynhun kaba ngi la pyrshang ïakren hynrei lada kine ki kyndon kiba ngi buh kiwei ki party kim lah ban pdeing ngin ai jingkyrshan na shabar ka sorkar tang ban nym ailad ba ka NPP-BJP kan thaw biang ïa ka sorkar".
Shuh shuh na ka liang u Bah ardent u la kyntu ïa ki paidbah nongkyrshan jong ka VPP ba kin nym artatien ïa ka party ïoh kan shukor namar ka VPP kan neh skhem haduh kaba kut ban ïeng ha ka nongrim kaba ka la leit sha u paidbah ha shuwa ka elekshon ym kum kiwei pat ki party kiba shim kabu ha ka kyrteng jong ka seng riewlum bad ka jaidbynriew da kaba leit kyrshan pat ïa ka party kaba na shabar ban thaw sorkar.
“Nga kwah ban ong ïa kane ka kyrwoh sha ki nongkyrshan ka VPP ba kim dei ban artaien ïa ngi namar ngi kum ka party ngin ym shukor satia ïa u paidbah u ba la pynjop ïa ngi, nga kyrpad ba phin ai jingkyrshan lem ïa ngi da ka jingduwai namar ngin hap ban ïaid ha kine ki san snem hapdeng ki jingeh kaba bun," ong u Bah Ardent.
Shuh shuh u la ong ba na ka liang ka VPP ka la rai ban shong beit ha ka liang pyrshah ban pyndep hok ïa la ka kamram wat la ki duna paid ruh, “hynrei tang namar ba ngi duna paid ngin ym randien hynrei ngin nym shah jem ba ka sorkar kan leh kataba ka mon," u la ong.
Lah ban kdew ba kane ka jingkren jong u Bah Ardent ka long hadien ba kiwei pat ki party seng riewlum ba kynthup ïa ka HSPDP, PDF, UDP kiba leit ban tyrwa ïalade sha ka NPP ban ai jingkyrshan na bynta ban thaw sorkar.
Shillong, Lber 06 : Ka Laitjem CC ka la ïoh rah nam lahduh ïa ka lympung ïalehkai kriket 2nd District League T20 Cricket Tournament 2023 ba la pynïaid da ka East Khasi Hills Cricket Association (EKHCA).
Ka Laitjem CC ka la ïoh rah ïa katei ka nam lahduh hadien ba ka la lah ban pynliem noh da ki 3 wicket ha ka jingïalehkai phainal pyrshah ïa ka Hurdles CC ha ka sngi Nyngkong ha Shortimai Syiem Stadium, Smit.
Haba phai sha ka jingïalehkai phainal hapdeng kitei ki ar tylli ki team ha ryngkat ka jingwan sakhi ki paidbah kiba la ai ka jingkyrshan ïa la ki jong ki kynhun, ka Hurdles CC kaba la jop ïa ka jingkynting pisa ka la kam trai ban tied nyngkiong ha kaba ka la ïoh ban kamai 105 ron khyllem noh 10 wicket ha ki 19.3 ver.
U Sandy Stone Kharshandi u kamai bun ron tam na ka bynta ka kynhun da 31 ron na ki 25 bol katba u Arnold Shadap u khur 4 wicket ai kamai 20 ron ha ki 4 over bad u Mebanshan Kharsati u ïoh 2 wicket ai kamai 12 ron ha ki 3.3 over na ka bynta ka Laitjem CC.Ha ka pali tied, ka Laitjem CC ka la lah ban pyndep ha ki 19.5 over da kaba kynjoh ïa ka thong sha ka 106 duh noh 7 wicket bad u Mebanshan Kharsati udei u rangtied ba kamai bun ron tam da 26 ron na ki 29 bol katba u Ricky Stone Nongbet u ïoh 2 wicket ai kamai 17 ron ha ki 4 over bad u Nangkiewkupar Disiar u ïoh 1 wicket ai kamai 12 ron ha ki 4 over na ka bynta ka kynhun jong ka Hurdles CC.Ha kaba kut jong ka jingïalehkai la sam ïa trophy nam lahduh nalor ki khusnam shimet ba kynthup ka Player of the Match la ïoh da u Mebanshan Kharsati bad ka khusnam Player of the Tournament la ïoh da u Ricky Stone Nongbet, baroh arngut kidei jong ka Laitjem CC.Ha kane ka sngi la wan ban sakhi lang ïa ka jingïalehkai phainal naduh u President jong ka Meghalaya Cricket Association u Naba Bhattacharjee, u Dhruva Thakuria uba dei u Treasurer jong ka MCA, u Bah P.Lyngdoh Nongbri Sordar jong ka shnong Smit, ki nongkitkam jong ka EKHCA nalor kiwei kiwei.
Shillong, Lber 06 : Watla ka kynhun ïalehkai jong ka Jylla Meghalaya ka la mad noh ïa ka jingshah rem da 3 kol la 2 ha ka jingïakhun phainal pyrshah ïa ka kynhun ïalehkai na ka jylla Karnataka kaba la long ha Riyadh, Saudi Arabia ha ka 4 tarik u Lber, 2023, hynrei ka long pat ka burom kaba khraw ïa ka jylla Meghalaya ba ha ka sien ba nyngkong eh ka la poi shaduh ka jingïakhun phainal ha ka lympung ïalehkai football jong ka Santosh Trophy.
Kum ka jingai mynsiem ïa kane ka kynhun ïalehkai jong ka jylla, na ka liang jong ka Khasi Students Union bad ka Federation of Khasi Jaiñtia and Garo People ki la pdiang sngewbha bad pynkup burom ïa kane ka kynhun tang shu poi ha Mawlai Petrol Pump.
Na ka liang ka Hynniewtrep Youths Council ha kane kajuh ka sngi ka la pdiang burom ïa ki rangïalehkai jong ka Meghalaya Football Association kaba la wan phai noh sha la ka jong ka jylla tang shu poi ha Mawiong Umjapung da kaba pynkup jaiñ ryndia tang shu wan phai na Saudi ArabiaKa kynhun ïalehkai jong ka Jylla Meghalaya ka la shah rem noh ha ka jylla Karnataka da 3-2 kol ha ka jingïakhun phainal jong ka lympung ïalehkai Santosh Trophy kaba la long ha Riyadh, Saudi Arabia.
Ka jingpdiang burom jong ka HYC ïa kane ka kynhun ïalehkai ka long ban ai mynsiem bad ban bsut ha ki ïa ka mynsiem ïakhun ban minot thop watla ki la shah rem noh ha kane ka kynti.
Shillong: Ka Central Bureau of Communication (CBC), Tnat Information and Broadcasting, Sorkar India, Regional Office, Shillong ka la pynlong ïa ka Photo Exhibition Outreach Activity kaba lai sngi ban rakhe ïa ka Azadi Ka Amrit Mahotsava ha NIT Meghalaya, Shillong.
Ha kane ka exhibition la pyni ïa ka jingïakhun jinglaitluid jong ka India lyngba ka jingpyni ïa ki dur bapher bapher.
U Director i/c, NIT Meghalaya, Prof.Ayon Bhattacharjee, uba la plie ïa ka photo exhibition mynta ka sngi.
U la ïaroh ïa ki sienjam jong ka CBC Shillong kaba la pynlong ïa ka multimedia exhibition bad kyntu ïa ki samla pule ban leit jngoh ïa kane ka exhibition.
U la ong ba ka photo exhibition jong ka CBC halor ka Azadi Ka Amrit Mahotsav ka plie lad ban phai biang sha ka por jong ka jingïakhun jinglaitluid ka India bad ban sngewthuh ïa kito ki por.
Ka Amrit Mahotsav kadei ka jingrakhe ïa ki jingjop ba khraw jong ka India tang hapoh ki 75 snem.
Ka jingthmu kalong ruh ban pynsngewthuh ïa ki briew shaphang ka histori bad ka pateng ba riewspah jong ngi, u la bynrap.
