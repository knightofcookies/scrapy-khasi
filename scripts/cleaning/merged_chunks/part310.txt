“To ngin ïa phai sha la ki jong ki konstitwensi, kaei ba ki paidbah ki donkam, ban ïa kaba kynthoh shawei, nga tharai ka donkam ba ngin trei shwa ka kam", la bynrap shuh shuh u Bah Pyniaid.
U Bah Pyniaid haba kren halor kane, u la ong ba na ka liang ka jong ki kim donpor ban kynthoh ïa kiwei bad um don daw hi ruh ïa kiwei, bad ong ruh ba kaba donkam ha ka jingïaid lynti kum ka jaitbynriew kadei tang ka jingïatreilang, “Ka jingkynthoh nga ngeit ba kan nym poi shaei shaei ruh".
“Ha ka jingtreikam, ngi buh shwa ïa ki paidbah ha khmat bad ïa ka party shadien.
Lada ngi lap ba ka party ka dei kaba sniew na kiba sniewduh na kiwei pat ki party, ymdonkam ïa kiwei pat ban ong ïa nga mih noh, hynrei nga la mih hi", la ong u Bah Pyniaid bad ong ruh haduh mynta hi u sngew ba dei kane hi ka party ka ban ïalam biang ïa ka sorkar kaba thymmai.
Haba kylli halor ka jingïakhun pyrshah u nongkyrshan ba radbah jong u Bah Pyniaid, u Dr.Osaphi Jyrwa ha kane ka elekshon ba mynta bad halor ka jingkam ka UDP ba dei da ka jingai jingkyrshan jong ka ba u Bah Pyniaid u ïoh jingjop ha ka elekshon shiteng samoi, u Bah Pyniaid u la ong, “Ha ka elekshon hi ki don kiba rung bad ki don kiba mih, hynrei kumba long mynta pat ki bun kiba wan ban ïasnoh".
Hadien ba lah dep ban thep kyrteng ha ka 7 tarik Rymphang kum u kyrtong jong ka BJP na Mawsynram konstitwensi, u Bah Himalaya M.Shangpliang, uba dei ruh u MLA barim ka Mawsynram uba la jop ha u snem 2018 na ka tiket Congress, u la ong ba u sngew skhem ban jop biang mynta ka kynti bad ong ruh ba mynta ka sngi tang ban shu wan synran ïa u ha kaba wan thep kyrteng ki don haduh 3000 ngut ki nongkyrshan kiba wan na kylleng ka Mawsynram.
Bad ka jingkular kaba ha khmat eh u Bah Shangpliang ka long ban wanrah ruh ïa ka Civil Sub-Division hapoh Mawsynram.
“Nga kwah ba ha ka sorkar kaba thymmai, ka kam kaba nyngkong duh ban leh kadei ba ngin plie ïa ka Civil Sub-Division hapoh Mawsynram", la ong u Bah Shangpliang.
U la kren ruh shaphang ka jingdonkam kum ka jingpynbha ïa ka Mawphlang-Ballat Road, ban kham pynheh ïa ki surok bad ban ai kiwei kiwei ki kam pynroi na ka bynta ka Mawsynram khamtam eh ha kaba ïadei bad ka kam jngohkai pyrthei.
“Ka Mawsynram bad ka Sohra, ka jingitynnad ka long katjuh.
Hynrei ha kine ki snem ka sorkar kaba don mynta ka la leh klet ïa ka Mawsynram bad theh pisa tang sha Sohra bad sha kiwei ki jaka", la bynrap shuh shuh u Bah Shangpliang.
U la kdew ruh ba ki kam ba ha khmat eh ka long ka koit ka khiah, ka pule puthi bad kaba kongsan tam ka dei ka jingai kam ai jam ïa ki samla.
Haba kylli halor ki jingkam ba ki briew ka Meghalaya ki dang jwat ban pdiang ïa ka BJP, u Bah Shangpliang u la ong, “Wan sha ki nongkyndong bad phin ïoh ïa ka jubab.
Ki briew ka Meghalaya ki la sngewthuh ba ki donkam ïa ka jingkylla mynta, bad ïa kata ka jingkylla lah ban wanrah tang da ka BJP".
U Bah Shangpliang u la ong ruh ba ka jylla ka don hapdeng ka jingkyrduh pisa bad ka donkam ban khie khlieh pat bad pynpaw ruh ïa ki mat ba ha khmat ka BJP kum ka surok, ki jaka pule engineer, jaka pule doktor bad ka jingaikam ïa ki khynnah samla.
“Ki don shibun ki kam ba ngi don ban trei, bad ngi sngewskhem ba ka BJP kan don ha ka sorkar bad ban wanrah ïa shibun ki jingkylla na ka bynta ki briew hapoh ka jingïalam jong u Narendra Modi", la ong u Bah Shangpliang.
Haba kylli halor ka jingkynnoh ba ka BJP kan pyndonkam da ka pisa ban thied ïa ki MLA hadien ka elekshon, u Bah Shangpliang u la ong, ai ba ka elekshon kan kut shwa bad peit haduh katno ngi ïoh.
Haba kylli halor ka jingshah thombor ki Khristan kiba don ha Assam, ka jylla ba synshar ka BJP, u Bah Shangpliang u la ba um nym kren ei ei halor kane, namar mynta ki dang don hapdeng ka jingpynkhreh elekshon ha ka jylla bad kumta kin pynleit jingmut shwa ha ka elekshon ha kane ka jylla.
“Ngam kwah ban kren ei ei halor kata, namar mynta ngi dang don hapdeng ka elekshon ha ka jylla bad nga tharai ba ngin pynleit jingmut shwa ha ka elekshon ha ka jylla", la ong u Bah Shangpliang.
U Bah Shangpliang u la kyntait ruh halor ka jingkynnoh ba ka BJP ka long kaba pyrshah ïa ki rit paid, da kaba ong ba hapoh ka jingïalam u Modi, u la ai shibun ki skhim bad ong ruh ba ka don ka tnad treikam kaba kyrpang na ka bynta ki rit paid ba la thaw hapoh ka jingïalam jong u Modi.
“Ki don shibun ki kam pynroi kiba la bei pisa da kane ka minority ministry.
Phi lah ban ïohi ruh ïa ka PA Sangma Stadium kaba la bei pisa da kane ka minority ministry", la ong u Bah Shangpliang.
Haba ïadei pat bad ka jingdon kiba kam ïalade kum ki kyrtong na ka bynta ka kam MR, u Bah Shangpliang u la ong ba ki donkam ban ïakynduhlang hadien ka jingñiew vote bad kin peit haduh katno ngut ki MLA ki ïoh bad ha kane kin sa jied ïano ban long nongïalam.
“Kata kan dei ka por ba ngin rai mano ban long nongïalam", la ong u Bah Shangpliang.
Haba kren halor ka kam ka sorkar MDA u la ong ba kam dei ka por ba ngin ïa kynno iwei ïa iwei pat, hynrei ban ïalam ïa ka jylla shaphrang bad ban wanrah ïa ka roi ka par bad ba ki briew kin ïoh jingmyntoi na baroh ki skhim ba ka sorkar pdeng ka la ai.
“Ka sorkar pdeng ka la ai palat 70 tylli ki skhim sha ki briew ka jylla.
Katno tylli ki skhim kiba la pyntreikam, katno tylli kiba la poi sha ki paidbah.
Kumta ka dei ka kamram jong ngi kum ki dkhot kiba la shah jied lane kum ka sorkar ban peit kumno ki briew ki ïoh jingmyntoi na kine", la ong u Bah Shangpliang.
U Bah Shangpliang u la ong ruh ba ka jingleit ïasoh jong u bad ka BJP ka dei da ka jingphah ki nongkyrshan jong u, namar ki ïohi ba dei tang ka BJP kaba lah ban wanrah jingkylla ha ka jylla.
U MLA barim ba dei ruh u kyrtong ka Congress na Mylliem konstitwensi, u Bah Ronnie V Lyngdoh, ha ka 7 tarik Rymphang u la kynthoh ïa kiwei ki kyrtong kiba khot ïa ka Congress ka jhad ba la jan ngam.
Haba kren sha ki lad pathai khubor hadien ka jingthep kyrteng ha Shillong, u Bah Lyngdoh u la ong ba kane ka jingkren ka long kaba khlem nongrim.
“Kumno ngi lah ban ong ba ka Congress ka dei ka jhad ba la jan ngam haba ka seng ka dang don ha baroh ki jylla hapoh ka Ri? Hooid, ngim don ki MLA ba mynta hynrei ka seng ka dang don.
Bun ki seng kim don shawei pat hynrei tang hapoh Meghalaya bad don kiwei pat ki seng kiba don tang ha ki katto katne tylli ki distrik hapoh ka jylla.
Kumta haba phi kren ïa kano kano ka jingkren, kren ïa kiba phi lah ban pynshisha.
Ka Congress kan sa khie khlieh biang kumba ngi la leh ha Himachal Pradesh bad ha Gujarat.
Ka Congress kan sa knieh kham bun shuh shuh ki jylla na ka BJP," la ong u Bah Lyngdoh.
U Bah Lyngdoh u la pynpaw ka jingsngew skhem ban jop na Mylliem konstitwensi bad u la ong ba ka jingkyrshan kaba u ïoh na baroh ki liang ka ai mynsiem ïa u.
U la ong ruh, “Ka jingïashim bynta ki samla ha ka saiñ pyrthei ka ai mynsiem ïa nga bad nga dap da ka jingsngewnguh bad ka jingsngewkmen".
Shuh shuh u Bah Lyngdoh u la kynthoh ïa u kyrtong ka NPP u Bah Hamletson Dohling da kaba kynnoh ba u Bah Dohling u la thok bad pynbiej ïa ki paidbah ha ki elekshon kiba la dep.
“U la thok bad u la shukor ïa ki paidbah da kaba ong ba lada u Bah Ronnie un shah jied biang, un pynïar ïa ki jaka kiban hap hapoh ka jingpeit ka Meghalaya Urban Development Authority (MUDA), ka bym long kaba shisha.
Lada phi im da ka waitlam, phin ïap ruh da ka waitlam," la kynthoh u Bah Lyngdoh.
Haba kylli halor ka jingshah rem ha ka elekshon 2018, u Bah Lyngdoh u la ong ba ka daw ka long namar ba ki paidbah ki la shah ïalam bakla halor ki aiñ tei ïing ne ki building bye-laws.
“Ka dei tang kane ka daw.
Hynrei hadien ki paidbah ki la sngewthuh, lym kumta ngan ym lah ban khie khlieh biang da kaba jop ïa ka elekshon MDC shi snem hadien.
Kane ka pynpaw ba ki paidbah ki dang don ka jingshaniah ha nga bad ha ka Congress," u la ong.
Halor ka mat jong u pud u sam, u Bah Lyngdoh u la ong ba ka la paw pyrthei ka jingarsap ka sorkar kaba mynta.
“Ki pyndonburom ïa ki nongïalam ha ka jingdawa ïa ka jylla hynrei kaei kaba ki leh mynta – 50 snem hadien? Ki don hapoh ka NEDA bad ki pyrshang ban die ïa ki jaka jong ngi.
Ngin ym pyndem wait hadien 50 snem ka jingïaleh ban ïoh ka jingjop bad ngin ym shah ban don hapoh ka jingleh donbor ka Assam," u la ong.
U MLA barim ba dei ruh u kyrtong ka United Democratic Party (UDP) na West Shillong konstiwensi, u Bah Paul Lyngdoh ha ka 7 tarik Rymphang u la kyntait ïa ki jingbatai lypa jong u Bah Bindo M Lanong bad u la ong ba ka UDP kan sa jop kham bun ha kane ka elekshon ban wan.
Haba kren sha ki lad pathai khubor, u Bah Paul Lyngdoh, u la ong ,"Mynta ka kynti ngi long ki ba thikna namar haba ngi peit lyngba ki dak bad ki jingwad jingtip, ngi tip ba ngin sa jop bun tylli ki shuki".
Haba jubab halor ka jingbatai lypa jong u Bah Lanong ba ka UDP kan nym jop palat 10 seat ha kane ka elekshon, u Bah Lyngdoh u la ong watla u burom ïa ki jingkheiñ jong u Bah Lanong, hynrei na ka liang u Bah Paul Lyngdoh ym shym la pdiang ïa ki jingbatai lypa jong u.
Shuh shuh u la ong , “Ngam don bynta bad ki jingbuh jingkheiñ jong u, ngam burom ïa ka jingbuh jingkheiñ jong u khlem da don bynta ei ei".
Haba pynpaw ïa ka jingsngew skhem ban jop ha kane ka elekshon na West Shillong, u Bah Paul Lyngdoh u la ong, “Nga long u ba la pynkhreh kumba ka jylla ruh ka dei ban long kaba la pynkhreh namar la ai lad ïa ka jylla sa shisien, ka wat kaba ar ba ka jylla kan mih pat lyngba ka bor jong ki paidbah".
“Kane ka dei ka snem ba nyngkong hadien ka jingïoh 50 snem ka jylla Meghalaya, ngi dei ban leit phai biang sha ki por barim ban batai lypa ïa ka lawei bad ngi dei ban peit thymmai noh ïa kiei kiei baroh", u la bynrap.
Haba pynshai halor ka jingshah kynnoh ba u la sam ki jingai ei ha kylleng sawdong, u la thet kti halor kane bad u la ong ba lada u dei u ba la sam jingai sngewbha kumta, un nym shah rem ha ka elekshon kaba ladep bad un long u myntri ka Ïing Dorbar Thawaiñ haduh kane ka kynti.
“Ki kam ki ba nga la leh kan batai bad ki paidbah ki phaikhmat shanga kum u nongthaw polisi, kum uwei u ban lamkhmat ha ka jingïasaid ha Ïing dorbar thawaiñ.
Kumta, shaphang ka jingsam ki jingai sngewbha kam pynkhuslai ei ei ïanga", la ong u Bah Lyngdoh.
Shuh shuh haba jubab pat halor ki jingkren ba la ong da u nongïalam ka seng Voice of People’s Party (VPP), u Bah Ardent Miller Basaiawmoit, u Bah Lyngdoh u la ong ba ki seng riewlum hapoh ka jylla kim don ïa u budlum bad baroh ki donhok ban ai jingmut katkum la ka jingsngewthuh.
Ka Voice of People Party (VPP) ka sengsaiñpyrthei ka ba thymmai  ka ba la ïalam da u Bah Ardent Miller Basaiawmoit ka long ka party ka ba la pynkyndit ïa ki ba bun hadien ba ka la ïoh jingjop na ki saw tylli ki Konstitwensi.
Kum ban shu kdew ka VPP ka dei ka seng saiñpyrthei ka ba dang shu mih shen shwa ka election hynrei ha ryngkat ki nongrim ki ba skhem ka la ïoh ïa ka jingkyrshan ka ba pura na ki nongshong shnong ha ka jylla.
Kane ka semng saiñpyrthei ka la ïoh jingjop na Nongkrem Konstitwensi lyngba u Bah Ardent M Basaiawmoit, na North Shillong Konstitwensi lyngba u Bah Adelbert Nongrum, na Mawlai Konstitwensi lyngba u Bah Brightstarwell Marbaniang bad na Mawrynkneng lyngba u Bah Heaving Stone Kharpran.
Ha ba kren bad u President ka VPP u Bah Ardent M Basaiawmoit u la ong “Ban thaw ïa ka no kano ka seng saiñpyrthei kam dei ka ba suk bad ka por ka ba ngin pynkhreh ïa lade ruh ka long tang laitaiew shwa ka election bad ki ba pan tiket ruh ngi da bishar bniah bha shwa ïa ki kyrtong bad ka dei kata ka daw ba ngim lah ban buh ïa ki kyrtong ha baroh ki konstitwensi".
“Ka sorkar kan dei ka sorkar synrop bad kan ym lah ban jied tang ïa ka UDP lane ka BJP ban thaw ngin sa peit ïa kita ki party ki ba donkam ïa ka jingkyrshan bad ngi la dep ban pynkhreh ïa ki mat ki nongrim ba kano kano ka ba kwah ban trei bad ka VPP kin hap ban pdiang ïa ka nongrim jong ka VPP" u la bynrap.
“Ngi kwah ban don da ka party riewlum ka ban ïoh ïa ka jingshynshar ha ka jylla bad ngin dang hap ban shong ïa ka jingïalang ban shim ïa ka rai"la ong u Bah Ardent.
Halor ka jingkynthoh pyrshah ïa ka VPP u Bah Ardent u la ong ngi dei ka party ka ba wat ka lama ruh ki suh hi ki paidbah bad ka jingkynthoh ba ka TMC ka dei ka ba bei ïa ka VPP ka dei ka jingkynthoh bym donnongrim bad ka dei tang ka jingleh politik jaboh jong ki nong kynnoh.
U la ong shuh shuh “Ka jingjop jong ngi ka jingïaid ka long ka ba eh ka jingïakhun ka ba  ngi khlem pynlut pisa eiei ka ba u paidbah u kyrshan bad ka jingthmu jong ngi ki riew paidbah ban thaw ïa kane ka party ka dei ka jingangnud jong u paidbah ban ïohi ïa ka jingkylla".
Halor ka jingthaw ïa ka sorkar u la ong “Ngin ap ïa ka number katno ngin ïoh bad ngin sa shong jingïalang ha ka ba ïa dei bad ka jingthaw sorkar hynrei ngin ym ïa kren bad ka NPP bad ngim kwah ban ïa trei bad ka NPP".
“Kam don kano kano ka jinglong jingman ban ïa trei bad ka NPP hi bad na ka bynta jong ngi lada ngi don ha kano kano ka liang ruh ka nong rim jong ngi kan im kan ïaid shakhmat.
Ngi la ïohi shai ïa ki 5 snem halor ka jingkynnoh bamsap bad ka jingbym trei hok bad haduh mynta ym pat don akno kano ka jingtohkit hok halor kine ki jingkynthoh te kumno ngin trei lang bad ka NPP".
Tang hadien khyndiat kynta ba la dep ka jingñiew vote ha ka jylla Meghalaya, ka jylla kan ap mynta mano ban thaw sorkar, hynrei ka la don ruh ki jingjia kiba sngewsih bad ki bym pat ju jia mynno mynno ha ka history ka jylla, ha kaba la don ka jingïakhih ha kylleng ki jaka namar ka jingshah rem ki kyrtong bad kaba kham sngewsih ka long ba haduh ban da ïap briew.
Kane ka jingjia kaba kham heh napdeng ki jingïakhih ba la sakhi ha ki katto katne jaka ka dei ha Mairang, ha kaba la ïathuh ba la don uwei uba khlad na kane ka jingïakhih.
Katkum ki khubor bala ïoh lum la ong ba u wei u briew u la khlad noh hapdeng ka jingïakulmar ha Mairang hadien ba kala don ka jingïatur paidbah sha ophis DC mynta ka janmiet.
Haba pyrshang ban pyntikna ïa kane ka khubor na ka liang jong u SP bad DC ka EWKHD kila ïathuh ba kala don shisha ka jingïap jong u wei u briew hynrei katei kala jia shabar na ka ophis DC bad ïa ka daw jong ka jingkhlad jong u tei u briew ym pat lah ban tip hynrei ïa ka met la rah noh sha Civil Hospital Mairang ban leh ïa ka post mortem khnang ban lap ïa ki jingshisha.
Na ka liang jong u DC u la ong ruh ba kila don haduh 4 tylli ki kali sorkar kiba la shah thang ha ki riew shim kabu.
La ïoh jingtip ruh ba ka jinglong jingman haduh mynta ka dang don hapdeng ka jingsyier hynrei ki bor pulit kila pyrshang ban tem ïa katei ka huri hura khnang ban ïoh wanrah biang ïa ka suk ka saiñ.
Kane ka jingjia ka la jia hadien ba da ki hajar ngut ki paidbah kiba la ong ba kidei ki nongkyrshan ka Seng Congress na Mairang mynta ka janmiet kila tur sha ka ophis u Deputy Commissioner, Eastern West Khasi Hills District halor ka jingkynnoh ba ka jingñiew vote hynne ka sngi kam long kaba beit.
Ha kane ka jingjia, la ïoh jingtip ba la don ruh kiba mynsaw.
Katkum ka jingkynnoh kaba la mih na kitei ki paidbah la ong ba ka vote kaba la ïoh kheiñ baroh ha ka sngi thep kata ka 27 tarik u Rymphang kam shymla ïa biang ne ïahap bad ka jingkheiñ bala ïoh katkum ka jingñiew ïa ka vote hynne ka sngi.
Ha kane ka jingmih ki paidbah ban tur sha DC ophis kala mih ruh ka jingklumar kaba shyrkhei ha kaba ki paidbhur kila sdang ban kawang maw ïa ka ophis DC bad thang ruh ïa ki kali kiba don ha phyllaw jong katei ka ophis.
La ong ruh ba hadien ba ka jingïaklumar kala nang jur na ka liang jong ki bor pynïaid District kila phah ruh ban siat pyntieng ïa ki paidbah da kaba siat sha suiñ bad la ong ruh ba ha kane ka jingïaklumar kala don ruh ka jingmynsaw jong ki briew bad ki bor pahara.
U nongthoh khubor jong u Kynjatshai u la ïoh ruh ban ïakren bad u Bah Wilfred Nongsiej DC ka EWKD ha kaba u la ïathuh ba kala don shisha ka jinghukum ban phah siat sha suiñ ban tem ïa u paidbhur bad ym banse ban leh ïa kata ban tem ïa ka jingkulmar.
Halor kitei ki jingkynnoh kiba la mih u DC u la ong ba ha ka jingshisha kamdon kano kano ka jingbynbeit ha kapor ba ñiew vote tad haduh ban dala pynbna ïa u kyrtong u ba jop hynrei kynsan kynsan la shu wan mih ki paidbah ban tur sha ka ophis DC bad sdang mih ki jingklumar.
Kane ka Tamasa pynshong shit ne pynlam wir  ïa ki paidbah ne ka Election kumba ong ka ktien nongwei ka la sdang biang mynta u bnai Rymphang 2023 bad kane ka jadu pynbiej  ïa ka jingmut jingpyrkhat jong ki paidbah kan ïai bteng haduh kumba ar taïew tam ei ei naduh mynta ka taïew.
Ha kane ka tamasa shongshit paidbah, bun ki paidbah naduh ki samla ki samhoi, shynrang bad kynthei, ki riew rangbah bad longkmie ruh kumjuh ha ki kyrdan bapher bapher kim khein ne kim salia  shuh ïa ka sngi ka miet, kim salia shuh ïa ka duh thiah ka duh dem bad khlem tyngkai shuh ruh  ïa ka por bad ka bor jongki ban pynlut kai bad pynleit jingmut beit triang tang shaphang uta u kandidiet bad ka party jongki ka dei ruh ka por ïa peit matdong briew,ka por ba ïa bishni pihuiñ para shnong para thaw, bad ka por wat ban ïa phoi bad ïa pait ïapra wat shi ïing shi sem ruh kumjuh.
Ngi ïohi ba, man ka por ba, katba dang jngai ka Tamasa shongshit paidbah (Election), bun ki briew ki ïakren tip briew  tip Blei suda.
Bun ruh ki la ïa pynpaw ba ki la ngiah bad kdang hi shoiñ ïa kane ka Tamsa hynrei mynta pat, mar ïa poi kane ka tamasa, kine hi kijuh ki briew kiba leh shongshit khleh biej eh hakhmat hakhmat ryngkat bad u kandidiet jongki.
Don bun bah ki daw balei tang shu poi kane ka Tamasa pynshongshit paidbah (election) ki briew ki ïa leit noh ïap kumba shoh jadu ka myntor.
Dei ha kum kane ka por  ba ka khawai ka dawai ka pahuh kyrhai na u kandidiet bad ka party jongu.
Ka dei ruh ka aïom kaba u kandidiet u dang don ka mynsiem ieit, burom bad pynsngew jan ïa ki paibah.
Ka dei ruh ka aïom ban ïoh leh ba heh, shong kali ei  bad jied da kino kino ki kali rem dor katba mon.
Ka dei ruh ka aïom ba ki kandidiet bad ka party jongki ki ïohlad bad shim kabu ban pynkiew skong ïa u paidbah nongkyrshan jongki  khamtam ïa u duk u suk bad u luk u lak uba kham shitom ban ïoh leh ba heh ba hain kum kiba ïoh kabu kiba ïoh ba kot.
Hynrei, mar ïa dep thep vote pat,kynjah hi jar ka jingshongshit ki paibah.
Ki kandidiet kin leit rieh noh sha ing paki dulan jongki.
Ki paidbah bapli kin shem shitom  ban wad bad ïakynduh ïa ki.
Kiba rem lei  ki jah syndon noh jar bad kiba jop pat kin ïa leh bad ïa rai katba mon ne sngewbit ma ki.
Lada ki paidbah nongpynjop jongki ki isih bad shun ïa ka party BJP, ki MLA ba la pynjop jongki pat (elected representatives) kin leit ïa snoh khnang shata.
Lada ki paidbah kim mon ne sngewtynnad ïa ka party NPP ba ki ong hana, long kumba leit ai doh lypa ïa u Garo ne ka  AITC ba ki ong ka party Bengalee na Kolkata, ki MLA ba kin sa pynjop pat kin leit noh ïap sia sia shata kumba noh ïap u dkhiew ha ka thit.
Peitkai keiñ, mar ïa jop, khlem artatien ki MLA bad ka party ba ki jop kim nym kheiñ briew shuh ne kim salia shuh ïa ki paidbah nongkyrshan lajong hynrei khlem artatien kin pyngngeit bad pynksan ïa ki paidbah nongkyrshan ba kin leit ïa snoh rdin kat sha ka party ba ïoh thaw sorkar.
Ki paidbah bapli ki kylla long tang kum u brut.
Ynda la dep pyndonkam ïa u, ki bret noh sha rud bad sha nala khlem salia shuh.
Mynta, ba dang ïoh pisa bher bher, man u briew u lok suda, hynrei ynda la kyduh pat, wat tang ha tyngkong iing ruh kim shlan ban wan mih.
Ki paidbah ki dei ban da khan da pyrkhat bha, ki dei ban da puson janai bha ha kum kane ka por shongshit  ïoh ki babe dier por kylla tang shu mar ïa dep ka tamasa pynshongshit paidbah (election).
U President ka National People’s Party (NPP) u Conrad K Sangma ha ka 6 tarik Rymphang u la ïalap elekshon ha Machangpani jong ka 57- Dalu konstitwensi ban pan jingkyrshan ïa u kyrtong ka seng, u Brening A Sangma.
Haba kren ha ka jingïalang, u Conrad ula maham ïa ka BJP ban sangeh ban pynsaphriang ïa ki khubor lamler kaba la kam ba ka skhim Focus bad ka Focus+ ka dei na ka sorkar pdeng.
U la ong ba ka PM Kisan ka dei da kawei pat ka skhim bad ym lah ban pyntreikam ha ka jylla namar ba ki nongrep kim don jaka rep kaba biang ha ka jylla.
U la ong ba ka BJP kam don shuh da kiwei ki buit ban kynthah ïa ka NPP bad ka shim da kane ka lynti ban leh politik.
U la kop ba ka BJP kan ym lah ban thaw pyrthei eiei ha kane ka elekshon ban wan namar ba lada bun eh ruh kin jop tang 2 ngut.
Kiba bun kiba la don ha ka BJP kila mih noh mynta kynthup u MDC u Dhormonath Sangma ban wan ïasoh bad ka NPP.U la kam ba ka lyer ka NPP ha kylleng ka jylla ka la beh bha bad ki paidbah kim dei ban pynsyrwa kai ïa ka por ban jied ïa kiwei ki seng saiñ pyrthei.
“Ka lyer elekshon na bynta u 2023 ka la beh bha ha ka jylla bad ka NPP kan jop marwei", la kam u Conrad.
Ha kajuh ka sngi, u la ïalap elekshon ruh ha Sibbari kaba hap ha 60-Baghmara LAC.g …Ai ba u samla un wad ïa ka ban ïeng ha syndah jong u ha ka jingkit ïa ki jingkhia ka jingim, kaba ka bor ktah jong ka kan long ïa ka ban pyndon burom bad kham pynbha ïa u, bad ka ban pynkmen ïa u da ka jingieit jong ka.
(Ka Jingim kaba bha tam.
" Sla.21.
) KA JINGKITKHLIEH JONG KA JINGSHONGKURIM: “Ia ka jingbuh-beit jong ka jingshong-kurim la thmu skhem da ka Bneng ba kan long ka jingkykhu sha u briew; hynrei, ha ka jingmut kyllum, ïa kane la pyndonkam bakla ha kata ka rukom katban pynlong ïa ka ka jingtim kaba shyrkhei.
Lajan baroh ki shynrang bad kynthei ki la leh ha kaba rung sha ka jingïadei ka jingshong-kurim la kumba tang kawei ka jingkuylli kaba ki dei ban rai-kut ka la long la ki la ieit ne em iwei-ïa-iwei.
Hynrei ki dei ban ïoh shai bad sngewthuh bha ba ka jingkitkhlieh ka shongkhia halor jong ki ha ka jingïadei ka jingshong-kurim kham jngai ban ïa kane.
Ki dei ban pyrkhat jylliew la ki khun jong ki kin don ka jingkoit-jingkhiah ha ka met ka phad, bad ka jingkhlaiñ bor ka jabieng, ka jingmut bad ka mynsiem.
Hyrnei tang khydiat eh kiba ïaid lem bad ki jingthmu kiba hajrong, bad ki jingpyrkhat ba la kyntiew ïa kiba kim lah satia ban shu kynther noh na ki da kaba ñiewsting palat eh—ïa kata ka imlang ka sahlang ka la don ki jingdawa halor jong ki, ba ka jingkhia jong ka borktah ki dkhot ka longïing jong ki kan ïathuh shai ha ka jingñiew shajrong lane ka jinghiar shapoh ki tarajur—"A Solemn Appeal," sla 63,64(Edition: Signs Publishing Company Limited).
(na ka kot ‘Ka Khubor Sha Ki Samla’.
Sla.617,618) KA JINGJIED IA U NE KA BRIEW KA BA KIN IASHONG IASAH SHIRTA “Ha ka jingjied ïa u lok ne ka lok ha kane ka jingim dei ban da pyrkhat ïa ka jingbha jong ka met, ka jingmut, bad ka jingim bakynja mynsiem jong ki kmie ki kpa bad ki khun.
Kata ka ban pynlah ïa ki kmie ki kpa bad ïa ki khun ban long ka jingkyrkhu ïa ki parabriew bad ban pyndonburom ïa U Nongthaw jong ki.
" (Ka Jingim kaba bha tam.
Sla.19.
) KA JINGBISHAR BABHA BAD KA JINGSYNSHAR LADE HA KA JINGSHONGKURIM: Kaba peit shaphrang.
“Shuwa ban pynroi-pynbun ïa ki dkhot ka longïing jong ki, ki dei ban pyrkhat bniah la ïa U Blei yn pyndonburom lane yn pynjahburom da ka jingwallam ïa ki khun sha kane ka pyrthei.
ki dei ban ïai wad lada ban pyndonburom ïa U Blei da ka jingïasoh jong ki naduh kaba nyngkong, bad man la ka snem jong ka jingim ba la shongkurim jong ki.
Ki dei ban pyrkhat jai-jai kaei ka jingpyndap ka jingpynbiang na ka bynta ki khun jong ki kaba ki dei ban pynlong.
Kim don hok ban wallam ïa ki khun sha ka pyrthei ba kin long ka jingkit sha kiwei pat.
Hato ki don ka jingtrei, ka jingkamai ha kaba ki lah ban shaniah na ka bynta ban kyrshan ïa ka longïing, khnang ba kim donkam ban kylla long ka jingkit ba khia sha kiwei pat? Lada kim don, ki leh ïa ka kam runar-ruser ha kaba wallam ïa ki khun sha kane ka pyrthei ban shah shitom namar ka jingbym-ïoh ïa ka jingsumar kaba biang bha, ka jingbam bad ki jaiñ-ki sopti.
" ‘Ka Khubor Sha Ki Samla’.
Sla.619,620) Ka jingsynshar jong ka jingbrai.
“Ha kane ka juk bastet, kaba sniew bad ba la troiñ eh ïa kine kiei-kiei ym shym la pyrkhat satia.
Ka jingkwah babrai-ba-awria ka synshar donbor, bad kan ym pyndem sha ka jingsynshar, wat la ka jingtlot , ka jynjar ka lanot, bad ka jingïap ki long ka jingmih na ka jingsynshar jong ka.
Ia ki kynthei la pynbor sha ka jingim jong ka jingeh, ka jingpang-jingktha, bad ka jingshah shitom, namar ki jingkwah brai bym lah synshar jong ki shynrang kiba bat ïa ka kyrteng ka nam kum “u tnga"—yn kham dei pynban ban khot ia ki “ki mrad.
" Ki kmie ki pajut-patan ïa ka jinglong-jingim kaba lanot khop, lem bad ki khun ha ki ksangti jong ki lajan man ka por, ki da ïaleh shitom da kawei-pa-kawei ka lad ka rukom ban ai jingbam ha ki shyntur jong ki bad ki sopti ha ki met jong ki.
Katba kum kata ka jingsaja ka jinglanot ba la lum-la-kynton ka pyndap ïa ka pyrthei.
Don tang khyndiat eh ka jingieit bashisha, kaba nylla, kaba aiti lut, bad kaba sngur.
Kane ka mar bakordor ka long kaba kham ñiar ban shem.
Ia ka jingkwah-brai la khot ka jingieit.
Shibun ki kynthei ki la shah leh tohmet ïa ki jinglong bad ki jingsngew balung, bani jong ki, namar ka jingïadei ka jingshong-kurim ka la shah ïa u briew uba la khot “u lok," “u tnga" ba un leh mrad ha ka jingïadei bad ka.
Ia ka jingieit jong u ka la shem ba ka long kaba poh bad ka la kylla ngiah bad sngewjli noh.
" ‘Ka Khubor Sha Ki Samla’.
Sla,620) Ka Jingdonkam Ia Ka Bor Synshar Ia lade.
“Shibun bah ki longïing kiba im ha ka jinglong jingman ka bym suk ka bym kmen tam eh, namar ba u tnga bad u kpa u shah ïa ka jinglong mrad ha ka jinglong tynrai jong u ba kan synshar donbor halor ka jingstad-jingshemphang bad ka jinglong ba kynja mynsiem.
Ka jingmih ka long ba ïa ka jingtlot bad ka jingnoh-mynsiem la sngew bunsien, hynrei ïa ka daw-tynrai ym shym la lah ban lap ban tip kum ka jingmih jong ka rukum leh bym dei biang jong ki hi.
Ngi don hapoh ki jingkitkhlieh bashongkun sha U Blei ban sumar ïa ka mynsiem ba kan khuid sngur bad ka met ba kan koit kan khiah paka, ba ngin lah ban long ka jingmyntoi sha ka kynja bynriew, bad ai sha U Blei ïa ka jingshakri kaba janai.
—"Testimonies for the Church," Vol.2.
sla 380,381.
KO KI KHUN SAMLA BAIEIT JONG U BLEI, PDIANG IA KI JINGHIKAI BAD JINGAI JINGMUT: 1 Petros 5:5.
“Kumjuh, phi ki samla, to kohnguh ha kiba kham tymmen, Hynrei baroh to phin ïa kup ïa ka jingsngewrit ïa ka ban shakri paralok hi: naba U Blei u ïaleh pyrshah ïa kiba sngewkhraw, hynrei ha kiba sngewrit u ai ka jingaiei.
" 2 Timothi 2:22.
“Hynrei to phet iap noh na ki jingkwah brai ka jinglong samla: bad to beh brai ïa ka hok, ïa ka jingngeit, ïa ka jingieit, ïa ka jingsuk, lem bad kita kiba khot kyrpad ïa U Trai na ka dohnud bakhuid.
" KA JINGSHONGKURIM KA DEI HAPDENG U SHYNRANG BAD KA KYNTHEI, YM DEI HAPDENG SHYNRANG PARA SHYRANG LANE KYNTHEI PARA KYNTHEI:Jenesis 2:18,22-24.
“18 Bad U Trai uba U Blei u la ong ruh, Ym bit ba Uta u briew un sah marwei; ngan thaw ïa u ka nongsumar lem kaba biang…U Trai U Blei u la pynlong ka briew… 23 Bad U Adam u la ong, Kane mynta shisha ka long ka shyieng na ki shyieng jong nga, bad ka doh na ka doh jong nga:… 24 namarkata keiñ u briew un iehnoh ïa la u kpa bad ïa la ka kmie, bad un ïaineh ba la ka tnga.
" Rom 1:27-26.
“26 Namar kane keiñ U Blei u la iehnoh ïa ki ha ki jingsngewbrai ba khlemraiñ: namar wat ki kynthei jong ki, ki la ïa pynkylla ïa kata ka rukom bakynja tynrai jong ki hi sha kata kaba da kumwei na ka jinglong tynrai.27 Kumjuh ruh de ki shynrang, da kaba ki iehnoh ïa kata ka rukom bakynja tynrai shaphang ka kynthei, ki la ïa ingkhong noh ha ka jingthrew jakhlia jong ki shaphang paralok hi: ki shynrang bad ki shynrang ki da iaiaileh noh ia kaba awria baijli, te ki da pdiang ha lade ïa kata ka bainong shitom kaba dei biang na ka bynta kata ka jingiaidwir jong ki.
" Lebitikos 18:22.
“Bad wat thiah ryngkat bad u shynrang, kumba thiah lem bad ka kynthei: ka long kaba jakhlia sang.
" Lebitikos 20:13.
“Haba u briew u thiah bad u shynrang kumba thiah bad ka kynthei, ki la ïakam ïa kaba ijli baroh arngut: yn pyniap noh shisha ïa ki; ka snam jong ki kan long halor jong hi keiñ.
" U Blei un bishar bad rai pynrem lada ki samla ki wad ïa ka jingsngewbha bad jingkmen pyrthei kiba ïalam bakla na ka ktien jong bad pynïakhlad ïa ka jingïadei bajan jong ki ban kohnguh bad leh ïa ka mon jong U.U BLEI KA JINGIEIT UM KHANG IA PHI BA PHIN IOH IA KA JINGKMEN HA KA JINGIM: Eklesiasis 11:9.
“Leh kmen, ko samla, ha la ka jinglong samla; bad to ka dohnud jong me kan pynkmen ïa me ba ka sngi ka jinglong samla jong me, bad iaid ha ki lynti ka dohnud jong me, bad ha ka jingiohi ka khmat jong me: hynrei kynmaw me ba U Blei Un bishar ïa me shaphang kine kiei kiei baroh.10 Namarkata pynkynriah noh ïa ka jingsngewsih na ka dohnud jong me, bad buh noh ïa kaba sniew na la ka doh: namar ka jinglong samla bad ka jinglong rangbah ki long kiba thala.
" U Blei u kwah ba ka jingleh kmen ka dei ban don u pud, leh kmen ha U Trai, pynsngewbha bad pynkmen ïalade ha ka lynti jong U, ym ha ki lynti jong ka pyrthei ka ban sa pynmih ia ki jingsngewsih bad jingbabe hadien.
Eklesiasis 12:1.
“To kynmaw ruh ïa la U Nongthaw ha ki sngi ka jinglong samla jong me, katba ym pat wan kita ki sngi ba sniew, bad ba la jan kita ki snem, haba men ong, Ngam don ka jingsngewbha ha ki.
" Don ruh sa kiwei pat ki bynta ïa kiba ka ïing jong ngi ka lah ban long ka jingkyrkhu.
Ki jingleh sngewbha jong ngi kim dei ban long hapoh ka jingpynïaid jong ka rukom pyrthei, hynrei da U Mynsiem U Khrist bad ka jinghikai ka ktien jong U.(Ka Jingim Kaba Bha Tam.
Sla, 16) Philipi 4:4.
“To phin ïalehkmen noh ha U Trai ha la ka sngi.
" (1 Kor 1:31; Salm 37:4).
Haba phin sa sngewsih bad babe.
U syiem Solomon u la babe ïa ka jingpynlehnohei ïa ki snem ha kaba wad ïa ka jingkmen bakynja pyrthei bad beh ïa ki jingpynsngewbha ïa ka dohnud ba kwah brai jong ka pop.
SNGAP IA KA JINGHIKAI U KPA: Proberb 4:1-10.
“1 To sngew, phi ki khun, ïa ka jinghikai u kpa, bad to shahshkor ban tip ïa ka jingshemphang: 2 Naba nga ai ba phi ïa ka jinghikai kaba bha; to wat iehnoh noh ïa ka aiñ jong nga.3 Namar nga la long u khun ïa la u kpa, uba lung bad kumba marwei hi ha ka jingñiew ka kmie jong me.4 Te u la hikai ïa nga, bad u la ong ha nga, To ka dohnud jong me kan bat ïa ki ktien jong nga; sumar ïa ki hukum jong nga, bad to im; 5 to pynïoh ïa ka jingstad, to pynïoh ïa ka jingshemphang; wat klet ïa ka, lymne wat phai noh na ki ktien ka shyntur jong nga.6 Wat iehnoh noh ïa ka, te kan ri khop ïa me; to ieit ïa ka, te kan sumar ïa me.7 Ka jingstad ka long kaba kongsan; to ioh te ïa ka jingstad: bad da kiei kiei baroh kiba me don to ioh ïa ka jingshemphang.8 To kyntiew ïa ka, te ka ruh kan kyntiew ïa me: kan wallam ïa me sha ka burom, haba me piam ïa ka.9 Kan ai ka jingdeng ka jingaiei ïa ka khlieh jong me: ïa ka pansngiat ka jingitynnad kan aiti ha me.10 To sngew, ko khun, bad to pdiang ïa ki jingong jong nga; te ki snem ka jingim jong me kin long shibun.
" U Jisu u la hikai ka jingduwai ïa ki synran.
Namar kata phin duwai kumne: “Ko Kpa jong ngi uba ha bneng".
Sngap, shahshkor, pdiang, bad leh ïa ka jinghikai U Kpa jong ngi uba ha bneng, kaba la thoh ha ka Baibl Bakhuid.
Proberb 4:20-25.
“20 Ko khun, to shahshkor ïa ki ktien jong nga; to pyndem ïa la ka shkor ha ki jingong jong nga.21 Wat ai ba kin leit noh na ki khmat jong me; to sumar ïa ki hapdeng la ka dohnud.22 Namar ki long ka jingim ïa kita kiba shem ïa ki, bad ka jingkhiah ïa ka doh jong ki baroh.23 To ri khop ïa la ka dohnud da kaba sumar eh: naba na ka ki wan ki jingmih ka jingim.24 To buh noh na me ïa ka shyntur bamutlop, bad ïa ki rmiang shyntur bamutlop to buh noh shajngai na me, 25 To ki khmat jong me kin khmih sha babeit, bad ki irmat jong me to kin khmih beit sha shuwa jong me.
" TO NGIN LEH EI EI NA KA BYNTA BAN IARAP IA KI KHUN SAMLA “Ki ïing jong ngi ki dei ban long ka kut ïa ki samla kiba la shah pynshoi.
Bun na ki ki ïeng ha kaba ïa phiah ka lynti.
Kawei pa kawei ka bor ktah, kawei pa kawei ka jingshon jingmut, ka rai ia ka jingjied kaba pynwandur ïa ka lawei jong ki, ïa ka mynta bad ïa ka ban sa wan.
Ka jingsniew ka khring ïa ki.
Ki ïing jong ka ki phyrnai bad khring ïa ki.
Ka khot sngewbha ïa iwei pa iwei i ba wan.
Kylleng sawdong jong ngi don ki samla ki bym don ïing, bad bun ki wan na ki ïing bym don jingïarap, ne jingpynshlur; bad ki samla ki tuid noh sha ka jingsniew, ki hap sha ka jingjot wat hapoh ka syrngiew jong ki jingkhang ïing jong ngi.
" (Ka Jingim kaba bha tam.
Sla 17).
“Kine ki samla ki donkam ïa ka kti ba kner da ka jingsngewlem.
Ki ktien bha ktien sbun ba ngi kren, ki jingsngap bad jingshahshkor ïa ki, kin ñiad noh ïa ki lyoh ka jingpynshoi kiba lang ha ka mynsiem jong ki.
Ka jingsngewlem ba kynja bneng ka don ka bor ban plie ïa ki jingkhang ka dohnud jong kiba donkam ïa ka jingiw-bih ka ktien U Khrist, bad ïa ka jingktah bajai-jai ka mynsiem ka jingieit U Khrist.
Lada ngi pynpaw ïa ka jingsngewtynnad jong ngi ïa ki samla, khot sngewbha ïa ki sha ïing, bad ker tawiar ïa ki da ki bor ktah ka jingkmen bad jingïarap, don shibun na ki ki ban kmen eh ban phai pat sha ka lynti ban kiew sha khlieh.
" (Ka Jingim kaba bha tam.
Sla 17).
KA POR JINGIM JONG NGI HA PYRTHEI KABA LYNGKOT “Ka por jong ngi hangne ka long kaba lyngkot.
Ngin ïaid lyngba ïa kane ka pyrthei tang shisien; kaba ngi nang iaid, to ngin im ka jingim ba dap biang.
Lada ngin plie ïa ki dohnud bad ki ïing jong ngi sha ki jinghikai bakynja blei jong ka jingim, ngin long ki nur-um ha kiba tuid ka bor ka jingpynim.
Na ki ïing jong ngi yn tuid ki wahduid ka jingpynkhiah, kiba wallam jingim, jingitynnad, bad jingseisoh ha ki jaka kiba tyrkhong bad bym seisoh…" Sla 17.
Salm 37:3,4.
“To shaniah ha U Trai, bad leh ïa kaba bha; to shong ha ka ri, bad to beh ïa ka jingshisha.4 To pynsngewbha ïalade ruh ha U Trai; te un ai ha me(phi) ïa ka jingkwah ka dohnud jong me(phi).
" Lada phi don jingkylli.
Phone: 7005424191/9856052465.
Nga duwai na ka bynta jong phi, To U Blei Un Kyrkhu Kyrhai ïa ka jingim jong phi ba man la ka sngi.
Phi ki khun samla kynthei bad shynrang phi long kiba kordor ha khmat U Blei, to san to roi kyrhai, to im bha im miat, to long ki khlur kiban tyngshaiñ na ka bynta ka burom U Blei, bad ha ka ïing u kpa bad ka kmie, bad ruh ka burom ïa la ka ri bad jaidbynriew.
Na ka bynta ka Kyrteng U Jisu Khrist, Amen bad Amen.
Ki lai ngut ki kyrtong ka Seng Hill State People’s Democratic Party (HSPDP) na West Khasi Hills, ha ka 6 tarik Rymphang kila leit ban thep ïa ki kyrteng na ka bynta ban ïakhun ïa ka elekshon sha ka ïing dorbar thawaiñ ka Jylla.
Kine ki lai ngut ki kyrtong ka HSPDP kiba la pyndep ban thep kyrteng ki kynthup ïa u President Rangbah ka Seng HSPDP, u Bah K.P Pangniang, u Bah Sanjied Kynsai Shangrit kyrtong na Nongstoiñ bad u Bah Methodious Dkhar kyrtong na Mawshynrut.
U President Rangbah ka Seng HSPDP ha kajuh kapor u kyrtong na Rambrai Jyrngam, haba ïakren sha ki lad pathai khubor u la ong ba ka Rambrai Jyrngam kadei ka Konstitwensi kaba don ïa ki shnong ïakajia pud bad ka Assam bad halor ka kam ïa pynbeit pud u la ong ba haduh mynta kam shym pat la poi sha kaba kut bad ka dang don ha lynti.
U la ong ruh ba kidon tang khyndiat ki bynta jong ka Rambrai Jyrngam kiba la ïoh ban pyndep ha ka bynta ba nyngkong jong ka jingïapynbeit pud bad kita ki long ha ka bynta ka Tarabari Sector bad ka Gizang Reserve Forest hynrei ïa ka Langpih kaba dei ka jaka iajia pud khah kha ym shym pat la ktah namar dang ap ïa ka bynta kaba ar.
U Bah Pangniang u la kubur ruh ba ha ka bynta kaba nyngkong jong ka jingïapynbeit pud ka don ka jingduhnong ha kaba ka shnong Huhuapara, ka Malang Joypur, ka Malang Salbari kiba kwah ban don sha Meghalaya la duh noh hynrei u la ong pat ba nalor ba ngi duh ïa kitei ki shnong hynrei u sngewkmen pat ba kiba bun ki shnong ka Hahim Sector ki hap sha Meghalaya.
Ha kaba ïadei pat bad ka jingkynthoh jong ka Seng ïa ka sorkar ba ïadonlang u Bah Pangniang u la ong “Ki don ki bynta ba ka sorkar ka leh bha ngi hap ban ïaroh hynrei ha kaba ïadei pat bad ka jingbymlah ka sorkar ban wanrah ïa ki aiñ kiba biang ngi hap ban pyni bad ngi kynthoh ruh lada kam sngap ïa ngi kiba ïadonlang ha ka MDA".
Ym tang kata u la ong ruh ba lada u jop ha kane ka elekshon un rah ïa ka mat jingdawa ïa ka Khasi Jaintia State bad ban ïatai ha ïing dorbar thaw aiñ ba kiei ki jingduhnong bad jingïohnong namar kane kamdei tang ka mat ïakhun elekshon hynrei kala dei ruh ka mat jong ka ïap ka im jong ka Ri bad ka Jaitbynriew.
Nalor ki kyrtong ka HSPDP kiwei pat ki kyrtong kiba la pyndep ban thep kyrteng mynta ka sngi ki kynthup ïa u Bah Bobby B Kharchandi kyrtong VPP na Nongstoiñ, u Bah Diostarness Jyndiang kyrtong ka BJP na Nongstoiñ, u Justin G Momin kyrtong TMC na Mawshynrut, u Andrew Charles Gare kyrtong INC na Mawshynrut, u Francis Pondit R Sangma kyrtong shimet na Rambrai Jyrngam bad u Sillash M Sangma kyrtong shimet na Rambrai Jyrngam.
Ha kine ki por elekshon ki nongïalam bapher bapher jong ki seng saiñ pyrthei bapher bapher kila kynnoh, ïakyn-thah, ïa kren beiñ kren khoh uwei ïa uwei pat, kawei ïa kawei pat ban pynïaksan ïa ki nia jongki hakhmat u paidbah.
Ka sorkar Meghalaya Democratic Alliance (MDA) ka la synshar san snem pura naduh u 2018 hapoh ka jingïalam u Myntri Rangbah u Conrad K Sangma bad ha ka MDA ki don bun bah ki parti ne ki seng saiñ pyrthei naduh ka UDP, PDF, BJP, HSPDP, NCP, IND, bad kumjuh wat na ka Congress ruh.
Kine ki seng saiñ pyrthei kila ïakhun mynta ïa ka elekshon la kajong kajong ka lama, ka nongrim, ka thong jongki.
Napdeng kine kiba ïadon lang ha ka sorkar, kiba kham ïapyni bor bha ki dei ka NPP, UDP, PDF bad ka BJP ha kaba kila ïather kawei ïa kawei pat bad ka NPP ka dei kaba kham shah kyrnoiñ namar ba ka dei kaba ïalam ïa ka sorkar bad kumjuh ka UDP kaba dei ka paralok kaba kham paid napdeng baroh kiba don lang ha ka sorkar.
Ha kine ki sngi, ka BJP ka ther beit tngang shi tngang ïa ka NPP khamtam hadien ba u bah AL Hek u la shah pynhiar shuki kum u myn-tri sorkar bad la bujli noh u bah Sanbor Shullai kiba ïadon tang 2 ngut ha kane ka sorkar.
Ka jingkyn-thah ka BJP ka la mih naduh u President u bah Ernest Mawrie, na u Vice President u Bernard R Marak bad kumjuh na u bah AL Hek u nongïalam ba kham rangbah duh ka BJP.Ka BJP ka la byrngem ban weng noh na ka sorkar MDA la kham slem hynrei haduh mynta ba la kut ka samoi ka san snem, ka khlem urlong satia bad ka long kumba tied u pyrkhat rkhiang khlem jaw slap.
Ka la ai daw ba ka rai ka dei na ka High Command watla nangne na jylla, kila phah jingtip ba dei ban weng noh ïa ka jingkyrshan na kane ka sorkar.
Ka UDP ruh ka la ther ba ka NPP ka la leh marwei bad kam trai ïa ka skhim ïarap ïa ki nongrep kum ka skhim FOCOS bad FOCOS+ kaba la pynkiew skong ïa ka NPP ban khring ia ki paidbah da kaba sam sniang, sam syiar, bad ka pisa kaba T.5000 sha man ki SHG, Producer Groups.
Kumjuh ka PDF la iohi ba ka la talaiñ bha bad ka NPP halor ka sboh dawai kaba la mih ruh ka jingïather kaba jur khamtam ha ka thaiñ Mawkynrew, Nongkrem.
Hynrei ngi la ïohi ba ka NPP ka la kham pynjem ka rukom ban ther ïa ka UDP ne ïa ka PDF watla ka la ther ïa ka BJP.Kumjuh ka NPP ka la ther bha ïa ka TMC bad kumjuh ïa ka Congress kaba la sangeh jem ïa ka NPP khamtam sha rilum Garo Hills.
Ka jingther mar kylliang, ka jingïapynksan nia ka jur bha ha rilum Garo hapdeng ka TMC bad ka NPP namar ba u nongïalam ka liangpyrshah u Dr.Mukul Sangma ka TMC bad u Myntri Rangbah u nongïalam ka NPP u Conrad K Sangma kila ïasei nia bad ïakhyrwit haduh ban da lko bha.
Ka jingkylli kaba mih mynta ka long, kaei kaban jia lada kine baroh kim jop biang jingkheiñ marwei, haba donkam ban ïathaw sorkar lang bun kynhun ban kot ïa u num-ber 31 ngut shaneng.
Hato hadien ka elekshon kin ïathaw sorkar lang?.
Ka jubab ka long ba khlem artatien kin sa ïathaw sorkar lang namar ba kumba ka paw, ym don kawei ruh ka parti kaban jop mar-wei ban thaw sorkar.
Lada ki ïathaw sorkar lang, kaei ka jingmut ban ïabeiñ, ka mih ka jingkylli ne hato ki lah ban ïapyneh beit ban leit pan biang ka bor na u paidbah.
Kawei pat ka long ba lada ki iathaw sorkar lang ruh kampher, namar ba kaba kut ka dei ka rai kaba ai u paidbah, haba u paidbah um ai ka rai kaba tylli mlon tang kawei, ka mut ba ym banse ban thom.
U kyrtong ka Bharatiya Janata Party (BJP) na South Shillong, u Bah Sanbor Shullai, ha ka 6 tarik Rymphang u la ong ba ka BJP ka dei ka National Party bad ka jingkam u kyrtong ka Pynthorumkhrah u Bah A.L Hek ban shimti ïa ka kam Myntri Rangbah lada wan ha ka bor kam ïahap satia.
Lah ban kdew ba u Bah A.L Hek bad u Bah Sanbor Shullai hadien ki la wan ban thep kyrteng ïalade na ka bynta ka jingjied nongmihkhmat sha ka Ïing Dorbar Thawaiñ na ka bynta ka elekshon kaban sa long ha ka 27 tarik Rymphang.
Kane ka jingkren jong u Bah Sanbor ka dei hadien ba u Bah Hek u la ong ba donkam ka double engine ne ka enjin synrap sorkar ha Delhi Modi Sorkar, Meghalaya Modi sorkar bad u Bah A.L Hek un long u myntri rangbah ka jylla.
U Bah Sanbor u la ong ba u Bah A.L Hek um lah ban put turoi dalade ba un long u myntri rangbah ka jylla lada ka BJP ka jop.
“Ka BJP ka dei ka National Party bad kam dei ka party jong u kyrtong ka Pynthorumkhrah u Bah A.L Hek marwei bad ka shong hapoh Delhi", la ong u Bah SanborU Bah Sanbor u la pynpaw ba hashwa ka elekshon kiwei ki seng hapoh ka jylla Meghalaya ki kynthoh laiphew jait ïa ka BJP hynrei ynda la dep ka elekshon bad ladei ka por ban thaw sorkar ki khot “Bhai Bhai" namar ki pyrkhat ka dud ka ngap napoh Delhi.
U Bah Sanbor u la ong ba u don ka jingkyrmen ban jop biang ha kane ka kynti namar ba u la trei bad u paidbah u tip bha bad ki dang don ka jingshaniah bad jingieid hapoh ka jingïalam jong u.
U la ong ba ka don ka jingsngew skhem namar ba man ba u don ha Shillong lane ha konstitwensi lajong ki paidbah ki sngew kylluid ban wan ïakynduh ïa u, khamtam ban ïasyllok ïa ki jingeh jong ki, kumjuh ki Dorbar Shnong bad kiwei.
U Bah Sanbor u la kyrpad ïa ki paidbah ba lada ki jied ïa ka BJP ka don shibun ki lad ban ïarap ïa ki jingeh kiba la sahteng la bun bun snem.
U la ong ba lada ki paidbah ki vote ïa ki kyrtong ka BJP kumba 31 ngut lehse yn sa lah ban weng ïa ki jingeh jingdawa jong ki sengbhalang lane ki society hapoh ka jylla bad ban pynrung hapoh ka Agenda jong ka BJP hapoh Delhi khnang ban ïoh ban ïasaid.
U Director barim ka Health Services (DHS) ba dei ruh u kyrtong ka United Democratic Party (UDP) na North Shillong, u Dr Aman War, ha ka 7 tarik Rymphang u la khot ïa ka North Shillong kum u mawlynnai bym pat saiñ lane u “unpolished diamond", bad u la bynrap ruh ba ka konstitwensi ka dei ka jaka pdeng ha ka ïoh ka kot jong ka sor Shillong bad ka jylla hi baroh kawei.
Haba kren sha ki lad pathai khubor hadien ka jingthep kyrteng, u Dr War u la ong, “Ngi donkam ban saiñ dur bha bad ban pynphyrnai ïa ka ïoh ka kot ha ka konstitwensi jong nga – naduh Ïewduh haduh Khyndai Lad".
Haba kylli balei ba u la rung sha ka saiñ pyrthei, u Dr War u la kdew ïa ka jinglong jingman ha ka saiñ pyrthei ha ka jylla.
“Nga la ïohi ïa ka jinglong jingman hapoh ka jylla ha kaba ïadei bad ka synshar khaddar kumta i jinglah bad jingtip iba rit iba nga la ïoh ban lum, nga kwah ban pyndonkam ban pynlong biang ïa ka Meghalaya ka Ri kaba itynnad," u la ong.
Shuh shuh u Dr War u la pynpaw ïa ki mat treikam bad ki jingthmu jong u kiba kynthup naduh ka pule ka puthi, ka koit ka khiah bad ka ïoh ka kot.
Haba kylli halor ka jingpyndonkam bakla ïa ka pisa ba la mang na ka bynta ban rat dyngkhong ïa ka khlam COVID, u Dr War u la kyntait ïa  baroh ki jingkynnoh bad u la ong ba ha ki 30 snem ka jingshakri jong u, u la pynlang pisa da kaba trei shitom.
“Phi mut ban ong ba nga khlem pynlang pisa eiei? Ki jingkynnoh pyrshah ïa nga ba nga la kham riewspah namar ka pisa COVID, ki long kiba khlem nongrim," u la ong.
Ka khlam COVID ka la wan kum ka ‘er langthari hynrei ka la jah ruh kum ka lyer kaba jai jai namar ba ki riew ïaleh pyrshah ïa ka COVID, kaba kynthup ïa ki shnong, ki la ïakhun tyngeh.
U kyrtong ka National People’s Party (NPP) u Bah Hamletson Dohling na ka Mylliem konstitwensi ha ka 6 tarik Rymphang u la ong, ba ki paidbah ka Mylliem ki dang shaniah ïa u bad um artatien ban jop biang ha kane ka kynti.
Haba kren sha ki lad pathai khubor hadien ba u la dep thep kyrteng na ka bynta kane ka jingjied nongmihkhmat kaban long ha ka 27 tarik Rymphang, u Bah Hamlet u la ong ba ki paidbah ka Mylliem konstitwensi ki la pynjop ïa u, ha u 2018 hynrei kam long kaba suk namar 2 snem ka jylla ka la duh ka por ban pyntrei ki kam pynroi na kadaw ka jingwan lyngshop ka khlam Covid-19 ym hynrei ïa ka Ri India bad ka pyrthei hi baroh kawei.
U la ong ba ki tip ïa kata baroh ki kam ki la sahkut lut na kadaw jong ka jingkhang dam jong ka trei ka ktah, ka khaii ka pateng ryngkat bad ka leit ka wan na kadaw jong ka jingpyntreikam ïa ki kyndon ka koit ka khiah ban the lakam ïa ka jingsaphriang jong kane ka jingpang.
U Bah Hamlet u la ong ba ha kine ki lai snem u la trei shitom katba lah ban wanrah ka roi ka par bad ruh ban pynbiang ki jingdonkam ki shnong ki thaw hapoh kane ka konstitwensi.
“Ar snem ngi la duh ka por ban pyntrei ïa ki kam pynroi na ka daw ka jingwan lyngshop ka khlam Covid-19 hapoh ka jylla hynrei ha kine ki 3 snem nga la trei shitom katba lah ban wanrah ka roi ka par bad ruh ban pynbiang ki jingdonkam ki shnong ki thaw hapoh kane ka konstitwensi", la ong u Bah Hamlet.
Haba kylli kumno u sngew shaphang kane ka jingïakhun ïa kane ka jingjied nongmihkhmat, u Bah Hamlet uba la leit ban pynïasnoh ïalade bad ka NPP na ka seng People’s Democratic Front (PDF) u la ong ba ki paidbah ka Mylliem ki dang shaniah ïa u bad um artatien ban jop biang ha kane ka kynti.
Shuh shuh u la bynrap ruh da kaba ong ba lada ki paidbah ka Mylliem konstitwensi ki ïohi ïa ki kam kiba u la leh, kin sa bishar hi maki bad kin ai ka rai.
Haba kylli halor ka bor pisa ka treikam ne em ha katei ka konstitwensi, u Bah Hamlet u la ong ba kane kadei tang ka jingkren kutlad namar ha kaba khadduh hi kidei ki paidbah ka konstitwensi kiban jied ïa u ne ka briew.
U la ong ba ki paidbah ka Mylliem konstitwensi ki long kiba stad bad kajuh ka jingkyrshan kaba ki la ai ha kine ki snem ba la dep mynta ka kynti ruh kin sa ai biang kajuh ka jingkyrshan ïa u.
Ha ka 6 tarik Rymphang, ha ki kynta ba ki kyrtong ka United Democratic Party (UDP) ki la leit ban thep kyrteng ha ki Returning Officer ha ophis u Deputy Commissioner ha Nongpoh, ka la wanrah ïa ka jingsahkut kali kaba jur bha ha ki bynta jong ka sor Nongpoh bad kata ka la dei hadien ba ki la don shibun eh ki nongkyrshan jong ka UDP, kiba la leit ban synran ïa kitei ki kyrtong ha ka por ba ki leit ban thep kyrtong.
Kitei ki kyrtong ka UDP kiba la leit ban thep kyrteng ha kane ka sngi, ki kynthup ïa u Bah Mayraldborn Syiem, kyrtong na Nongpoh, u Bathok Nongmalieh Kyrtong na Jirang, u Baiahunlang Makdoh na Mawhati konstitwensi bad u Sunshine Makri na Umsning konstitwensi.
Haba kren sha ki lad pathai khubor, kitei ki kyrtong ki la pynpaw ïa ka ïa ka jingsnewkhem ïalade kum ki kyrtong bad kiba la tikna ba kin poi sha ka thong jong ka jingjop ha kane ka ilekshon kaba mynta.
Kiwei pat ki kyrtong kiba la pyndep ïa ka jingthep kyrteng ha kane ka sngi ki kynthup ïa ka Kong E.Kharbani na HSPDP Mawhati AC, u Bah Baiateilang Lapang na ka PDF na Umroi AC, u Bah Osbirth B Rynjah kyrtong Independent na Mawhati AC, u Bah Everist Maring BJP na Mawhati AC, u Bah Dorut Majaw na ka BJP Umsning AC bad u Bah Shanbor Ramde Umroi.29 ngut ki kyrtong ka Meghalaya Trinamool Congress ha ka 6 tarik Rymphang kila thep kyrteng ha kylleng ka jylla.
Ha Rilum Garo ka jingthep kyrteng ka long kaba shongshit bha namar ba la wan sakhi lang ki paidbah nongkyrshan.
Ki kyrtong kiba thep kyrteng ha kane ka sngi ki long u Dr.Mukul Sangma na Songsak, Bah Charles Pyngrope na Nongthymmai, u Tengrak R Marak na Bajengdoba, u Alphonsush R Marak na Williamnagar, Winnerson D Sangma na Salmanpara, Rupert M Marak na North Tura, Andrew Shullai na Jowai, Iwan Maria na West Shillong, Ian A Lyngdoh na South Shillong, Banshanlang Lawai na Mawryngkneng, Sengnam M Marak na Rongjeng, Rupa M Marak na Dadenggre, Robinus Syngkon na Raliang, Rinaldo K Sangma na Resubelpara, Cherak Momin na Kharkutta, Dikkanchi D Shira na Mahendraganj, Justine G Momin na Mawshynrut, Edmund Khongngai na Pynursla, Harold Firming Khongsit na Sohra, Agassi R Marak na Selsella, Stodingstar Thabah na Sohiong, Zenith M Sangma na Rangsakona, Sadhiarani M Sangma na Gambegre, Pardinand D Shira na Mendipathar, Sounder S Cajee na Mawkyrwat, Raymond Basaiawmoit na Pynthorumkhrah, Ajay Nongrum na East Shillong, Dr.Prabir D Sangma na Raksamgre, bad u Bah Stepbourne Kupar Ryndem na Mawlai.
Hadien ba la thep kyrteng, u President ka TMC u Bah Charles Pyngrope u la ong, “nga sngewnguh ïa ki paidbah kiba la wan ban synran watla u khlem ïawer ne khroh da ki jingtyrwa.
Ka dei ka jingsakhi kaba don jingkyrmen na ki paidbah".
Katba u Dr.Mukul Sangma u la ong, “Ngi la trei borbah ban pynkhie im ïa ka jinglong kawei ban wanrah ïa ka jinglong kawei jong ki paidbah na bynta ka jingbit jingbiang jong baroh ka jylla bad kane ka dei ka thong ka TMC.Kano kano ka jingthmu ban wanrah ïa ka jingïapait, ka dei pyrshah ïa ka jingbit jingbiang jong ka ri bad ka jingkitkhlieh ka shong ha ngi baroh, ban ïathuh sha ka pyrthei ba ngi don bun jait hynrei ngi ïa long kawei".
Kumjuh u kyrtong na Sohra u Bah Harold Firming Khongsit u la ban jur ban don ka jingkylla ha kane ka kynti bad ka TMC kan wanrah ïa ka jingkylla ynda ka la wan ha ka bor.
“Ha Sohra, ngi duna lut ki jingdonkam jong u paidbah, ki lad ki kabu ïa ki samla.
Ki paidbah ki dei ban sngewthuh ba ka jingbym lah kiba don ha ka sorkar ban wanrah ïa ki jingbit jingbiang.
U MLA um lah ban wanrah ïa ki jingkular kumba la angnud u paidbah ka Sohra kiba la tan shadien ïa ka konstitwensi", la ong u Bah Harold.
U kyrtong ka Bharatiya Janata Party (BJP) na North Shillong konstitwensi u Bah Mariahom Kharkrang u la pynpaw ïa ka jingsngewskhem ban poi sha ka thong da kaba ong ruh ba ka North Shillong ka dei ka jaka ka BJP.U Bah Kharkrang u la thep kyrteng ha ka 6 tarik Rymphang kum u kyrtong ka BJP na North Shillong konstitwensi.
“Nga sngewskhem ba ngin jop, ka North Shillong ka dei ka jaka ka BJP, to da kynmaw ïa kane", la ong u Bah Mariahom Kharkrang bad ong ruh ba ha ka elekshon ba lahdep ki la shah pynliem kumba 300 vote, hynrei mynta ka kynti kin jop donburom.
U la pynpaw ruh ïa ki saw tylli ki mat ba hakhmat eh ba u wanrah sha u paidbah ba kin jied ïa u kum u nongmihkhmat jong ki, kata ka pule puthi, ka koit ka khiah, ka ïohkam ïohjam bad ka shong shngaiñ bad baroh ki  jingtrei jong u kin long halor kine ki saw tylli ki mat bad kumba long u Bah Ransom, u Bah Kharkrang ruh um kwah ban kynthoh ei ei halor ka rukom treikam u MLA barim ka North Shillong u Bah Adelbert Nongrum.
U Bah Kharkrang u la pynpaw ba ka dawbah ba u shim ïa ka shongsuk shongsaiñ kum ka mat ba ha khmat eh ka long namar lada ymdon ka jingshong shngaiñ ha ka jylla, ka jylla hi kan nym kiew.
U la ai nuksa ba ngi hap ban shaniah ha kiba nabar ban bei pisa ha kane ka jylla jong ngi khnang ban lah ban pyndap ïa ka jingbymbiang kam ki samla ha ka jylla.
“Kum kane ka rukom long rukom man kaba mynta ha ka jylla, nga artatien ba kin don kiba kwah ban bei pisa ha ka jylla jong ngi".
Haba kylli halor kiba bun ki jingkynnoh bamsap ka BJP ïa ka sorkar MDA hynrei ka ïai snoh ha kane ka sorkar khlem pyllait, u Bah Kharkrang u la ong, “Ki nongïalam ha ka jylla ki la kwah ban weng noh na ka sorkar, hynrei ki nongïalam na ka sorkar pdeng ha ka jingstad jong ki, ki sngew ba lada ka seng ka dang don hapoh ka sorkar ki dang lah ban pynïaid ïa ka sorkar ban ïa kaba shu ieh ïa ka sorkar marwei".
Kumban shu pynkynmaw ba ka jingïoh tiket u Bah Kharkrang ka la pynlong ïa u Bah Michael Kharsyntiew uba dei uwei pat u kyrtong ba ïaknieh tiket na ka BJP, ba un shim noh da ka rai ban ïakhun kum u kyrtong shimet.
Kane ka pyni ba ka la don ka jingïapait hapdeng ki briew ka BJP, kata hapdeng ki nongkyrshan u Bah Kharkrang bad u Bah Kharsyntiew.
Haba kylli na u Bah Kharkrang shaphang ka jinglong jingman hapoh ka BJP, kaba pyni ruh ïa ka dak jingïapait namar ka jingmih u Bah Kharsyntiew sha khmat ban ïakhun kum u kyrtong shimet, u Bah Kharkrang u la ong, “Ka BJP kam dei kata ka iing kaba pait ba pra.
Ki nongtrei ka BJP kin sah beit ki nongtrei ka BJP".
Haba kylli pat halor ka jingkynnoh ba ka don ka jingthied tiket ha ka seng BJP, u Bah Kharkrang u la ong, “Phi hap ban kylli ïa kito ki briew kiba thied, namar ngam pynlut wat shi pisa ruh".
U la ong ruh ba u ïoh ïa kane ka tiket halor kiba bun ki nongrim ba ka seng ka la buh bad ba um pynlut wat shi pisa ruh halor kane ka tiket bad ka jingïoh jong u ïa ka tiket ka long beit halor ka jinglah jong u ban leh bha.
Haba kylli shuh shuh la u don ryngkat bad u Bah A.L.Hek ba lada ki wan ha ka bor ban wanrah da ka CBI ban tih bniah halor ki kam bamsap ha ka jylla, u Bah Kharkrang u la ong ba ïa mynta um kwah ban kren ei ei halor kane hynrei kin sa ïa peit ynda la wan ha ka bor.
Haba kylli ruh shaphang ka jingong u Bah Hek ïa ka sorkar BJP ha baroh ar (sorkar jylla bad sorkar pdeng) bad ïalade kum u kyrtong Myntri Rangbah, u Bah Kharkrang u la ong ba u lah ban kren halor ka sorkar BJP ha sorkar jylla bad sorkar pdeng, namar lada kane kan urlong kin lah ban wanrah ïa shibun ki kam pynroi kiba dang sahteng ha kine ki 50 snem, hynrei ban ong ïalade kum u kyrtong MR, u Bah Kharkrang u la ong ba um tip ei ei.
U kyrtong ka Voice of the People’s Party (VPP) na Pynthorumkhrah konstitwensi, u Bah Mayborn Lyngdoh haba kren sha ki lad pathai khubor hadien ka jingwan thep kyrteng ha ka 6 tarik Rymphang, u la pynpaw ïa shibun kiei kiei ki jingangnud jong u lada ki paidbah ki ibit ba un long kum u nongmihkhmat jong ki bad kaba ha khmat eh kaba u la pynpaw ka dei ha ka liang ka pule puthi ban ailad ïa ki khynnah na ka longiing ba duk ba kin ïoh leit skul khlem jingsiew katkum ka Right To Education Act, 2019 bad u la pynpaw ruh ïa ka jingbym biang ka baibam (scholarship) jong ki khynnah pule kaba don ka jingdkoh ha ka rukom pynïaid ïa kane ka pisa jong ki khynnah pule.
U Bah Mayborn u la kdew ruh ïa ka jingeh jong ki nongbylla bad u la ong, “Na ka por sha ka por, ngi ïohi ba ka sorkar jong kane ka jylla jong ngi ka shu pynlut kai ïa ka pisa ha ki tamasa.
Ha u snem ba la dep ka shu pynlut kai kumba T.14 klur ha ka tamasa".
U Bah Mayborn u la pynpaw ruh ïa ka jingthrang ba dei ban pynkylla noh ban pynlong ka lad aikam ai jam ïa ki samla, “Lada ngi leh kumta kumba 1200 haduh 1400 ki khynnah samla ngi lah ban ai kam ai jam ha ka tulop kaba T.10,000/- shi bnai".
Haba kren pat shaphang ka jingtreikam u MLA ba mynta ka Pynthorumkhrah, kata u Bah A.L.Hek, u Bah Mayborn u la ong ba lada u lah treikam bha ha kine ki 25 snem, um donkam ban mih sha khmat ban ïakhun.
U Bah Mayborn u la kynthoh ruh ïa u Bah Pynshngain N.Syiem uba dei u MLA barim ka Mawsynram, uba ju kylla jaka ïakhun na kawei ka por sha kawei pat.
“Rem na Mawsynram don by-election ha Ranikor, leit sha Ranikor, rem sa na Ranikor wan sa sha Pynthorumkhrah konstitwensi.
Kaei kane ka jingmut? Ka dei tang namar ba ïohi ba don ka lad ban jop shu wan la ka wan ieng", la ong u Bah Mayborn.
“Lada ngi dang ïai don ki briew ki bym kitkhia, ka imlang sahlang ka ïap bad lada ki don ki briew ruh kiba shu shim kabu, kita ruh kin shim kabu hi da lah jop.
Dei ha kane ka nongrim ba nga kut jingmut ban ieng ha kane ka elekshon", la bynrap shuh shuh u Bah Mayborn.
U la ther ruh shaphang kito kiba ju sngewtynnad ban pynthohbria shaphang jong u da kaba ong ba u don ha ka liang ka BJP.“Ngan pynshai ïaphi, nga dei u nonghikai, ba ar nga dei u Moderator ha Doordarshan Kendra Shillong, balai nga dei u Announcer ha All India Radio Shillong bad ba saw nga dei u Freelance ba pyllong ïa ki jingïakren ha kylleng ka jylla.
"U Bah Mayborn u la ïathuh ruh ba u lah dep ïa khublei kti bad shon dur bad baroh ki politician, kata kam mut ba u don bad kita ki seng saiñpyrthei.
U la pynshai ruh shaphang ka jingleit jong u sha Shella ha ka jingïalang ka BJP ha ka por ba wan u Vice President ka BJP, kaba dei ruh ka por ba ki nonghikai ki dang ïakhih bad ka jingleit jong u ka long lyngba ka jingai jingbit ki para nonghikai ban rah ïa ka jingeh ba ki ïakynduh ha khmat une u nongïalam ka BJP.U la ïathuh ruh ba ki ai ïa u ban deng ïa ka jaiñ (ba don ka lama BJP) hynrei um treh, bad ong, “Nga wan hangne ban trei ïa ka kam lajong, nga khlem wan ban rung BJP bad nga ong lada ki pynbor ban deng ngan leit phai noh sha Shillong.
Lada phi peit ha ka prokram baroh ki deng ïa ka jaiñ BJP hynrei dei tang ma nga ba khlem deng".
Ka kynhun ïalehkai jong ka Meghalaya ka la ïoh ban bsut sha ka semi phainal jong ka lympung Khelo India Youth Games  da ka jingjop da 2-1 ha ka jingïakhun pyrshah ïa ka Karnataka ha Indore.
Ïa ki kol na ka bynta ka Meghalaya la ïoh ban thep da u Cannyson Kharnaior ha ka minit ba 40 katba ïa ka kol ba 2 kol la ïoh ban thep da u Blanangshngain Khongsdam ha ka minit ba 68.
Ha ka jingshisha ha katei ka jingïakhun ka Karnataka ka la ïoh ban pynkhih jar nyngkong lyngba u Abhishek ha ka minit ba 4 hynrei ka jingtbit ki rangïalehkai ka Meghalaya ka la pynkylla khongpong ïa ka jingïalehkai bad ka jingkhmih lynti jong ka Karnataka.
Lyngba kane ka jingjop, ka Meghalaya  ka don mynta ha ka kyrdan ba nyngkong jong ka Group B da ka jingïoh 7 poiñ.
Ha ka jingïakhun kaba nyngkong jong kane ka lympung ki la ïoh ïa ka jingjop pyrshah ïa ka Odisha da 2 kol bad ha ka jingïakhun kaba ar ki la ïakhaid noh pyrshah ïa ka West Bengal da 1-1.
Ka Meghalaya kan sa ïakhun pyrshah ïa ka Kerela ha kane ka semi phainal mynta ka taiew ka 8 tarik Rymphang ha ka por 2:30.
U kyrtong ka Mairang Konstitwensi uba dei ruh ha kajuh ka por u President rangbah ka seng United Democratic Party (UDP) u Bah Metbah Lyngdoh ha ka 6 tarik Rymphang ula thep kyrteng ïalade hakhmat jong ka Returning Officer jong ka EWKHD ban ïakhun ïa ka elekshon sha ka ïing dorbar thaw aiñ  na Mairang Konstitwensi.
La synran lang da ki spah ngut ki nongkyrshan jong ka seng na Mairang.
Haba kren sha ki lad pathai khubor hadien ba la dep thep ïa ka kyrteng u Bah Metbah u la ong da ka jingsngewskhem ba ki paidbah jong ka Mairang kin jied biang ïa u mynta ka kynti halor ki kam kiba ula trei bad ka ruh hadein jingïoh ïa ka Distrcit kan wan rah ïa ka jingjan sha ki paidbah, bad ki dang don shuh sa kiwei pat ki ophis kiba dang donkam ban wan rah sha kane ka jaka.
Haba ïadei bad ka elekshon u Bah Metbah ula ong ba kane ka elekshon ba mynta hadien ka jingïaid kylleng jong u hapoh ka konstitwensi kaba sngew phylla ka long ba kiba bun ki bym  ju kyrshan ïa u ha ki por ba la dep, mynta ki la wan shakhmat ban pynpaw ïa ka jingangnud ban ai  ka jingkyrshan ïa u bad ka daw baroh kaba pynlong ïa ki ban wan ai jingkyrshan ka dei na ka daw ki kam kiba ïadei bad ka roi ka par.
U Bah Metbah ula ong ruh ba hapoh ka jingdonlang  jong u bad ka Sorkar MDA, ki don shibun ki jingiakhih bad um kyntait ïa kata hynrei ula ong ba kam dei ka Sorkar kaba la ïalam khmat da ka UDP, bad ula sngew ïa ki jingud jingnam jong ki paidbah mynta ka la dei ka kynti jong ka seng UDP ba baroh ki kyrtong kin trei shitom ha baroh ki Konstitwensi kiba la pynieng da ka seng.
U la ong ba ka dei ruh ka lad ka kabu ïa ki paidbah ha ka shisien ha ka san snem  ba ki dei ban ailad noh sa ïa ka seng UDP ban thaw bad ban ïalam ïa ka Sorkar ha kane ka kynti, bad lada ki paidbah kim ailad kin sa babe bad khñium  baroh san snem.
“Kum ki MLA kaei kaba ki trei hapoh ka Konstitwensi, nga ju ong ïa ki para MLA ban don bad ki padibah ban sngewthuh ïa ka jingdonkam jong ki, lada phi don bad ki phin sngewthuh ïa ka jingdonkam bad ki lah ban ai jingiarap ïa ki , lyngba ki skhim na ka sorkar.
Ki don bun ki Myntri Rangbah kiba bun kam ban leit ïalap elekshon na ka bynta kiwei hynrei ki jop, na katta ka daw nga ju ong ba ngim dei ban trei tang ha ki san bnai shwa ka elekshon hynrei ban trei man la u snem ha ki san snem", la ong u Bah MetbahShuh shuh ula pynpaw ruh ïa ka jingsngewskhem ba kumba ka la long mynta ym don shuh ka jingartatien ban jop biang namar ba ha kane ka elekshon kaba mynta um shym la ïakhun marwei hynrei u ïakhun lem bad ki paidbah jong ka Mairang Konstitwensi.
U Chief Secretary jong ka jylla u Bah D.P Wahlang, ha ka jingïadon lang ryngkat u Deputy Commissioner jong ka  East Jaintia Hills District u Abhilash Baranwal bad ha ka jingdon lang kiwei de ki heh ophisar ki la wan ha ka sngi plie pyrda ïa ki High maat lights kiba la pyndait hapoh ka stadium ha Deinchynrum Artificial Turf Football Ground kaba don hapoh East Jaintia Hills.
Ïa kine ki lights ïa kiba lah ban tbeh jingshai ïa ka madan ïalehkai kiba khlaiñ ka Lux level haduh 350 ka jingshai hapoh madan.
Da ka jingdon kine ki light kin lah ban pynïalehkai ïa ki jingïalehkai phutbol haduh ka por mynmiet ruh.
Hadien jong kane ka jingplie paidbah ïa kine ki light la don ruh ka jingïalehkai phubtol kaba ka long hadpeng ka kynhun ïalehkai jong u Chief Secretary ka jylla bad ka kynhun jong ka East Jaintia Veterans ha kaba ka kynhun ïalehkai jong u Chief Secretary ka jylla ka la jop ha kane ka jingïalehkai paralok.
Ka West Jaintia District Sports Association kaba pynïasoh bad ka Meghalaya Athletics Association kin sa leit ban mihkhmat ïa ka jylla Meghalaya sha ka 18th National Inter District Junior Athletics Meet (NIDJAM).
Kane ka lympung ïalehkai jong ka 18th National Inter District Junior Athletics Meet (NIDJAM) kan sa sdang naduh ka 10 tarik Rymphang haduh ka 12 tarik Rymphang 2023 hapoh Patna, Bihar.
Hapoh kane ka lympung ïalehkai jong ka 18th National Inter District Junior Athletics Meet (NIDJAM) yn sa wan ban ïashim bynta na ki 500 tylli ki District kiba don hapoh ri India.
Ka Meghalaya Athletics Association lyngba ka kyrwoh khubor ba la ai na u Bah Finely Pariat Secy Meghalaya Athletics Association ka la ai khublei ïa ka West Jaintia District Sports Association na bynta ka jingleit shim bynta jong ka sha kane ka lympung ïalehkai.
Ki 6 ngut ki khynnah ïalehkai jong ka West Jaintia District Sports association ki ban leit ïashim bynta sha ka lympung ïalehkai jong ka 18th National Inter District Junior Athletics Meet (NIDJAM) ki long  ka Dayoophika Rymbai U-16,  1600 meters, Wailuti Lyngdoh U-16, Shot Put, Damang i Lyngdoh U-16, 160 meters, Ram Shylla U-16, 1600  meters, Ïohiksan Lyngdoh U-16, 80meters, bad Pleasantly Synnah (Coach bad Manager).
Kane ka program ka long shi bynta ka jingpynlong jong ka Baichung Bhutia Football School Residential academy ïa ka 100 trials ha ki 100 tylli ki jaka ha kylleng sawdong jong ka ri India Baroh kawei.
Kane ka shlem ai jinghikai kan pynlong ïa kane ka trial ne ka jingïit ïa ki khynnah don sap mynta ka sngi hapoh Tyrsad hadien ba ka lah dep ban pynlong ïa kane ka hapoh Mairang bad Nongstoin bad mynta ka sngi yn bteng biang sa ha Tyrsad.
Kane ka trial kan long na bynta ki khynnah kiba hapoh 18 snem kiba la kha hapdeng jong u snem 2006 haduh 2013.
Kane ka trial kan long hapoh madan TASA Football Ground naduh ka por 8:30 mynstep na bynta ki khynnah kynthei bad shynrang bad kan don ruh ka baibam (scholarship) kaba 100 persen.
Pynhap pyrda u Samla Lambokstarwell Marngar ïa Ar tylli ki Lympung ïalehkai ba la pynïaid da ki Ar tylli ki shnat treikam kiba hap hapoh ka jingpeit jong ka KSU Mawlai Circle.
U Samla Lambokstarwell Marngar ha ka 4 tarik Rymphang 2023 u la ïoh ban leit pynhap pyrda ïa ki Ar tylli ki lympung ïalehkai kiba hap hapoh ka jingpeit jong ka KSU Mawlai Circle.
Ha katei ka sngi ha ka por 1 baje nohphai sngi utei u Samla Rangbah u la ïoh ban long kum u Kongsan ban pynhap pyrda noh ïa ka Mawlai Nongkwar Inter dong Knockout Football Tournament ba la pynïaid da ka KSU Mawlai Nongkwar Unit kaba la sdang naduh ka 10tarik Kyllalyngkot 2023 haka jingïasynran u Samla Mac Iver Thabah Vice – President KSU Mawlai Circle.
Ha katei ka Tournament la wan ban ïashim bynta da ki 22 tylli ki kynhun ïalehkai na ki dong bapher bapher kiba don ha ka Shnong Mawlai Nongkwar.
Ki kynhun kiba la poi ban ïaknieh ïa ka nam lahduh ka long ka Kongrit Lyngkot FC pyrshah ïa ka Block 2 ha kaba ka Kongrit Lyngkot FC ka la ïoh ban rah ïaka nam lahduh da kaba pynliem ïaka Block 2 da 2 la 1 bad ka la ïaka song Pisa kaba long T.15,000 tyngka ha ryngkat bad ka Trophi katba ka Block 2 ka la khung ïa ka song pisa kaba long T.10,000tyngka ryngkat bad ka Trophi.
Ha shuwa ban sdang katei ka jingïaknieh nam lahduh ka la don shwa ka jing ïalehkai paralok hapdeng ka KSU Mawlai Circle pyrshah ïa ka KSU Mawlai Nongkwar Unit ha kaba ka KSU Mawlai Circle kala ïoh ïaka namjop bad ïoh rah da 2tylli ki syiar.
Ha katei kajuh he ka sngi ha ka por janmiet naka liang utei u Nongïalam ba Rangbah jong ka Seng u la ïoh ban leit pynhap pyrda noh sa ïa ka Mawlai Syllaikariah Week kaba la pynïaid da ka KSU Mawlai Syllaikariah Unit kaba la sdang naduh ka 31 tarik Kyllalyngkot 2023.
Ha katei ka janmiet la synran ïa u Kongsan da u Samla Biangbor L.Paliar President KSU Mawlai Circle uba dei ruh u Vice – President jong ka KSU Sengkmie kum u Symbud Kongsan.
Haba ai jingkren ha kitei baroh Ar tylli ki lympung na ka liang jong u Kongsan bad ki Symbud Kongsan ki la pynpaw ba kum ka Seng hi ka ju kyntu ïa manla ki shnat treikam ban kin pynlong ïa kiba kum kitei ki lympung ïalehkai ka ban long kum shi bynta ban ai mynsiem ïa ki hep barit bad ki khun Samla bad ruh kan long ka jingairynsan ïa ki ba kin pyni ïa la ka sap bad khamtam eh ba kan long ka jingbunkam ïa ki jabieng jong ki bad ba kin lait naka jingpynleit jingmut ha kiei kiei kiba sniew bad kiban long ka jingma ïa ka Shnong ka thaw ka imlang ka sahlang bad khamtam eh ïaka Ri bad ka Jaidbynriew hi baroh kawei.
Ha shwa ba kin shong bad pynkut ïa la ki jingkren na ka liang kitei ki nongïalam ki la ai ka jingïaroh ïa kitei ki Ar tylli ki shnat treikam kiba la trei shitom met bad mynsiem ban pynlong ïa kitei ki Ar tylli ki lympung ïalehkai kaba jop bad kaba ïaid beit ïaid ryntih.8 ngut ki kyrtong ki ban ïakhun ïa ka elekshon na baroh lai tylli ki konstitwensi ka West Khasi Hills District, ha ka 6 tarik Rymphang ki la wan ban pyndep ïa ka jingthep kyrteng ha khmat ki Returning Officer ka WKHD.Kitei ki 8 ngut ki kyrtong ki kynthup ïa lai ngut ki kyrtong ka seng Hills State People’s Democratic Party (HSPDP) na baroh lai tylli ki konstitwensi kiba kynthup ïa u Bah K.P Pangniang kyrtong na Rambrai Jyrngam konstitwensi, u Bah Sanjied Kynsai Shangrit kyrtong na Nongstoiñ konstitwensi bad u Bah Methodios Dkhar kyrtong na Mawshynrut konstitwensi.
Kiwei de ki kyrtong kiba la pyndep ban thep kyrteng ha kane ka sngi ki kynthup ïa u kyrtong ka Trinamool Congress (TMC) na Mawshynrut konstitwensi u Justin G Momin, u kyrtong ka Voice of the People’s Party (VPP) na Nongstoiñ konstitwensi u Bah Bobby B Kharshandi, u kyrtong shimet na Rambrai Jyrngam konstitwensi u Francis Pondit R Sangma, u kyrtong ka Bharatiya Janata Party (BJP) na Nongstoiñ konstitwensi u Bah Diostar Jyndiang bad u kyrtong ka Congress na Mawshynrut konstitwensi u Bah Andrew Charles Gare.
Ïa kine ki kyrtong la wan ban synran lang da ki ba haïing hasem jong ki lem bad ki paidbah nongkyrshan na la ki jong ki jong ki konstitwensi.
U President ka Bharatiya Janata Party (BJP) Meghalaya ba dei ruh u kyrtong ka seng na West Shillong konstitwensi, u Bah Ernest Mawrie, ha ka 6 tarik Rymphang u la thep kyrteng ban ïakhun ïa ka elekshon ka ban sa long ha ka 27 tarik Rymphang 2023.
La ïasynran lang ïa u Bah Mawrie da u Myntri ka sorkar pdeng ka tnat Earth Sciences, Govt.
of India, u Jitendra Singh.
Na ka liang u Bah Ernest Mawrie u la ai ka jingkhublei ïaka seng BJP ba ka la ailad ïa u ban ïakhun na West Shillong konstitwensi bad ïa u Dr.Jitendra Singh u ba la wan ban synran khnang ïa u kum u  president jong ka seng ha kane ka sngi thep kyrteng.
U la ai khublei ruh ïa baroh ki nongkyrshan ki ba la synran lang ïa u ha katei ka sngi.
Haba kren sha ki lad pathai khubor, u Bah Mawrie u la ong u la shem ba hadien ba u la treikam bad ïaid ha katei ka konstitwensi, u la ïohi ba don shibun ki jingduna ha kaba na ka liang ka jong u, u la kynduh ïa iwei pa iwei ki paidbah, u la rung ha ki thliew ïing, kumta u la ïohi lut ïa ki jingdonkam bad jingduna jong katei ka konstitwensi bad hadien ba u la rai ban ïakhun na katei ka konstitwensi u la ong ba u don shibun ki jingthmu ki ba u la buh bad lada ki paidbah ki i bit ïa u, u don shibun kiei kiei ban leh na bynta ki paidbah.
Shuh shuh u Bah Mawrie u la ong, “Kumba ngi tip ba kine ki jaka ngi tip ba ki bun bha kine ki  drug maniac, ki ba na ka liang jong ka party ngi la ïeng bad ngi pyrshah ïa kane ym dei ba ngi pyrshah ïa kita ki nongdih droks,  hynrei ngi kwah ban pynduh jait ïa kane khnang ba kan nym don shuh ka jingdie bad ka jingdih droks ha kane ka jaka.
Kumba long ka BJP naduh na centre, u Amit Shah u la wan hapoh Guwahati, haduh 40 hajar metic tons lah crash ïa kita ki droks ba la ïoh kem da ki police bad  da ki narcotics bad kumta ter ter"U Bah Mawrie u la ong ruh, ba u la ïohi mynta ba ki nognshong shnong jong ka 18 West Shillong konstitwensi ki kwah ban ïohi ka jingkylla, ki paidbah ki la phai khmat sha baroh bad ki la ailad hynrei ha kane ka kynti u khmih lynti ba ki paidbah kin ailad ïa u ban pynjop na ka BJP.“Lada ngi kwah ban wanrah shisha ïa kata ka jingkylla ha baroh ki bynta, naduh ki surok, ki medical college, engineering college  lane ban wanrah ban pynbeit ïa kata ka jingkyrduh kam, ngin hap ban phaikhmat tang sha ka seng BJP", u la bynrap.
Haba kren halor ka Inner Line Permit (ILP), u Bah Mawrie u la ong, “Halor ka ILP ki MLA na ka party hapoh ka Assembly ki la kyrshan lang, ki la kyrshan ïa ka resolution bad ki la wan lang bad ka Khasi Authors Society shapoh ka nongbah Delhi ban pynrung ïa ka ktien ka jong ngi hapoh ka 8th schedule, bad na ka liang ka jong ngi, ngi la ïakren bad kan dei ruh kawei na ka mat ha ka manifesto ka jong ngi"Haba kren halor ka RSS, u Bah Mawrie u la ong, “ka RSS ka dei ka organization kaba don la ka jong ka bynta, kum ka party ngi don la ka jong ka bynta ban ïada la ïa ka jaitbynriew ne ïa ka niam bad ka constitution jong ngi ka clear, ngi ïeng ha ka secularism bad ka democracy".
U kyrtong ka seng United Democratic Party (UDP) na Pynursla Konstitwensi, u Bah Anthony Khongwang, ha ka 6 tarik Rymphang u lah leit ban thep kyrteng ha ka ophis u Deputy Commissioner, East Khasi Hills District.
Haba ïa kren bad ki lad pathai khubor, u Bah Khongwang u la ong ba ki mat ba kongsan ka long ba un shakri hok ïa u duk u suk ha konstitwensi bad ban ïarap ïa kiba donkam ïa ka jingïarap khlem da leh shilliang ïano ïano bad ban wad ki lad ki lynti kumno ban thaw kam thaw jam na ka bynta ki samla ki bym don kam don jam ha ka thaiñ.
Haba kylli shaphang ki jingduna jong ka konstitwensi, u Bah Khongwang u la kren shaphang ka jingbym trei pura ka ophis Sub-Division jong ka Pynursla ba haduh mynta ha ba thep kyrteng ïeng elekshon, ki briew na katei ka thaiñ ki hap ban hiar sha Shillong.
Haba kren halor ka jingïakhun, u Bah Khongwang u la ong ba kano kano ka jingïakhun kam dei kaba suk, tangba hap ban trei shitom.
U la ong ruh ba ka don ka lyer ha Pynursla kaba beh ba ki briew ki kwah ban pynthymmai ïa u nongmihkhmat, kumta u la pynpaw ka jingkyrmen ba un poi sha ka thong.
U Vice President ka National People’s Party (NPP) uba dei u MLA ka Pynursla u Bah Prestone Tynsong u la ong ba ym pat lah ban thep kyrteng ha Pynursla Civil Sub-Division namar bym pat dep ïa ka Mini Secretariat kaba dang shu plie maw nongrim u Myntri Rangbah ka jylla uba dei ruh u President ka NPP u Conrad K Sangma ha ki bnai ba la dep.
Haba kren sha ki lad pathai khubor hadien ba la dep thep kyrteng ha ka 4 tarik Rymphang ha ophis u Deputy Commissioner, Shillong, u Bah Prestone u la ong,  “Ïa mynta ngi dang shu sdang ban mang na ka bynta ka Mini Secreatariat bad ka jingtrei ka dang shu sdang bad ngin sa ap haduh shisnem lane shisnem tam ba kan long bad baroh yn sa pynkynriah lut sha katei ka Pynursla Civil Sub Division".
Lah ban kdew ba ïa ka Pynursla Civil Sub-Division la plie naduh u snem 2017 ha ka por ba long Myntri Rangbah u Dr.Mukul Sangma jong ka seng Congress bad ka la ïaid mynta sha ka 6 snem eiei hynrei kam lah ban treikam pura bad na kane ka daw, ïa ka jingthep kyrteng ki kyrtong ruh hap ban wan sha Shillong, ym kum ka Sohra ne ka Amlarem kaba la biang nadong shadong.
U kyrtong jong ka Indian National Congress (INC) na Mawryngkneng konstitwensi u Bah Esron Marweiñ u la kynnoh ba ha ka por jong u nongïalam ka liang pyrshah ba mynta u Dr.Mukul Sangma bad u symbud myntri rangbah u Bah Prestone Tynsong kiba la rai kyrkieh ban pynduh ban pyndonkam ïa ka sboh dawai Urea khlem ka jingpyrkhat ïa ki paidbah khamtam ki nongrep.
Ïa kane u la kren sha ki nongthoh khubor hadien ka jingwan thep kyrteng na ka bynta ban ïakhun ïa ka elekshon kaban sa long ha ka 27 tarik mynta u bnai, “Ka subsidy kadei ka sorkar ban ai bad ym dei mano mano ba hukum da uno uno u MLA bad nga ruh nga don bynta ha kato ka por ka jingiakhun ïa ka Subsidi.
Ngi la ïit lah slem bad hadien ba ngi la lap ba dei u Bah Prestone bad u Dr.Mukul kiba la pynduh ïa kane ka Subsidy ha kato ka por, khlem da pyrkhat ïa u paidbah.
Ban kdiah ïa ka subsidy kamdei kaba sniew hynrei dei ban pynpaw shai ba la pynduh tang ïa ka subsidy.
Hynrei ha ka por jong u Dr.Mukul pat khlem paw shai ïa ki paidbah ba pynduh tang ka subsidy, ka paw ba ka long ym long shuh ban wanrah dawai hapoh ka jylla jong ngi.
Hynrei la dei ban pynpaw ba ngim ïoh subsidy shuh lane lah ban shuh thied".
Shuh shuh u la bynrap, halor kane ka dawai sboh Urea, ka sorkar kdei ban hikai ïa ki nongrep kumno ba kin pyndonkam bad namar ka jingbym don ba hikai ïa ki, ka jingpyndonkam sboh Urea ka la poi shaba palat u pud bad ka la wanrah ïa ka jingsniew ki mar-rep.
U la ong ba kane kadei ka jingtlot bor jong ka sorkar khamtam ka tnat ka rep ka riang.
Halor ka jingkam jong ki katto katne ki MLA badei ma ki ba wanrah ïa ka dawai sboh Urea, U Bah Esron u la ong ba  kane ka jingkam jong ki ba wanrah ïa ka dawai Urea ka long ka bym dei hynrei kaba shisha ba kane ka dawai Urea kadei ba la shallan da ka Co-operative Society kaba kyrteng ka EFCO kaba dei napoh jong ka sorkar hi bad donkam ïa ki nongrep lane ki nongseng kam lajong jong ka jylla baroh kawei ba kin applai na ka bynta une u dawai sboh Urea.
Hynrei bun kiba shim kabu bad pynthame ïa ki paidbah da ka pynlong politik ïa kane ka dawai sboh Urea tang na ka bynta ka jingmyntoi shimet.
U la ong ba kane kadei ka kam ïap kam im jong u nongrep.
U Vice President ka Meghalaya Pradesh Congress Committee (MPCC) u Bah Ronnie V.Lyngdoh u la kynnoh ba ka mat treikam jong ka National People’s Party (NPP) jong u snem 2018 ha kaba ïadei bad ki kam pisa tyngka, ka dei kaba shu lamler bad katkum ka jinglap kaiphod u CAG ka long da khongpong.
U Bah Ronnie u la ong ba ha ka jingshisha katkum ka kaiphod na ka CAG kaba kut jong u bnai Lber, 2021, ki don 215 tylli ki Utilization Certificate (UC) ba T.1765.86 klur kiba dang sah hapoh ka kot jong u Accountant General bad 62 tylli ki projek hapoh ka jylla Meghalaya ki la sahteng khlem lah ban pyntrei.
U la ong ba ka jylla Meghalaya ka la duh ei kumba T.1166.89 klur tang na ka daw jingkiew jong ka jingpynslem ban pyndep ïa kine ki projek.
Ha kaba ïadei ban kyntiew ïa ka ïoh ka kot katkum ka mat treikam jong ka NPP jong u snem 2018, u Bah Ronnie u la kynnoh ba ka jylla Meghalaya ka la dap da ka ram suda bad katkum ka kaiphod na ka CAG ka ram ba ka jylla Meghalaya ka la kiew sha ka 51.60 percent na ka T.8983.50 klur ha ki por 2016-17 sha ka  T.13,618.74 klur ha ki snem 2020-21.
Katkum ka percentage jong ka GSDP, ka ram ba sah ka long 32.74 per cent ha ki snem 2016-17 hynrei ka la kiew kumba 8 shah ha ka percentage kata sha ka 40.73 per cent ha ki 2020-21.
U la ong ba ka jylla Meghalaya ka la phiel lut ban kynjoh ïa kata ka thong kaba 28 percent (Total Outstanding Liabilities) kumba la buh ka MFRBM Act, 2006 hapoh ki snem 2016-17 sha ka 2020-21.
Ha kaba ïadei bad ka tnad lum khajna, hapoh ka jylla, u Bah Ronnie u la ong ba ka jylla Meghalaya ka la thung ïa u B.P.Kayaker u nongbishar ba ha khlieh duh ba la shongthait jong ka Guwahati High Court bad katkum ka kaiphod ba la ïoh, 13 metric ton la shallan be-aiñ ïa u Dewiong bad la lap ba ka jylla ka la shallan be-aiñ wat hapdeng ba la khang.
U Bah Ronnie u la ong ba kaktum ka jingkheiñ jingdiah, ka jingduh ka jylla na ka kam shalan be-aiñ ïa u Dewiong ka long kumba T.650 klur.
U la ong ba kat katne ka pisa lada ka jylla ka ïoh la ïoh ban pyndonkam bad pyntrei ïa ki skhim lyngba kane ka pisa.
Shuh shuh u Bah Ronnie u la ong ba kane ka pyni ba ka don ka jingbamsap kaba jur ha kane ka kam khaïi be-aiñ ïa u Dewiong bad ki klur ki klur tyngka la pyndonkam da ka NPP bad kito party kiba don ha ka sorkar synrop lang jong ka sorkar MDA, ban mang na ka bynta ban ïalap elekshon bad kumjuh ban thied ïa ki kyrtong da ki klur na kiwei pat ki seng.
Ka tamasa jied-lamkhmat ka la wai, la sdang pat sa ka hamsaïa thaw sorkar.
Katno ba la lynga bad syier mynsiem ki seng saiñpyrthei bad ki kyrtong ha kylleng satlak ka jylla, katba ki paidbah ki dang ap kyrmen ïa kiei kiei ki ba bha na ka bynta ïalade shimet, ïa la ka longiing longsem, ïa la ka kur ka jait, ïa la shnong ka thaw, ka imlang sahlang bad kumta ter ter.
Katto ki jingmih ba la khmihlynti na ki seng bad kyrtong ka long ban ïohbor synshar ha jylla.
Ha ba kdew ïa ka phangma ka ba lah ban urlong ha ka lawei ynda la dep thaw sorkar ka long kaei kaei ka ba baroh baroh ki thrang bad angnud ban tip noh kloi katba lah.
Kata ka lah ban jia tang lada buh ka kheiñ ka diah na ka maïa ne na ka maïan jong ka sngar janor briew; lehse kumba ïathuh lypa ïa kaei ka ba lah ban jia.
Baroh ki seng ki la bat lakam ïa la ki kyrtong ban tehsong ha la ka kynhun khlem da ailad ban makia mano mano ruh, lait noh tang lada ki kyrtong shimet ki ïoh ïa ka namjop ba ki lah ban phrung ïa lade kat ha ba ki sngewthuh ban myntoi bad ïoh kabu katba lah.
Ka antad ïa ka namjop jongno jongno ka long ka ba ym lah ban ïathuh lypa.
Hynrei ka antad ïa ka jingmih na kito ki seng ki ba ap kmang ban khajoh sha ka thong jingjop ka long ka ba lah ban pynshongnia katkum ka jinglong jingman ha ka saiñpyrthei ha jylla lyngba ki ryta.
Lada jia ryngkhat ba wan phai biang ka seng NPP ha ka bor synshar te la thikna ba yn shah khynra bad khyllied khongpong ka jylla na ka bynta ban pynkhlaiñ shuh shuh ïa ka seng kum ka sengbah ha satlak ka Ri India.
Kata ka mut ba yn sa slied lyngkhuit ïa ki lad myntoi na la ka jylla na ka bynta ban pynkiew rasong ïa la ka seng lajong ha shityllup ka Ri India.
Kiwei kiwei ki lad pynroi ha jylla kin shu long tang ban syrpai na shynrong bad pynkoh jiei ïa ki para dkhot ha ka seng bad pynthame ïa ki paidbah.
Lada jia ryngkhat ba wan ka seng TMC ha ka bor synshar baroh la tip ba uta u ba shah khap thlen shwa ban kyndiah na ka seng Congress, un sa byllud jyndat ïa la ki para dkhot ki bym kohnguh katkum ka rukom korbar kam jong u; bad un khi lainuid syndon ïa ki sengbhalang bad pyntieng pynsmiej  ïa ki paidbah haduh ban da suwan.
Ki jingkular ki lah ban urlong tang ha kito ki ba ap kmang ban long ñiangkohnguh bad pynsyrtok ïa kito ki ba ud ba nam ïa la ka hok ba shisha, katkum ki kular.
Ka lute lei lei ka dei ka ba ym lah shuh ban batai da ka ktien briew, namar ba la long thlen lypa naduh shwa ban ïakhun ha lympung synshar.
Lada wan mano mano na kine ki ar seng ka shem lanot ka la ap lypa ïa ka jaitbynriew, lait noh tang lada ka seng UDP kam ap khmih ban pynhiar raibi ha ki paidbynriew salonsar.
Lada jia ryngkhat ba wan ka UDP ha ka bor synshar, lehse ka shai phyrnai ba kyrmen na pongshai ka lah ban thaba, hynrei ka ba ïaknieh dohkyndang ban lamkhmat ka lah ban pynpra phum ïa ka seng ban leit dem biang ha kita ki ba la ju mlien ban long kynrad.
Ha ka ba ïaknieh ban ïalam na phrang, ynda phaidien kin shem ba ym don pat ki ba bud namar baroh baroh lah ïa kiew ryngkeh ban phngian ha khet ban thung syiem pat da u ba na bar jong ka seng.
Kiwei kiwei ki seng riewlum, khlem da jer kyrteng te lehse kim pat lah ban khajoh ban ïoh phngian lang ha ka khet namar ba kin hun hi tang ban shu ïoh dohkyndang da ka ba sap shyieng ruh la biang ban snoh rdin bad pynieng ryndang malu mala.
lada jia ryngkhat ba khie wahleng ka seng Congress kumno re kumno ban ïoh thaw sorkar, la sngewthuh lypa ba donkam ban synrop bad kiwei pat ki seng.
Ha ka saiñpyrthei ym lah thikna lada ka lah ban jied ïa ka seng NPP ne seng UDP ban ïa synrop ha ka synshar, namar ba la ïa ingtyrkhong lypa bad ka TMC ne BJP.La kumno kumno ym lah ruh ban antad ba lehse ka banse kan thom ïa ka sang da ka ba lah ban syllok bad ka TMC lada ym don lad da kumwei pat lane lada biang ka thew ka woh, ka kheiñ ka diah ha ka seng ka dang na kyrpong barieh, hynrei bad ka BJP te horkit hordang kam lah ban jia da lei lei ruh.
Lada eit ka sim bad kup ka kupar jong ka seng VPP ban ïoh ka bor synshar, katta ruh yn jynjar ka jied shiah subani da kano ka seng ka ba lah ban syllok lang ha ka synshar khadar, namar ba naduh sdang ki la long lypa ki ba phikir ban kyndiah na kino kino ki kyrtong ne ki seng ki ba la budnam lypa, khamtam ha ka liang ka bamsap bampong.
Kaei ka ba lah ban khihwin thlim ha ka synshar khadar ka long lada ka seng BJP ka lah ban khajoh namjop palat ïa ka arngut ki kyrtong kumba long ha ka sien ba la leit.
Lada tang ar ngut ki dkhot ruh ka BJP ka lah ban kyrkait huleng la kum ban pait sa ki ksing shkor, tang na ka daw ba ka don ka iktiar synshar khadar ha ka sorkar kmie; kumta lada ïoh namjop palat na kata te la thikna ban phaloh ka jylli synshar haduh ban da lko hi pom bad tdem hi thui ka lyngwiar paidbah ha ka imlang sahlang.
La kumno kumno ruh ki seng riewlum kum ka UDP ki ba la mlien ban sdien lehse kin dang marmlien hi kumta bad kiwei kiwei ki seng riewlum kin shu snoh rdin kat na ba bit thit, lait noh tang ka VPP ka ba la pynpaw thikna ban saitkhuid ïa ka jyrsieh bamsap ka ba la rben la bthi.
Kumta lada ym lah ban khajoh ha ka namjop ba pura, kan long pat ka kyllang ka ban kynther langthari na liang pyrshah ha iing dorbar thawaiñ haduh ban da kyiuh kap kap bad khynñiuh rih kito ki ba la kynton lypa ka budnam ha ka saiñpyrthei naduh mynshwa.
Kyntang ïawai, lada ka thong ka long ban ïoh da u ne ka khliehdur nongsynshar ha jylla da ki rangbah Khasi, lehse don tang katto katne kiei kiei ki ba dei ban puson.
Man la ka khep ba pyrshang tehsong ïa ki seng riewlum katta nang pra bad dang mih shuh shuh da kiwei pat ki ba ym lah ban khajoh shano shano ruh.
Wat lada u nongïalam ha khliehduh ka VPP u la dei teng u dkhot ba kongsan ha ka seng UDP bad HSPDP, hynrei u la mih jyndat ha la ka nongrim bad la sah ingtyrkhong bad ki nongïalam ba mynta jong kita ki seng.
Kumta ka jingshisha ka long ba horkit hordang ki seng riewlum kin ym ïa tylli bad kin hun hi ban shu kyrkait narud na kiar lane ban snoh rdin kat ki ba thaw sorkar tang ban ïoh dohkyndang tang shi saphit ruh, khlem nud ban saham lane ka kynhun ba kham khlaiñ kum ka UDP kin shu byrngem kum ki ksew kuhiw ha tyngkong dwar synshar.
Ha ka imlang shalang Khasi, ka sur kyrhuh u Bah Ardent, sur kyrkait ka Kong Angela, sur khñium u Bah K P Paniang, ne sur pasiaw u Bah Gavin ne sur set-op ka KHNAM lane sur kyang shla ki sengbhalang ka kren kob ‘Mangi’  paw na shyllang katba ‘Manga’ rieh na lyngkdong ban pyrta ba dei tang ma ki ba biang tam, kiwei kim biang.
Ka sur paidbah ba shisha ka pyrta jam ‘Ko Khynriam, Ko Pnar, Ko Bhoi, Ko War, Ko Lyngam, Ko Haharam’ lada kita ki nongïalam ki shahshkor ïa kata ka sur ka ba ong ‘Ynnai byrngem ha rud dpei kum ka miaw, namar ym don rympei ban ksan bad ban rem ha dorbar dang pajih, namar ba tang ha tyngkong dorbar ruh ym ïoh lad pura ba ïa phngian lut baroh baroh; kumta to tehsong shitylli bad jied tang uwei u rangbah ban ïalam ha khlieh duh’.
Na kata ka daw ka sur paidbah ba shisha ka pyrta ba baroh kita ki ba la jer ki dei ban tyngkan la ka malade ha la shimet bad jynsur mynsiem ba ïakdup lang shitylli ban tehsong ha kawei ka kynhun, wat lada dei ban kynthup ïa kano kano ka seng saiñpyrthei ba dang don ka snap Khasi ba shynna.
La sdang ka jingïañiew vote mynta ka sngi naduh 8 am.
Hapoh 10 am ei ei, la lah ban tip lut mano ba jop bad mano  ba rem bad mar katno seat ki party kin ïa ïoh.
Ka jingïakren ban ïa thaw sorkar ruh ka la ïaid lypa shaid shaid  sha khmat.
Hynrei, kaba i ma bad ishyrkhei eh ka long ka jingwan tuklar bad mushlia palat ki briew kiba na bar ka jylla jongngi ban shu kheiñ beiñ kheiñ dew thala ne ñiew poh (take for granted) ban thaw sorkar (bulldozed) katkum ka jingkwah ne jingangnud jongki.
Kane ka la long lypa ka jingma bad ka jingshyrkhei kaba khraw kaba ap lypa ïa ka ri bad ka jaitbynriew jong ngi ha ka synshar ka khadar.
Ha ki por mynshwa, ki party kiba don ha ka liang synshar ha Delhi ne na Assam kim ju nud saham satia ne kim ju nud  ban batai stad lypa ïa ka jingïathaw sorkar hangne ha Meghalaya.
Ki ap bad tieng burom shi katdei eh ïa ki nongïalam na Meghalaya khamtam ïa ki nongïalam ki seng trai Ri.
Don ruh ki khep ba ki seng trai Ri ki pyrshang ban ïa  thaw sorkar hi tang para maki kum  ka sorkar lai lama(APHLC,HSPDP, PDIC) ha u snem 1978.
Ki seng kiba nabar ki ju peit jaw dud ïa ngi ha Meghalaya bad ki ju pyrshang ban thaw bun ki lad ki lynti kumno ban ïoh pynpra ïa ka sem jong ki party trai Ri.
Ki thong ba kongsan hi jongki kalong ban shu thong ne thied da ka pisa tang ban ïoh thied ïa ki MLA.Dei na kata ka daw ba mih kata ka khaii kulai ne horse trading.
Ki jop ïangi da kata ka buit  ban pynngop ïa ki MLA jong ngi bad ki sa ïoh ban synshar keiñ da kaba suk.
Kane ka raibi ka nang shyrkhei katba nangmih ki snem bad mynta pat ki la sdang ban khaii lypa wat shwa ban pynbna ïa ka result elekshon ruh.
U Chief Minister ka Assam, u Himanta Bishwa Sharma uba kham shalak bad sian buit bha u la dep ïa kynduh bad u Conrad Sangma ban ïa thaw buit (planned) lypa  kumno ban ïa thaw sorkar ha Meghalaya tang mar ïa dep  pynbna ïa ka result MLA elekshon.
Ki la pyntikna lypa ban thaw sorkar tang bad ki paralok kiba don lang bad ka NEDA (NDA) kum ka NPP khnang ban ïoh kylwait ïa ka bor synshar katba mon.
Ki nang ruh kumno  ban pyntieng kohtympan lypa ba,khlem ka BJP, hana, ym lah satia ban thaw sorkar tang namar ba ka bat ïa ka bor synshar ha Delhi.
Lada shu ïa ngeit biej kumta,kata, ngi la shah teh mraw lypa ha ka BJP ha ka synshar ka khadar.
Ha ka jingshisha, ka ri India ka dei ka ri synshar paidbah(democratic country).
La pynïaid ïa ka ri India katkum ka constitution jong ka ri India.
Ka don ka Finance Commission kaba peit ïa ki kam pisa tyngka khlem shah shiliang khmat.
Ka don ruh ka Niti Ayog ba ki khot mynshwa kum ka Planning Commission ban ïa bhah lang ïa ka roi ka par jong ki state.
Ki state sha south India bun kim donkam Congress ne BJP hynrei ki roi ki par hi kumjuh.
Ka Orisha lei ki BJP ne Congress kim nud tur satia ba synshar hi ka BJD hangto.
Tang ka North East jongngi kaba tieng ïap tieng im ïa ka BJP ne Congress na Delhi, na kata ka daw ki sdang ban shim kabu (take advantage) ïangi katba mon.
Ka jingkyntu ïa ki seng trai Ri kalong ba ki dei ban don ka bor ba laitluid(autonomy) khlem da shah teh shah khum ha ki bor pynïaid kiba na bar(outside forces).
Ym dei eh ban ong ‘Leh katba mon ha ri lajong’ kumba pyrta  ki nong ïaid procession pyrshah sorkar, hynrei ki dei ban kham tyngkan ka kwah bor ka kwah shuki  khnang ban lait ka jingkheiñ jem kheiñ poh kiwei ïangi.
La phi rit bor la phi tlot kampher, ri bad bat ïa la ka burom lajong namar  ka jingkhlaiñ kam shong eh ha ka jingbun paid hynrei ha ka mynsiem ba shynrang.
Kiwei ki kynhun  kidei ban burom ïa ngi ha ri jongngi ym dei mangi ba ngin leit  pynjem daw hakhmat kiwei pat.
Lada kijuh ki briew bad ka parti ki jop biang ha kane ka kynti kata ka mut ba ka jingjied ïa ki MLA sha ka ïing dorbar thawaiñ ka jylla Meghalaya kam pat don satia ka jingkylla ha ka jingmut jingpyrkhat jong ki paidbah lait noh tang ha ki katto katne tylli ki jaka ha sor bad khapsor lada dei ka sur kumba la ïoh sngew katba sha nongkyndong ka sngew shitom watla ka rai kaba shai kan paw ha ka  sngi ba ñiew ïa ki vote.
La san phew snem ka jylla Meghalaya, ka jingjied ïa ki nongmihkhmat ka la kylla tang malu mala katba ka jingkylla kaba shisha kam wan satia.
Haba ong ka jingkylla, kaba kongsan tam ka dei ka jingkiew jong ki paidbah ha ka ïoh ka kot, ha ka kam ka jam, ka kamai kajih.
Shisien ba la khlaiñ ka ïoh ka kot, ka kamai kajih, kiwei kin sa khlaiñ.
Hangne ha jylla Meghalaya ki nongshong shnong ki dang im hapoh u laiñ ka jingduk kumba 70 percent eiei kiba shu ïoh tang ka ja mynstep bad janmiet bad ka mluh, ka ïing ka sem ka bym biang, kim don ki jaka rep kaba tang 200 meter square feet ruh bad ki shu bylla sngi bad shaniah ha kiba don jaka puta bad kum ïa kane, la lap ha ki nongkyndong ha kylleng ki jaka ha kane ka rilum Khasi bad Jaiñtia.
Ki mat kiba kongsan kum kine, ha jingïaleh ïa ka elekshon ha kane ka jylla, kim rung satia ha ka jingmut jingpyrkhat jong ki paidbah shwa ban leit rung ha jaka ñoin ïa u budam ki shap bad kila rung noh ka jingshim pisa ha ka jingmut jongki na ki kyrtong bad ka ktah ïa ka mynsiem jong ki.
Ka jingpyrkhat jong ki baroh shwa ka elekshon kila khuid noh tang shimiet hadien ba la ïoh pisa bad hadien katto katne por ba kila ïaid ka por, ki sa sdang ban thnum biang ïa ki nongmihkhmat ne ïa ka sorkar.
Kane ka jinglong ka la tan lypa ïa ki shadien namar ba ha ka jingtlot jong ki ban ïaleh pyrshah ïa ka jingbym don ka jingkylla, ki shah pynngop noh ha ka bor ka pisa.
Bun ki kyrtong kiba mih madan ban ïakhun ïa kane ka elekshon kim ym ïoh wat tang ïa ka bai security vote ruh lada kim ïaleh da ka bor ka pisa hynrei namar ba ki khlaiñ ban theh pisa, ki bym ler eiei ruh ki jop beit namar ba baroh ki ïakwah ïangop beit tang ha ka jingsngewbha khlem pyrkhat ïa ka lawei ban wan.
Ha ka por elekshon, u briew u bym ithuh ïa u alphabet ruh u leh kum u nongïalam ban leit khwai vote, ban batai stad ïa kane, ïa katai, bad ban wan tyrwa pisa khamtam ïa kiba lui lui.
Hynrei ynda la dep ïa ka elekshon, uta u briew un leit ban pan jingïarap na kiba kham shemphang khamtam kiba ïadei bad ka bor sorkar, katba ha ka por elekshon, un ym sngap ïa uta uba ki donkam jingïarap man ka por bad ki ngop ha ki jingpynthame ba shi khyllipmat.
Katba ki paidbah ki dang bieij ïa ka pisa, kin ïoh ruh ïa ki nongmihkhmat kiba biej.
Lano ki paidbah kin shai noh ka jingmut jingpyrkhat ha ka rukom jied ïa ki nongmihkhmat, hap ban peit kaba mih mynta ka sngi.
Ka Meghalaya High Court ka la bthah ïa ka Sorkar jylla ban pynbeit noh mar mar ha kaba ïadei bad ka jingpynkynriah ïa ki briew ki shong ba sah ha Them Ïew Mawlong (them metor) ba la tip kum ka Sweeper’s Colony  hadien ka elekshon.
“Ka sorkar jylla kan shimkhia ban pyndep noh kloi ban pynkynriah ïa ki briew kiba shong ha Them Metor hadien ka elekshon namar ïa kane la shimti ha ka jaka jong ka jylla ha ki por ba la dep ba ki jaka la dep ban peit na ka bynta ban pynshong pynsah ïa kine ki dkhot jong kano kano ka tnad sorkar", katkum ka jingbthah jong ka Division Bench ba la khlieh da u Chief Justice Sanjib Banerjee ha ka 16 tarik u Rymphang hadien ba la pass ïa kane ka hukum.
Kane ka Bench ka la ong ba kane ka mat la pynsangeh shipor ban ïasnoh kti lang jong ki kynhun ban nym don kano kano ka jingkulmar.
Ïa kane ka jingpynbeit yn sa pynlong biang ha ka 17 tarik mynta u bnai Lber.
Ha kine ki por ba la leit ka hukum ba la pass ha ka 21 tarik u Risaw mynshem snem, ha kaba ka Ïingbishar ka la kylli ïa ki Harijan Panchayat Committee (HPC) ban ai jubab halor ka jingtyrwa jong ka sorkar jylla na ka bynta ban pynkynriah ïa ki 342 ngut ki longïing jong ka Sweepers’ Colony na Them Ïew Mawlong hapoh ka saw taiew jong ka por ba la buh.
Ha ka 29 tarik u Nailar mynshem snem ka sorkar jylla ka la wanrah da ka blueprint sha ka HPC ha ka por ka jingïalang.
Ka sorkar jylla ka la rai ban pynshna da ki Ïing Mala ha katei ka jaka ba la don lypa, jong ki nongtrei ka Shillong Municipal Board (SMB) na ka bynta ka jingpynkynriah ïa ki 342 ngut ki longïing kiba sah ha Them Metor.
Ha ka 25 tarik u Ïaïong, 2022 na ka liang ka Sorkar jylla ka la kyntait ïa ka jingtyrwa jong ka HPC ban ai 200 square meter jong ka jaka ban ai man ki 342 ki longïing hapoh jong ka European Ward kumjuh ka jinglut jong ka jingshna ïa kine ki Ïing.
Hadien kane ka jingïalang, u Secretary ka HPC u Gurjit Singh u la pynsngew ba ka sorkar jylla ka la kyntait ïa ka mat kaba 8 jong kane ka jingïakren ka jong ki.
“Ka sorkar ka la wanrah pynban da ka jong ka blueprint.
Kumta ngin pule shwa ïa kane ka blueprint, nangta ngin sa ïakren bad ki briew jong ngi bad shim ïa ka rai bad hadien kata ngin sa wan biang sha ka sorkar", u la ong.
Hadien ba ki paidbah nongthep vote ha ka jylla baroh kawei ki la pyndep ïa ka kamram ban jied ïa ki nongmihkhmat, mynta ka kynti kala dei ka por sa ïa ki nongïalam jong ki seng saiñpyrthei ban ïathir sani bha shano ki ai jingkyrshan hadien ka jingpynbna ïa ka result.
Na ka liang uhaba ïakren bad u President Rangbah ka Hill State People’s Democratic Party (HSPDP) u Bah KP Pangniang la ka HSPDP ka long kaba la kloi ne em ban ïatrei lang biang bad kane ka Sorkar MDA ha kane ka kynti ba mynta lada ka seng ka ïoh ïa ka jingjop, u Bah Pangniang u la kyntait ban kren eiei halor kane.
U Bah KP Pangniang u la bynrap da kaba ong, “Ngin peit shuwa kumno kan long, ban ong bad no ngin ïatreilang, ngim sa shim ïa ka rai hadien ka jingpynbna ïa ka result.
"U la bynrap ruh da kaba ong, “Ba hadien ka jingpynbna ïa ka result kin sa shong pyrkhat bad ngin sa shim ïa ka rai.
".
Ha kawei ka jingjia ba sngewsih u wei u rangbah briew u la duh ei ïa la ka jingim hadien ba kawei ka trok ka la ïuh ïa u na ka bynta jong ka khlieh.
Kane ka jingjia ka la jia ha ka por 12;30 baje eiei mynsngi ha Lad Iewrynghep Mawlai, kane ka trok ka dei ka ba don ïa u registration number AS 01-KC-9602.
Kat kum ka jingïathuh ki briew ki ba ïohi ïa kane ka jingjia ki la ong “Kane ka jingjia ka la jia hadien ba une u briew u la ïaid sha shiliang ka surok  bad mut ban kiew ha ka lynti ïaidkjat hynrei u la kum ur shadien bad dei ha kane ka por ba kane ka trok kaba dang ïaid ka la ïoh ban ïuh ïa u na ka bynta jong ka khlieh".
Halor kane ka jingjia ki pulit ki la kem noh ïa u nongniah kane ka trok bad pynlong ïa ka jingtohkit.
Kat haduh ba thoh ïa kane ka khubor u ne u rangbah u ba khlad, ym pat lah ban ïoh ïa ka jingtip ba thikna.
Ki nongïalam ka United Democratic Party (UDP) ha ka 1 tarik Lber ki la aiksai ba kin lah ban ai tiket ïa u Bah Synshar Lyngdoh u pyrsa trai jong u Bah H.Donkupar R Lyngdoh (bam kwai ha dwar u Blei) ban ïa khun ïa ka elekshon na Sohïong konstitwensi.
Lah ban kdew hangne ba u Bah H Donkupar R Lyngdoh, u kyrtong ka UDP na Sohïong konstitwensi u la khlad kyndit na ka pyrthei ha ka 20 tarik u Rymphang ha shwa ban pynlong ïa ka jingjied ïa ki nongmihkhmat ha ka jylla.
U Chief Executive Member (CEM) ka Khasi Hills Autonomous District Council (KHADC) u Bah Titos W Chyne u la ïathuh, na ka liang ka UDP Sohïong Circle ka la tyrwa ïa ka kyrteng u Bah Synshar Lyngdoh u pyrsa trai u Bah HDR Lyngdoh ban long kum u kyrtong ka UDP na kane ka konstitwensi.
“Hadien ka jingkhlad kyndit u kyrtong jong ngi u maheh Don, te kumba ka ju long na ka liang ka Election Commission kan sa pynbna ïa tarik ban pynlong elekshon ha kane ka konstitwensi, hynrei na ka liang ka UDP Sohïong Circle ka la phah da ka jingthoh bad tyrwa ïa ka kyrteng ka kyrteng jong u Shynshar Lyngdoh u pyrsa jong u Maheh Don" u la ong.
Halor ka elekshon u Bah Titos W Chyne u la ong “ka  UDP kan sa ïoh bun ki MLA mynta ka kynti kaban ym duna ïa ki 15-20 ngut eiei  bad ha ka jingïalang hynnih ka sngi, ki kyrtong ka UDP ki pynpaw ba ki don ïa ka  jingkyrmen ka ba khraw ba kin poi sha ka thong".
U la bynrap shuh shuh “ ka jinglong jingman hi kan sa batai la ngin  ïa lam ïa ka sorkar ne ngin pynlong syiem ïano ïano bad kan shong beit ha ka rai ka ban sa pynbna ha ka 2 tarik".
U Bah Chyne u la ong ruh “ Ngin ym pat rai bad kano ka party ba ngin ïa trei lang  hynrei ngin pyrshang ban ïa trei bad ki party ki ba don ka juh ka jingpyrkhat bad ngin trei bad ki party ki ba u paidbah ruh yn sngew thuh ba ka dei ka sorkar thymmai ka ba don ka jingpyrkhat ba thymmai".
Ka riew kynthei kaba na nongkyndong, na shnong Lyndem kaba hap ha Pynursla Block, ka Kong Delina Khongdup ka la shah jied kum ka dkhot jong ka National Commission for Women (NCW).
Kane ka jingshah thung ka Kong Delina ka dei ka burom ïa ka jaitbynriew bad ka jylla Meghalaya khamtam ïa ka thaiñ riwar mihngi.
Ka Kong Delina kaba dei ka khun jong u Bah E.Khongthah bad Kong D.Khongdup, ka dei ka riew trei mon sngewbha kaba la pyndep ïa ka jingpule kum ka nongïasaid aiñ, LLB, LLM.Ka la shah thung kum ka dkhot ka Commission ha ka 28 tarik u Rymphang 2023 na bynta lai snem hapoh ka jinglong Chairperson ka Rekha Sharma.
Ka la sdang ïa ka kam jong ka mynta ka sngi ha ophis ka NCW ha New Delhi.
Ka la pule 14 snem shabar na jylla ha Maharashtra, Nashik bad ha Pune shwa ba kan wan phai ban trei mon sngewbha jar jar ha kane ka jylla.
Kiwei pat kiba shah thung ki long ka Mamta Kumari bad ka Khusboo Sundar.
Ka por ka long na bynta lai snem.
U Chief Electoral Officer (CEO) ka jylla Meghalaya u la pyntip ba la don ka jingpynbeit ha kaba ïadei bad ka jingñiew ïa ki vote ha ka 2 tarik u Lber.
U CEO u la ong ba ki don haduh 13 tylli ki jaka ñiew vote ha baroh kawei ka jylla, 12 tylli ha baroh ki District, kawei ha Sohra Subdivision, according to the Chief Electoral Officer (CEO).
Ki don 22 ki CAPF kompeni ban pahara bad peit pyrman bha 24×7 ban ai ka jingïada na ka bynta ki EVM ha Strong Rooms jong ki 3419 ki Polling Station ha ki 59 tylli ki poll jong ki konstitwensi bad kin shong haduh ka 4 tarik u Ïaïong, 2023 lada don ka jingthep vote hadien jong ki konstitwesi bapher bapher.
Kin sa don 3 kyrdan ka jingpahara bad ka CAPF ban peit na ka bynta jong ka 2 bad 3 balai.
Ha ka jaka kaba ñiew ïa ki vote la buh da ki CCTV bad Web cast ha baroh kine ki por.
Kan don haduh 383 round jong ka jingñiew vote, kata ka long 9 round kaba heh duh ka AC Mawlai ha East Khasi Hills District bad 4 round na ka bynta kaba rit ka AC kum ka Dalu ha West Garo Hills District.
Ïa ka jingñiew ïa ki vote ha ki 13 tylli ki jaka yn sdang naduh ka 8 baje mynstep bad ka jingñiew kan sdang shwa ïa ki Postal ballot na ka bynta kaba nyngkong jong ka 30 minut bad bud sa ka jingñiew da ki EVM Control Unit.
U CEO lem bad ki DEO bad ki SP ki la dep ban wan jngoh ïa kane ka jaka pynkhreh na ka bynta ka jingñiew ïa ki vote ha East Khasi Hills Counting Centre ha madan Polo, Shillong, ha kaba la don haduh 14 tylli ki jaka ñiew vote, kawei na ka bynta kawei ka AC.Ha West Garo Hills District ki jaka ñiew vote ki don sha ki 11 tylli ki Assembly konstitwensi bad ka long ba-ar na kiba heh tam ki jaka ñiew vote hapoh ka jylla.
Ka ECI ka la buh 27 ngut ki nongpeit bad kumba 500 kiwei kiba malu mala kin peit bad donlang ha kata ka jaka ñiew vote ha man kawei ka miej.
Kawei ka miej ban ñiew ïa ki vote yn don ki nongpeit ryngkat bad 4 ngut ki nongïarap.
Ha ki 7 tylli ki polling station, ki don ki khep ba ka la don ka bym lah pyndam ïa ka mock poll data, 1 ka PS ha East Jaintia Hills, Khliehriat AC, 1 ha West Khasi Hills, Rambrai AC, 2 ha East Garo hills, Songsak AC, 2 ha South West Garo Hills, Salmanpara ACs bad 1 ha Mylliem AC.Ha baroh kine ki polling station, ki DEO bad ROs ki la bthah ban bud ïa ki kyndon jong ka ECI ha ka por ñiew ïa ki vote.
Ha kaba ïadei bad ki 5 tylli polling station, jong ki EVM yn jied jhulum katkum ka kyndon jong ka ECI.Shuh shuh ki DEO ki la peit bad bthah ruh ban peit ïa kali bad jingkhapnïah ha ka por jingjop hadien ba la dep ban ñiew ïa ki vote jong ki District bapher bapher.
Ka  lympung ïalehkai kriket jong ka 2nd District League T20 Cricket Tournament 2023 ka la ïaid mynta sha ka sngi ba khatsaw ha kaba ka Nongdawah CC bad ka Hurdles CC ki la khur ïa ka jingjop ha ka jingïakhun kaba mynta ka sngi, ka 28 Rymphang.
Ïa kane ka lympung la pynïaid da ka East Khasi Hills Cricket Association bad la pynlong hapoh madan Shortim.
Ka jingïalehkai ba nyngkong ha kane ka sngi ka la long hadpeng ka Marbisu Cricket Club pyrshah ïa ka Nongdawah CC.Ha kane ka jingïalehkai kine ki ar kynhun ïalehkai ka Marbisu CC ka la jop ïa ka jingkynting pisa bad ka la jied ban tied nyngkong.
Ka Marbisu CC hadien ba ka la tied nyngkong ka la lah ban kamai 90 ron bad khylle lut baroh ki 10 wiket na ki 20 Over.
U samla Mansuk M Kurbah u la long u nongïalehkai uba la kamai bun ron eh ha kaba u la ïoh da 26 ron na ki 28 bol bad u Nangshai Nongpluh u la ïoh 4/13 na ki 4 Over.
Hadien ba ka dei sa ka pali ban tied ka Nongdawah CC, kane ka kynhun ka la ïoh ban pyndep noh ïa katei ka ron tang hapoh 9.4 over bad khyllem noh tang 4 wiket.
U samla Nangshai Nongpluh u la long u nongïalehkai uba la kamai bun ron eh ha kaba u la ïoh 35 ron na ki 22 bol bad u samla Andy Alwin Dkhar u la ïoh ban pynkhyllem 1 wiket na ki 2.2 Over.
Ha kane ka jingïalehkai ka Nongdawah CC ka la jop da 6 wiket pyrshah ïa ka Marbisu CC bad ïa ka nam Player of the Match la ïoh ban khur da u samla Nangshai Nongpluh.
Haba phai pat sha ka jingïalehkai kaba ar ha kane ka sngi Hurdles CC ka la ïalehkai pyrshah ïa ka Pomshutia CC.Ka Hurdles CC ka la jop ïa ka jingkawang toss bad ka la jied ban tied nyngkong.
Ka Hurdles CC ka la lah ban kamai 170/8 na ki 20 Over bad u Pynshaitbor Girodh u la long u nongïalehkai uba la kamai bun ron, kata haduh 40 ron na ki 32 bol, bad u Shembhalang Pyngrope u la ïoh ban pynkhyllem 3 wiket na ki 3 Over.
Hadien ba la dei sa ka pali ban tied sa ka Pomshutia CC kane ka kynhun ïalehkai ka la ïoh ban pynphai tang 120/7 ha ki 16.3 Over.
U Shembhalang Pyngrope u la long u nongïalehkai uba la kamai bun ron ha kane ka jingïakhun ha kaba u la ïoh ruh ïa ka half century (59/53) bad u samla Shrimonto Hajong u la ïoh 3/2 ha ki 2 Over bad u Pynshaitbor Girodh u la ïoh 3/10 ha ki 1.3 Over.
Ka kynhun ïalehkai jong ka Hurdles CC ka la jop da 50 ron pyrshah ïa ka Pomshutia CC bad ïa ka nam Player of the Match la ïoh ban khur da u Pynshaitbor Girodh.
Ka kynhun ïalehkai jong ka Meghalaya ha ka sien kaba nyngkong eh ka la rung phainal hadien ka la pynliem noh ïa ka Punjab da 2 la 1 ha ka jingïakhun semi phainal kaba nyngkong jong ka lympung ïalehkai phutbol 76th Men’s National Football Championship na bynta ka Santosh Trophy kaba la long ha King Fahd Stadium ha Riyadh, Saudi Arabia mynta ka sngi ka 1 tarik Lber.
Ka kynhun ïalehkai jong ka Meghalaya ha kane ka jingïakhun mynta ka sngi ka la ïakhun tyngeh pyrshah ïa kane ka kynhun ïalehkai kaba don ha khlieh duh jong ka Group-A ka Punjab, kine ki ar kynhun ki la ïa pyni bor bha para maki ha kaba ka Punjab ha ka kylla step ka la ïoh ban thep ïa ka kol kaba nyngkong kaba la wan lyngba u Parmjit Singh.
Ka Meghalaya hadien ba ka la shah thep da 1kol ka khlem la duh mynsiem namar ka por ka dang bun hynrei ka la ïalehkai bha ban ïoh ban pynphai ïa ka kol bad dei ha ka minit kaba 37 jong ka kylla step ba u Allen Lyngdoh ha kaba u la ïoh ban shut ïa ka free kick ha kaba ka bol ba u la kynjat ka la leit ban sied ha ka jaka kaba u Sheen Stevenson Sohktung u la ap tmang ïa ka bol bad u la ïoh bad ai da ka khlieh bad ka la leit ban hap ha kjat jong u Figo Syndai uba la ïoh ban thep kluk hapoh ka kol.
Haba la phai sha ka jingïalehkai jong ka kylla miet kine ki ar kynhun ïalehkai ki la ïakhun dohïap bha ban ïoh ban pynphai ïa ka kol ha kaba ki la ïa pyrshang katba lah ban thaw pyrthei ban ïoh ban pynkhih ïa ka jar jong ka kol.
Ka Meghalaya ka khlem la duh mynsiem hynrei da ka jingkut jingmut ban ïoh rah jingjop ka la ïalehkai bha pyrshah ïa ka Pynjab bad haduh ba la jan kut artad ka por ïalehkai jong ka kylla miet u Sheen Sohktung u la ïoh ban thep ïa ka kol kaba ar na bynta ka Meghalaya ha kaba ka bol kaba u la kynjat ka la leit ban rung beit shapoh ka jar jong ka kol ha ka minit kaba 90+1.
Ka kynhun ïalehkai jong ka Meghalaya hapoh ka jingïalam jong u Coach Khlain Pyrkhat Syiemlieh ha kane ka jingïalehkai pyrshah ïa ka Punjab ka la pynmih lai ngut ki substitute pleïar ha kaba u Manbhakupar Ïawphniaw u la mih bujli noh ha ka jaka jong u Figo Syndai ha ka minit kaba 59 jong ka kylla miet, u Damonlang Pathaw u la mih ha ka jaka jong u Nikelson Bina ha ka minit kaba 80 bad u Ronney Wilson Kharbudon u la mih ha ka jaka jong u Dawanchwa Carlos Challam.
Kane ka long ka sien ba nyngkong eh ba la pynlong ïa ka jingïalehkai phutbol jong ka lympung ïalehkai Santosh Trophy shabar ri ha ryngkat lang bad ka jingpyndonkam ïa ka Video Assistant Referee ha ka sien kaba nyngkong eh ha ki jingïalehkai phutbol domestic jong ka ri India.
Ïa ka nam Player of the Match la ïoh ban khur da u rangïalehkai ba tbit jong ka Meghalaya u Sheen Stevenson Sohktung.
Ki nongïalehkai jong ka Meghalaya kiba la mih madan mynta ka sngi ha ka jingïalehkai pyrshah ïa ka Punjab ki long kumne harum:  Rajat Paul Lyngdoh (nongapkol), Banskhemlang Mawlong, Allen Lyngdoh Nongbri, Brolington Warlarpih (kapten), Wanboklang Lyngkhoi, Dawanchwa Carlos Challam (substitute ba mih bujli Ronney Wilson Kharbudon 90’+3), Ronaldkydon Lyngdoh Nonglait, Nikelson Bina (substitute ba mih bujli Damonlang Pathaw 80′), Figo Syndai (substitute ba mih bujli Manbhakupar Ïawphniaw 59′), Sheen Steven Sohktung, bad u Donlad Diengdoh.
Ka Meghalaya mynta kan sa ïakhun phainal ha ka sngi saitjain, kata  ha ka 4 tarik Lber, ha King Fahd International Stadium.
Hadien ka jingsaphriang jong ka wei ka dur sha ki rynsan social media ka ba don na u nongthep vote u ba la shondur ïa lade ha ka por ba u ñion ïa u budam ban thep vote ha ka 27 tarik u Rymphang, u Chief Electoral Officer (CEO) u Bah Frederick R Kharkongor, ha ka 1 tarik Lber u la pynmih ïa ka hukum sha  u District Election Officer (DEO) ka Ri-Bhoi District ban pynlong mardor ïa ka jingtohkit.
Katkum kane ka hukum ka la ong ba la hukum ban pynlong ïa ka jingtohkit halor ka jingkynnoh ba ki la pynkheiñ ïa ka kyndon bym shah ban rah mobile lane ban shon dur ha ka por ba ki thep ïa ka vote jong ki ha jaka thep vote.
“Haba ïadei bad kane ka jingpynkheiñ kyndon, phi kum u DEO ka Ri-Bhoi phi dei ban phah mardor ïa ka jingtohkit ban  pynshisha ïa kane ka jingkynnoh, kaba la mih na ka 35-Shiliang Umdoh Polling Station jong ka Mawhati konstitwensi" la ong ha kane ka hukum.
U la bthah shuh shuh ba u DEO, hadien ba u la dep ïa ka jingtohkit, u dei ban pynshitom  tyngeh ïa ki Polling Official jong kane ka Polling Station ki ba khlem shimkhia ïa kane ka jingmana bad  shah ban rah mobile bad shondur hapoh ka kamra thep vote.
La bthah ruh ïa ka khaiphot jingtohkit la dei ban aiti noh ha ka 3tarik mynta u bnai bad dei ruh ban pynshitom ïa u ne u  nongthep vote u ba la pynkheiñ ïa ka ne ka kyndon hadien ba la dep ban pynshisha ïa ka jingleh jong u.
Ha kawei pat ka liang, u Returning Officer ka Mairang konstitwensi mynta ka  sngi Balang, u la ujor ejahar sha ki Pulit ka Mairang pyrshah ïa uwei u nongthep  vote u ba la shon ïa ka dur ha ka por ba u la thep ïa ka Vote ha ka 27 tarik u Rymphang.
Ha kane ka  ejahar, u RO u la kdew ba u la ïoh jingtip ba ha ka sngi thep vote, kata ha ka 27 tarik Rymphang, uwei u briew u ba dei na ka Pyndengumlong Dong gate Polling Station u la ring video ïa lade  ha ka por ba thep vote.
“Kane ka dei ka jingpynkheiñ ïa ka kyndon 49m jong ka Conduct of Election Rules 1961, kumta u  kyrpad ïa u Officer-in-Charge ka Mairang Police Station ban leh ïa kaba donkam", u la ong.
Ki paidbah jong ka jylla Meghalaya lem bad kiwei pat ki jylla kum ka Nagaland bad Tripura ki la dep ai ïa ka rai jongki ïa la ki jong ki nongmihkhmat jongki ha la ki jong ki jong ki konstitwensi bapher bapher.
Don ki konstitwensi ba ki paidbah ki la pynthymmai ïa la ki jong ki  nongmihkhmat bad don ruh kiba dang shah jied biang ha ki paidbah ha ki  konstitwensi jongki.
Katkum ka thymmei jingïathuh lypa na Delhi, ka BJP kan ioh thaw sorkar biang ha Tripura, ha Nagaland hynrei ha Meghalaya pat kan wan biang ka sorkar synrop namar ym don satia ki parti kiban ïoh bun paid 31 ngut marwei.
Ka jingïathuh lypa ka la pyntikna ba ka NPP kan ïoh haduh 18-24 ngut, ka Congress 6-12 ngut, ka BJP 4-8, ka UDP 8-12 ngut, ka TMC 5-8 ngut bad kiwei ki parti pat mar iwei ar ki konstitwensi.
Lada kane ka thymmei jingiathuh lypa ka dei shisha, ka sorkar khleh khaw lang kan long hi kajuh, kata, ka MDA-II kumba ka la jia ïa ka sorkar MUA I & II  jong  u Dr Mukul Sangma ha ki snem 2011, 2013, & 2013, 2018.
Mano pat ban long Myntri Rangbah, ym pat lah satia ban batai namar kan don hi ka jingïaknieh ïa katei ka shuki ksiar jong ka sorkar.
Lada katei ka jingïathuh lypa ka dei, ki paidbah ki shu ïa vote kat ïa ki parti ba ïoh sorkar.
Ym donkam ban ïakren bamsap bampong, ym donkam jingïakhih ïa ki mat bapher bapher namar sisien ba la jop, ïa uta hi ujuh ne ka juh ka/u nongmihkhmat kin ïai jied shi ïai  jied hi ki paidbah.
Ha Meghalaya, ki paidbah ki pdiang sngewbha ban synshar ka thok ka shukor, ka sarong ka kyreit, ka kren kop ka kren sop, bad ki paidbah kim salia shuh katba jia ba long bad ki kheiñ syiem bad mane Blei (‘Lei san snem) ïa kat kiba jop ne long nangsynshar.
Ka jingïakren ïa ki kam bamsap, ïa ki kam thok, ki kam shukor jong ki MLA kam don jingmut ynda la dei ka por ki paidbah ki jied biang ïa kijuh ki briew kiba ki kynnoh ba ki dei ki riew bamsap tang shu ai pisa shimiet ne shi kynta shwa ka elekshon.
Ka jingïakren ïa kita ki mat kiban wanrah ïa ka jingkylla kam don jingmut satia ha kane ka jylla Meghalaya namar ba ki briew kim pat sngewthuh ïa ka jingkylla hynrei ki mutdur beit ban thep vote ban ïoh pisa bad tang katta hi, ki shim ba ka dei ka jingkylla.
Lada ka jingleit thep vote kan dei ka rai ba kin ïoh ïa ka jingkylla da kaba ap kmang ïa ka pisa, kan bha shibun ba ka tnad elekshon kan shu ai lailuid beit ba kiba ïaleh elekshon, kin pyndonkam pisa katba ki sngew donkam, bad ym dei shuh ban ïa pyrkhing da ka ktien ban kem ban pynshitom ïa kiba ai pisa namar ba ka long kamkai suda.
Lada ka tnad elekshon ka ai lad ban pyndonkam pisa laitluid kan kham bha shibun ba ki paidbah ruh kin pan pisa laitluid na kiba ïaleh ïa ka elekshon, bad kin ïathep vote laitluid katba shaba ki sngew mon.
U kyrtong ka Bharatiya Janata Party (BJP) ba dei ruh u MLA na Pynthorumkhrah konstitwensi, u Bah Alexander Laloo Hek, ha ka 1 tarik Lber u la ong ba ka BJP ka long kaba la kloi ban ïatrei lang bad ki seng kiba ïahap jingmut bad u la pynpaw ruh ba ka lah ban don ka jingïatrei lang bad ki seng kum ka Congress bad ka Trinamool Congress (TMC) lada ki wan ïakren bad ka BJP na ka bynta ban thaw sorkar.
Kane ka jingkren u Bah Hek ka long shi sngi hadien ba u Myntri Rangbah ka jylla u Conrad Sangma u la ïakynduh ïa u Myntri Rangbah ka jylla Assam u Himanta Biswa Sarma ban ïakren halor ka jingïatrei lang hapdeng ka NPP bad ka BJP.“Kam don kano kano ka jingwit haba ïakren bad kino kino ki seng saiñ pyrthei lane bad ki nongïalam hynrei kaba kongsan ka long ba ka seng kan sa shim rai bad no ba ngin thaw ïa ka sorkar," la ong u Bah Hek.
“Ngin thaw ïa ka sorkar bad ki seng kiba ïahap jingmut, bad ngin thaw ïa ka sorkar kabym don ka jingbamsap ha ka jylla Meghalaya," u la ong, bad u la bynrap ruh ba lada ka TMC lane ka Congress kin wan ïakren bad ka BJP, ki long kiba kloi ban ïatrei lang bad ki tang lada “ki mat treikam jong ki halor ka jylla Meghalaya kaba kiew bad ka bym don ka jingbamsap ki shai.
"Lada peit katkum ki thymmei jingïathuh lypa (exit poll), ka jylla Meghalaya kan ïohi ïa ka jingwanphai biang ha ka bor ka sorkar Meghalaya Democratic Alliance (MDA) ha ka sien kaba ar lane ka MDA 2.0, hapoh ka jingïalam ka NPP ryngkat ka jingkyrshan ka BJP, UDP bad kiwei ki seng kiba kham rit bad kynthup ruh ïa ki kyrtong shimet.
Haba kylli halor ka jingkhmih lynti ïa ka BJP, u Bah Hek u la ong ba ka BJP kan jop 24 tylli ki shuki bad u la bynrap ruh ba lada ka hiar ruh kan jop kumba 8 haduh 10 tylli ki shuki.
Ha kawei pat ka liang, haba kylli halor ka jingkhmih lynti jong u ha Pynthorumkhrah konstitwensi, u Bah Hek u la ong, “Ha Pynthor, ka jingjop jong nga kan long halor ki kam kiba nga la leh la 25 snem.
Ki kam bad ki jingtrei jong nga kin kren hi.
".
Khyndiat sngi shuwa ban sdang ki eksamin jong ka Higher Secondary School Leaving Certificates (HSSLC) bad ka Secondary School Leaving Certificates (SSLC), ka National Hynñiewtrep People Federation (NHPF) kala leit ban ai da ka jingthoh sha ka ophis jong u Superintendent of Police (Traffic) ban peit lem ba ki samla pule kin lait na ka jingeh jong ka jingdheng kali.
Haba ïakren bad ki nongthoh khubor u President ka NHPF u Bah Andreas Nongkynrih u la ïathuh ba ka seng ha ka jingpeit pyrman jong ka haba ïa dei bad ka dheng kali ha nongbah shillong, ka ïohi ba ka dheng kali ka ktah shibun ïa ka ïaid ka ïeng jong ki paidbah, dei halor kane ka nongrim ba ka seng kala leit ban aiti da ka jingthoh sha u SP traffic ban peit ba ki khynnah ba leit thoh eksam kin lait na kane ka jingeh bad kin poi suk poi saiñ sha ki centre ban thoh eksamin.
“Na ka liang ka ophis u SP ka la ong ba kin shim khiah halor kane ka bynta,  khamtam ha ka dheng kali ha ka por mynstep," u la ong.
U la bynrap ruh da kaba ong, “Ba ka seng ka la kyntu ïa ka tnat Traffic ba don noh ha ki jaka ban peit ba ki kali kin ïaid beit ïaid ryntih bad ba kan ym don ka jingdkhot ha ka jingtrei kam jong ki.
"Shuh shuh ka seng ka phah ïa ka khubor kitbok kitrwiang ïa ki samla pule baroh ba kin leh bha ha ki eksamin bapher bapher ba kin lah ban wan rah nam bad burom ym tang ïa ka iing ka sem jong ki hynrei ïa ka jylla hi baroh kawei.
Khnang ban dang buddien shuh shuh ïa ki kyndon tehlakam ha la ki bynta bynta, la khmih lynti ba ki paidbah paidsan, ki kynrem lyndan, ki kher ki mer bad ki simpah simsong kin shim bynta lem ha kano kano ka rukom kum ban ïasnoh kti lang ha kane ka jingthmu ban pynwan sha ka ktien kmie lajong, ka ktien Khasi da ka ba kynthup ïa ki ktien shnong na ki thaiñ bapher bapher ha kylleng ki raidbah (district) Rilum Khasi bad Jaintia da ka ba buh jingmut ba ka ktien pdeng ba la pdiang salonsar ha ka ktien Sohra kan long ka tynrai ktien bad ki tyllong ktien pat ki lah ban dang synñiang shuh shuh na ki ktien shnong ki ba na satlak ka Bri Hynñiewtrep ha ba shem ba ki kham kynsai, kham khia jingmut bad kham snah ha ka rukom kren, thoh bad pule ïa ki kyntien.
Kumta yn ïa bteng biang ia ki kyndon tehlakam jong ka Nongmuna Thup-adong Kyntokam ki ba dang bud dien kumne harum:Ha ka por ba ïa syllok, katto katne na ki seng saiñ pyrthei ki kyrshan ïa ka ba sam kum kita ki jingkdew lynti, kiwei pat ki pyni nia ba ka dei ka hok bad ka kamram jong ki na ka bynta ki nongbud ban tyrwa bad kular ha ki Dulir-juban-tyrwa ha ka saiñ pyrthei synshar paidbah ka ba suba.
Katba ka Kliar-iktiar ka mynjur kum ka nongrim halor ka mat ba ka ba pynbiang ïa ka Dulir-juban-tyrwa ka dei ka hok jong ki seng saiñpyrthei, kam lah ban kiar na ka sanbor ba saitmet jong ki kular bad jingtyrwa halor ka ba kynto-kam ïa ka jied-mihkhmat ka ba laitluid bad ba shida bad ka ba pynneh ïa ka rynsan aireng ba marbiang na ka bynta baroh ki seng saiñ pyrthei.1.
Ka Riti Synshar hapoh ka kyndon 324 ka aibor ïa ka Kliar-iktiar Jied-lamkhmat ban kynto-kam ïa ka kam jied-lamkhmat  sha ka Ïingdorbar Thawaiñ Kmie bad ka Ïingdorbar Thawaiñ Jylla nalor kiwei kiwei pat ki kam.
Kum ba burom ïa ki jingkyntu jong ka ïingshari Kmie bad hadien ba la syllok bad ki seng saiñ pyrthei bad ki kyrtong haba pyllait ïa ki Dulir-juban-tyrwa Jied-lamkhmat na ka bynta kano kano ka kam jied-lamkhmat sha ka Ïingdorbar Thawaiñ Kmie ne ka Ïingdorbar Thawaiñ Jylla, ki dei ban kohnguh ïa kine ki jingkdewlynti harum:(i) Ka Dulir-juban-tyrwa kam dei ban kynthup kaei kaei ka ba long pyrshah ïa ki dor-paka (ideal) bad ki nongrim ba la bsut (enshrine) ha ka Riti Synshar bad shuh shuh ba ka dei ban ïaineh bad ka jingthmu tynrai jong ka Nongmuna Thup-adong Kyntokam.
(ii) Ki nongrim lamkynto jong ka Kpait-saiñkam Jylla ba la bsut ha ka Riti Synshar ka aibor ha ka Jylla ban thaw lynti na ka bynta ka bha ka miat jong ki paidkari (citizen) bad namar kata ym lah ban ujor ïa ki kular jong kita lynti ka bha ka miat ha ki duli-juban-tyrwa.
Hynrei, ki seng saiñ pyrthei ki dei ban kiar na kino kino ki jingkular ki ba lah ban budnam ïa ka kam jied-lamkhmat ka ba sngur lane ban pynbor palat pud ha ki nongbud ha ka por thepbud.
(iii) Na ka bynta ba ki kular kin long ki ba sngur, ki ba marbiang bad ki ba lah ban ñiewkor  bad kdew kyllum ïa ki lynti ba lah ban shna jingdonkam pisa na ka bynta kita.
Ka jingshaniah jong ki nongbud ka dei ban long tang hapoh kita ki jingkular ki ba lah ban pynurlong shisha.2.
Ka por jingmana na ka bynta ban pyllait ïa ki dulir-juban-tyrwa ha ka por jied-lamkhmat.
(i) Ha ka aïom jied-lamkhmat ba tang shi kylla, ym bit ban pyllait ïa ka dulir-juban-tyrwa ha ka por ba la mana, katkum ba la kubur-batai (prescribe) ha ka Kyndon 126 jong ka Aiñ Mihkhmat Paidbah, 1951 (Representative of People Act- 1951).
(ii) Ha ka aïom jied-lamkhmat laiphew-kylla (multi-phase), ym bit ban pyllait ïa ki dulir-juban-tyrwa ha ka por ba la mana, katkum ba la kubur-batai ha ka Kyndon 126 jong ka Aiñ Mihkhmat Paidbah, 1951, ha baroh ki sien-kylla jong kita ki kam jied-lamkhmat.
Katto ka la kut shi bynta jong ka Nongmuna Thup-adong Kyntokam ha kane ka sien mih ba mynta.
Ki jingpynshai halor ki ktien ha ka sien mih ba mynta ki long ba ki ktien ba thaw hi ki kynthup Bsut (enshrine) ka dei ka kyntien kyrpang ba la bsut ha kano kano ka dulir; Paidkari (citizen) ki dei ki paidbah ba shong shnong tynrai ha ka Ri; Kubur-batai (prescribe) ka dei ka ba kubur da ki riewtbit katkum ba ki batai ïa kano kano ka bynta katkum ka jingtbit ha la ka kam; laiphew-kylla (multi-phase) ka dei ka kylla step kylla miet lane ka lah ban long ka kylla taiew, kylla bnai ne kylla snem katkum ba dawa ka ba kynthup byllai ki khep ba ha ka ktien Khasi la ju jer laiphewjait laiphewrukom, kum ha ba nam laiphew mrad, laiphew jynthaw, laiphew rong bad kumta ter ter ka ba thew ba ym dei thik laiphew sien ne laiphew tylli hynrei ka dei ba byllai ne byllien.
Kane haneng ka long shi bynta jong ka Nongmuna Thup-adong Kyntokam na ka bynta ban teh lakam ïa ki seng saiñ pyrthei bad kyrtong ha ka ba korbar ïa ka kam jied-lamkhmat sha ka dorbar thawaiñ ha jylla.
Katto ka la poi ka bynta ka ba kut jong ki kyndon katkum ka dulir tehlakam jong ka Kliar-iktiar Jied-lamkhmat bad sa kiwei kiwei ki bynta kin dang bteng ha ka sien mih ka ba bud, bad kine ki long katkum ba la kubur bad aibor da u Bah Frederick Roy Kharkongor, Kherrangbah Kliar-iktiar Jiedlamkhmat jong ka Sorkar Jylla na ka bynta ban myntoi ki paidbah salonsar ha ka imlang sahlang.
Ha ka sien mih ka ba bud yn sa batai ïa kiwei pat ki bynta ki ba ïadei ïa ka kam jong ka Kliar-iktiar Jied-lamkhmat ha jylla lada dei ki ba long salonsar ha baroh kawei ka Ri India lane ka ba dei thik tang hapoh la ka jylla Meghalaya katkum ba dawa ban sam jingtip sha ki paidbah.
Ka jingthmu ba kongsan ka long ba ka kam jied-lamkhmat kan long ka ba hok ba shida, ka ba sngur ba suba bad ka ba don ki snap ban pynshai paidbah ha kata ka rukom ban ïoh ïa ka synshar khadar ka ba kynsai na ka bynta ban tei ïa ka imlang sahlang bad ban kyntiew ïa ka kyrdan jingim jong ki paidbah ha baroh ki liang.
Ka seng Hynñiewtrep Youth Council (HYC) Lai Lyngdoh Circle, ha kine ki khyndiat sngi ka la leit ban jurip ïa ka jingpyntrei ïa ka surok na Nongkhlaw sha Nongstoiñ kaba dei ruh ka surok na ka bynta ka jingpynkhreh ïa ka jingwan jong ka jingïaseng KJP Synod Sepngi ha Nongkhlaw.
Ha katei ka jingleit jurip ka Seng kala lap ba ka jingpyntrei ïa ka surok na Pingbah sha Nonglyngdoh haduh Nongkhlaw lah shu siang torti bad ka rong ruh la tang shaba palat.
Kumjuh ka Seng kala lap ruh ba ïa ka surok kaba 2 KM na Nonglwai 2 haduh Mawkaiang kaba dei ka surok ban leit sha ka jaka ba thmu pynlong ïa katei ka jingïaseng kaba la mang ban siang maw bad siang rong dang shu sdang tang ban tih ïa ka khyndew haduh mynta.
Ha kaba ïadei bad kane ka bynta na ka liang jong ka seng ha ka 28 tarik u Rymphang ka la leit ban ïakynduh ïa u Executive Engineer ka tnad PWD ha Nongstoiñ ban wad jingtip bad ban ujor halor katei ka surok.
Ha ka jingïakren bad ki dkhot ka Seng u Executive Engineer u la ïathuh ba la mang pisa haduh 6 klur tyngka na ka bynta katei ka surok.
Na ka liang jong ka seng ka pynrem ïa ka jingshim sting jong u nongpyntrei bad ïa ka tnad PWD namar ka jingïaseng Synod kan sa sdang noh ha kine ki khyndiat sngi ki bam sa wan kata naduh ka 3 tarik haduh 5 tarik u Lber.
U Chief Electoral Officer ka jylla u Bah Frederick Roy Kharkongor u la ïathuh ba na ki 59 tylli ki konstitwensi  kiba la dep ban thep Vote ka Mookaïaw konstitwensi  ka dei kaba bun tam kiba wan thep vote bad kaba ar ka dei ka Rajabala, kiba duna tam eh ka dei ka south Shillong Konstitwensi bad kaba ar ka dei ka East Shillong konstitwensi.
Haba ïa kren bad ki nongthoh khubor u Bah FR Kharkongor u la ong hadien ka ba la dep ban pyndep ïa ka jingthep vote baroh kiba wan ban thep vote habaroh ka wei ka jylla ka long 85.25 %  katta ka long khlem kheiñ ïa ki Poster Ballot, bad lada kheiñ bad  poster Ballot bad kito ki ba thep ha ïing ka poi 85.51%  ïa ki Poster ballot kin sa ñiew ha ka sngi ñiew vote katta ha ka 2 tarik u Lber 2023.
“Ka jingpoi thep vote ki paidbah kaba bun tam eh ka dei ha Mookaïaw konstitwensi 92.73 pc, bud sa ka Rajabala 92.66 pc, kaba duna tam  ka dei ka South  Shillong kiba wan ban thep vote ka long tang 62.10% bud sa ka East Shillong 64.69%," u la ïathuh.
Na ka liang u Bah Kharkongor u la ïathuh ba kine ki ar tylli ki konstitwensi ki dei kiba man ka por ki briew ki wan ban thep vote  da ka jingshit rhem,  bad ki dei kiba man ka por kiba wan thep vote ki don beit palat ïa ka 90 % , u la ïathuh ruh ba  kiba bun hi  kiba wan ban ïashim bynta ban thep vote ki dei na ka rilum Jaiñtia bad Garo.
U la ïathuh ruh ba kine artylli kiba duna ruh ki dei hi kumne na ka por sha ka por, u la ïathuh ruh ba ha ki konstitwensi jong ka Nongbah Shillong kiba wan thep vote ki duna bad ka daw ka lah ban dei ba ha Shillong bun ki Samla  kiba trei bad kiba pule shabar ka jylla, tang ban wan thep vote ki lah ban shem jynjar, ha Shillong ha man ka wei ka thliew ïing kin don beit kiba pule ne kiba trei shabar ka jylla.
“Ki konstitwensi kiba wan thep vote palat 90% ki dei ka Nartiang, ka Sutnga – Saipung, Ka Khliehriat, ka Amlarem, Ka Mairang, ka Mawthadrishan, ka Phulbari, ka Rajabala, Selsella, Dadenggre  kiba bun ki dei na rilum Jaiñtia bad Garo," u la ong.
Haba ïa dei bad ka jingbun ki nongthep Vote na ka liang u CEO u la ong, “Na ka liang kiba pynrung kyrteng ruh ki la tam ki kynthei, ryngkat bad ka Sohïong ka jingdon ki kynthei kala poi sha ka 10.99% kala jan poi 11 lak ngut , ki shynrang ki kham duna  ha ka jingthep vote  ki khynthei ki poi kumba  9,42416 , ki shynrang pat ki poi kumba  8,82330 ngut.
"U la bynrap da kaba ong ba lada peit ïa ka jingïeng ban thep vote ha ki laiñ ruh ki khamtam ki kynthei ban ïa ki shynrang.
U nongïalam ka North East Democratic Alliance (NEDA) uba dei ruh u nongïalam ka Bharatiya Janata Party (BJP) u Himanta Biswa Sarma u la kam ba ka kynhun ka National Democratic Alliance (NDA) kan thaw biang ïa ka sorkar ha Meghalaya, Nagaland bad ha Tripura hadien ka result ka elekshon ha ka 2 tarik u Lber.
U la ong ba ka BJP kan don biang ha ka bor ha kine ki lai tylli ki jylla hadien ka result.
Ka BJP kan ïalam ïa ka sorkar ha Tripura bad kan ïadon lang ha ka sorkar ha Meghalaya bad ha Nagaland, u la kam.
Ha kawei ka liang, u nongïalam ka BJP ha Meghalaya u Bah AL Hek u la kop ba kiwei kim lah ban thaw sorkar khlem ka BJP ha Meghalaya kampher lada ka jop tang khyndiat ngut ruh.
“Ym don ba jop tang marwei ban thaw sorkar, ngin hap ban ïathaw sorkar lang ha kaba ka BJP kan don lang bad kiwei ki seng ba ïahap jingmut.
Khlem ka BJP yn ym lah ban thaw sorkar hangne ha Meghalaya", la kop u Bah Hek.
U National President ka National People’s Party (NPP) ba dei ruh u Myntri Rangbah ka jylla, u Conrad K Sangma ha ka 27 tarik Rymphang u la pynpaw ïa ka jingsngew skhem ba ka seng jong u kan jop bun tylli ki seat mynta ka kynti.
Ha ka 27 tarik Rymphang la pyndep ïa ka jingthep vote ha ki 59 tylli ki konstitwensi na ki 60 tylli.
“Ngi sngewkmen ban ïohi ba ka don ka jingnangkiew ba ngin jop bun tylli ki seat ban ïa kaba ngi ïoh ha ka elekshon ba lah dep", la ong u Conrad haba kren bad ki lad pathai khubor.
U la kren ruh shaphang ka ban mih na kane ka elekshon lane u soh uba ki seng saiñpyrthei kin ïoh kheit da kaba ong ba bunsien ka jingkheiñ antad katkum ka jingkren jingkhana ki briew bunsien la ju leh san lane hynriew sngi shwa ban thep ïa ka vote.
“Ha kine ki saw – san sngi ngi la ïohi ïa kiei kiei ki la kham ïaid shaphrang bad ngi khmih lynti ba ka jingkheiñ kan nang kiew", la ong u Conrad.
Haba ïadei bad ka jingthaw sorkar, u Conrad u la ong ba ki long kiba shai halor kaei kaba bha tam na ka bynta ka jylla bad  ki paidbah bad kaei kaba bha tam kaba pynthikna ba ki lah ban ai ka sorkar kaba skhem bad haba la dei hi ka por kin sa shim ïa ka rai bad ban ïaid sha khmat.
Bad haba kylli pat la kin ïatreilang biang bad ka BJP, u Conrad u la ong, “Ngin plie ïa baroh ki jingkhang jong ngi.
Ngin ïa phylliew jingmut bad ki MLA bad ka seng bad shim ïa ka rai kaba bha halor kumno kin ïaid shaphrang".
Haba jubab pat halor ka jingkylla la kin ïatreilang ban thaw sorkar bad ka Congress lane bad ka TMC, u Conrad u la ong ba kine ki dei tang ki jingkheiñ antad bad kim lah ban pynshong nongrim da kaba shim na ka jingkheiñ antad bad ong, “Haba lah mih ka jingkheiñ kaba shisha hangta ngin sa peit kumno ban ïaid sha khmat".
Ka  lympung ïalehkai kriket jong ka 2nd District League T20 Cricket Tournament 2023 ka la ïaid mynta sha ka sngi ba khatlai ha kaba ka Cricket Lovers bad ka Laitjem CC ki la khur ïa ka jingjop ha ka jingïakhun kaba mynta ka sngi, ka 28 Rymphang.
Ïa kane ka lympung la pynïaid da ka East Khasi Hills Cricket Association bad la pynlong hapoh madan Shortimai Syiem Stadium, Smit.
Ka Cricket Lovers ka la pynliem noh ïa ka Cricket Smit da 6 wiket, ka Cricket Smit kaba la jop ruh ïa ka jingkynting pisa ka la jied ban tied nyngkong bad ka la ïoh ban buh 129 ron bad hap noh 5 wiket na ki 20 Over.
Ha kane ka jingïakhun kaba nyngkong u Banshanlang Nongdhar uba dei u rangïalehkai ba la ïoh bun ron tam na ka bynta ka Cricket Smit u la ïoh 35 ron na ki 21 bol katba u Raj Kishor Yadav u la ïoh ban pynkhyllem 2 wiket na ki 4 Over.
Haba pynphai pat ïa ka ron ba la buh da ka Cricket Smit, ka Cricket Lovers ka ka pyndep noh tang hapoh 18.2 Over bad khyllem noh tang 4 wiket, u Rohit Yadav u la long u nongïalehkai ba la khur ïa ka half century kata da kaba u la ïoh  60 ron na ki 54 bol, u Prem Lama u la bynrap 43 ron na ki 26 bol katba u Elsabat Nongdhar u la pynkhyllem  2 wiket na ki 3.2 Over.
Ha ka jingïalehkai jong kine ki 2 kynhun, u Rohit Yadav uba dei u rangïalehkaika Cricket Lovers u la ïoh ban khur ïa ka nam “Player of the Match".
Haba phai pat sha ka jingïalehkai kaba ar ha kane ka sngi, ka Laitjem CC ka la jop da 65 ron ha ka jingïakhun pyrshah ïa ka Thynroit SCC.Ka Laitjem ka la jop ïa ka jingkynting pisa bad ka la jied ban tied nyngkong, bad lyngba kane ka kabu, ki la ïoh ruh ban buh khambun ka ron, kata haduh 153 ron bad khyllem tang 6 wiket na ki 20 over.
Na ka bynta ka Laitjem, u Poilangson Thawmuit uba la ïoh ban khur ruh ïa ka khusnam  “Player Of the Match" u la kamai haduh 51 ron tang na ki 28 bol bad u Orsric Herbert Wanswett u la pynkhyllem 1 wiket na ki 4 Over.
Haba beh pat ïa ka ron ba la buh da ka Laitjem, ka Thynroit kala ïoh tang 88 ron bad khyllem noh baroh 10 wiket, bad ïa ki over ruh ka khlem lah ban pyndep lut, kata tang 17.4 Over.
U Aleric Wanswet ba dei u rangïalehkai jong u Thynroit u la long u nongïalehkai ba la leh khambha marwei, kata da kaba u la synïang 37 ron marwei na ki 36 bol bad u Doril June Pathaw u la ïoh ban pynkhyllem 2wiket na ki 2 Over.
Ka jingdon ki paidbah nongthep vote ha ki 59 tylli ki konstitwensi ha ka jylla ka la kot sha ka 85.17 % lait ka postal ballot.
Ka jingthep vote ka la kut ha ka por 5 baje janmiet ha ka 27 tarik Rymphang.
Lada dei bym pynsangeh sa ha Sohïong ka jingdon kiba wan thep vote ka la nang kiew, la ong u Chief Electoral Officer (CEO) u Bah FR Kharkongor ha ka 28 tarik Rymphang.
Kane ka jingwan kiba wan thep vote ka long hadien ba la ïoh jingkheiñ lut mynta ka sngi na baroh ki konstitwensi.
U la ong ba lada ym don ka jingthep vote ha Sohïong na ka jingkhlad noh u kyrtong ka UDP, ka jingwan thep vote ka la kiew shuh sha ka 86 percent eiei namar ba ka Sohïong ka dei kaba ju wan thep tista bha ki paidbah.
Napdeng ki konstitwensi kiba duna tam kiba wan thep vote ka dei ha South Shillong kaba long tang 62.10 katba kaba bun tam ka dei ka Mowkaiaw: 92.73 percent.
U samla Donbestar Syiemlieh na South West Khasi Hills District uba dei uwei na ki nongïakura uba la mih khmat ïa ka Meghalaya ha ka Mixed Martial Arts naka bynta ka jingïakhun ha ka thup Flyweight 56kg mynta ka sngi u la ïoh rah ïa ka nam jing jop ha lympung ïakura jong ka Club War 21 Four Men’s Tournament Fly Weight ba la pynïaid da ka Bidang Mixes Martial Atrs and Fitness Gym Assam ba la pynlong hapoh ka Bidang MMA& Fitness Gym, RGB Roads, ha  Sunderpur.
U samla Donbestar Syiemlieh uba la long ruh uwei na ki samla ba la pyni ka nuksa ba bha ïa kiwei de ki para samla na ka thaiñ Mawkyrwat bad ruh naka jylla hi baroh kawei namar lyngba ka kam ïalehkai u la ïoh shibun ki jingmyntoi bad ki nuksa na une u samla.
Ha kane ka jingïalehkai kura, katkum ka jingïathuh jong une u samla ba ha kane ka jingïalehkai ka dei ha ka Flyweight 56kg bad ula ïoh ban ïakhun pyrshah ïa u nongïakura na Nagaland bad na Uttarakhan.
Katba ha ka jingïakhun ha ka wat ba khadduh pat u la ïa kynduh bad u nongïakura na Uttarakhand ha kaba u Donbestar Syiemlieh u la ïoh khur ïa ka nam jingjop.
Ki nongïakura ki don baroh 6 ngut bad 2 ngut ngi ïoh ïa rah ïa ka takma ksiar ne gold medal kata u Amos Nongrang bad u Donbestar Syiemlieh, kiwei pat de ki long u Jonibor Tron, u Kenedy Mawïong Wankyrpang Dame Cuchiang, u Cleverwell Pariong kiba la don lang ban ïa mihkhmat ha ka thup ba la tip kum ka Ground and Pound MMA Gym Meghalaya, ba  la ïalam da u bah Cores Marweiñ kum u nonghikai bad katei ka lympung ka dei ba la pynïaid da ka Club War 21 Four Men’s Tournament Guwahati Assam", ïathuh u Bah Marweiñ.
Ki paidbah jong ka jylla Meghalaya byrngut byrnget kila ai biang ïa ka rai kaba pharia ha kaba kan ym don kano kano kawei ka parti kaba lah ban jop bun paid marwei (31 ngut) ha ka ïing dorbar kaba 60 ngut.
Ha ka jingjied ïa ki MLA kaba long ha ka 27 tarik Rymphang, lait noh ka Sohïong, ka sur jong ki paidbah ka la paw shai ba la jan baroh ki parti kiba ïaleh ïa ka elekshon kin ïoh MLA watla ka NPP, UDP, TMC ki lah ban ïoh ne jop kham bun nalor ka BJP, PDF, HSPDP, Congress bad kiwei.
Kane ka mut ba ka jylla kan sa sakhi biang ïa ka sorkar synrop ha kaba baroh ki parti kiba ïadei jingmut kin ïasynrop lang ban ïathaw ïa ka sorkar ha ka 2 tarik Lber kaba dei ka sngi niew vote.
Ka jingïathaw sorkar synrop ka la ktah jur ïa ki parti khamtam ïa ki seng riewlum bad kiwei ki parti ba shah ïalam namar ba kila shah kynnoh tang kum ki nongsdien bus ne ka Team B, jong ka Congress ha ka por mynshwa bad mynta jong ka NPP.Ka la ktah ruh namar ba ki seng riewlum ne kiwei ki parti kiba ïadon lang ha ka sorkar, kin shem shitom ban ïasaid thma ynda la dei ka por ha ka elekshon namar ba ki shah kynnoh lang bad ïaknieh ruh ban ïoh nam lang.
Kane ka mut ba ki MLA kiba ïadon lang ha ka sorkar, ki ïa muja katba ki paidbah ne ki nongkyrshan jongki kiba don ha ki konstitwensi kiba rem, kin ïakynduh jingeh.
Katkum ka thymmei jingïathuh lypa (exit poll), ka BJP kan ïoh thaw sorkar biang ha Tripura, ka NDPP ruh kan ïoh thaw sorkar biang ha Nagaland bad ha Meghalaya pat kan wan biang ka sorkar synrop.
Ka NPP ka lah ban ïoh haduh 18-24 ngut, ka Congress 6-12, ka BJP 4-8, ka UDP 8-12, ka TMC 5-8 bad kiwei ki parti pat mar iwei-ar ki konstitwensi.
Kiwei ki parti ki kloi ban ïatreilang badno badno ruh hynrei dei tang ka Congress bad ka BJP kiba bat shisha ïa ka nongrim namar kim treh ban ïatreilang.
Kumba ka paw, ka kynhun kaba lah ban ïatreilang ka long NPP + UDP + BJP + PDF + HSPDP bad kiwei.
Kawei pat ka kynhun ka long Congress + NPP + UDP + TMC + PDF + HSPDP + VPP.Ki paidbah jong ka jylla Meghalaya lem bad kiwei pat  ki jylla kum ka Nagaland bad Tripura ki la dep ai ïa ka rai jongki ïa la ki jong ki nongmihkhmat jongki ha la ki jong ki jong ki konstitwensi bapher bapher.
Don ki konstitwensi ba ki paidbah ki la pynthymmai ïa la ki jong ki  nongmihkhmat bad don ruh kiba dang shah jied biang ha ki paidbah ha ki  konstitwensi jong ki.
Katkum ka thymmei jingïathuh lypa (exixt poll) na Delhi, ka BJP kan ïoh thaw sorkar biang ha Tripura, ka NDPP ruh kan ïoh thaw sorkar biang ha Nagaland hynrei ha Meghalaya pat kan wan biang ka sorkar synrop (coalition govt) namar ym don satia ki party kiban ïoh majority.
Ka thymmei khubor ka la pyntikna ba  ka NPP kan ïoh haduh 18-24 seat, ka Congress 6-12 seat, ka BJP 4-8, ka UDP 8-12 seat, ka TMC 5-8 seat bad kiwei ki party pat mar iwei-ar ki konstitwensi.
Lada kane ka thymmei  jingïathuh lypa ka dei shisha, ka sorkar khleh khaw lang (coalition govt) kan long hi kajuh, kata, ka MDA-II kumba ka la jia ïa ka sorkar MUA I & II  jong  u Dr Mukul Sangma ha ki snem 2011-2013 ,& 2013-2018.
Mano pat ban long Chief Minister, ym pat lah satia ban batai namar kan don hi ka jingïaknieh  ïa katei ka shuki ksiar jong ka sorkar.
Lada katei ka jingïathuh lypa ka dei,ki paidbah ki shu ïa vote kat ïa ki party ba ïoh sorkar.
Ym donkam ban ïakren bamsap bam pong, ym donkam jingïakhih ïa ki mat bapher bapher namar sisien ba la jop, ïa uta hi ujuh ne ka juh ka/u nongmihkhmat  kin ïai jied shi ïai  jied hi ki paidbah.
Ha Meghalaya, ki paidbah ki pdiang sngewbha  ban  synshar ka thok ka shukor, ka sarong ka kyreit, ka kren kop ka kren sop, bad  ki paidbah kim salia shuh katba jia ba long bad ki khein syiem bad mane Blei (‘Lei san snem) ïa kat kiba jop ne long nangsynshar.
U Chief Electoral Officer (CEO) u Bah F.R Kharkongor u la ïathuh ba da ka jingtrei shitom ki bor pahara ha ka jylla, mynta ka kynti la ïoh ban kurup ïa ki mar ki mata kynthup ïa ka pisa beaiñ ki ba kot dor haduh T.74.18 klur.
“Ki ne ki kynthup ïa ka pisa ka ba kot sha ka T 8.71 klur ka kyiad ka ba kot sha ka T.2.62 klur, u  drug u ba la kot sha ka T.33,25 klur ,ki tiar kitar ki ba rem dor ki ba kor sha ka T.91 lak bad ki jingai sngewbha ki ba la kot sha ka T.28.69 klur"u la ong sha ki lad pathai khubor.
“Mynta ka kynti ki bor pulit ki la ïoh ban kurup ïa ki mar ki mata beaiñ, ki ba long 20 shah ban ïa ka ba la ïoh kurup ha u snem 2018, la ïoh ban kurup ïa ki mar ki mata kynthup ïa ka pisa ka ba kot la kot sha ka T.74.18 Klur  katba ha u snem 2018 la ïoh kurup tang T.1.15 klur", u la bynrap.
“Haduh mynta ka jingïakajia ka bah eh ka ba la jia ka dei hapdeng ki nongkyrshan ka NPP bad ki nongkyrshan ka TMC ha Phulbari ïa ka ba la pynngat ha ka Section 107 ïa ki 146 ngut bad 31ngut la ïoh ban kem, kawei ka long ha West Shillong, ka ba jia ka jingïakajia bad la dep ban ujor ar tylli ki ejahar halor kane ka bynta bad ha Umroi hapdeng ki ar party  kine ki dei ki jingjia ki ba la pynkhlein ïa ka Model Code of Conduct (MCC)", u la ong.
“Ki don ruh ki mokutduma  ki ba la ujor halor ki katto katne ki  party ki ba la pyndonkam ïa ka rynsan Social Media  ha ba dang treikam ka silence Period, ha ka ba ïa kane ruh la shim khia bad la weng ïa kine mynta", la bynrap u Bah Kharkongor.
Ha ba ïa dei bad ka shong suk shong shngaiñ u Vivek Syiem u SP u la ong “Ban pynthikna ba ka jingthep vote bad ka jingniew ïa ka vote kan long ka ba ïaid beit na ka liang ka tnad pulit ka la buh 30 tylli ki  pyrton ki pulit ban pahara bad 10 pyrton na NCC".
U la bynrap shuh shuh “katba ki 79 tylli ki pyrton na ki wei ki jylla ki la wan poi ha ka 24 tarik u Rymphang ban pahara, haduh mynta ki don haduh  190 tylli ki pyrton  ki  ban  pahara ïa ka jylla baroh kawei".
Ha ka ba ïa dei bad ka jingïoh kem ïa u drug u Bah Syiem u la ïathuh ba “Haduh mynta, ki pulit ki la ïoh kurup ïa u Yaba tablet, u  Ganja bad heroin u ba don 2.4 gram u ba shong dor T.11 klur".
Ïa ki pulit la buh ban pahara ha man ki jaka jong ka jylla bad buh ruh ïa ki 31 tylli ki ktem pulit ha ki thaiñ khappud Assam bad Bangladesh.
U President Rangbah ka Voice of People Party (VPP) u Bah Ardent Miller Basaiawmoit u la ong ba mynta ka kynti ka elekshon ka la kham pher namar ba jingshimkhia ki briew ban wan thep vote ka long ka ba pura.
Ka kynhun uha ka 27 tarik Rymphangka la hiar sha Nongkrem konstitwensi, bad ïa kynduh ïa u Bah Ardent Miller Basaiawmoit ban ïakren halor kane ka sngi ban jied ïa ki nongmihkhmat.
