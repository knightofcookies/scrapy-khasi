C halor ka jingïoh ïa ka lad ban ïashim bynta ha ka Durand Cup mynta u snem.
Ka jingïoh rung ka Lajong sha katei ka lympung ka  wan hadien ba ka lah ban wanphai biang sha ka I-League mynta u snem naduh ba la shah pynhiar kyrdan ha ka aïom ïalehkai 2018-19.
Ha ka jingïalang kaba la long ha ka Sngi Thohdieng ha State Convention Centre, Shillong, u Conrad u la pynbna paidbah ban pynlong ïa ka Durand Cup ha u snem 2024 ha kane ka nongbah hadien ba kam shym la lah ban pynurlong na ka daw ka jingbym lah ban pyndep pura ïa ka JN Stadium kaba ha Polo.
Ha kane ka sngi u Sangma u la pyllait paidbah ruh ïa ki trophy jong kane ka lympung kaba 132.
Ha katei ka jingïalang ba la pynlong da ka tnat ïalehkai jong ka Sorkar Jylla bad ka Eastern Command jong ka kynhun shipai ka ri, ki dkhot ka Shillong Lajong kiba kynthup naduh u Managing Director u Bah Larsing Ming Sawyan, ki coach lem bad ki rangïalehkai ki la ïadon lang, hynrei kaba phylla ka long ba u Myntri Rangbah um shym la kren eiei wat tang shi kyntien ruh halor ka jingïoh ban ïashim bynta ha katei ka lympung.
Kumba ka paw ka Lajong ka la don ha ka Group-D ha kaba kan ïakhun pyrshah ïa ka Downtown Hero FC lem bad ïa ki ar tylli ki kynhun ïalehkai jong ka Indian Super League, kita ka NorthEast United FC bad ka FC Goa.
Kine ki kynhun kin ïakhun ha Indira Gandhi Athletic Stadium kaba ha Guwahati.
Haba ai jingkren ha katei ka sngi u Conrad u la pynpaw ba ka Meghalaya ka long kaba paw bha ha ki jingïalehkai phutbol ha kaba ki la mih shibun ki rangïalehkai phutbol kiba la ïoh ïa ka lad ban mihkhmat ïa ka ri India, kumjuh ki kynhun ïalehkai ka Jylla ki la lah ban ïalehkai bha ha ki lympung ïalehkai hapoh ka ri.
Dangshen, ka kynhun ïalehkai ka Jylla ka la rung sha ka final ha ka Santosh Trophy bad kane ka pyni ïa ka jingïai kiew ka Jylla ha ka jingïalehkai phutbol na uwei u snem shwa uwei pat.
Kum ban shu pynkynmaw, dangshen, ki bor pynïaid jong ka kynhun shipai ki la pynbna ban pynlong ïa ka Durand Cup mynta u snem ha ki saw tylli ki jaka kiba kynthup ïa ka Shillong, Hynrei, na ka jingbym lah ban pyndep pura ïa ka JN Stadium ka la pynlong ban duh noh ïa kane ka lad mynta u snem.
Kumta la khmih lynti ba kan ïoh ban pynlong noh ha u snem ban wan.
Ka Ladthalaboh ka la pynjem khnap ïa ka Salaroh haduh shiteng dorjon (6-0) ha ka lympung ïalehkai U-17 Independence Day Cup Football Tournament ba la pynïaid da ka West Jaiñtia District Sports Association.
U Kyntulang Nongwa u la ïoh ban thep ar kol ha ka minit kaba 35 & 54, katba ïa kiwei pat la thep da u Help me Syntem (7), Chanmi Phawa (15), Alfred Dkhar (34), bad u Marbudki Dkhar (60+2).
Haba phai sha ka jingïalehkai kaba bud hapdeng ka Khimusniang bad ka Catholic Youth ki la ïasam mar shi dor-thong (point) hadien ba ki la ïakhaid mar 2-2 kol.
Ha kane ka jingïakhun ka Catholic Youth ka la ïoh ban thep kol nyngkong lyngba u Donal Phawa ha ka minit kaba 13 bad u Kyrshon Suchen ha ka minit kaba 16, hynrei u Heiminmiki Dkhar u la lah ban pynphai kylla ar kol na ka bynta ka Khimusniang ha ka minit kaba 24 & 40.
Ka jingïalehkai ha ka Sngi Saitjaiñ kan long hapdeng ka Mukhla Raij pyrshah ïa ka Evergreen Mukhla ha ka por 1:30 nohphai sngi bad ka Dulong ïa ka Mulang Ïalong ha ka por 3 baje janmiet.
U rangïalehkai barim ka Shillong Lajong FC, u Samuel James Lyngdoh Kynshi u la pynïasoh sha ka Punjab FC kaba dei kawei na ki klob ba ïashim bynta ha ka Indian Super League ryngkat bad ar ngut ki rangïalehkai kiba kynthup ïa u Kingslee Fernandes bad u Nitesh Darjee na ka bynta ka aïom ïalehkai 2023-24.
U Samuel uba dang 23 snem ka rta, u la pynïasoh sha katei ka klob hadien ba u la ïoh ban ïalehkai ha ka I-League na ka Real Kashmir FC.Na kane ka klob u la ïoh ban thep 6 kol bad ban long kum u rangthep kol ba ïoh bun eh ha ka aïom ba la dep.
U Kingslee Fernandes u la pynïasoh sha kane ka klob hadien ba pynlut ïa ka por ïalehkai haduh lai tylli ki aïom na ka Churchill Brothers.
Une u rangïalehkai shapdeng ba dang 25 snem ka rta, u la lah ban pynurlong ïa ka FC Goa ban rah ïa ka ISL League Shield ha ka aïom 2019-20 hashwa ba un ïalehkai noh na ka FC Goa (reserves) ban rah ïa ka Goa Professional League.
Haba phai sha u Nitesh Darjee, u la pynïasoh sha ka Punjab FC hadien ba u la lah ban pynpaw ïa ka jingtbit ha ka Reliance Foundation Development League ha kaba ka Sudeva Delhi FC ka la wan ha ka kyrdan ba-ar ha ka National Championship.
Halor kane ka jingïoh ban soi thymmai ïa kitei ki rangïalehkai, u Technical Director ka Punjab FC, u Nikolaos Topoliatis u la ong, “Ngi sngewkmen eh ban pdiang ïa kitei ki rangïalehkai kiba don ïa ki sap ïalehkai sha kane ka klob.
Te kumta ngi khmih lynti ba kin lah ban ïalehkai bha na ka bynta ka Punjab FC ha ka aïom ka ban wan.
".
Ka lympung ïalehkai chess ba la tip kum ka 46Meghalaya Chess Championship ba la pynïaid da ka Ri Bhoi District Chess Association (RBDCA) hapoh ka jingkhmih jong ka Meghalaya Chess Association (MCA) ka la sdang ha ka Sngi Thohdieng kaba la plie da u Dr Celestine Lyngdoh, MLA jong ka Umsning konstitwensi.
Ïa kane ka lympung ba ar sngi lynter la pynlong ha Umsning ha kaba la wan ïashim bynta da ki nongïalehkai na ki 6 tylli ki district jong ka jylla.
Ki nongjop ha kane ka lympung kin ïoh ïa ka lad ban mihkhmat ïa ka Jylla ha ki lympung ïalehkai jong ka kyrdan National Level pyrshah ïa ki nongïalehkai na kylleng jong ka ri India.
Ha kane ka sngi la ïadon lang u President ka MCA, u Bah K.M Warjri, u Bah Frankie Nongrum, President ka RBDCA, u Bah Rocky Kylla, Chairman ka Umsning Town Durbar, Bah Rocky A.Marweiñ, uwei na ki ’riew pawkhmat ka thaiñ Umsning lem bad kiwei kiwei ki ’riew rangbah.
Haba ai jingkren ha kane ka sngi, u Dr.Celestine u la ong ba wat lada ïalade um nang satia ban ïalehkai chess, hynrei u ïohi ba kane ka jaid jingïalehkai ka dei kaba pynproh jabieng naba ki nongïalehkai ki hap ban pyrkhat sani bha hashwa ba kin shim ïa ka sienjam ban ïaid shakhmat ha ka jingïakhun.
U la ai nuksa ruh ba ka jingmih jong ka jingïashoh ïadat ka dei namar ba ki briew kim ju pyrkhat hashwa ba ki leh eiei bad haba peit pat ïa ki nongïalehkai Chess, la ïohi ba ki long kiba jai jai bad kiba pyrkhat bha hashwa ba kin shim ïa ka sienjam ban ïaid shakhmat.
Ha kajuh ka por, u Dr Celestine u la ai ruh ka jingkitbok kitrwiang sha ka MCA bad ruh ïa ka RBDCA kiba la lah ban pynlong ïa kane ka lympung ba kin dang lah shuh shuh ban leh khambha ha ki lympung ki ban sa pynlong lada ki lap ba ka don kano kano ka jingduna bad khamtam eh u la kyntu ruh ïa ki nongïalehkai ba kin sei ïa la ki sap ki phong ban shut pynnep bha ïa la ka jabieng khnang ba kin ïoh ka jingjop bad kiew shaphrang ha ka jingim ka jongki.
Na ka liang u President jong ka RBDCA, u Bah Frankie Nongrum u la pynpaw ïa ka jingsngewnguh sha ka MCA kaba la ailad ïa ka RBDCA ban pynlong ïa kane ka lympung hapoh Ri Bhoi District.
U la pynpaw ruh ïa ka jingkmen ba na ka liang ka Directorate of School Education & Literacy (DSEL) jong ka jylla ka la pynmih ïa ka hukum ban bthah ïa baroh ki skul ha ka Jylla ba kynthup naduh ki Upper Primary haduh ka kyrdan Higher Secondary ba ki dei ban plie noh ïa ka Chess Club ha ki skul ki jong ki khnang ba ki khynnah pule kin ïoh ïa ka jinghikai Chess naduh ka por ki dang khynnah ka rta kum shi bynta ban kyntiew ïa kane ka jaid jingïalehkai hapoh ka jylla.
Shuh shuh u Bah Frankie Nongrum u la ong ruh ba kane ka jaid jingïalehkai Chess ka dei kaba wat ki skul kiba duk ruh ki lah ban kyrshan naba ki tiar ki tiar jong kane ka jaid jingïalehkai ki dei kiba tad dor haba ïanujor bad kiwei pat ki jaid jingïalehkai.
Ka East Khasi Hills District Yogasana Sports Associa -tion (EKHDYSA) kan pynlong ïa ka lympung ïalehkai ba la tip kum ka 3rd District Level Yogasana Sports Championship 2023 ha ka 23 tarik mynta u bnai.
Kane ka lympung kan sdang naduh ka por 9 baje mynstep ha U Soso Tham Auditorium, Shillong.
Ïa kane ka lympung la ïasnoh kti lang bad ka tnat ïalehkai jong ka Sorkar Jylla.
Ka Meghalaya ka dei kata ka jylla kaba ngi lah ban sin ba ka dei ka “Paradox" namar ka dei ka jylla bariewspah bha, hynrei kiba bun pat ki dei ki baduk.
Dang shen, ka NITI Aayog ka la pyllait paidbah ïa ka kaiphod kaba la ai kyrteng “National Multidimensional Poverty Index: A Progress Review 2023" bad na kane ka kaiphod, la ïohi ba ka Meghalaya ka la wan ha ka kyrdan kaba lai hapdeng ka jingbun ki briew ki baduk.
Kane ka kaiphod ka pyni ïa ka jingdon jong ki baduk da kaba peit ïa ki jinglum jingkheiñ da ka National Family Health Survey (NFHS).
Ka kaiphod banyngkong na ka NITI Aayog halor ka jingdon ki briew baduk ka long ha u snem 2021 da kaba peit ïa ki jingkheiñ ka NFHS-4 jong u snem 2015-16.
Mynta ka kynti pat, ka NITI Aayog ka la peit ïa ki jingkheiñ jong ka NFHS-5 jong u snem 2019-21 bad ka la pynïanujor bad ki jingkheiñ na ka NFHS-4 2015-16.
Nangne, ka sa pyni pat katno ngut ki briew ki la lait na ka jingduk hapdeng u snem 2015-16 haduh 2019-21.
Ka NITI Aayog ka la shem ba ha ka “Headcount Ratio", ka jingdon ki baduk katkum ka NFHS-4 ha u snem 2015-16 ha Meghalaya ka long 32.54% katba ha ka NFHS-5 ha u snem 2019-21 ka long 27.79%, kaba pyni ba ka jingdon ki baduk ka la hiar da 4.75%.
Na kine ki jingkheiñ, ka NITI Aayog ka la kdew ba ki la don haduh 1,56,738 ngut ki nongshong shnong ka Meghalaya kiba la mih noh na kata ka thup kaba ki ong “Multidimensional Poverty" lane ka jingduk ha kiba bun ki liang.
Hynrei watla katta ruh, ka Meghalaya ka wan hadien ka jylla Bihar bad Jharkhand ha ka jingdon ki baduk.
Ka long ruh kaba sngewdiaw ïa ka jylla namar kiwei pat ki jylla ha ka thaiñ Shatei Lam Mihngi ki la kham leh bha ha ka jingpynduna ïa ka jingdon ki briew baduk hapdeng u 2015-16 bad 2019-21.
Ngim da lyngngoh than ban ïohi ïa kine ki jingkheiñ ba la ai da ka NITI Aayog namar ngi la sngewthuh lypa ba ka Meghalaya, watla ka dei ka jylla bariewspah ha ka jingdon jingem ba la aiei da ka mei mariang, ka dei pat ka jaka kaba kiba bun napdeng kiba shong ba sah ki dei ki baduk.
Katne ka spah mariang ngi don, hynrei kiba ïoh jingmyntoi ki long tang khyndiat.
Ngin shim nuksa tang na u dewïong shwa.
Katno ki baduk ki la riewspah na u dewïong ba la tih baroh shi katta, hynrei ngim kheiñ naduh ka por ba la khang ban tih dewïong.
Hashwa jong kato, ngi ïohi ba da ki hajar ngut ki la don bynta ha ka kam tih dewïong.
Tangba mano kiba ïoh jingmyntoi bha? Ngim tharai ba kiba la leit bylla tih dewïong ki la ïoh lad ban shna ïing lane ban pynïar ïa ka kamai ka kajih.
Ngi sngewthuh ba kiba kamai shisha ki dei tang ki katto katne ngut.
Mynta lei ba la shu ïaid beit tang ka jingtih bad jingkit dewïong be-aiñ, kiba ïoh myntoi ki dei tang shi troh.
Kaba kum kane ka long ruh na ka bynta ka jingtih ïa kiwei ki mar poh khyndew.
Sa kawei ruh ka bynta ka long ba kiba bun na ki nongrep kim don satia la ka jong ka pynthor ka hali ban rep ban riang.
Ki trai jaka, ki bym bna ïa ka bneng ka khyndew shaphang ka rep ka riang, ki dei da kiwei katba kiba rep ki dei tang ki nongbylla.
Kane ruh ka pynduk ïa ki nongrep ki bym don jaka lajong.
Ym tang katta, kiba bun bah ki nongshong shnong jong ngi ha nongkyndong kim don jaka puta lajong.
Ki hap ban shu shna shi nongrim ïing ha ki ri raid lane ki jaka shnong lane ki jaka jong ki Kur bad kumta ter-ter.
Katba ha kawei pat ka liang, ki nongthied khyndew da ki hajar hectare bad kilometre ki bun ha kane ka jylla jong ngi haduh ba la ishyrkhei sa ban peit.
Ka shu long noh kumta ba uba duh un nang shah knieh wat ïa kaei kaba u don lypa katba uba ïoh un nang ïoh shuh nalor kaei kaba u la don lypa.
Lada ngi bishar sani bha, ka jingim ha Meghalaya kam long satia kaba ïabiang namar u baduk u la nang duk tasam katba uba riewspah u la nang leh tamasa.
Ngin peit ruh tang na kiba shong die jingdie ha surok.
Kham bun ki trai muluk ne kiwei pat ki jaitbynriew kiba shong? Kham bun kiwei pat ki jaitbynriew ne ki trai muluk kiba don ïa ki dukan ha ki jaka ïew bakongsan?Namarkata, na kine kiei-kiei ngi sa sngewthuh shai ïa ka daw balei ka pisa ka treikam bha ha ka por ilekshon.
U baduk um sngewdon lad da kumwei pat hynrei ban kner beit ïa ki lut T.500 ba ai da ki kyrtong heh spah.
U donkam ban im ym tang ïalade, hynrei ïa ka ïing ka sem ruh kumjuh.
Katba dang bun hi baduk, ka pisa kan long beit kaba donkam ha ki ilekshon bapher bapher ki ban long ha kane ka jylla.
Lada ngi ong makna ba kata ka pisa kan ym lah ban pyndap baroh san snem, hynrei tang khyndiat ki ban sngap ïa kata.
Uba bun un kner beit bad kadiang bad kamon bad um salia namar ka kpoh kaba thngan.
Bad lada baroh ki lait noh na ka jingduk, kumno ki heh spah kin nang lah ban jop ilekshon? Ngi dei ban sngewthuh ba ki heh spah kiba don ha ka saiñpyrthei kin ym kwah da lei-lei ruh ba ka jingduk kan jah namar lada jia ba ka jingduk ka duh ka dam, yn ym don ki ban ïa wan ïeng laiñ ban pan pisa ha ka por ilekshon bad kata kan buh jingeh ïa ki kyrtong heh spah ban jop ilekshon.
Ka Sorkar India, dang shen ka la pynbna ïa ka Fair and Remunerative Price (FRP) kaba T 315/- ïa ka shi quintal u pai na ka bynta ka samoi shini 2023 – 24 ha kaba ka jingiohnong ka long palat 100% na ka jinglut jingsep bad ka bai bylla ki longiing (bai A2+FL).
Kane ka long kawei na ki jingiohnong ba heh tam na ki kam rep kaba wanrah ïa ka jingmyntoi ïa ki nongrep.
Kane ka rai kan ai jingmyntoi ïa kumba 5 klur ki nongrep pai bad ki briew ba ki kyrshan.
Ka FRP ba thymmai ka thmu ban pynurlong ïa ki jingangnud jong ki nongrep bad ka jinglah ïaleh ki kam pynmih shini jong ka ri India.
Ka FRP ka long u pud ka dor kaba duna tam ba ki karkhana pynmih shini ki lah ban thied ïa u pai.
Kumta, ka long kum ka Minimum Support Price hynrei hangne, ka jingthied ka long da ki karkhana pynmih shini, ym ka Sorkar.
Ka kam pynmih shini ha India ka dei kaba la slem bha bad ka dei ka kam kaba la khlaiñ ha kine ki snem ba la dep.
Ha ki 8 snem shuwa ka 2020-21, ka Sorkar India ka la ai jingiarap pisa kaba palat T 18,000 klur ban weng ïa ki jingeh kiba khraw ha ki kam pynmih shini bad khnang ban lah ban pyllait ia ki jingsiew da ki jaka pynmih shini ïa ki nongrep ha ka por kaba biang.
Ha kine ki snem ba la dep, ki sienjam na ka Sorkar India, ka jingtbit jong ki jaka pynmih shini bad ki jinglong jingman ha kylleng ka pyrthei ki la wanrah ïa ka jingkylla kaba bha ha ki kam pynmih shini.
ïa ka bor jong ki kam pynmih shini lah ban sngewthuh haba ngi iohi ba naduh u snem 2021-22, ym shym la don ka jingkyrshan pisa ha ka mang tyngka na ka bynta ki jaka pynmih shinilait na ka skhim jingpynduna ïa ka sut na ka bynta ki projek ethanol (ha kaba la pyllait T494 klur haduh ka 30tarik u Jylliew 2023).
Ka jingpynlut pisa shuh shuh na ka bynta ka jingpynthymmai bad ka jingpynïar ïa ki kam ka la wanrah ïa ka jingbei tyngka shuh shuh kaba palat T 30,000 klur ha kine ki kam ha kine ki 6snem ba la dep bad ka jingplie haduh 50,000 tylli ki lad ioh kam na ka bynta ki samla na ki jaka nongkyndong.
Ka jingkiew dor jong ki stock jong ki kompani ba la kyntiew kyrteng ki pyni ïa ka jingkhlaiñ jong kine ki kam bad ruh ïa ka lawei jong kine ki kam.
La iohi ba ka market capitalisation jong 10tylli ki kompani pynmih shini kiba halor tam (katkum ka jinglah tylliat pai jong ki) ka la kiew palat arshah ha kine ki 4 snem ba la dep.
Ki jingkylla ha ki kam pynmih shini ki la wan namar lai tylli ki daw.
Ka sienjam kaba la don ka bynta kaba heh tam ha ka jingkhyllie im biang ia ki kam pynmih shini ka dei ka National Biofuel Policy 2018 kaba pynshlur ïa ka jingkhleh ethanol bad ka petrol.
Watla ka prokram Ethanol Blending with Petrol (EBP) ka dei kaba la pyntreikam naduh u snem 2003, ka jingpynbna ia ka National Biofuel Policy ka la long ka jingplie lad kaba la wanrah ïa ka jingkhyllie im biang ïa kane ka kam.
Naduh katei ka por, ki polisi bapher bapher ki la pynsuk shuh shuh ïa ki kamram ban seng ïa ki jaka pynmih ethanol bad ki la ai ïa ki dor kiba biang bha na ka bynta ka ethanol ba pynmih ka ki molasses.
Ka Sorkar Pdeng ka la wanrah ruh ïa ka skhim pynduna sut ïa ki projek ethanol ha kaba 6% ka sut ha ka shi snem lane 50% ka sut, katba kham duna ka dei kaba la pynbhai biang na ka bynta ki 5snem sha ki nongpyntreikam ïa ki projek ban ai jingmyntoi ia ka jinglah pynmih ethanol ha ka ri.
La ai jingmynjur ia palat 1200 tylli ki projek kiba lah ban pynmih 4,400 klur litre ka ethanol da ka Sorkar Pdeng hapoh kane ka skhim naduh u snem 2018.
Ha tang ar snem, ka bynta jong ka jingkhleh ethanol ka la kiew ar shah bad la khleh 434 klur litre ka ethanol ha u Ethanol Supply Year (Nohprah-Naiwieng) 2021-22 kaba la tam ïa ka thong kaba la buh kaba long 10%.
The prokram EBP mynta ka la khreh ban pynurlong ïa ka thong ban khleh ethanol kaba 20% shuwa u snem 2025 ha kaba ka India kan long ka ri kaba pynmih bun tam ïa ka ethanol ha ka pyrthei.
Ka prokram Ethanol Blendingka la wanrah ïa ka jingkamai kaba palat T 51,000 klur ïa ki jaka pynmih ethanol na ka shini ha kine ki 4 snem ba la dep.
Mynta u snem, la kyrmen ba kine ki jaka pynmih ethanol kin kamai palat T.22,000 klur lyngba ka jingdie ethanol ïa ki kompani die umphniang.
Ka jingshalan shini shabar ri ka dei sa kawei ka sienjam kaba la ïalam sha ka jingkhlain jong ki jaka pynmih shini.
Na ka jinglong jingman ha kaba ka jingshalan shini ka long tang malu mala, ka India ka la shalan 110 lak ton ka shini ha ka samoi shini (Nov-Oct) 2021-22 kaba la pynlong ba ka India ka don ha ka kyrdan kaba ar ha ka jingshalan shini ha ka pyrthei baroh kawei.
Ka jingshalan shini shabar ri ka la plie lad ruh ïa ki kompani shini ba kin pynlut ïa ki mar ba dang sah ha kaba ka jingeh ban pyndep ïa kane mynshuwa ka la pynsahkut ïa ka jingpyllait pisa sha ki jaka pynmih shini bad ka jingslem ban ai jingsiew ïa ki nongrep pai.
Ka shini na India mynta ka don ka bynta kaba khlaiñ ha ki ïew shalan mar bad ka ioh jingmyntoi bha na ki dor ba kham heh na kiwei kiwei ki ri kiba la kiew jan ar shah ha kine ki lai snem ba la dep.
Ka bynta kaba lai ka long ka jingpynïar ïa ki mar kiba mih na ki jaka pynmih shini.
Ka kam pynmih shini mynta ka dei kaba paw bha ha ka ri ha ki kam ka ioh ka kot kaba bun bynta bad kaba duna bha ka jingktah ia ka mariang.
Kine ki kam mynta ki la kyntiew ïaka kam pynmih bording, ki sboh kiba don nongrim ha u potash bad ka jingpyndonkam ïa ka press mud ban pynmih ïa ka Compressed Bio Gas (CBG).
Ki kam pynmih shini mynta ki la pyndonkam ïa u bagasse uba long u mar ba sah hadien ba la tylliat ïa u pai, ban pynmih bording ban pyndap ïa la ki jingdonkam bad ruh ban pynbiang bording shuh shuh ïa ka grid.
Lyngba ka jinglah pynmih haduh 9500 MW, ki kam pynmih shini ki la wanrah jingkamai kaba kumba T 10,000 klur na ki jingdon jingem kiba ïadei bad ka green power cogeneration.
Ka jingpyndonkam um ki jaka tylliat shini ka la kham duna mynta namar ka jingpyndonkam shuh shuhia ka drip irrigation bad ka jingpyndonkam ïa ka um da ka jingbahkhlieh.
Ki kam pynmih shini mynta ki don ha ka khep ban pyndonkam ïa kine ki sienjam ban kamai bad pynkylla pisa ia ki carbon credit.
Kumta, ki kam pynmih shini ki don ka bynta ha ka jingpynurlong ïa ki thong ka India hapoh ki jingïakut COP 26 na ka bynta ka jingpynduna ia ki jingpynmih jakhlia.
Ka jingiohnong shuh shuh ki jaka pynmih shini ka la ai jingmyntoi ruh ïa ki ar tylli ki bynta kiba ïadei bad kine ki kam kiba long ki nongrep bad ki nongthied shini.
Ka jingtyllun pisa ha ki kam pynmih shini ka la plie lad ïa ka jingai jingsiew kaba kham stet ïa ki nong-rep pai.
Ki jingtip kiba don mynta ki pyni ba haba ïanujor ba ka 73% ki ram na ka bynta ka jingthied pai kiba la dep siew haduh ka 1tarik u Naitung 2020, 90.8% ki ram ba hap siew ïa ki nongrep pai ki dei kiba la pyndep ha kane ka juh ka por mynta u snem.
Watla ki dor shini ha kylleng ka pyrthei ki la tam ïa u pud ha kine ki 11 snem ba la dep ha u bnai ïaiong, 2023, ka dor khutia jong ka shini ha ka ri ki iaidryntih ha kaba ka inflation ka duna ïa ka 3%.
Haba ianujor bad ki ri ba marjan, kane ka long ar ne lai shah ïa ka jinglong jingman ha India.
Lyngba ka jingdon shuh shuh ki lad kamai bad ka jingkylla sha ki kam bording kiba khuid, ki kam pynmih shini ki la kham khlaiñ shuh shuh bad ki la lah ban kyrshan ïalade.
Kane ka la jia namar ki sienjam ba la shim da kito kiba don bynta ha kane ka kam ïa kaba la iarap da ki polisi kiba plie lad.
Ka Director ka tnat ïalehkai jong ka Sorkar Jylla, ka Kong Isawanda Laloo ka la pynpaw ba ka jingbym mih bha u phlang ha Jawaharlal Nehru Stadium, Polo ka la pynlong ïa ka jylla ban duh noh ïa ka lad ban pynlong ïa ka 132nd Durand Cup ha kane ka nongbah.
Ïa kane ka lympung ïalehkai kaba la rim bha hapoh ka ri la thmu ban pynlong ha ki saw tylli ki jaka.
Ka Shillong ka la long kawei na kita ban ïoh pynlong ïa ki katto katne ki jingïalehkai, hynrei ka daw ka jingbym lah ban pyndep ïa ka JN Stadium ka la pynlong ban duh noh ïa kane ka kabu ksiar ha ka sien kaba nyngkong eh.
Haba ïakren bad ki lad pathai khubor ha ka Sngi Thohdieng, ka Kong Isawanda ka la pynpaw ba kaba kongsan eh ka dei ka madan ïalehkai namar u phlang um shym la lah ban mih ha ka por kaba biang.
Ka la ïathuh ba la thung ïa utei u phang naduh u Ïaïong 2023, hynrei namar ka jingrang tyrkhong bad ka jingjur u slap ha u Jymmang, utei u phlang um shym la lah ban mih bha kumba la khmih lynti.
“Hadien ka jingleit jurip bad ka jingïamir jingmut lang bad ki heh ophisar jong ka kynhun shipai jong ka ri la hap ban pynsangeh noh ïa katei ka jingthmu.
Ngi sngewthuh ïa kane ka jingeh namar ka madan ïalehkai ka dei ban long kaba biang khnang ban pynlong ïa ki rangïalehkai ba kin lait na ki jingmynsaw.
"“Kumba phi ïatip ka Durand Cup ka dei ka lympung ban ïaknieh rung sha ka Asian Federation Cup (AFC) ha kaba ki don haduh 12 tylli ki kynhun ïalehkai jong ka Indian Super League ki ban ïashim bynta nalor ki klob I-League.
Te kumta ki madan ïalehkai ki dei ban long kiba biang bad ki ban ïaryngkat bad ki stadium ki ri ka pyrthei," la pynpaw u Major General Mohit Mohendroo MG ASC ka Eastern Command.
Ka Kong Laloo ka la ong ba kum ka tnat kan ïaleh katba lah ban pynlong ïa katei ka stadium kaba biang pura nadong shadong khnang ba ha u snem ban wan yn lah ban pynlong ïa ka Durand Cup.
“Nga pynthikna ba ngin trei shitom mynta u snem ban pyndep noh ïa ka jingmaramot ïa ka JN Stadium khnang ban pynlong ïa katei ka lympung ha u snem ban wan.
Ha kaba ïadei bad ka jingbym lah ban pynlong ïa ka Durand Cup ha kane ka nongbah mynta u snem, u Mohit Mohendroo u la ïathuh ba hadien ka jingleit jurip lang ïa katei ka stadium la lap ba kam shym la long kaba biang namar ba dang maramot ïa ka.
“Ka madan kam pat shym la long kaba biang na ka daw ka jingjur slap bad u phlang um shym la mih bha.
Te lada pynïalehkai ha kum katei madan kan wanrah ka jingmynsaw ïa ki rangïalehkai.
"Na ka liang ka Sorkar Jylla ka la khmih lynti ban pyndep noh ïa ka jingmaramot ïa katei ka stadium khnang ban lah pynlong ïa katei ka lympung ha u snem 2024.
Ka Durand Cup ka dei ka lympung kaba la rim bha ha Asia kaba pynïaid da ka kynhun shipai jong ka Indian Army.
Ka jingthmu jong kane ka lympung ka long ban noh synñiang ha ka ban kyntiew ïa ka jingïalehkai phutbol hapoh ka ri.
“Mynta u snem ngin pynlong ha Kolkata, Guwahati bad ha Kokrajhar kaba ha Assam ha kaba ki don haduh 24 tylli ki kynhun hadien ba la pynrung biang sa ar tylli kiwei pat kiba kynthup ïa ar tylli ki kynhun shipai kiba nabar ri kata na Nepal bad Bangladesh," la bynrap u Mohendroo da kaba ïathuh ba ka Shillong Lajong kan ïashim bynta ha kane ka lympung.
Ba lah ban pynshisha da ki jingthoh (in written), ym dei satia tang da ki Khanapuriskam (fairytales), ba ka jingpyndonkam Jait Kpa Khynriam – Pnar – Bhoi – War bad Lyngngam ka ïaleh pyrshah ïa ka Dustur Kynthei, Jait Kynthei bad Kur Kynthei? Kane ka long katkum ka jingïakren sharud shakiar da katto katne ngut kiba tieng ïa i Lok, khamtam eh napoh ki jaka ba ju issue ïa ka STC da kiba trei hangto, ki byrngem – byrsit kren baheh pynsngewthuh bakla ïa ki Khun ba pyndonkam Jait Kpa Khasei – Khasoi, ba phim dei ban leh kumne kam dei ka Dustur phin lah ban wat ban thied jaka – puta bad kumta ter ter……….
Bad sngewsih pynmong da kaba kim issue STC ïa ki.
Kane ka jingkren jler niewbeiñ ka pynduh mynsiem, pynkhuslai kthang haduh katta katta ïa ki Khun ba pyndonkam Jait Kpa.
Ha ka jingshisha ki la dei ai bor mynsiem pynshlur ïa ki khnang ba ngin lait noh na ka jingshah thombor niewbeiñ ha ki bar jylla.
Nga nud ban ong ba ym don ba lah satia ban ai sakhi.
Te, kumta shu poi noh sha jingsngewsih haba synshar ka Kynthei i Wahduid i tuid noh shajrong lum.
Ka long kaei kaei kaba la pynpait dohnud kthang ba haduh ba katne ki nud ban shukor jler thylliej khlemakor ïa ki khun bapli kiba ieid ïa la u kpa kumjuh ïa ka kmie.
Hana, ba la seng la dang ki Longshuwa – Manshuwa.
Te, tip mynno, hangno bad naduh ki snem ba katno mo? Ki Kong ki la ïa kynduh ïa kita ki Longshuwa Manshuwa? Khnang ban dup ïa tip lem baroh baroh bad lada ka dei kaba shisha kumta! Kumno pat? Ba ki Longshuwa –  Manshuwa ki shah ia ki Kong ba kin kha ïa ki khun kpa – sahep, China, African, Bhutanese, Tibetanese, Sikkimese, Nepalese Dkhar kylleng ka Ri India bad para – Riewlum? Kiba la kharoi sha 31/2 shiteng tam bad kylla Khasei – Khasoi noh lyngba ka jait Kmie/Kynthei.
Sngewsih ban pynpaw hangne ba katba nang ïaid ki snem nang iai thnem ïew kane kajuh.
Kane te, ka bym lah ban long phi paralok da lei – lei ruh em, ngam tharai ba ki Longshuwa – Manshuwa kin biej haduh katne, ki pdiang burom ïa ki bar jylla bad ki tait jait noh ïa ki shynrang khasei – khasoi ! Kum mangi kiba dang biej ST haduh mynta.
Balei ïa u Kpa jong ka Sixth Schedule u Bah (L) J.J.Nichols Roy bad u khun jong u Bah (L) Stanley Nichols Roy, ym shym la tait – jait ? Sa ïa pyrkhat pynshongnia – nongrim shaphang kane kam bah kam san.
Ym dei satia ka kam biria ho.
Nga la ïaid lynti 80 tylli ki snem ngam pat ju ïa kynduh ïa ki Longshuwa – manshuwa ba im 150 snem.
Te, tip ki Kong ba donburom ki ïa kynduh hangno, mynno bad ïa kiba katno snem ïa kita ki Longshuwa –  Manshuwa? Te, nangne sha khmat to sngewbha da ïa pyrkhat jylliew sani bha ha shuwa ba phin ïa kren tohmet pynmong ïa khun ba pyndonkam jait Kpa – Khasei – Khasoi kiba don ïa la ka HOK ban jied katkum ka mon jong ki, namar ka Constitution of India ka ai lad ïa ki, (choice of freedom also a right of freedom).
Namarkata, kam don jingmut ba phin ïa kyntiew skong ïalade namar kane kajuh ka la wanrah ïa ka jingjah burom pohjait noh ka Jaidbynriew.
Hooid, ngam len ba nga pyndonkam  ïa ka Jait Kmie, tangba mynta ngam ïa kyrshah shuh ïa ka.
Dang lah ba leh sniew u Rangbah ban ïa kaba leh bha ka Kynthei, namar dei ma kaba la wanrah ïa ka jingjah burom.
Kumno ki sngew ki Kong haba ka Kmie ba don burom ka la ong ba ngan die noh phi bah ïa kane ka jaka.
Balei kong phi die noh phim don khun ? Nga don Bah tang 2 ngut ki khun shynrang te, ban buh ïa ka jaka kam don jingmut.
Te, haba kumta balei mo marsien ïa kha phim shu pynpat noh ïa ki ? Aahni nud hi ban leh kumta ? Balei phim nud haba ïa kane ka jaka ba phi dei ban ai bynta ïa ki khun shynrang phi ong pynban ban die noh, kane ka dei ka kam pap ba phi leh Kong.
Jar ka eh noh bad ong to Bah ngan sa peit.
Te, phi ki Kong ba don burom ha ka jaka ba kin peit ïa kum kine ki jingjia ba sngewsih pynjemdaw – rngiew, phi ïa bishar pynban ïa ka jingai Jait Kpa kaba ha ka jingshisha ka dei ka jingeh daw – rngiew jong ka Jaidbynriew, kumba ïa long lang ka Pyrthei salonsar.
Ki bor pyniaid ka Ukraine ki la iathuh ba 3 ngut ki briew ki la khlad noh bad ka jaka ba dei khmih ia ki kot ki sla jong ki nong China ha Ukraine ruh ka la julor na ka jingther ‘namding ka Russia sha Ukraine ha ka miet Sngi Palei.
U Lat katei ka thaiñ u la pyllait paidbah ia ki dur kiba la pyni ia ka jing julor jong katei ka shlem treikam ba dei khmih ia ki nong China ha ki bynta jong ka Odesa ha ka nongbah ba hajan ka Black Sea.
Haba iadei bad kane, na ka liang jong ka China pat kam shym la kren eiei wat haba la ïohsngew ia ka khubor halor ka jing julor jong katei ka jaka ba dei khmih ia ki paidbah nong China kiba don ha Ukraine.
U President ka Ukraine- u Volodymyr Zelensky u la iathuh ruh ba kumba 60,000 ton ki mar rep ba la mang naka bynta ka China, ki la julor lut ha katei ka jingther ‘namding jong ka Russia ha katei ka miet.
Kumjuh ruh ka Russia ka la pynbna ba ka la pynphai kylliang bad ther ‘namding biang sha Ukraine hadien ba ka la kynnoh ba ka Ukraine ka la ther ‘namding bad pynjulor ia ka jingkieng kaba ka Russia ka ju pyndonkam naka bynta ka khaii- pateng.
Ka tnat iada jong ka Ukraine ka la pyntip ba ka Russia ka la ther haduh 19 tylli ki ‘namding bad ka la phah ruh kumba 19 tylli eiei ki drone ha katei ka miet, ha kaba ka Ukraine ka la ioh ban siat pynbthei noh ia 5 tylli ki ‘namding bad 13 tylli ki drone kiba leit poi sha Ukraine.
Ha ka Sngi Thohdieng, u Zelensky u la ong ba ki lehnoh jong ka Russia ki pyrshang katba lah ban pynkhyllem jubor ia ka Ukraine bad ki ialeh katba lah ban pyn-julor bad pyn-um syndon ia ka Ukraine.
Kumjuh ruh ha Odesa, la ong ba uwei u nong-ap pahara jong katei ka jaka u la duh noh la ka jingim ha ryngkat bad 8 ngut kiwei pat kiba la mynsaw, kynthup ia iwei i khynnah rit kiba iadon ha katei ka jaka ha ka por ba ka Russia ka ther ‘namding sha katei ka bynta.
Ki bor pyniaid ka Johannesburg ha ka step Sngi Palei ki la lap ia kawei ka metïap na ka phang pdeng jong ka nongbah Johannesburg hadien ka jingbthei ka bym don jingtip ha katei ka surok ha ka janmiet ba la leit.
La shem ba katei ka jingbthei ka la ksam thliew syndon ia ka bynta jong katei ka surok bad katei ka surok ruh ka la orpait lut.
Ki bor pyniaid jong ka Johannesburg ki iathuh ba ha katei ka jingjia, ki don kumba 48 ngut ki riew paidbah kiba la ngat bad mynsaw.
La shem ruh ba ka tdem kaba mih na katei ka jingbthei ka long kaba pher bad ka dei ka tdem kynja bih, ha kaba ki kali bad ki bos rit ruh ki da khyllem bad kylla syndon ha katei ka jingbthei kaba la jia ha katei ka janmiet.
watla katta, ym pat shym la lah ban tip ia ka daw jong katei ka jingbthei kaba jur wat haduh kane ka kynti bad ki tnat wad bniah ki dang bud dien ban lap ia ka daw jong katei ka jingbthei ha katei ka jaka.
Katkum ka jingshem na ki camera CCTV ba la pyndait ha katei ka jaka, ym shym la iohi eiei ban don kiba leit buh bom ne leh eiei hashwa jong katei ka jingbthei.
Hynrei tang mar ia jia katei ka jingbthei, la iohi ia ki paidbah kiba la shu mareh ruma tang ban pyllait im ialade bad kumta ruh ki pulit ki la khang noh ia katei ka surok naduh katei ka miet hi.
Ki tnat wad bniah ki suba ba lah ban dei ka jingbthei jong ki pipe tyndong lyer ‘pipe gas’ ba pyniaid napoh ka khyndew.
Katba na ka liang jong ki kompeni kiba dei khmih ha katei ka bynta pat, ki la kyntait ia kata namar la ong ba ki paidbah nongthied bad kiba pyndonkam ia katei ka lyer kim shym ud ba don jingthut eiei bad baroh kiei- kiei ki iaid beit- iaid ryntih kumba ju long.
Shi sngi hadien ba la mih ki kynrum kynram hadien ka jingsaphriang jong ka dur khih (video) halor ka jingshah pynïaid lyngkhuit jong arngut ki kynthei ha Manipur ha surok ha ka kynhun ki paidbhur, ka la don ka jingpynkut noh ïa ka dorbar ha baroh ar tylli ki ïingdorbar, ka sorkar kmie ka la ïakynduh jingeh sa ha kawei pat ka bynta halor ki kam saiñ pyrthei ha ka sngi kaba ar jong ka jingpynlong ïa ka Dorbar Lyiur.
Ha kaba ïadei bad kane, ka liang pyrshah ha ka sngi Palei ka la dawa ba la dei ban pynsangeh shwa ban ïakren halor kiwei pat ki mat bad ïa mynta la dei ban ïakren sani bha halor ki mat ba ïadei bad ka Manipur, hynrei na ka liang ka sorkar ka la mynjur ban pynlyngkot ha ka jingïakren halor kane ka mat ba ïadei bad ka Manipur.
Ka liang pyrshah ka la dawa ba la dei ban ai por ha ka ban ïakren halor ka Manipur hapoh ka jingpyntreikam ïa ka kyndon 267, katba ka sorkar kmie ka la mynjur ban pynlyngkot ïa ka jingïakren hapoh ka kyndon 176.
Ha kaba ïadei bad kane, na ka liang u Myntri ka Junior Parliamentary Affairs u Arjun Ram Meghwal u la pynshisha da kaba ong ba ka jingleh jong ka liang pyrshah ka paw ba kam kwah ban ïakren halor ka Manipur.
Ki la don arjur ki lehnoh Maoist kiba la leit ban pyndem ïalade hakhmat ka kynhun ba la ïatreilang hapdeng ka kynhun jong ki heh pulit ha Dantewada distrik jong ka thaiñ Bastar, la ïathuh ki pulit.
Kine baroh saw ngut ki la shah thong mar T.20 lak ha ka khlieh jong ki, la ong ka jingthoh ba la phah da u Superintendent of Police (SP) jong ka Dantewada u Gaurav Rai.
U Rai u la ïathuh ba ïa kine ki saw ngut la tip kyrteng kum u Chhotu Mandavi, uba long u Section Commander jong ka Battalion Number 1 Technical Team, ka kurim jong u ka Lakhme Kunjan, kaba don bynta bad ka South Sub Zonal Bureau, bad u Kosa Mandavi, uba long u Deputy Commander bad ka kurim jong u ka Aayte Midiyami.
Ka jingthoh kaba la wan na ki pulit, la ong ba kine ki saw ngut ki lehnoh Maoist ki la rai ban leit pyndem ïalade na ka jingdon ka jingpyntreikam jong ki pulit ïa ka “Rehabilitation Policy"  jong ka sorkar Chhattisgarh bad ka ‘Come back home Campaign’ jong ki pulit ka distrik ha ka Lah Sngi U Blei.
Kine ki saw ngut ki la leit ban pyndem ha ka por ba donlang u SP jong ka Dantewada, u Deputy Inspector General (DIG) jong ka Dantewada u Kamlochan Kashyap bad u DIG jong ka Central Reserve Police Force u Vikas Kataria.
Ki bor pyniaid ka Colombia ha ka Sngi Balang ki la iathuh ba 5 ngut ki heh saiñ pyrthei bad uwei u nongñiah jong ka liengsuiñ rit, ki la khlad noh hadien ba katei ka liengsuiñ ba ki shong ka la leit hap bakla ha ki bynta phang pdeng jong ka Colombia ha katei ka sngi.
Kitei 5 ngut ki nong-ialam ki dei ki dkhot jong ka Right-wing Centro Democratico jong u President barim ka Colombia- u Alvaro Uribe.
La ong ba katei ka liengsuiñ ka la leit hap bakla ha ka thaiñ municipal jong ka San Luis de Gaceno kaba don hapoh jong ka tnat Boyaca.
Katei ka liengsuiñ rit ka dei kaba mih na Villavicencio ban leit sha Bogota na ka bynta ka jing-iakynduh jong kitei ki heh, kumba la pynbeit ban long ha katei ka jaka.
Haba iadei bad kane, u President Gustavo Petro u la phah ia ka kyrwoh sngewlem sha ki bahaiing- hasem jong kitei ki nongialam baroh, kum shi bynta ruh ban pynpaw ia ka jingsngewkhia halor ka jingduh noh ia ki dkhot jong ka ïing thaw aiñ ha kum katei ka jingjia ba sniew bok ha kane ka por.
Ka White House ha ka Sngi Balang ka la maham ba ka Russia ka lah ban ther ‘namding bad thombor ia ki jaka buh mar bam jong ka Ukraine, kynthup ia ka jhad ‘riew paidbah kaba don ha Black Sea.
U Lamphang jong ka National Security Council jong ka White House, u Adam Hodge, u la ong ba ki heh ka United States ki ioh jingtip ba ka Russia ka la phah ia ki jhad ‘namding hajan jong kitei ki jaka ba don ka jhad jong ki riew paidbah ka Ukraine ha katei ka duriaw.
Kumta, ruh ki la maham lypa ba ka Russia ka lah ban leh eiei lada kam lah shuh ban iakhun pyrshah ia ka Ukriane na kitei ki bynta ba ka la sdang ban tur naduh ba sdang.
U Hodge u la ong ruh ba ka Russia ka la deo pynbna teng ba baroh ki jhad jong ka Ukraine kiba don ha ka duriaw Black Sea kin dei beit ki jhad thma bad kim lah ban long ki jhad jong ki riew paidbah.
Namar kata ruh la ong ba ka Russia ka la pyn-ap lypa da ki ‘namding ban ther sha kitei ki jhad kiba don sha katei ka bynta lada kumno- kumno ka ipher bad ka kwah ban thombor.
Ha ka Sngi Balang, ka Ukraine ruh ka la kynnoh ba ka Russia ka la pynjot bad pyn julor lut ia ki jaka ba kynshew mar bam ha Hellish hapdeng ka jingther ‘namding ba khlem sangeh jong ka Russia ha ka kylla step jong ka Sngi Balang bad katei ka jingther ‘namding jong ka Russia ka long sha ki ar tylli ki bynta jong ka jaka ba ïeng ki jhad ka Ukraine ha Black Sea.
Haduh ka 20 tarik jong une u bnai, ki bor distrik jong ka West Khasi Hills ki la dep ban pynpra haduh laiphew lai tylli ki karkhana thang dewïong beaiñ ha ka thaiñ Shallang.
Katkum ka tyllong khubor la ïathuh ba ha ka 20 tarik u Naitung 2023, ki bor distrik ka West Khasi Hills ki la ïoh ban pynpra haduh khadwei tylli ki karkhana thang dewïong be-aiñ kiba don ha ka thaiñ Shallang, West Khasi Hills.
Lah ban kdew hangne ba ki bor distrik jong ka West Khasi Hills ki la buh thong ba ka jingpynbthei bad jingpynpra ïa ki atoskhana jong kitei ki karkhana saiñ dewïong be-aiñ kan dang bteng bad yn pyndep hapoh 30 sngi.
Khnang ban lait shem jingeh ki paidbah haba thied ba pet na ka daw ba ki dukan ki kyntait ïa ki pisa nar 10 tangka ha East Jaiñtia Hills District, u Deputy Commissioner jong ka East Jaiñtia Hills District u la bthah ïa baroh ki dukan bad ki paidbah ban pdiang ïa ka pisa nar 10 tyngka kaba pynmih da ka Reserve Bank of India.
U la ong lada lap ïa kino kino ki bym pdiang ïa ka pisa nar 10 tyngka, yn pynshitom pyrshah ïa ki katkum ka section 188 IPC.Shuh shuh u la ong, katkum ka Section 6(1) ka Indian Coinage Act 2011, baroh ki pisa nar dei ban pdiang ïa ki bad lada kyntait yn pynshitom katkum ki kyndon aiñ.
U General Manager jong ka Food Corporation of India, North East Frontier Region, Regional Office Shillong, u SK Yadav u la kyntait war ïa ka jingkynnoh ba ka Food Corporation of India ka la sam da u khlaw plastic sha ki paidbah jong ka jylla Meghalaya.
Ha ka jingïakynduh bad ki lad pathai khubor ha ka sngi Palei u SK Yadav u la ong, haduh mynta ka Regional Office kam pat ïoh satia ïa kano kano ka jingujor halor kane.
Ha kajuh ka por u la pynshai ba u khaw ba la khleh dawai um dei satia u khaw plastic bad ki paidbah kim dei satia ban sngewthuh bakla halor kane.
Shuh shuh u Yadav u la ong, “Imat ka don ka jingsngewthuh bakla na ka liang jong ki paidbah halor u khaw plastic bad ong ha ka por ba la shet lada ym pyllait wut-wut ïa ka jingkhluit u sdang ban sieb kynsan bad imat dei na kane ka daw ba ki briew ki khot u khaw plastic.
"U SK Yadav u la ong ba lada ïanujor ïa ka dor, yn dang kham rem shibun shah u khaw ba la shna da u plastic ban ïa u khaw ba rep hi da ki briew.
Ha kajuh ka por u la ong, lada ki paidbah ki lap shisha ïa uta u khaw plastic ki dei ban wan ujor sha ka FCI khnang ba kan ïoh leh ïa kaba donkam.
Ha kaba ïadei bad ka jingkynnoh ba ka la don ka jingshalan tuh ïa u khaw bad haba kylli khamtam ha kaba ïadei bad u khaw ba jah na ka bhah ka Meghalaya ba poi sha Assam, u SK Yadav u la pynshai ba kane ka jingjia kaba la kham slem kam ïadon bynta eiei bad ka shlem treikam jong ka Food Corporation of India namar ba ïa u khaw la sei da ka Sorkar Jylla ym da ka Food Corporation of India.
“Na ka liang jong ka FCI, ngi pynpoi beit katkum ka jingkwah jong ki jylla ïa u khaw.
Ha kaba ïadei bad ka Meghalaya ruh namar bym don ka rel, kumta ngi hap ban pynpoi ha Assam bad nangne pat ka la dei ka kamram jong ka sorkar jylla ban sei," u la ong bad bynrap ba ka FCI kam don jingtip eiei namar ba ïa u khaw la dep ban aiti sha ka sorkar jylla.
Shi bynta ban bud ïa ka jingbthah jong ka National Green Tribunal (NGT) Committee, u Deputy Commissioner jong ka West Jaiñtia Hills District u la kyntu ïa kino kino ki kynhun ne ‘riewshimet kiba don mon, ba kan don ka jingdie lilam kyllum ïa u dewïong ba la ïoh kurup ha ki jaka bapher bapher ka distrik.
Une u dewïong dei uba don ha ki saw tylli ki jaka kynthup ha Phramer Traffic Cell, Phramer 70Mt.
Police Reserve Jowai 45760 mt, ha Khlookynring 21.12Mt bad ha kiwei kiwei ki bynta ka Shkentalang 1031 Mt.
Ka tarik bad ka por ban pynlong ïa kane ka jingdie lilam kan long ha ka 1 tarik u Nailar ha ka por 12.30 mynsngi.
Ka dor kaba rit eh na ka bynta shi metric ton ka long 2160.00.
Kino kino kiba don ka mon ban thied ïa une u dewïong ki lah ban phah ïa ka dor tyrwa jong ki ha ka envelope ba la tah bha ryngkat ka jingthoh ha ka kot sada bad kdew shai ïa ka dor kaba ki pan da ki kyntien bad ki number.
Ïa kane ka envelope dei ban phah ha lane shwa ka 31 tarik u Naitung shwa ka por 3.00 baje janmiet ha DC ophis.
Ïa ka kyrteng, jaka sah bad ID Card kiba wan ban thied ïa une u dewïong ki dei ban ai lang bad ka dor tyrwa jong ki.
Ïa ka pisa kaba long T.10,000 kum ka Earnest Money ha ka rukom jong ka Call Deposit dei ban thoh sha u Deputy Commissioner, West Jaiñtia Hills District.
Ka Food Corporation of India, North East Frontier (NEF) Region, Regional Office Shillong kaba peit ïa ka jingsam khaw na ka bynta ki lai tylli ki jylla jong ka thaiñ Shatei Lam-mihngi, ka Meghalaya, Mizoram bad Tripura, ka la pyntip ba ka la pyllait kumba 7.5 lak Metric Ton ki mar bam khlem jingsiew eiei hapoh ka Pradhan Mantri Garib Kalyan Anna Yojana Scheme naduh u Ïaïong, 2020 haduh u Nohprah, 2022.
Haba kren sha ki lad pathai khubor ha ka sngi Palei, u General Manager jong ka Food Corporation of India, North East Frontier Region, Regional Office Shillong, u SK Yadav u la ïathuh ruh shaphang ka Open Market Sales Scheme Domestic (OMSSD) Scheme ha kaba ïa u khaw bad u kew la die lilam ha ïew man la ka taïew bad ban peit ruh ba ki mar bam mar dih kim dei ban kiew dor khnang ba ki paidbah bad ki nongthied nongpet kin ïoh jingmyntoi.
U General Manager u la ong ba ka FCI kan pyntreikam noh da ka Open Market Sales Scheme Domestic (OMSSD) ban lilam ïa u khaw sha ki ïew ki hat man ka taïew bad pynpaw ruh ba kane kan ïarap ïa ka FCI ban peitngor ïa ka dor jong u khaw bad u kew na ka bynta ka jingmyntoi ki paidbah.
U SK Yadav u la ïathuh ba ka kudam hapoh ka jingkhmih ka North East Frontier (NEF) ka la kiew kumba 40 % hapoh lai snem, kata na ka 87070 MT sha ka 122636 MT.U la ïathuh ba ka FCI kan sa tei ruh ïa ki kudam kaba ngiam kumba 88000 MT ban buh ïa u khaw bad kew ha kylleng ka jylla Meghalaya bad kiwei ki jylla ka thaiñ Shathei Lam-mihngi (North East) lyngba ki skhim bapher bapher.
Shuh shuh na ka liang jong u General Manager ka FCI u la pyntip ruh ba ka FCI ka don ïa ka jaka kaba biang ban buh ïa ki mar bam naduh u khaw, u kew bad u ata, hynrei ka ai ïa ki mar bam pat katkum ka jingjied jong ki sorkar jylla, kiba pynbiang ïa ka thup jong ki jingbam ba ki kwah bad donkam, ym dei ka FCI kaba pyllait hi.
Ki don haduh 42 tylli ki shnong bad 120 ngut ki bar jylla ki ban wan sam shithi hapoh ka West Khasi Hills katkum ka risol ba la pyllait ha ka taïew ba lai jong u Naitung 2023.
Ïa kane la ong da u samla Lumlang Kharsyiemlieh, President ka HYC West Khasi Hills ha ka jingdonlang u samla Wanteibok Lyngdoh General Secretary haba kren sha ki lad pathai khubor ha ka Sngi Palei.
U samla Lumlang u la ong ba ka HYC ka pynpaw ïa ka jingpyrshah ïa kane ka bynta, bad ka la phah ruh da ki shithi sha ki 42 tylli ki shnong ban kyrpad ba kin nym ai NOC ne jaka sah ïa ki bar jylla lada ki wan, khnang ba ki paradoh parasnam kin ïoh lad lada ym ailad.
“Ngi la phah biang por ïa ki shithi sha ki shnong ban kyrpad ïa baroh ki 42 tylli ki shnong ba kim dei ban ai NOC, bad ka HYC ka kren shai ba ha kane ka sien lada ka HYC kan ïohi ba ki shnong kin dang ai NOC, kan leit rah lama ïong ha kawei-pa-kawei ka ïing jong ki sordar ki 42 tylli ki shnong," la ong u samla Lumlang.
Shuh shuh ka HYC ka kyrmen ba kumba ha kine ki kyndiat sngi na ka liang ki shnong ki la pyntip sha ka HYC ba kin ai ka jingïatreilang bad kyrshan ïa ka jingdawa ban nym shah ïa ki bar jylla ban wan sam shithi ha ki shnong.
Kumta ngeit skhem ba ki shnong kin sngewthuh bad shimkhia ïa katei ka bynta, namar lada kim ïoh NOC ne jaka kim ïoh lad ban trei kin duh ïa ki kam jong ki, hangta kin sa ïohlad ki samla ka West Khasi Hills.
U la ong ruh ba ka HYC kam kwah shuh ban jia kumba jia ha kaba la dep ba ki shnong kin ai NOC ïa ki bar jylla.
Ki paidbah jong ka thaiñ Ri Mulliang kiba thmu ban leit pyndep ïa ki kam ki jam ha ka shlem treikam jong ka Ri Mulliang C&RD Block ki la shu lut bad sep ei kai ka por wat hadien ba ki la ïai ap baroh shisngi, namar ka jingbym don jong ki nongtrei ha katei ka shlem treikam.
Ïa kane la lap ruh da ka Khasi Students’ Union (KSU) Ri Mulliang Circle ha ka Sngi Palei jong ka taïew hadien ba la pynlong ka jingjurip.
U President ka KSU Ri Mulliang Circle, samla Biangboy Sangriang u la ong, ha kane ka jingjurip, ka seng ka la lap ba u BDO um shym la don bad ki paidbah ba bun ki la ap naduh 9 baje haduh 2 baje noh phai sngi, hynrei ym shym la don nongtrei ha kane ka shlem treikam.
Halor kane ka bynta, ka KSU ka dawa na ka sorkar ba ka dei ban thung ïa u BDO bad ki nongtrei ba pura.
Nalor kata, ka dawa ruh ba ka sngi trei kam kan long naduh sngi Nyngkong haduh sngi Thohdieng khnang ba ki paidbah kin ïoh ban pyndep ïa ki kam.
U Myntri Rangbah ka jylla, Conrad K Sangma u la pyntip na ka liang ka jong u, u la buddien ha kaba ïadei bad ka jingshong shah thngan ki sengbhalang na Ri Lum Garo da kaba ïakren bad ki Deputy Commissioner (DC) ka thaiñ.
Haba kren sha ki lad pathai khubor ha ka sngi Palei, u Myntri Rangbah u la ïathuh ba ki sengbhalang kiba la shong shah thngan ha Rilum Garo ki kwah ban ïakren bad ïakynduh ïa u ynda u la wan hiar shapoh Rilum Garo hynrei na ka liang ka jong u, u la ai ka jingkular ba un sa ïakynduh pat ïa ki nongïalam jong ka ACHIK ha ka sngi kaba un leit ban hiar sha Rilum Garo.
U Myntri Rangbah u la ïathuh ba ha katei ka jingïakhih ba la pynlong da ka seng ACHIK, la sakhi ba ki Additional Deputy Commissioner bad ki doktor ki la ïadon lang ha katei ka jaka ban peit bad bishar ïa ka jinglong jingman naduh ka koit ka khiah bad kiwei kiwei.
Ha kaba ïadei bad ka jingdawa jong ka seng ACHIK ban pyntreikam ïa ka Roster System na shadien, u Myntri Rangbah u la ong ba ka long kaba eh ban phai dien biang ïa kaei kaba la dep ban ïakren namar ïa ka rai la shim ha ka jingïasyllok lang bad baroh kiba ïa don bynta kiba kynthup ïa ka ACHIK na Rilum Garo bad hadien ka jingïasyllok, la pynïaid shakhmat ban shim ïa ka rai ban pynmih ïa ka Office Memorandum (OM) kaba thymmai.
Halor ka jingdawa ban pynlong nongbah ïa ka Tura, na ka liang u Conrad u la ong ba kum ka sorkar MDA ka pynleit jingmut ha ka ban wanrah ïa ka roi ka par bad ïa ka roi ka par la leh ha ka rukom kaba heh bad kaba biang lang na ka bynta baroh ki thaiñ hapoh ka jylla.
U Myntri Rangbah u la ong ruh ba ka jingbuh ïa ka Mini Secretariat ha Tura kan long kawei na ki jingmyntoi ïa ka thaiñ Garo Hills baroh kawei bad ka sorkar kan ïaleh katba lah ban pynsngewthuh ïa ki nongïalam ka ACHIK halor kane ka bynta.
“Yn sa buh ïa ka Mini Secretariat hangthie bad ngin sa pynkhlaiñ ïa ki tnad sorkar bapher bapher bad ngin sa khmih na ka bynta ka jingwanrah ïa ka roi ka par lyngba ki skhim ha ka rukom kaba khlaiñ hapoh Rilum Garo", la ong u Myntri Rangbah.
Ka Jaiñtia Student’s Union (JSU) ka la dawa ïa ka nongbah por lyiur (Summer Capital) hapoh ka thaiñ Rilum Jaiñtia kaba ïasyriem bad ka jingdawa nongbah por tlang (Winter Capital) ba la dawa da ka ACHIK hapoh Tura.
Ka JSU ka ngeit skhem ba ka thaiñ Rilum Jaiñtia ka dei hok ban ïoh kum ka nongbah jong ka jylla namar ka wanrah ïa shibun ka khajna na ka bynta ka jylla lyngba ka jingdon jingem jong ka mei mariang kaba kynthup ïa u dewïong bad ïa u mawshun, ki karkhana pynmih dewbilat, hynrei kumba ka long ym pat da ïohi satia ïa kata ka roi ka par kaba tikna ban ïa kaba ïanujor bad kiwei ki jaka.
Katba ka jingong jong ka JSU ba ka thaiñ ka la nohsynñiang sha ka khajna ka jylla ka long kaei-kaei kaba lah ban pdiang.
Kumta ka long kaba donkam ban khmih ïa kita kiei kiei baroh da kaba peit ïa ki jingshisha.
Ka jingrai ban pynkynriah ïa ka nongbah jong ka jylla ka kynthup da kaba khmih bad peit ïa ki jingmih ha kylleng ki thaiñ, ka jinglah ban kyntiew ïa ka roi ka par bad ka jingbit jingbha na ka bynta baroh ki nongshong shnong.
Hapdeng ka jingdon jong kiba pyrshah ha sor Tura halor ka jingkren jong ka ha kaba ïadei bad ka jingdawa ban pynlong ïa ka Tura kum ka nongbah ka Meghalaya ha ka por tlang bad kumjuh ruh ban pyntreikam ïa ka ‘Backlog Policy’ ha ka jingpynrung kam, ka Myntri ka tnat ka koit ka khiah, ka Kong M Ampareen Lyngdoh, ka la pynkut noh tang shiteng ïa ka jingleit jurip ïa ka Ri-Lum Garo.
Kane ka Myntri ka la leit phai noh sha Shillong hadien ka jingleit pynlong jingïalang ha Resubelpara, North Garo Hills.
Ha ka jingshisha, ka Myntri ka la dei ban don lai sngi ha Ri-Lum Garo bad ka la thmu ban pynlong jingïalang halor ka koit ka khiah ha Resubelpara, Tura bad Baghmara.
Hynrei ha ka Sngi Palei, shi kynhun ki longkmie bad kiwei ki la ïa mih paidbah ban pynpaw ïa ka jingpyrshah halor ka jingkren jong ka Myntri ha kaba ïadei bad ka jingdawa ki seng ba kynthup ïa ka ACHIK bad kiwei ban pynlong ïa ka Tura kum ka nongbah ka Meghalaya ha ka por tlang.
La khmih lynti ba ka Kong Ampareen kan wan sah ha Circuit House, Tura ha ka miet Sngi Palei, hynrei ki la don lypa ki paidbah kiba la ap ha lynti ban pynpaw ïa ka jingpyrshah halor ka jingwan jong ka sha Tura.
Dang ha ki khyndiat sngi, ki la don ki lad pathai khubor ha kine ki sngi kiba la thoh ba ka Kong Ampareen ka la ong ba ka jingdawa ban pynlong ïa ka Tura kum ka nongbah ha ka por tlang ka long ka bym ïahap satia.
Ka la ong ba ka Shillong ka dei ka nongbah bad ïa ki jingdawa ban pynlong nongbah sa ha kiwei ki jaka ym dei satia ban pynsngap.
Ka jingkren jong ka Myntri ka la pynbitar lep ïa ki kynhun kiba shong shah thngan ha Tura, bad ka la pynlong ïa ki longkmie bad kiwei ban mih sha surok ha ka Sngi Palei ban pyrshah ïa ka ryngkat ka jingpyrta “Ampareen, Go Back" lane “Ampareen, Leit Phai Noh".
Ha kawei pat ka liang, ka jingshah thngan jong ka ACHIK ka la kynjoh sha ka 11 sngi ha ka Sngi Thohdieng bad kam pat don dak satia ba kane ka kynhun kan pynsangeh ïa ka jingshah thngan.
Ki nonghikai kolej kiba don hapoh ka synjuk jong ka Meghalaya College Teachers Association (MCTA), ka la pynpaw ka jingkyndit halor ka jiingpynbna kaba la shu pynmih kyndit-kynsan da ka skulbah North Eastern Hill University (NEHU) halor ka jingshim rai ban pyntreikam noh ïa ka National Education Policy (NEP), 2020, bad ther tyngeh ïa u Vice Chancellor u Prabha Shankar Shukla bad kynnoh ba u la leh khlem ka jingmynjur da kawei ka sur ha ka jingïalang kaba 110 jong ka Academic Council ka NEHU.Haba kren sha ki lad pathai khubor ha ka Sngi Thohdieng, ka President ka MCTA ka Dr.B.H Buam ryngkat kiwei pat ki nongïalam ka synjuk, ki la pynpaw ïa ka jingbym pat biang ban pyntreikam noh ïa ka NEP ha ka Jylla.
Haba pynkynmaw ïa ka jingïalang ka Academic Council kaba khlem pat shim rai ban pyntreikam noh ïa ka NEP, 2020, kine ki nonghikai kolej ki la ong ba ha shuwa ban shim ïa kano kano ka rai, dei ban shim da ka jingïamynjur lang.
Ka Dr.Buam ka la ïathuh ruh ba na ka liang ka jong ka MCTA, ka la phah da ka jingthoh sha u VC ka NEHU ban pynpaw ka jiingpyrshah namar ym pat don satia ka rai ban pyntreikam noh ïa ka NEP ha ka jingïalang jong ka Academic Council jong ka NEHU.Na ka liang u VC ka NEHU u la kam ba ka Academic Council ka la rai ban pyntreikam ïa ka NEP bad ïa ka rai la pynskhem ruh da ka Executive Committee jong ka skulbah.
Hynrei, ka MCTA ka la kynnoh ba ka jingleh jong u VC ka dei ka jingthok namar bym pat shim rai satia haba ïadei bad ka jingpyntreikam ïa ka NEP ha Jylla.
Ki la ong ba wat u Myntri ka Sorkar Jylla u Rakkam A Sangma ruh u la pynpaw lyngba ki lad pathai khubor ba ka jylla kam pat long kaba la khreh ban pyntreikam ïa ka NEP.U Rangbah Shnong ka Mawpat, Bah Juda Wahlang u la pynpaw ba u ju bam tit man ka sngi, hynrei um ju lei-lei namar haba leit kheit ïa u tit da ka jingtip.
Pynban kito ki briew kiba bam ïa u tit bad poi sha ka jingkhlad noh na kane ka pyrthei ka dei namar kim da ithuh bha.
Kane ka jingpynpaw u Bah Wahlang ka dei ha ka jingïakren bad U Nongsaiñ Hima ban buddien halor ka jingkhlad noh jong lai ngut ki briew ha Umsawli kaba hap ha shnong Mawpat ha kine ki khyndiat sngi tang namar ba ki bam ïa u tit uba buit bad long bih.
Kane ka jingïakren bad u Rangbah Shnong Mawpat ka dei namar ki nongdie tit harud surok ban leit sha NEIGRIHMS Hospital Mawdiangdiang kaba dei ruh ka lad ban kiew sha Mawpat ki la hiar ka jingdie ïa u tit naduh ba ki briew ki la sheptieng ban bam tit namar ka jingkhlad noh jong lai ngut ki briew ha Umsawli.
“Nga la peit ïa u khiew ba ki shet jong kito ki briew kiba la khlad ha Umsawli, nga ïohi ba ki don ki tit ba long rong ïong kiba ngi khot tit doh ne tit tyngab kaba ngi ju ïa bam, ki don ruh kita ki tit kiba ïasyriem hynrei kiba buit pat, lehse kim ithuh ki ngat ha kum kita" u la ong.
Kumta kum u Rangbah Shnong u la kyntu ïa ki paidbah ba lada ki kheit ïa u tit da ka jingtip bad ki shet da ka jingtip kan nym don kano kano ka jingjia ba sngewsih, hynrei lada leit kheit ïa u tit khlem ka jingtip bad jingithuh kan wanrah ka jingmynsaw.
Ka Sorkar MDA-2 ha ka sngi Thohdieng ka la aiti ïa ki kot thungkam sha ki 1,010 ngut ki pulit kiba la shahjied ban rung kam thymmai hapoh ka tnat pulit na ka bynta ban shakri ïa ka Jylla.
Ha kane ka sngi la ïoh ruh ïa ki kyntien kitbok kitrwiang na u Myntri Rangbah ka Jylla u Conrad K Sangma uba la ong ba ki don ka bynta jong ki kum ki nongda na ki jingma bad long ka jingshngaiñ ïa ka Jylla.
Ka jingïalang pdiang burom ïa ki pulit thymmai sha ka kam shakri la pynlong ha Shillong International Centre for Performing Arts and Culture (SICPAC) ha ka jingsakhi lang u Symbud Myntri Rangbah Bah Prestone Tynsong lem bad u Chief Secretary Bah DP Wahlang, u DGP Dr LR Bishnoi bad kiwei kiwei ki pulit ophisar.
U Myntri Rangbah u la ong ba ka Sorkar Jylla ka ai jingithuh ïa ka jingong ki pulit kiba lah ban trei kum ka kynhun nongda ban ïakhun ïa ki kam sniew bad ban pynneh ïa ka suk ka saiñ.
Kumta u la ong ba la shim ïa ki sienjam ban nang pynkhlaiñ ïa ka jingpyntreikam ïa ki kyndon aiñ kynthup ka jingthung ïa u Commissioner of Police ha district bad ka jingpynrung kam shuh sa kumba 2000 ngut hapoh ka tnat pulit.
Ban nang aibor ïa ki pulit da ban shim ïa ki lad ki lynti ha ryngkat ki kor ki bor ban ïakhun ïa ki nongleh kam sniew bad ban lah ban poi kloi sha ka jaka, la pynkhreh ruh ban buh kali ha ki Thanat bapher bapher bad outpost kynthup ka jingai ïa ki kali ar shaka khnang ba kin poi kloi sha ki jaka ha ka por ba kyrkieh bha.
U Myntri Rangbah u la ong ruh ban thaw ïa ka engineering wing jong ka tnat Pulit ha kaba u Superintendent of Police (SP) un long u Chairman khnang ba yn lah ban pynbiang ruh ïa ki jingdonkam ha ki jingtei jingshna.
U la ong ruh ba ki sienjam kin peit lem ruh ïa ki jingdawa bad jingmang pisa na ka bynta ki jingtei jingshna.
Ka Central Recruitment Board ka la lah ban jied 1,010 ngut ki pulit na kiba thep kam kumba 1.5 lak.
U la ong ba kine kiba shahjied kin sa lah ban shakri da ka jingkut jingmut bad aiti lut na ka bynta ban don ka jingpynneh ïa ka burom bad ka dor kum ka kynhun pulit.
La ïoh jingkren ruh na u Bah Prestone Tynsong nalor u DGP ka Jylla.
Ha kane ka sngi la aiti ïa ka shithi thungkam da u Myntri Rangbah sha ki katto katne kiba kynthup ïa ka Ibapalei Syiemlieh, Ferdinand Chyrmang, Jessica Kharbuki bad Meghna D Sangma.
Ka President ba dang shu shah jied thymmai jong ka BJP Meghalaya Mahila Morcha ka Kong Susuki Pariat ka la pynpaw ka jingsngewdom bad sngewshrai haba ka ïohi ïa ki durkhih (video) ba ki shynrang ki la phah ïaid lyngkhuit ïa ki ar ngut ki kynthei ha Manipur.
Kane ka jingpynpaw ka Kong Pariat ka dei hadien ba U Nongsaiñ Hima u la ïoh ban ïakren namar kane ka durkhih kaba shah pynkhlemraiñ ïa ki ar ngut ki kynthei ha Manipur ka la jur bha ka jingïatai ha ka ri India bad ka jingïatai kaba dang khluit ka dang ïaid ha ïingdorbar Parliament jong ka Lok Sabha bad Rajya Sabha.
Wat la kiba bun ki la kynnoh ba dei ka sorkar BJP ka bym lah ban tehlakam ïa ka shongsuk ha katei ka jylla, hynrei ka Kong Pariat kum ka nongïalam ka BJP ki longkmie ha Meghalaya ka la pynpaw ba ka kmie ne u kpa kim shym la phah ïa ki khun ba kin leh ïa ki kam sniew, hynrei kino-kino kiba leh ïa ki kam sniew dei ban pynshitom kaba tyngeh.
Ka Kong Pariat ka la pynpaw ruh ba ka aiñ ka dei ban pynshitom.
“Nga ngeit skhem baroh kito ki ’riew thrang snam kin ïoh pynshitom, baroh khoit kiba la donkti ban pynïaid lyngkhuit ïa ki ar ngut ki kynthei namar kane ka la pynjah burom ïa ka longrynïeng jong ki kynthei" ka la ong.
Nangta, ka la pynpaw ka jingsngewlehraiñ bad sngew ïam-rem ba kum kine ki jingjia kin wan ha ka thaiñ Shatei Lam Mihngi ha kaba ka ri India ka la ïakren lut ïa kane ka jingshah pynïaid lyngkhuit ïa ki kynthei ha Manipur.
Ka la ong ruh ba ka BJP ka ïeng ban wanrah ïa ka synshar khadar kaba khuid khlem da ñiew ïa ki jaid niam ne jaidbynriew.
Halor kane kajuh ka jingjia, ki seng niam bad ki sengbhalang kiba kynthup ïa ka General Assembly Presbyterian Church of India kaba la soi da u Rev.BB Lamin kum u Moderator bad u Rev.Dr.K Lalrinkima, Sr.
Administrative Secretary bad ka North East Students Organisation (NESO) kaba la soi da u Bah Samuel Jyrwa kum u Chairman bad u Mutsikhoyo Yhobo kum u Secretary.
U Myntri Rangbah ka Jylla, Conrad K.Sangma u la ong ba ka Sorkar ka la shim ïa ki sienjam kiba tyngeh ban tehlakam ïa ki kam thombor pyrshah ïa ki kynthei.
“Kane ka long kaei-kaei kaba ngi hap ban shim khia.
Hooid ngi ïohi ba ki kam thombor pyrshah ïa ki kynthei ki ju don beit bad ngi la shim ïa ki sienjam halor kane," la ong u Sangma haba kren sha ki lad pathai khubor ha ka Sngi Thohdieng.
U Sangma haba pyntikna ba yn sa pynrung bun ngut ki kynthei ha ka tnad pulit ka Jylla, u la ong ba ka Sorkar kan ïaleh katba lah ban pynsted ïa ka jingtohkit khnang ban lah mudui kloi pyrshah ïa kito kiba shah kynnoh donkti ha ka por kaba biang.
“Ki don ki lad ki lynti kiba tyngeh kiba ngi la shim na ka liang jong ngi.
Hooid yn hap peit baroh arliang.
Ngi donkam ïa shong suk shong shngaiñ, ngin donkam ruh ïa ki jingpynshitom kiba tyngeh ki ban treikam ne ka jingset along," u la ong.
Ha kajuh ka por, u la ban jur halor ka jingdonkam ban ïatreilang bad ka imlang-sahlang, kumjuh ban pyntikna ïa ka jingïasyllok, ki prokram ai jinghikai sha ki paidbah nalor kiwei-kiwei.
“Kumta ka dei ka bynta ha kaba ngi hap ban ïatreilang.
Ka shong suk shong shngaiñ bad ka jingpynshitom ruh ki long ki bynta ba kongsan," u la ong.
Shuh shuh u la bynrap ba ka Sorkar kan shim baroh ki lad ki lynti ban pyntikna ïa ka jinghiar jong ki kam thombor pyrshah ïa ki kynthei bad ban pyntikna ba kito kiba donkti kin shah pynshitom.
Kum ban shu kdew hangne, ka Ri India ha ka Sngi Balang ka la kyndit thret hadien ba kawei ka dur khih (Video) ka la paw pyrthei halor ka jingshah pynïaid lyngkhuit ki arngut ki kynthei ha Manipur.
Katkum ka jingpyllait khubor na ka kynhun Indigenous Tribal Leaders’ Forum (ITLF), la ong ba katei ka jingshah pynïaid lyngkhuit ki arngut ki kynthei kiba dei ki Kuki-Zo ka la jia ha ka 4 tarik Jymmang, 2023, shi sngi hadien ba ka jingïakynad jaitbynriew ka la sdang ha Manipur.
Katei ka kynhun ka la ong ba katei ka la jia ha ka shnong B Phainom kaba hap ha Kangpokpi distrik ha ka 4 tarik Jymmang.
Ka ITLF ka la dawa na ka Sorkar Pdeng, Sorkar Manipur, National Commission for Women bad ka National Commission for Scheduled Tribes ban shimkhia halor katei ka jingjia bad ban leh ïa kaba donkam ban kem ïa kiba donkti.
Katkum ki khubor la ong ba ka jingkiew kynsan ka jingkem pang ki paidbah nong China, ka la pynkynmaw biang ia ka jingwan jong ka khlam Covid-19 ha ki snem ba la leit, ha kaba la ong ba ki paidbah nongshong shnong ka China ha kine ki sngi ruh ki la ioh kem ia ki jingshitom ba shem jingeh ha ka ban ring mynsiem.
Katba na ka liang ka tnat ka koit ka khiah bad ka sorkar jong ka China, la ong ba kane ka jingktah jong ki riew paidbah kam long kaba ap jingma bad kam dei ruh kano-kano ka khlam kumba la mut ne suba da ki tnat bapher bapher jong ka pyrthei haba iadei bad ka jinglong- jingman jong ka koit-ka khiah hapoh China ha kine ki sngi.
La ong ba kane ka jingpang ba thymmai ka la ktah ruh ia katto katne ki skul bad jaka pule kiba don ha China, hynrei ka Sorkar China ka la kam bad pynksan ba kam don jingma eiei haba iadei bad kine ki jingshitom bad la ong ba ki long hi kumba ju long man ka por.
Kham bun na kitei kiba shah ktah ki dei ki khynnah bad la ong ba ki kmie ki kpa jong kitei ki khynnah ki la pynpaw ia ka jingsngewkhia kaba jur halor ka jinglong- jingman jong ka jingkoit-jingkhiah ki khun ki kti ha kine ki sngi namar ka jingleh sting jong ka sorkar bad ka jingkheiñ sting wat haba bun ngut ki khynnah hapoh ka ri ki la shah ktah na katei ka jingshitom ring mynsiem ba thymmai.
Katkum ki khubor la ong ba ka tnat National Health Commission jong ka China, ka la pynbna nyngkong eh ba la lap ia katei ka jingshitom dei ha ka 13 tarik u Naiwieng.
Naduh katei ka sngi hi, ka la don ka jingkiew ha kiba ioh kem ia katei ka jingpang man la ka sngi bad bun na kitei kiba ioh kem pang ki hap ban poi thiah hospital khlem da long shuh ban pynslem.
Hynrei kane ka mat ka la sdang ban heh hadien ba ka World Health Organization (WHO) ka la kyntu ia ka China ba ka dei ban ai jingpynshai halor ka jinglong- jingman bad ka koit- ka khiah jong ki paidbah nong China namar katei ka jingshah ktah jongki ha katei ka jingshitom kaba wan mih thymmai, ha kaba kham bun ki dei ki khyllung- khynnah kiba shah ktah bad ioh kem bha ia katei ka jingpang.
Shuh shuh ruh la ong ba kane ka jingpang ka kham jur bha hapoh ka nongbah Beijing hi kumba long u khñiang jingpang Covid-19 ha ki snem ba la leit.
Kawei na ki hospital ba paw tam hapoh Beijing ka la pyntip ba ki don kumba 1,200 ngut ki briew ba wan thiah pang man la ka sngi naduh ba wan mih katei ka jingshitom ba thymmai ha kane ka por.
Ka Khasi Jaiñtia Christian Leaders Forum (KJCLF) lem bad ka Presbyterian Women’s Fellowship jong ka General Assembly, Presbyterian Church of India (PWF-PCI) ha ka Sngi Thohdieng ki la pynrem jur halor ka jingshah thombor ki kynthei ha Manipur.
“Haba phai sha ka jinglong-jingman ka jingïakynad jaidbynriew ha Manipur ka bym i don jingtikna lano kan kut, ka long kaba jah burom ban ïohi ba kito kiba donkti pyrshah ki kam thombor ïa ki kynthei ki la hiar kyrdan haduh katta-katta bad pynpoh dor ïalade ban pyni ba kim ïapher shuh na ki mrad – sniew jinglong, ’riewkhlaw bad ban kthong ïa ki kynthei ki bym lah ban ïada ïalade na ka jingkhie lamwir u paidbhur," la ong u Secretary KJCLF, Rev.Dr.Edwin H.Kharkongor ha ka kyrwoh khubor.
Ka KJCLF ha kajuh ka por ka pynrem jur ïa kiba kum kitei ki kam thombor bad ïa baroh kito kiba don bynta, kumjuh ïa kito kiba pynshit ïa kiba kum kitei ki kam be-aiñ.
“Ngi kyntu ïa ka Meira Paibis ka Manipur ban ïeng skhem ha la ki nongrim – ban ïada, kyntiew bad pynneh pynsah ïa ka burom ka ijot jong ki kynthei hapoh ka imlang-sahlang," u la ong.
Ka kynhun ka la pynpaw ruh ïa jingkyndit kaba khraw ba u Myntri Rangbah ka Manipur, u Biren Singh u la kubur ba ki don da ki spah tylli ki jingjia kiba kum kitei ha Manipur, bad ba u Myntri Rangbahduh ka ri haba pynpaw ka jingsngewkhia bad jingbitar u la ong ba kine ki kam be-aiñ ki pynjah burom ïa ka ri baroh kawei.
Haba kdew ba ka jingkular u Myntri Rangbahduh la sngew bad sawa da kaba shai ba yn ym map ïa kito kiba donkti, ka seng ka khmih lynti ba kane ka jingkren u Modi kan sa urlong bad shen.
“Ngi sngewnguh shi kat dei ïa ka jingkren bad jingtuklar jong u Chief Justice ka India, u D.Y.Chandrachud, uba la kyntu ïa ka Sorkar ban leh eiei noh kloi halor katei ka jingjia.
Kane ka long ka jingkular sha ka ri bad khamtam sha ki lanot kiba la mad ïa katei ka jingjia ba kin sa ïoh ïa ka hok," la ong u Rev.Kharkongor.
Na ka liang ka Presbyterian Women’s Fellowship jong ka General Assembly, Presbyterian Church of India (PWF-PCI) ka la ong ba kum ki nongshong shnong jong ka ri, kam don kyntien shuh ban pynpaw ïa ki jingsngew bad jingsngewsih jong ka halor ka jinglong-jingman ha Manipur.
“Ngi pynrem jur ïa kine ki kam be-aiñ kiba long pyrshah sha ka longbriew-manbriew bad dawa ïa ka hok na bynta ki lanot kiba la mad ïa katei ka jingjia," la ong ka kyrwoh na ka Chairperson ka PWF, Kong Maya Pohleiñ.
Ka kynhun ka dawa ruh ba ka Sorkar Jylla bad Sorkar Pdeng kin shim ïa ka bynta ba la bynshet ha ki – ban ïada ïa ki nongshong shnong kumjuh ban pynshitom ïa baroh kito kiba donkti.
“Ngi dawa ba dei ban pynbiang ïa baroh ki jingdonkam sha baroh ki ‘Relief Camp’ ba la pynïeng ban ïarap ïa ki lanot ha Manipur katkum ki hok jong ki nongshong shnong kane ka ri," ong ka Chairperson.
Ka seng kiba duna dkhot met ha Jylla kaba tip kum ka Federation of Persons with Disabilities ka la ïakynduh ïa u Myntri ka tnat Social Welfare ha ka sngi Thohdieng bad buh hakhmat jong u ïa ki jingdawa kynthup ka jingpynlong ïa ka eksamin kaba kyrpang ban pynrung kam ïa kiba duna dkhot met ha ki tnat treikam ka Sorkar.
Hadien ba la ïakynduh ïa u Bah Paul Lyngdoh ha ka sngi Thohdieng, u nongïalam jong kane ka seng u Bah Starwin Kharjana u la ong ba ka seng ka la pynsngew ïa ki jingdawa kiba sahteng kiba kynthup ïa ka jingdawa ban thungkam ïa kiba duna dkhot ha ki tnat treikam ka Sorkar, ban pynlong eksamin thungkam kaba kyrpang lada jia ba ki kam ki lait thylli haba ki nongtrei Sorkar kiba don jingduna dkhot met ki khlad noh ne iehnoh kam namarba ki la ïoh kam shawei pat.
Kane ka seng ka la dawa ruh ban thung ïa uwei u dkhot hapoh MPSC bad DSC khnang ba uta u dkhot un peit lem ïa ka jinglait kam bad bhah lypa na ka bynta kiba duna dkhot ynda la khot ban pynrungkam ha ki tnat treikam ka Sorkar.
U Bah Kharjana u la ong ruh ba ka Roster System kaba pynbeit da ka Sorkar na ka bynta kiba duna dkhot met haba ïadei bad ka jingthungkam ka long kaba dei eh bad ïahap na ka bynta jong ki.
Shuh shuh kane ka seng ka dawa ruh na ka Sorkar Jylla ba kan peit ba ki jaka pule kiba ïoh jingïarap na ka Sorkar kin bhah lang ïa kiba duna dkhot met ba kin ïoh leit pule ha kino kino ki jaka pule kiba ju ïoh jingïarap na ka Sorkar.
Ka Hill State People’s Democratic Party (HSPDP) ha ka Sngi Thohdieng ka la kren shai ba ka seng ka pyrshah ïa ka jingthmu ka Sorkar Pdeng ban wanrah ïa ka Uniform Civil Code (UCC) bad shen kan sa phah jingthoh sha ka Law Commission ka India halor kane ka bynta.
“Kumba ngi tip ba ka Sorkar India ka don jingthmu ban pyntreikam ïa ka UCC…ka seng kan sa thoh sha ka Law Commission ba ngi pyrshah ban pyntreikam ïa ka UCC ha ka Jylla jong ngi kaba dei ka Jylla kaba la ithuh kyrpang kum ka ‘Schedule Area’," la ong u President ka HSPDP, Bah K.P.Pangniang haba kren sha ki lad pathai khubor.
U la ong ruh ba ka seng namar ba ka don ka jingsngewkhia halor ka jinglong kyrpang ka riti-dustur, jingngeit nalor kiwei-kiwei, kumta ka sngew dei ban pyrshah ïa ka jingthmu ka Sorkar India ban pyntreikam ïa ka UCC hapoh ka Jylla.
Ka seng ha kane ka sngi nalor ka UCC ka la ïakren ruh halor ka ‘Reservation Roster’ ha kaba ka la pynpaw ka jingsngewnguh ïa ka Sorkar ba ka la lah ban pyndep katto-katne ki bynta haba ïadei bad katei ka liang.
“Ngi sngewnguh ba ka MDA-2 ka la wanrah jingkylla ha ka Clause –D jong ka Office Memorandum (OM) kaba 10 tarik u Jymmang, 2022 halor ka bynta ba ïadei bad ka jingpyntreikam ïa ka ‘Reservation Roster’," la ong u Bah Pangniang.
Haba kdew ba ka jingpyntreikam ïa ka Roster’ ha ka OM bathymmai (14 tarik u Jylliew, 2023) ka long nangne shakhmat, u la ong ba ka seng ka pynpaw ka jingsngewnguh ïa ka Sorkar kaba la shim ïa ka jingai jingmut kaba la mih na ka jingïalang jong ki seng saiñ pyrthei ka Jylla kaba la long ha u bnai Jymmang.
Ha kajuh ka por, haba pynsngew ba ka Sorkar ha ka 27 tarik u Jylliew, 2023 ka la pynbeit ïa ka OM jong u snem 1974, u President u la ïathuh ba ka Sorkar ha ka jingïalang ka Kynhun Myntri ka la shim ïa ka rai bad shen kan sa pynmih jingpynbna halor katei ka bynta.
“Ka kam kaba dang sah ban pyndep katkum ka jingbthah ka Chairperson ka komiti jong baroh ki seng saiñ pyrthei halor ka ‘Reservation Roster’ ka long ban wanrah ïa ki jingai jingmut sha ka Sorkar.
Ki dang don ki jingai jngmut kiba ngi ïoh pdiang na ki para dkhot kiba ngi dang hap pynbeit kham bha.
Ka seng ka sah sa tang katto-katne shuwa ban aiti ïa ki jingai jingmut sha ka Sorkar Jylla," u la ong.
Shuh shuh u la bynrap, “Ngi kwah ban da khmih bniah bha shuh-shuh nalor kiei kiba ngi la ïakren ha shuwa ban ngin aiti ïa ki jingai jingmut sha ka Sorkar," la ong utei u nongïalam.
Katkum ki khubor la ong ba ka Russia ka la kem noh ia uwei u briew bad set patok  haduh 10 sngi kynthih tang namar ka jingpyrshah ia ka jingleit hiar thma jong ka Russia pyrshah ia ka Ukraine bad ia kane u la pynpaw da kaba thoh ia ki kyntien “No to War" ha ki jaka ba sop thah hapoh ka nongbah Moscow.
Kumta, la ong ba ka Russia haduh mynta- mynne ruh kam ju ailad ia kito kiba pyrshah ia ka jingleit hiar thma jong ka sha Ukraine kaba la sdang naduh u Rymphang 2022.
La don ruh da ki hajar ngut kiba la shah bat ne shah kem ha ka Russia namar ka jingpyrshah.
Katkum ki jingthoh ba la pynshai da ka ïingbishar jong ka Russia ha ka 24 tarik mynta u Naiwieng, la ong ba utei u briew uba la ithuh kum u Dmitry Fedorov u la shah bat noh ha ki pulit ha ka Sngi Palei jong ka taïew ba la dep hapoh ka Gorky Park namar ka jingthoh jong u ha kitei ki jaka ba sop thah ban kren pyrshah ia ki kam bad jingleh jong ka sorkar Russia.
Namar katkum ki aiñ jong ka ri, utei u briew u la pynkheiñ ia ki kyndon aiñ da kaba pyrshah ia ki rai jong ka sorkar.
U Pope Francis ha ka Sngi Ba-ar, u la pynsangeh noh ia ka jingleit sha Dubai na ka bynta ka jingialang COP28 hadien ba ioh jingmaham na ki doktor.
Katei ka jingialang COP28 ka long ban iakren halor ki jingeh kiba lah ban wan namar ka jingkylla jong ka suiñ bneng ha kine ki sngi ki ban wan.
Kumta, la ong ba watla ka koit- ka khiah jong utei u nongialam niam ‘Holy Father’ ka la kham biang haba iadei bad ki jingshitom kiba ïasyriem bad ka jingpang ‘Flu’, hynrei ki doktor kiba dei peit bad sumar ia u ki la kyntu bad maham ia u Pope ba un pynsangeh noh ia katei ka jingleit kaba u la pynkhreh baroh shi katta namar ka lah pat ban ktah ia ka met jong u ha ki sngi ban wan.
Uwei u khynnah pule na India uba dang 23 snem ka rta, u la shah kem bad shah pynngat kyndon noh ha ki pulit ka United States hadien ka jingdon kti jong u ban pyniap ia ki kmie ieid-kpa ieid tymmen bad ia u kñi hapoh ka New Jersey.
Ia utei u khynnah la ithuh kyrteng u Om Brahmbhatt bad ki pulit ki la pharep ia u halor ka jingshah siat iap ki kmie-ieid kpa-ieid, kata u Dilipkumar Brahmbhatt (72 snem), Bindu Brahmbhatt (72 snem) bad u Yashkumar Brahmbhatt (38 snem) kum kñi ha ka Sngi Nyngkong.
Namar la ong ba tang mar ia ioh jingtip halor ka jingïap jong kitei 3 ngut ha katei ka iingsah jong ki, ki heh pulit ki la leit mareh wut-wut bad shem ia kitei 2 ngut ki rangbah bad katei ka tymmen kiba la thiah iap ha madan ha ryngkat ki dak mong kuli na ka met.
Ia kitei ki kmie-ieid bad kpa-ieid jong u, la shem na ka mala ba ar ha ryngkat ia utei u khun jong ki uba long u kñi jong utei u khynnah pule.
Hadien kata la pynkit noh ia utei u kñi sha ka jaka sumar kaba kham hajan hynrei u la khlad noh tang hadien katto-katne kynta namar ka jingjur palat ki jingmynsaw.
Naduh katei ka sngi hi ki pulit ki la bat noh ia utei u khynnah pule uba long u suba don kti ha katei ka kam pyniap.
Hadien nangta pat la shem ba dei ma u uba siat iap ia kitei ki dkhot jong katei ka iing bad kumta ki pulit bad ki bor ka aiñ jong ka New Jersey ki la pynngat noh ia utei u khynnah pule hapoh ki kyndon pynkheiñ aiñ haba ia dei bad katei ka jingjia.
Shuh shuh ruh la ong ba u Om u dei na Gujarat bad u dang shu leit sah shen sha New Jersey dang ha kine ki khyndiat bnai mynta.
Ia mynta, ki pulit ki la aiti noh ia u ha ka tnat Middlesex County Adult Correctional Center ban pynshai ia ki kyndon kiba lah ban pynngat halor jong u namar katei ka kam pyniap briew kaba u la don kti.
Ki pulit ki la iathuh ruh ba u Om, u la phla ba u la pyndonkam da ka suloi rit kaba u shu thied ‘Online’ bad kaba sngew lyngngoh ka long ba dei ma u hi uba pyntip sha ki pulit ha ka step Sngi Ba-ar lyngba u nombar 911 jong ki pulit katei ka ri bad haba la kylli ia u ba dei mano kiba don kti ha katei ka kam, u Om u la jubab ba lehse u dei ma u ruh.
Hynrei ia ka daw jong katei ka jingjia ym pat lah satia ban pynshai namar ka jingtohkit ka dang iaid sha khmat bad kumta ia ki jingtip kiba bniah yn sa lah ban pynshai hadien ynda la pyndep lut ia ki jingtohkit bad ki jingbishar.
Katkum ka khubor ba la ioh lum na kito kiba shah rahbor ha ki lehnoh Hamas, la ong ba kitei kiba shah rahbor baroh ki la shu shah set bad shah thngan baroh shi katta ki sngi ba la shah rahbor ha ki lehnoh Hamas.
Ki lehnoh Hamas ki la pyllait noh ia kumba 50 ngut ki nong Israel kiba kynthup ia ki longkmie, ki kynthei bad ki khyllung- khynnah hadien ka jing iamynjur jong ka Israel bad ka Hamas ban sangeh thma kumba 4 sngi naka bynta ban ioh pyllait ia kitei kiba shah rahbor bad ha kajuh ruh ka por ban ioh pynpoi ia ki lad jingiarap na ki ri bad ki tnat bapher jong ka pyrthei sha ki paid nongshong shnong jong ka Gaza.
Napdeng kitei ki nong Israel, ki don sa 17 ngut kiba dei ki nong Thailand bad katto- katne ngut pat na kiwei ki ri.
Hynrei ki dang don sa kumba 100 tam ki nong Israel kiba la shah rahbor ha ki Hamas bad kiba dang don ha ka kti ki lehnoh Hamas tad haduh kane ka kynti.
U Ronit Zaidenstein, u heh jong ka Shamir Medical Center uba dei peit bad sumar ia ki 17 ngut ki nong Thailand kiba la shah pyllait noh ha ka Hamas, u la iathuh ba kitei ki 17 ngut kiba shah rahbor ki la don jingshitom ha ka met namar ki la shah bsa da ki jingbam ki bym tei ne pynkhlaiñ ia ka bor met jongki naduh ka por ba ki shah rah ha ki lehnoh Hamas sha Gaza.
Kumjuh ruh la ong ba kitei kiba wan phai baroh kiba la shah pyllait noh ha ka Hamas, ki la hiar haduh kumba 10% ka jingkhia na ka met jongki namar ka jing bym biang jong ka bam bad ka jinglong- jingman ha ki liang baroh ha ka por ba ki shah set ha Gaza.
Nalor kata, la ong ba ki lehnoh Hamas kiba dei khmih ia ka jaka ba la set ia ki, kim shym la ai wat tang ka jingshai ha ka jaka ba ki shong bad ki la pynmeh lait (light) ne plied ia ki ingkah tang kumba 2 kynta eiei.
Haba iadei bad ka jingpyllait ia ki paidbah ba shah rahbor ha kane ka por, kiba bun ki ri ki la kyntu ia ka Israel ba kan sangeh noh shwa ia ka thma katba ka Hamas kam pat pyllait lut ia kito kiba ka la rahbor baroh, khnang ba ka jingma jong ka thma kan lait ruh ban ktah ia kitei ki paidbah kiba don ha Gaza.
Ka jingshna ïa ka jingkieng Jorhat-Majuli ka la ïaid shakhmat bad la khmih lynti ban lah pyndep ha u bnai Ïaïong jong u snem 2026, la ong u Myntri Rangbah jong ka Assam u  Himanta Biswa Sarma.
Kum ban shu kdew hangne, la ong ba ka jingkieng Jorhat-Majuli kaba la mang ha ka jinglut kaba T.957 klur ka la long kawei na ki jingtei jong ki Project hapoh ka jingpyntreikam jong ka Assam.
Ha ka jingai jingkren jong u ha ka jingïalang kaba la long ha Majuli, u Himanta Biswa Sarma u la ong, “Nga la leit ban jngoh ïa ka jaka ba la pyntreikam jong ka Kamalabari sha Jorhat ban pynïasoh bad ka jingkieng…katkum ka jingsngewthuh jong nga kane ka jingpyntreikam ban shna ïa ka jingkieng kan sa dep ha u bnai Ïaïong jong u snem 2026.
"Shuh shuh, u Myntri Rangbah u la ong ba ha kaba ïadei bad ka jingpyndep ïa kane ka jingkieng, ka jingshna ïa ka surok na baroh arliang ha ka jinglut kaba T.400 klur ruh kan sa sdang ha u 2024.
Ha kaba ïadei bad ka jingleit jurip bniah, la shem ba kumba 20 per cent ka jingpyntreikam la lah ban pyndep bad hashwa ban wan ka aïom Lyiur yn sa lah ban pyndep da kumba 35 per cent ka jingpyntreikam.
“Ngi la hap ban pyndep da kumba 35 per cent ka jingpyntreikam ha ka jingkieng.
Ngi donkam ruh ïa kumba 72 tylli ki pung um na ka bynta ka jingkieng.
Lait noh ar tylli ki pung, ïa ka jingpyntreikam la pynïaid na kawei ka pung.
Ka jingpyntreikam na suiñ ka dang bteng ha baroh arliang.
Ngin sa khmih bniah ha kaba ïadei bad kiwei pat ki jingpyntreikam ha kane ka jingkieng hashwa ban wan ka aïom Lyiur ne ka jingwan hap jong u slap.
Nga la hukum ïa ka tnat bad ïa ki kontraktor jong ngi ba ki la dei ban pynsted ïa ka jingpyntreikam hashwa ban wan jia ki jingshlei um," la ong u Sarma.
Ïa ka jingkieng Two-Lane kaba jrong da kumba 6.8-km, kynthup ïa ki surok ban poi sha ka hapdeng ka Majuli (Kamalabari) bad Jorhat (Nimati Ghat), la shna ha ka jinglut kaba T.925.47 klur.
U nongïalam jong ka seng BJP u Rajendra Singh Rathore u la pynpaw ka jingkyrmen ba ka seng Bharatiya Janata Party kan sa jop ha ki 135 tylli ki konstitwensi ha ka ilekshon ha Rajasthan bad ba kan sa ïohmad ïa ka jingjop donburom ha ka jylla.
U Rathore, uba la long u nongïalam jong ka liang pyrshah ha ka Assembly ka ban sa kut noh, u la kynthoh jur ïa ka seng Congress halor ka jingkren jong u Myntri Rangbah jong ka jylla u Ashok Gehlot ha kaba u la ong ba ka la don ka jingbteng jong ka jingsynshar katkum ka jingkwah jong ka seng Congress.
“Ka jingkren jong u Gehlot ka long kaba shisha haba u ong ba kan don ka jingbteng ka jingsynshar.
Kane kaba u kren kan sa pynkyndit bad pynlyngngoh ïa ka seng Congress," la ong u nongïalam jong ka seng BJP.U la ong ba ki briew kim sngew shaniah halor ki jingkular ba la ai da ka sorkar Congress bad ki la ïaleh ban kyndang noh ïa kane ka seng na ka bor synshar ha ka jylla.
Ïa ka jingthep vote la pynlong ha Rajasthan ha ka sngi Saitjaiñ ha kaba ki la don kumba 74 per cent ki nongthep Vote kiba la leit ban ïashim bynta ban pyndep ïa ka hok jong ki.
Ïa ka ilekshon la pynlong ha ki 199 tylli na ki 200 tylli ki konstitwensi ha ka jylla naba ïa ka ilekshon ha kawei pat ka konstitwensi la pynsangeh shwa namar ka jingkhlad noh jong u kyrtong jong ka.
Ka jingñiew ïa ki vote ha Rajasthan, ha ryngkat saw tylli kiwei pat ki jylla kan sa long ha ka 3 tarik, Nohprah.
Ka rukom tih dewïong katkum ka juk stad saïan (scientific mining) ha kane ka Jylla ka lah ban sdang katto katne ki kam ha u Kyllalyngkot jong u snem ban wan namar ki la don lypa kiba la ïoh jingmynjur ïa ka rukom pynkhreh ban tih dewïong (mining plan).
Ïa kane la ïathuh da u Myntri Rangbah u Conrad K Sangma haba kylli lano yn sdang noh ka jingtih dewïong katkum ka jingstad saïan, bad ka jingpynbiang ïa ki kyndon ban khanglad ïa ka jingïohlad biang ban tih dewïong beaiñ.
Dang shen u Justice BP Katakey uba khlieh ïa ka Committee halor ka kam dewïong u la phah ïa ka kaiphod kaba 18 jong u sha Meghalaya High Court bad ai jingmut ïa ka Sorkar Jylla ban thaw lypa ki kyndon halor ka rukom tih dewïong katkum ka juk stad mynta bad haba pynkit ïa u dewïong namar ka lah ban don ka lad ba ka jingtih dewïong beaiñ kan ïaid lang.
U Conrad u la ong ba ka Sorkar Jylla ka la don ki kyndon ha kaba 4 ngut kiba dei ban sdang ïa ka jingtih dewïong katkum ka jingstad saïan.
Hynrei u ong ba yn khmih ruh ïa ka kaiphod kaba la phah da ka Commitee jong u Katakey.
Ha ka jingshisha, u Conrad u la ïathuh ba ki kynhun kiba dei ban sdang ïa ka jingtih dewïong ki la nang pynbiang ïa ki tiar ki tar katkum ka jingdonkam bad shibun kiei kiei kin sa jia ha u Kyllalyngkot 2024.
Haba ïadei bad ki thliew ba tih dewïong kiba shu ieh kumto khlem pyndap bad pynbha pat, u Myntri Rangbah u la ong ba ka Sorkar Jylla ka la bynshet ha ka Central Mine Planning & Design Institute (CMPDI).
U la ong ba kane ka bynta ka dei kaba kham ïar namar ka dei lang ïa ka jingpynbha pat ïa ka um, ki thliew dewïong ki hap ban shah pynbha biang bad kiwei kiwei ki kam kiba ïadei bad ka mariang.
Halor ka jingkynnoh ba ka dang bteng ka jingtih dewïong beaiñ bad shalan dewïong, u Myntri Rangbah u la ong ba ka kam tih dewïong ka dei kaba ki briew im ja la bun phew snem naduh mynshwa bad ka don ka jingktah hadien ba la khang da ka NGT bad kam long kaba suk ïa ki briew kiba shaniah na kane ka kam ba kin im.
Hynrei u la ong ba ka Sorkar ka la shim man ka por ïa ki lad ki lynti ban khanglad ïa ki kam beaiñ bad bun ruh ki la ngat ha ki kyndon jong ka aiñ.
Ka Central Bureau of Investigation (CBI) ka la kem ïa u Principal General Manager bad u SDE kiba dei baroh arngut ki nongtrei ka Bharat Sanchar Nigam Limited (BSNL) kaba ha Bhopal jong ka Madhya Pradesh.
Kane ka long halor ka jingshah kynnoh ba ki la donkti ha ka jingklop tyngka, la ïathuh ki heh jong ka kynhun tohkit ha ka sngi Ba-ar.
Ïa ka mukotduma la buh ha kaba ïadei bad ka jingdon ka jingmudui pyrshah ïa u Rakesh Yadav, uba dei u SDE bad u Mahendra Singh uba long u Principal General Manager, halor ka jingkynnoh ba kine baroh arngut ki la dawa ïa ka pisa na u nongmudui, la ïathuh ka kynhun CBI.Kumba la pynshisha, la ong ba ka jingmudui mukotduma na ka bynta ban pynshitom ïa ki la phah sha u nongmudui da u PGM bad ka jingkhmih bniah bad ka jingbishar ha kaba ïadei bad kane ka jingjia ka dang sahteng.
Shuh shuh la pynshisha ba u SDE u la dawa ïa ka pisa kaba T.40 hajar na u nongmudui bad pyntip sha u ba u PGM jong ka BSNL u la dawa ïa ka pisa na ka bynta ka jingïasngewthuh jingmut ha kaba ïadei bad ka rai halor ka jingmudui kaba dang sahteng katkum ka jingkwah jong u, la pynshisha ka kynhun CBI ha ka jingthoh ba ka la phah.
Shuh shuh la pynshisha ba u SDE u la ong ruh ïa u nongmudui ba lada um siew ïa kane ka pisa ba la dawa, kata u PGM un sa leh ïa kaba donkam ban pynshitom ïa u.
U SDE kumba la pynshisha, la ong ba u la phah  jingtip sha u nongmudui ba u PGM u la bthah ïa u ba un siew shwa ïa ka pisa kaba T.15,000 na kaba la dawa T.40,000 bad kaba dang sah la hap ban siew pat, la ong ka jingthoh ba la wan na ka kynhun CBI.Ka kynhun CBI ka la pynlong ïa ka jingpynap shrip ha kaba ki la lap ïa u PGM katba u dang kner ban shim ïa ka pisa ba u la dawa ba la dei ban siew shwa kaba long T.15,000 na une u nongmudui.
Ki la don ki jingleit khynra ha ki jaka sah bad ki jaka treikam jong u PGM ha Bhopal ha kaba da kane ka jingpyntreikam, la ïoh ban kurup ïa ka pisa kaba T.8 lak, 240.5 g ka ksiar bad 1915 g ka rupa, bad kiwei pat ki jingdon jingem kiba long beaiñ, la bynrap ka jingthoh.
Hadien kane, u  SDE ruh u la shahkem lang.
Ha ka por ba la pynlong ïa ka jingleit khynra ha ka jaka sah jong u SDE, la lap ïa ki jingthoh kiba long beaiñ bad kumjuh u shabi jong ka Locker na u, la ong shuh shuh ka jingthoh.
U lehnoh jong ka kynhun kieng atiar ka Kanglei Yawol Kanna Lup (KYKL) Meitei ba la tip kyrteng kum u SS Uttam Moirangthem, u la shah pynïap ha ka por ba don ka jingïasiat kaba markylliang hapdeng ki dkhot ka kynhun People’s Defence Force (PDF) bad ki dkhot jong ka Myanmar Military ha Myanmar.
Kumba la ïathuh ka tyllong khubor, la ong ba ïa kane ka jingjia kaba la jia la lah ba sakhi ha kaba la ong ba ka la dei na ka daw jong ka jingmih ka jingïasiat hapdeng ki dkhot jong ka PDF bad ki dkhot jong ka Myanmar Military ha ryngkat ka jingkyrshan jong ki lehnoh Meitei.
Kumba la pynshisha, la ong ba u Moirangthem u la donkti ha ka kam hiar thma kaba la jia ha u snem 2015 pyrshah ïa ka kynhun jong ki shipai jong ka kynhun 6 Dogra Regiment ha Manipur, ha kaba kane ka la pynïap ïa 18 ngut ki shipai bad pynmynsaw ïa 11 ngut kiwei pat.
Ka jingjia shah thombor kaba la jia ha u 2015 ka dei ka jingjia kaba shyrkhei bad ka jingduhnong na ka bynta ka kynhun shipai jong ka tnat Indian Army ha Northeast, kaba la jia ha Chandel distrik jong ka Manipur, hajan khappud Myanmar.
Ka ïingbishar ba hakhliehduh ka Supreme Court ha ka sngi Ba-ar ka la hukum ïa ka sorkar Manipur ba kan pyntikna ban tep noh ïa ki metïap jong 88 ngut ki briew ki bym don nongkam shuh hadien ba ki la ïap naba mih ka jingïakynad ha katei ka jylla.
Ka ïingbishar ba hakhliehduh ka la ong ba kan ym ailad ban buhsah ïa kine ki metïap ïa kiba ym don shuh ki ban leit kam ïa ki.
Ka ïingbishar ka la ong shuh shuh ba lada ym don kiba leit kam ka la biang na ka bynta ki bor ba dei khmih ba kin leh burom khatduh ïa ki hadien ba la dep ban ïoh ïa ki nongmuna DNA.U District Magistrate jong ka West Khasi Hills District u Bah Garod LSN Dykes, IAS, u la pynjari syndon da ka kyndon 144 CrPC, kaba khang bad mana pyrshah ïa ka jingtih bad ka jingshalan beaiñ ïa u dewïong ha baroh ka West Khasi Hills District bad shabar ka District.
Ha ka kyrwoh, na ka liang u District Magistrate u la ong, ka jingshalan beaiñ ïa u dewïong hapoh bad shabar ka District kaba la pynkheiñ ïa ka hukum jong ka National Green Tribunal, ka Supreme Court jong ka Ri India bad High Court jong ka Meghalaya.
Shuh shuh u la mana ruh ba lada don kino-kino kiba ïaleh pyrshah yn pynshitom katkum ka aiñ.
Kane ka hukum kan treikam mardor tat haduh ynda pynbna da kumwei pat.
U Secretary Shnong Mawlai Mawdatbaki, Bah L.S Lyngdoh u la ïathuh ba ki ar shaka bad kiwei kali ki hap ban ïaid shuki mynta ynda ki poi sha Mawlai naduh ba la buh ‘speed breaker’ ha lynter ka surok.
U la ïathuh ba ka jingmih ki ‘speed breaker’ ka dei naduh ba shah tynrah ka longkmie hapdeng surok ha ka ar shaka haduh ban da khlad na kane ka pyrthei.
Namar kata, u la aikhublei ïa u Bah Prestone Tynsong uba dei Symbud Myntri Rangbah ka jylla uba la ai bor ha ka tnat PWD ba kan phah ïa ki nongtrei ban buh ‘speed breaker’ naduh ka surok Mawdatbaki shi lynter.
U Bah Lyngdoh u la pyntip ba katei ka longkmie ba shah tynrah ha ka ar shaka ka dei kaba sah wai ha Kyntonmassar tangba ka shu hiar kali ha Mawdatbaki.
“Naduh ba la siang rong ïa ka surok ha Mawlai, ngi la pynkynmaw ïa ka tnat PWD ba kan buh ‘speed breaker’ hynrei haduh u bnai Nohprah 2022 kam shym la urlong" u la ong.
U la ïathuh ba ki nongkitkam shnong ki la leit ïakynduh kyrpang ïa ki pulit pynïaid kali ha Mawlai hynrei ki ai daw ba duna briew ban pynïaid kali ha Mawdatbaki kaba dei ka jaka ïeng ki Auto ba kamai sha Polo.
Kumta u la pyntip ba naduh ba la leit ïakynduh ïa u Bah Prestone ki pulit ki la wan ïeng ban pynïaid kali ha saw lad ba ïeng ki Auto ba kamai sha Polo.
Namar kata, u la kyntu ïa kiba ñiah ar shaka bad ñiah kali ba kim dei ban pynsted namar ka wanrah jingma ïa ki hi bad kiba ïaid lynti ruh.
Ha kajuh ka por u la ong ba lada buh da ki ‘speed breaker’ ki ar shaka kiba pynher kin kynting ïa ki bad ki kali kiba pynher kan pynsniew ïa ka kali jong ki, hynrei haba poi ha u ‘speed breaker’ ki hap ban ñiah suki ban lait na ka jingma.
U Medical Superintendent ka Civil Hospital Mawkyrwat, South West Khasi Hills District u khot sngewbha ïa ki paid nongshong shnong jong ka district ba kin wan sha ka jingpynshai paidbah halor ka jingpang bampong ka ban long ha ka 8 tarik u Nohprah, 2023 hapoh Civil Hospital Mawkyrwat naduh ka por 10:00 baje mynstep haduh 4:00 baje janmiet.
Ha kane ka prokram, kan sa don ruh ka jingeksamin kaba khlem kano-kano ka jingsiew ban pynlong da ka State Cancer Society of Meghalaya ryngkat bad ka Civil Hospital Mawkyrwat bad ka shlem treikam jong ka District Medical & Health Officer, South West Khasi Hills District.
Shuh Shuh, u Medical Superintendent ka Civil Hospital Mawkyrwat u la pyntip ba ïa ki tiar eksamin yn pyndonkam katkum ka juk mynta.
U Myntri ka tnat Social Welfare u la ïathuh ba ka jingjied ïa ka Chairperson ka Meghalaya State Commission for Women (MSCW) shen kan sa dep noh bad ïa kane ka mat yn sa rah ban ïatai bad mynjur da ka Kynhun Myntri (cabinet).
U Bah Paul u la ong ba ki la dep don ki kyrteng kiba dei ban shahjied kum ka Chairperson tangba yn dang shim rai ïa kane.
Haba kylli lano kane ka kam kan dep noh, u la ong ba ha ka jingïalang ka Kynhun Myntri ka ban sa long lehse la lah ban wanrah ïa kane ka mat ban ïatai bad ai jingmyntoi.
Ka MSCW haduh mynta ka dang treikam khlem ka Chairperson hadien jong ka Kong Phidalia Toi kaba khlem don shuh kum ka Chairperson.
Ka tnat Social Welfare ka Sorkar Jylla ka la ïatai sani ha ki ar sngi lynter haba ïadei bad ki jingeh kiba mad ha ka jingai jingshakri bad kumno ban shim ki lad ban pynbha ïa ka rukom treikam naduh ka jingpyntreikam ïa ki skhim kiba wan lyngba kane ka tnat.
Ïa kane ka jingïalang kaba ar sngi la pynlong ha State Convention Centre ha kaba la wan ban ïashimbynta da ki spah ngut ki ophisar ha ka jingdonlang u Myntri ka tnat Social Welfare u Bah Paul Lyngdoh lem bad ki heh ophisar kane ka tnat.
Haba kren sha ki lad pathai khubor ha ka Sngi Ba-ar, u Bah Paul u la ong ba shibun ki mat la ïatai ha kane ka jingïalang kaba ar sngi lynter bad shim ruh katto-katne ki rai kiba donkam.
U la ong ba kane ka jingïalang ban khmih bniah ïa ki jingeh bad jingdonkam hapoh ka tnat la pynlong biang hadien ba la pud snem naduh u snem 2019.
Ha kane ka jingïalang la khmih ruh shaphang ka jingpyntrei ïa ki skhim hapoh ka tnat Women and Child Development ka Sorkar Pdeng, ki skhim na ka bynta ki SC bad ST nalor kiwei kiwei.
Kaba kham banjur eh ka dei halor ka jingbym biang ka rukom treikam bad buddien ïa ki skhim kiba sahkut bad ki tnat treikam bapher bapher ka Sorkar Pdeng ha kaba la sngew donkam ban buh da ki briew kiba don jingtip bha ban pynbiang ïa ki jingdonkam bad ïakren bad ka Sorkar Pdeng.
U Bah Paul u la ong ba ki don shibun ki jingduna namar ka jingbymdon ki briew kiba don jingtip ha ka rukom treikam jong ka tnat naduh ka jingpynbiang ïa ki Utilisation Certificate bad Detail Project Report nalor kiwei kiwei ki jingdonkam.
Ka tnat Social Welfare ka la bthah ïa ki Deputy Commissioner baroh jong ki district ban phah ki jingtyrwa haba ïadei bad ki Anganwadi Centre kiba dei ban pynbha bad shna thymmai ha ryngkat ka jingbuh por ban pyndep namar ka Jylla ka dang duna ki Anganwadi Centre ha kaba ki C&RD Block ki don 55 tylli ki Block katba ki don 41 tylli ki Centre.
U Principal Secretary ka tnat Social Welfare u Sampath Kumar u la ong ba ki jingeh kiba donkam ban shim ban pynbeit ki sdang na ki Anganwadi Centre namar ki don 6 lak ngut ki khynnah ha kane ka Jylla ha kaba ki don 273 tylli ki Anganwadi Centre kiba la don bad palat 2000 tylli kiba donkam ban pynkiew kyrdan.
U la ong ba yn sa pyndonkam lang ïa ka mang pisa kaba dei na ka bynta ka MGNREGS nalor ka ECD Mission kaba la dei ruh ban soi ïa ka jingïoh ram lyngba ka ADB kaba long 15 million dollar ha kaba ka Sorkar Jylla kan siew tang khyndiat bad kaba bun ka dei ka Sorkar Pdeng.
La ong ruh ba lyngba ka DREAM mission ka ban sdang shwa da ka jingïalang ha ka 5 tarik Nohprah, la don ruh ki jingtyrwa na ki Dorbar Shnong ban buh ïa ki Rehabilitation Centre ban peit ïa kiba kyrni ha u drok lyngba ka jingkyrshan lang ka Sorkar bad ki shnong pat kin ai jaka ban shna ïa ki Rehabilitation Centre.
Kumta donkam ban pynsted ïa ka rukom treikam namarba na ki 55 tylli ki Block tang ha ki 41 tylli ki dei kiba la don.
Ka don ruh ka jingbuh por ban pyndep ïa ki Anganwadi Centre ha la kajong kajong ka por kaba dei ban pyndep, nalor ka jingpynkhlaiñ ïa ka jingdon ki briew kiba trei.
Shuh shuh ka tnat Social Welfare ka kren ruh shaphang ki jingmad jingeh ki kynthei ki khynnah bad ka jingbuh ïa ki Helpline Number.
U President ka Meghalaya Upper Primary School Teachers Association (MUPSTA), u Bah Kenneth Shadap u la ong ba katkum ka jinglap jong ka tnad pule puthi ka sorkar jylla kaba la thung ïa ka jingtohkit ka la lap ba ki don ym duna ïa ka 15% ki skul rngai hapoh rilum Khasi, Jaiñtia bad Garo.
U Bah Shadap u la ong ba katkum ka jingïoh jingtip jong u na ki ophisar jong ka tnad pule puthi kiba dang pynlong ïa ka jingtohkit kaba bniah ban lap ïa ka jingdon jong ki skul rngai hapoh ka jylla baroh kawei, la shem ba ki don ki skul rngai ha kaba ki nonghikai jong kitei ki skul ki ïoh ïa ka tulop hynrei ym don khynnah skul satia.
“Ki don ki ophisar kiba la leit sha ki skul ban peit pyrthuh bad kylli ïa ka jinglong jingman jong ki skul kiba don na ki thup bapher bapher naduh ki Deficit haduh ki Government haduh ki Adhoc, ki don ki skul kiba don arngut ki nonghikai bad arngut ki khynnah skul, bad haduh laingut ne sawngut ki nonghikai ruh ki don, kane ka long ha baroh kawei ka jylla, ngam tip haduh katno ka sorkar kan weng ïa kine", la ong u Bah Shadap.
U Bah Shadap u la ong ba um lah ban ong haduh katno tylli ki skul rngai ki don hynrei u la shu antad kumba 15% eiei na ka 100% ki don ki skul rngai hapoh ka jylla.
“Kata kadei ka jingïakren jong nga bad kito ki ophisar ka tnad pule puthi kiba leit khmih dalade", la ong u Bah Shadap.
Ki bor distrik ka West Khasi Hills ki la dep ban pynpra 39 tylli ki karkhana thang dewïong be-aiñ kiba don ha ka thaiñ Shallang haduh ka Sngi Thohdieng.
Katkum ka tyllong khubor la ïathuh ba ha ka Sngi Palei, ki bor distrik ka West Khasi Hills ki la ïoh ban pynpra haduh 11 tylli ki karkhana thang dewïong be-aiñ katba ha ka Sngi Thohdieng ki la pynpra hynriew tylli.
Lah ban kdew hangne ba katei ka jingpynpra jong ki bor distrik ïa kitei ki karkhana ka long da kaba shu pynbthei ïa ki atoskhana jong ki karkhana.
Shuh shuh na ka bynta ka bha ka miat bad ka suk ka saiñ jong ki paidbah, la pynjari ïa ka hukum hapoh ka kyndon 144 CrPC kaba la pynmih ha ka 11.07.2023 ban khang ïa ka ïaid ka ïeng jong ki paidbah ne kino kino ki kynhun hapoh 1 km na ka jaka ba don kitei ki karkhana thang dewïong be-aiñ bad la bthah ruh ïa ki paidbah ba kin ïatreilang bad ki bor synshar distrik katba kane ka kam ka dang ïaid.
U Awdhesh Kumar Pathak, General Manager ka M/s Meghalaya Minerals & Mines Ltd.
, u la ujor ba ha ka 26 tarik Naiwieng ha ka por shiteng synñia, ki runar ki bym la ban ithuh ki la leit prong ïa ka jaka ba thew ïa ki trok (Weighbridge) ha Lumshnong, East Jaiñtia Hills, bad ki la pynjulor ïa ki sainar CCTV, bad lute ruh T.33,900 ka pisa.
Ha kawei pat ka jingjia ha ka 29 tarik Naiwieng, ka Minoti Das ka la ujor ba ha ka 28 tarik Naiwieng ha ka por kumba 9:30 mynstep, ki runar ki la leit rung ha ïing jong ka ha Dobasipara, Tura bad ki la tuh ïa ki jingdeng kiba shongdor kumba T.2.6 lak.
Nalorkata, ha ka 28 tarik Naiwieng, ki pulit ki la ïoh jingtip ba ki runar ki la leit rung ha ka ïing sah u Pintu Chanda ha Pynthorumkhrah bad ki la ïoh ban rong ïa ka pisa T.50, 000 bad ka ksiar ba shongdor T.20,000 eiei.
Ka Sorkar Jylla ka la buh sngi ban pynlong ïa ka jingïalang bad ki nongïalam ka Harijan Panchayat Committee (HPC) ha ka 7 tarik u Nohprah, 2023 na ka bynta ban ïakren pynbeit noh halor ka mat kaba dang sahteng ban pynkynriah ïa ki briew ba shong ba sah ha Sweepers’ Colony na Them Ïew Mawlong sha kawei pat ka jaka.
Haba kren sha ki lad pathai khubor ha ka Sngi Palei, u Symbud Myntri Rangbah ka Jylla u Bah Sniawbhalang Dhar uba khmih ruh ïa ka tnat Pynroi Sor u la ong, “Ngi la dep ban pynbeit ban don ka jingïalang bad ki nongïalam ka HPC ha ka 7 tarik Nohprah.
"U Bah Sniawbhalang u la pynpaw ruh ka jingsngew skhem ba baroh arliang ki kynhun kin sa lah ban pynbeit noh ïa ki mat ha kane ka jingïalang bad ong ruh ba katkum ka jingpaw, imat ïa kane ka mat lah ban pyndep noh ha une hi u snem hynrei kaba kongsan ka long ban ïakynduh shwa ha shwa ban shim ïa ka rai kaba khatduh.
Haba kylli, u Symbud Myntri Rangbah u la ong ba na ka liang jong ka HPC ka la kyrpad ïa ka sorkar ban wanrah katto katne ki jingpynkylla ha ka saiñdur ne ‘blueprint’ ïa kaba la pynkhreh bad pynbit pynbiang da ka sorkar jylla.
“Namarkata, ngi na ka liang ka sorkar ruh ngi dang ïaleh kumno ban pynbit pynbiang ha kata ka rukom kaba dei khnang ba ngin lah ban pyndep bad pynkut noh ïa kane ka mat," la ong u Bah Sniawbhalang.
Katkum ki tyllong khubor, la ong ba ha katei ka jingïalang ban long ha ka 7 tarik, yn wan ban ïashimbynta da ki nongïalam ba hakhmat ka HPC ha ryngkat ka jingïadon lang ki nongïalam jong ka Gurudwara na Delhi bad ki nongïasaid aiñ jong ka HPC, u Advocate General ka sorkar jylla bad ki heh ophisar na ki tnat sorkar bapher bapher.
Ka shnat treikam jong ka tnat rel ka Sorkar Pdeng, ka North East Frontier Railway (NFR) kaba peit ïa ki projek shna lynti rel ha ki Jylla ka thaiñ Shatei Lam Mihngi ka kren shai ba kino kino ki projek kiba ym lah ban pynïaid shakhmat yn sa iehnoh ynda la ïoh ka jingbthah na ka tnat rel kynthup ïa ka projek lynti rel ha ki bynta jong ka Rilum Khasi ha Meghalaya.
Ban ïoh jingtip bad sngewthuh kumno ka projek shna lynti rel kan long ha Rilum Khasi Jaiñtia namarba kam ïaid shuh shakhmat ka projek na Tetelia sha Byrnihat kaba dei ruh ban ïasoh shaduh Shillong,u la ïoh ban ïakren bad u Chief Public Relation Officer (CPRO) ka NFR, u Sabyasachi De uba la batai katto katne ki bynta kiba ïadei bad kane ka projek.
U la ong ba haduh mynta kane ka projek kam pat kut, bad ym pat don kano-kano ka jingbthah na ka Sorkar Pdeng ban pynkut noh.
Haba kylli, la ka don ka lad ban pynphai noh sha kiwei pat ki jaka ïa kane ka projek namarba ki don katto-katne kiba pyrshah, u De u la ong, “ka NFR kam don bor ban leh ïa kata, hynrei ngin sa leh ynda ka tnat rel ka Sorkar Pdeng ka shim rai ban pynkut noh ïa kane ka projek ha Rilum Khasi Jaiñtia.
"Haba kylli la ka Rilum Garo ka lah ban ïoh projek biang ban shna pynjrong shuh shuh ïa ka lynti rel da kaba bteng na Mendipathar, une u ophisar ka NFR u la ong ba haduh mynta kam pat don kano-kano ka jingïakren bad lada kan wan kum kata, kaba nyngkong eh ka kam ka ban sdang ka dei ka jingpeit bniah ïa ka jaka bad ki lum ki them kiba biang ban shna ïa ka lynti rel bad haduh hangno yn pynkut, khnang ban tip ban ai jingkheiñ ïa ka jingmang pisa ïa ka projek thymmai.
Na ka liang u Myntri Rangbah, Conrad K Sangma u la kren ba ka Sorkar Jylla kan nym leh donbor lada ym don ka jingkyrshan na ki paidbah.
Ïa kane u la dep pynsngew ruh ha u Myntri ka Sorkar Pdeng uba peit ïa ka tnat rel ba ka projek kan nym ïaid shakhmat kat bym pat don ka jingmynjur lang.
U Conrad u la ong ruh ba ka Sorkar Pdeng ka la pynpaw ba kane ka projek ka la sahteng la slem bad lada ym lah ban pynïaid shakhmat ka bha ba pynphai noh sha kiwei pat ki bynta jong ka Jylla kiba ki paidbah ki kyrshan bad pdiang ïa ka projek.
Ka projek lynti rel na Tetelia sha Byrnihat ka la sahteng da ki phew snem namar ka jingmih ka jingpyrshah na ki katto-katne.
Ha ka jingshisha kane ka projek ka la sdang ban ïaid shakhmat ha u snem 2017 ha kaba sdang ban shna ïa ka lynti rel ha thaiñ Byrnihat kynthup ïa ka jaka sangeh rel.
Hynrei namar ka mih ka jingpynwit bad shah thang ki tiar ki tar ha u snem 2017, kane ka projek ka la sahteng noh biang haduh mynta.
Ha u Ïaïong 2023, ka Association for Democratic Reforms (ADR) ka la pynbna paidbah ba u Myntri Rangbah ka Meghalaya, u Conrad K Sangma, u wan ha ka kyrdan kaba khyndai ha ka jingdon spah jingdon phew napdeng baroh ki Myntri Rangbah ha ka Ri India.
Ka ADR, da kaba peit bniah ïa ki kot ilekshon ba la ai da u Conrad, ka la ong ba ki jingdon jingem jong u Myntri Rangbah ka Meghalaya ka la kot sha ka T.14 klur tamHa u bnai Lber 2023, ka ADR ka la pyntip ba baroh 12 ngut ki Myntri ha ka sorkar Meghalaya Democratic Alliance (2.0) ki dei kita ki ‘Crorepati’ lane ki briew kiba ka jingdon jingem jong ki ka long palat T.1 klur.
Uba wan hakhmat duh u dei u Symbud Myntri Rangbah, Bah Sniawbhalang Dhar, ha kaba ki jingdon jingem jong u baroh ki long palat T.45 klur.
Hadien jong u Bah Sniawbhalang, uba wan ba ar u dei u Myntri Sorkar, u Bah Comingone Ymbon, bad ka jingdon jingem jong u baroh ka long T.23 klur tam.
Nangta, bud sa u Myntri Sorkar, Bah A.L Hek (T.16 klur tam), u Myntri Rangbah, Conrad K Sangma (T.14 klur tam), Symbud Myntri Rangbah, Bah Prestone Tynsong (T.12 klur tam), Myntri Sorkar, u Bah Shakhliar Warjri (T.9 klur tam), Myntri Sorkar, u Marcuise N Marak (T.3 klur tam), Myntri Sorkar, u Bah Paul Lyngdoh (T.2 klur tam), ka Myntri Sorkar, Kong M Ampareen Lyngdoh (T.2 klur tam), Myntri Sorkar, u Abu Taher Mondal (T.2 klur tam), Myntri Sorkar, u Bah Kyrmen Shylla (T.1 klur tam), bad u Myntri Sorkar, u Rakkam A Sangma (T.1 klur tam).
Mar ïa dep ka ilekshon MLA ha u Lber 2023, ka ADR ka la pynmih ïa ka kaiphod halor ka jingdon jingem jong ki MLA kiba la shah jied.
Na kane ka kaiphod la ïohi ba ki MLA ‘Crorepati’ lane kiba ka jingdon jingem ka long palat T.1 klur ki kynthup ïa 2 ngut ki MLA ka BJP, 2 ngut na ka HSPDP, 2 na ka PDF kiba mynta ki la kylla long noh ki MLA ka NPP, 9 ngut na ka UDP, 9 ngut na ka UDP, 4 ngut na ka All India Trinamool Congress (AITC), 20 ngut na ka NPP, 3 ngut na ka Congress, 2 ngut na ka Voice of the People Party (VPP), bad uwei u MLA khlem seng (Independent).
Haba la kheiñ kyllum, 45 ngut na ki MLA ki dei kita ki ‘Crorepati’.
Ki lai ngut ki MLA kiba heh spah tam ki long u Bah Metbah Lyngdoh na ka UDP (T.146 klur tam), u Bah Methodius Dkhar na ka HSPDP (T.55 klur tam) bad u Bah Sniawbhalang Dhar na ka NPP (T.45 klur tam).
Ki lai ngut ki MLA kiba duna tam ha ka jingdon jingem ki long u Rupa M.Marak na ka AITC (T.5 lak tam), Bah Adelbert Nongrum na ka VPP (T.13 lak tam), bad u Bah Nujorki Sungoh na ka UDP (T.18 lak tam).
Kawei ka Local Taxi Alto kaba don ïa u nombor MLO6 – 2696 kaba la shong da hynñiew ngut ki briew kynthup ïa u nongñiah ka la kylla noh ha kawei ka riat hajan ka shnong Mawthawpdah ha South West Khasi Hills District.
Katkum ki tyllong khubor na ki pulit la ïathuh ba kane ka jingjia ka la jia ha ka janmiet Sngi Palei ha ka por kumba 7:30 eiei.
Ka khubor ka la ïathuh ruh ba kane ka kali ka dei kaba mih na ka shnong Riangdo ban leit sha Mawthawpdah hynrei shwa ban poi sha ka jaka ba ki thmu, ka kali ka la kylla noh ha kawei ka riat kaba jrong kumba 20 phut eiei.
Ha kane ka jingjia hynñiew ngut ki briew ki la mynsaw kynthup ïa u nongñiah bad la pynkit noh ïa ki sha Civil Hospital, Mawkyrwat.
Kine kiba mynsaw ki long i Naphiwanbiang Lyngkhoi, 1 snem, Shanborlang Lyngdoh, 4 snem, Rosemery Lyngdoh, 3 snem, Ailanda Lyngkhoi, 38 snem, Plin Lyngdoh Nonglait, 42 snem, Treibormi Lyngdoh, 30 snem, bad u Primus Lyngkhoi 40 snem uba dei u nongñiah.
Ka NITI Aayog ka la pynpaw paidbah dang shen ïa kaei kaba kiba bun ki la sngewthuh lypa bad kata ka long ban pynbna ïar ba ka Meghalaya ka dei kawei napdeng ki jylla ba ka jingduk jingkyrduh ka jur tam ha ka Ri India.
Dang shen, kane ka NITI Aayog ka la pyllait paidbah ïa ka kaiphod kaba la ai kyrteng “National Multidimensional Poverty Index: A Progress Review 2023" bad la pyntip ba ka Meghalaya ka la wan ha ka kyrdan kaba lai hapdeng ka jingbun ki briew kiba duk.
Ka jylla ba wan nyngkong ka dei ka Bihar bad ba ar ka dei ka Jharkhand.
Ka kaiphod na ka NITI Aayog ka pyni ïa ka jingdon kiba duk ha kiba bun ki liang da kaba peit ïa ki jingkheiñ ba la lum ha ka por ba la leh ïa ka sorjamin National Family Health Survey (NFHS).
Ka kaiphod banyngkong na ka NITI Aayog halor ka jingdon ki baduk ka long ha u 2021 da kaba peit ïa ki jingkheiñ ka NFHS-4 jong u 2015-16.
Mynta, ka NITI Aayog ka la peit ïa ki jingkheiñ na ka NFHS-5 jong u 2019-21 bad ka la pynïanujor bad ki jingkheiñ na ka NFHS-4 2015-16.
Nangne, ka sa pyni pat katno ngut kita ki briew kiba la lait na ka jingduk hapdeng u snem 2015-16 haduh 2019-21.
Ka NITI Aayog ka la pyni ba ha ka “Headcount Ratio", ka jingdon ki baduk katkum ka NFHS-4 ha u snem 2015-16 ha Meghalaya ka long 32.54% katba ha ka NFHS-5 ha u snem 2019-21 ka long 27.79%, kaba pynpaw ba ka jingdon ki baduk ka la hiar da 4.75%.
Na kine, ka NITI Aayog ka la kdew ruh ba ki la don 1,56,738 ngut ki nongshong shnong ka Meghalaya kiba la mih noh na kata ka thup kaba ki ong “Multidimensional Poverty" lane ka jingduk ha kiba bun ki liang.
Hynrei watla katta ruh, ka Meghalaya ka wan hadien ka jylla Bihar bad Jharkhand ha ka jingdon kiba duk.
U coach ka Mawlai Sports Club u Bah Khlaiñ Pyrkhat Syiemlieh u la shimti noh kum u coach ba thymmai jong ka Langsning Football Club naduh ka aiom ïalehkai 2023-24 bad u Bah Sailon Syngkrem kum u Asst.Coach, la pynbna ïa kane da ka klob ha ka sngi Saitjaiñ.
Une u coach u dei uba la lah ban pynurlong ïa ka Mawlai Sports Club ban khur ïa ka nam lahduh ha ka Shillong Premier League jong ka aiom ba la dep.
Ka jingthmu jong Langsning FC ka long ban pynkhlaiñ ïa ka kynhun khnang ba kan lah ban pynurlong na ka bynta ban rah ïa ka nam lahduh ha ka Shillong Premier League bad ruh ban ïoh ïa ka lad ban ïashim bynta ha ka Second Division jong ka I-League ha ka aiom ka ban wan.
“Ha ka jingshisha kane ka klob kam dei shuh kaba dang thymmai na ka bynta jong nga namar ha ki por kiba mynshwa nga la ïalehkai teng na ka Langsning bad nga la don bynta lang kum uwei na ki coach ïa kane ka kynhun ha u snem 2005 hapoh ka jingïalam jong u L Darlong kum u nongïalam ka kynhun," la pynpaw u Bah Khlaiñ Pyrkhat haba ïakren bad ki lad pathai khubor.
Watla baroh ki klob ki la pyndep ïa ka jingsoi ïa ki rangïalehkai, hynrei utei u coach um shym la lah ban wanrah lang ïa ki rangïalehkai kiba kynsai ki ban mihkhmat ïa kane ka kynhun.
“Kane ka long kaba eh bha ïa nga mynta ka kynti namar ngam shym la ïoh ban wanrah lang ïa ki rangïalehkai ban pynkhlaiñ ïa ka kynhun, hynrei ngan pyrshang ban pynwandur ïa kane ka kynhun khnang ba kan kynjoh sha ka thong namar ka klob ka dang ailad ïa nga ban wanrah ïa ki rangïalehkai kiba nabar jylla.
"Watla ka Langsning ka dei ka klob kaba la bit la biang, hynrei u Bah Khlaiñ Pyrkhat u la pynpaw ba un ym lah ban jam beit sha ka kyrdan kaba heh, hynrei kaba nyngkong eh ka long ban jop shwa ïa ka Premier League bad ïa kaba sah yn sa peit hadien.
Ha kawei pat ka liang u Secretary jong kane ka klob u Bah Fredy Kharpran u la pynpaw ka jingsngwkmen ban wanrah ïa u Bah Khlaiñ Pyrkhat ba un shimti kum u coach uba thymmai ryngkat u Bah Sailon Syngkrem kum u Asst Coach hadien ba ka klob ka la pynkut noh ïa ka kontrak bad u coach barim u Bah Hering Shangpliang.
“Ka jingsoi ïa u Bah Khlaiñ Pyrkhat kam mut tang ha ka SPL, hynrei ka jingangnud ka long ban leit ïashim bynta ha ka Second Division League bad kane ka dei ka rai na ka ïing ka sem jong ka klob.
Te lyngba ka jingshimti u Bah Khlaiñ, ngi ngeit ba ngin lah ban pynurlong na ka bynta ban rung sha ka I-League," la bynrap u Bah Fredy.
Kum shi bynta ban pynshlur ïa ki khun samla ban ïa shim bynta ha ka jingïalehkai Arm wrestling, ka Bouncer Association of Meghalaya ryngkat ka jingïatreilang bad ka Meghalaya Aids Control Society bad ka Shillong College, ka la pynlong ïa ka lympung ïakop ïakhun kti kaba shisngi kaba la tip kum ka Inter College Arm Wrestling Championship 2023, kaba la long ha ka 22 tarik u Naitung 2023 ha Shillong College.
Ha kane ka lympung ïakop ïakhun kti la wan ïa shim bynta na ki College bapher bapher na Ribhoi District, West Jaintia Hills District bad East Khasi Hills District.
La wan ïa shim bynta 100 ngut ki samla khynthei bad 230 ngut ki samla shynrang.
Ha kane ka lympung kaba shisngi, u Shemladbha Khongwir na ka Seng Khasi College u la ïoh rah ïa ka nam ‘champion of champion’ ha ka liang  ki shynrang katba ka Yirmi Jagoi na Women’s College ka la ïoh rah ïa ka nam lahduh ha ka liang ki kynthei.
Kiba jop ha kane ka jingïakop ïakhun kti ki long, ha ka 50 kilo shapoh (kynthei) ba nyngkong ka Pynsuklang Lyngdoh (Seng Khasi College), ba-ar ka Da-I-Hunshisha Mawlong (Seng Khasi College) bad ba-lai ka Alberis Sten (Women’s College).
Ha ka jingïakop 55 kilo shapoh (kynthei) ba nyngkong ka Parkles T.Lyngkhei (NEHU), ba-ar ka Daphinia Kurkalang (St.Mary’s College) bad ba-lai ka Jasmine Synrem (St.Mary’s College).
Ha ka 60 kilo shapoh (kynthei) ba nyngkong la rah da ka Riteeka Sarki (BBS College), ba-ar la ïoh da ka Bahunshisha Marwein (Seng Khasi College) bad ba-lai ka Dakarabha Dkhar (Shillong College).
Ha ka 60 kilo shaneng (kynthei) ba nyngkong ka Yirmi Jagoi (Women’s College), ba-ar ka Durka Padit (Shillong College) bad ba-lai ka Phidalin Mary Pathaw (St.Mary’s College).
Ha ka 55 kilo shapoh (shynrang), ba nyngkong la ïoh da u Shemladbha Khongwir (Seng Khasi College), ba-ar u Benison Marwein (Government Boys’ Higher Secondary School) bad ba-lai u Shanbhalang Rynjah (St.Anthony’s College).
Ha ka 65 kilo shapoh (shynrang) ba nyngkong la ïoh da u Imonmi Suchiang (Synod College), ba-ar u Reilly M Kharsyntiew (Shillong College) bad ba-lai u Damewanri Kharjana (Synod College).
Ha ka 75 kilo shapoh (shynrang) ba nyngkong la ïoh da u Andy L.Mylliem Umlong (Institute of Software Technology), ba-ar da u Tolammame Mylliempdah (Shillong College) bad ba-lai da u Bamang Tajik (St.Dominic College, Nongthymmai).
Ha ka 75 kilo shaneng (shynrang) ba nyngkong la ïoh da u Heiwamut Laloo (Kiangnongbah College, Jowai), ba-ar da u Saka Korelhei (KL Bajoria College) bad ba-lai da u Dasienmiki Niangti (Shillong College).
U Shemladbha Khongwir j ong ka Seng Khasi College u la khur ïa ka nam Champion of Champion bad ha ka liang ki kynthei pat ka Yirmi Jagoi na Women’s College ka la khur ïa ka nam Champion of Champions, katba ka khusnam ba kyrpang na ka bynta ka Best Athlete la khur da u Maianbok Marwein (St.Anthony’s College).
Ha kane ka sngi la wan sakhi lang da u Bah A Mawthoh, District Sport Officer jong ka East Khasi Hills District, u Bah JF Kharshiing, President MSOA, Bah Fantin J Lakadong, MDC ka Malki Laitumkhrah, ka Dr.E Kharkongor, Principal Shillong College, ka Kong Larina Nongpiur na Meghalaya Aids Control Society bad kiwei kiwei.
Ka Supreme Court ha ka Sngi Thohdieng ka la pynsangeh ïa ka hukum jong u Deputy Commissioner ka East Jaiñtia Hills ban pynpra ïa ki karkhana thang dewïong kiba don ha East Jaiñtia Hills.
Kane ka jingpynsangeh ïa ka hukum u Deputy Commissioner ka la wan hadien ba ki nongbishar ka Supreme Court ba kynthup ïa u Justice Surya Kant bad u Justice Dipankar Datta ki la shong bishar halor ka mukotduma ba la ai da ka DRUK Fuels Limited pyrshah ïa ka sorkar Meghalaya bad kiwei pat ki mamla.
Hynrei ka Supreme Court ka la ong ruh ba u Deputy Commissioner u don ka bor ban khang ïa kita ki karkhana thang dewïong khnang ba kin ym lah ban treikam.
Na ka liang ka Supreme Court ka la ai hukum ban phah shithi sha ki mamla kiba don ha katei ka mukotduma kum ka sorkar Meghalaya bad kiwei.
Lah ban kdew ba ha kine ki sngi, ki bor distrik ka East Jaiñtia Hills bad West Khasi Hills ki la bun kam ban leit pynpra da ki tiar pynbthei ïa ki atoskhana jong ki karkhana thang dewïong be-aiñ kiba la treikam ha kine ki distrik la bun snem.
Ka sorkar ka la kwah ban pynpra lut ïa baroh ki karkhana thang dewïong be-aiñ hapoh ka Sngi Palei jong kane ka taïew.
Hynrei katei ka hukum jong ka Supreme Court ban pynsangeh ïa ka jingpynpra ïa ki karkhana thang dewïong ka long beit thik tang na ka bynta kito kiba don ha East Jaiñtia Hills.
Ka Luti Tuber Ialong Sports Club ka la lah ban pynliem kput noh ïa ka Tpeppale Sports Club da haduh 9-1 kol ha ka lympung ïalehkai 3rd Division Football Tournament 3rd Adelbert Laloo Memorial Trophy bala pynïaid da ka West Jaiñtia District Sports Association.
Ha ka jingïakhun kaba la long ha ka sngi Saitjaiñ ha madan Kiang Nangbah Stadium ka Luti Tuber Ialong ka la pynliem 9-1 kol ïa ka Tpep Pale.
Ki nongthep kol jong ka Luti Tuber Ialong ki long u Phrangki Dhar ha ka minit ba 4, Leader Mulieh ha ka minit ba 18 & 45, u Fredrick Dhar ha ka minit ba 22, u Bankitbor Dhar ha ka minit ba 36, 60, 68 & 69 bad u Phawame Passah uba la kum thep hi sha la ka jong ka kol ha ka minit ba 53.
Katba ïa ka shi kol jong ka Tpeppale la kum thep bakla da u Ryngkat Dhar (own goal) ha ka minit ba 66.
Ha ka jingïalehkai kaba bud pat ka jingïakhun ka la kut khlem da don kiba lah ban pynkhih jar kata kaba la long hapdeng ka Moodymmai Sports Club pyrshah ïa ka Lumsliarsliar Sports Club.
Ka NECDC kaba dei ka kynhun kaba peit bad khmih jong ki hynriew tylli ki jylla ba kynthup ruh ïa ka NE Zone jong ka BCCI ka la pynlong ïa ka 08th Conclave & 2nd Achievers Award jong ka, ha ka 21 tarik mynta u bnai ha Aijal Club, ïa kaba la pynlong da ka Cricket Association of Mizoram.
Ha kane ka jingïalang la ïoh ban ïakren bad ïatai sani bha halor kumno ban nang pynkhlaiñ shuh shuh ïa ka jingïatreilang ha kaba ïadei bad ka jingïalehkai kriket bad kiwei pat ki kam kiba don jingïadei hapdeng kine ki hynriew tylli ki jylla, ïa kaba la lamkhmat da u Naba Bhattacharjee uba dei u President jong ka MCA bad u nongseng bad Co-Convener jong ka council.
U Naba u la ban jur halor ka jingdonkam ban don ka jingïatreilang kum kawei ka kynhun jong ki hynriew tylli ki jylla, ban ïatreilang sha ka thong kaba dei ka juh ïa baroh.
Ha kane ka sngi na Meghalaya la mihkhmat da u Bah Rayonald Kharkamni, uba dei u Vice President bad dkhot ba nyngkong bad ruh u Dhrubajyoti Thakuria uba dei u Treasurer ka MCA.Ha kane ka sngi sam khusnam la wan ban ïadon lang da ki nongïalehkai kriket na ki hynriew tylli ki jylla kynthup ka jingsam khusnam sha kito ki nongïalehkai ba la lah ban ïalehkai bha ha ka BCCI Domestic Season 2022-2023.
Ha kane ka sngi u PU Zoramthanga, Myntri Rangbah ka Mizoram u la ïadon lang kum u kongsan lem bad kiwei kiwei ki kynrem ki lyndan.
Ka Meghalaya Cricket Association ka la ïoh pdiang ïa ka khusnam na ka bynta ka jingshah kyntiew kyrdan sha ka Elite group ha ka Senior Category ha ka aiom 2021-2022 jong ka lympung BCCI domestic season, nalor ka jingai khusnam sha ki nongïalehkai kiba la khur bun ki wiket, kamai bun run bad ruh kito kiba la lah ban ïada ïa la ka jong ka wiket.
Ki nongïalehkai ka Meghalaya kiba la khur khusnam ki long ka Ajima Sangma, kaba dei ka nongkawang bol kaba la khur haduh 17 wiket ha ka Senior Women’, u Mrinal Das uba la tied haduh 346 run ha ka U-19 Men, u Manish Sharma uba la khur 25 wiket ha ka U-23 Men, ka Shreya Marak kaba la khur 8 wiket ha ka U-15 Girls bad u R Ryngkhlem uba la lah ban kem saw tylli ki bol bad 2 tylli ki stumping ha ka U-16 Boy.
Ka Laitkor Sports Club bad ka Mawlai Sports Club kin ïaknieh ban ïoh rah ïa ka nam lahduh jong ka lympung Shillong Sports Association’s Women’s League 2023.
Kane ka wan urlong hadien ba ki la ïoh rung sha ka final jong kane ka lympung da kaba khur jingjop ha ka jingïalehkai semi-final kaba la long ha ka sngi Saitjaiñ, ha SSA Stadium ha First Ground, Polo.
Lah ban pynkynmaw ba ha u snem 2022, ka jingïakhun final jong katei ka lympung ka la long hi hapdeng ka Laitkor SC pyrshah ïa ka Mawlai SC bad ka Mawlai kala jop bad rah ïa ka nam lahduh ha ka extra time da 2-1 kol bad mynta u snem ruh kine kijuh hi ki kynhun kin ïakhun biang ïa ka final jong ka SSA Women’s League 2023.
Haba phai sha ka jingïakhun ïa ka semi-final, ka Laitkor ka la lah ban pynliem noh ïa ka Lumparing da 4-1 kol.
Ka Catherine Kharkongor kala ioh ban thep ïa ka kol na ka bynta ka Lumparing ha ka minit kaba 15 hynrei hadien kane ka Laitkor ka la ïalehkai tyngeh bad hashwa ban kut ka kylla step ha ka minit kaba (35’+2) ka Iaraplang Nongrum kala thep ïa ka kol kaba itynnad da ka ‘bicycle kick’.
Ka Laitkor ka la bteng ban ïalehkai bha ha ka kylla miet bad ka Iaraplang ka la ïoh ban thep ïa ka kol kaba ar ha ka minit kaba 55 bad 5 minit hadien kane ka Saralin Warlarpih ka la ïoh ban thep ïa ka kol bad ha ka minit kaba 64 ka Iaraplang ka la ïoh ban thep kol biang bad ïoh syndon ïa ka hat-trick bad ka Iaraplang kala ïoh ruh ïa ka nam Player of the Match.
Ka jingïakhun hapdeng ka Mawlai bad ka PFR Football Academy kala kut noh ha ka jingïakhiad da mar 1-1 kol hynrei dei ha ka Penalty Shootout ba ka Mawlai ka la jop ïa ka PFR da 4-2 kol.
Ka Marbarin Nongrum kala thep ïa ka kol ha ka minit kaba 19 na ka bynta ka Mawlai hynrei ha ka minit kaba 22 ka PFR kala ïoh ban pynphai kylla da ka jingthep kol ka Betsheba Kharsyntiew.
Hadien ba kane ka jingïakhun kala kut noh ha ka jingïakhaid, kumta la pynlong noh da ka Penalty Shootout ha kaba ka Mawlai kala ïoh ban thep 4 kol katba ka PFR kala lah ban thep tang 2 Kol.
Ka Marbarin kala ïoh ïa ka nam Player of the Match.
Ka final jong ka Women’s League hapdeng ka Mawlai pyrshah ïa ka Laitkor kan long ha ka 29 tarik u Naitung ha SSA Stadium ha ka por 3:30 mynsngi.
Ka Jaguar FC ka la pynliem noh ïa ka Ibarial FC da 4-0 kol ha ka lympung Knockout Football Tournament ba la pynlong da ka Ri Khasi SCSC ha Madan Kurkalang, Bhoirymbong.
Haba phai sha ka jingïalehkai, u Brolington Warlarpih u la ïoh thep kol ha ka minit ba 12 bad 40 bad u Bansanbha Khongsdam ha ka minit ba 54 bad u Kordor Dkhar ha ka minit ba 72.
Ka lympung ïalehkai U-17 Independence Day Cup Football Tournament ba la pynïaid da ka West Jaiñtia District Sports Association ha madan Kiang Nangbah Stadium ka la iaid shaid shaid.
Ha ka jingïakhun kaba la long ha ka sngi Saitjaiñ, ka Mukhla Raij Sports Club ka la pynliem noh ïa ka Evergreen Mukhla Sports Club da 1-0 kol bad ïa kane ka kol la thep da u Sanga Sumer ha ka minit ba 60+1.
Katba ka jingïakhun kaba la long hapdeng jong ka Dulong Sports Club pyrshah ïa ka Mulang Ialong Sports Club ka la kut noh ha ka jingïakhaid hadien ba ym shym la don kiba lah ban pynkhih jar haduh ba kut jong ka jingïalehkai.
Ka Madan Sohdadek Sports Club ka la ïoh rah ïa ka nam lahduh jong ka lympung ïalehkai ba la tip kum ka Inter Football Tournament ba la pynlong da ka Madan Sohdadek na ka bynta ban kyntiew ïa ka kam ïalehkai phutbol bad kiwei ki jingïalehkai ha ka shnong Sohdadek.
Haba phai sha ka final kaba la long ha ka sngi Saitjaiñ ha shnong Sohdadek, ka jingïalehkai hapdeng ka Madan Sohdadek pyrshah ïa ka Umpdem Sports Club ka la long kaba itynnad bad ïakhaid bha hynrei ha kaba kut, ka shi kol ba la ïoh ban khyrwit ka la pynlong ïa ka Madan Sohdadek ban rah syndon ïa ka nam lahduh bad ban khur ruh ïa ka khusnam song pisa nalor ka trophy.
Ha kane ka sngi pynkut ïa kane ka lympung, la ïadon lang u Bah Ransom Sutnga kum kongsan bad Bah Step War kum symbud kongsan, President ka Sohdadek Sports Club Bah Paskal Khardewsaw bad Bah Rit Lyngkhoi.
Hadien ba ka kynhun A’chik Conscious Holistically Integrated Krima (ACHIK) ka la dawa ban pynlong ïa ka Tura kum ka nongbah ka Meghalaya ha ka por tlang, ki la mih sa kiwei pat kiba la dawa ba dei ban ai ïa ka Nongstoiñ ba kan long kum ka nongbah ka jylla ha ka por Synrai (Autumn) katba ki la don kiba la ong ba ka Ri-Lum Jaiñtia ka dei ban long ka nongbah ha ka por shit (Summer).
Kin sa don ruh lehse ki ban sa ong pynlong ïa ka Mawkyrwat lane ka Mairang lane Sohra kum ka nongbah ha ka por Lyiur (Monsoon).
Shaei ngin ïa poi hangta? Kumno ka sorkar Meghalaya kan rai? Hato ka jingdawa ban pynlong ïa ka Tura kum ka nongbah kaba ar ka jylla ka long kaba shong hok? Hato lada ïoh ban pynlong nongbah, ka roi ka kiew kan wan? Hap da donkam ban long nongbah khnang ba ka sorkar kan wanrah ïa ki kam pynroi? Lada sah khlem nongbah, ka sorkar kan ym pyndep la ka kamram ban pynkiew ïa baroh ki thaiñ bad ki shnong ka jylla?Lada hap pynlong nongbah lut ïa baroh ki jaka ban ïoh ïa kata ka roi ka kiew, ngin hap ban ïa dawa lem na ka Sorkar Pdeng ba kan bujli ïa ka nongbah jong ka Ri man la ka bnai khnang ba kiwei ruh kin ïoh lem kumba ïoh ka nongbah New Delhi – Rashtrapati Bhavan, Parliament, North Block, South Block, bad kiwei ki shlem treikam – nalor ki surok kiba jlih bad ki Metro Rail ki ban kit briew kylleng sawdong ki jaka ha sor.
Shano ka Ri kan poi lada ïa dawa lut baroh-baroh? Ka Sorkar Pdeng kan shu hap ban rah kti shalor ban ong ba kam lah satia ban leh kumta.
Ha kajuh ka rukom, ka sorkar Meghalaya kan ym lah ban thaw nongbah ha kat ki jaka.
Ka Meghalaya ka dei ka jylla kaba rit kaba ka jingheh ka long tang 22,429 Sq.
Km bad ka jingdon briew kam palat ïa ka 40 lak ngut watla ngi dang hap ban ïa ap ïa ka khanasamari bathymmai.
Ngi don tang 12 tylli ki distrik, 46 tylli ki Community & Rural Development Block, palat 6,000 tylli ki shnong ki thaw ha kaba ka jingduk ka tyllep ïa ka sorkar bad ki nongshong shnong kiba bun.
Ngi sngewthamula ruh ba ki seng na Ri-Lum Garo ki kwah ba ka roi ka kiew kan wan lyngba ka jingdon jong kata ka nongbah ha Tura ha ka por tlang.
Ngi kwah ban pynkynmaw ïa ki nongshong shnong ka Ri-Lum Garo ba naduh u snem 2010 haduh mynta, u Myntri Rangbah ka jylla u dei na ka shnong ka thaw jong ki hi.
Hato u Dr Mukul Sangma, kum u Myntri Rangbah naduh u Ïaïong 2010 haduh Lber 2018, bad u Conrad K.Sangma, kum u Myntri Rangbah naduh u Lber 2018 haduh mynta, ki khlem leh eiei na ka bynta ka Ri-Lum Garo? Watla kum ki nongïalam kim lah ban pynpaw ïa ka jingshah liang ha ka synshar ka khadar bad ha ka jingsam ïa ki kam pynroi, ngim lah pat ban ngeit ba kine ki nongïalam ki khlem leit rah ne sam ïa ki kam pynroi sha ki para nongshong shnong ka jylla kiba don ha ki san tylli ki distrik ha Ri-Lum Garo.
Hynrei lehse ki don ki nongshong shnong ha Ri-Lum Garo kiba sngew ba ka pyrla ka noh shiliang namar ka nongbah jong ka jylla ka jngai na ki.
Kin hap ban ïa kynnoh ïa kita ki nongthaw aiñ ba ki la jied lada ki sngew duna ha ka jingïoh ïa ki kam pynroi.
Ka dei ka kamram jong ki nongthaw aiñ ba kin ïasaid na ka bynta ki konstitwensi bad ki distrik ka Ri-Lum Garo ha kaba ïadei bad ka jingwanrah ïa ka roi ka kiew.
Kan long kaba bha na ka bynta ki kynhun na Ri-Lum Garo ba kin pan jingkheiñ katno ka sorkar ka la mang pisa na ka bynta ka Ri-Lum Garo ha ka Mang Tyngka 2023-24 bad ha ki snem kiba la leit noh.
Ynda la ïoh ïa kita ki jingkheiñ jingdiah, ki dei ban wad jingtip lyngba ka Right to Information (RTI) Act, 2005 ba hato la pyndonkam hok ne em ïa kata ka mang tyngka ba la bhah sha ki? Ki dei ruh ban leit sha ki shnong ki thaw ban pynshisha la ka sorkar ka la shna ïa ki surok, skul, jaka sumar bad kiwei ki jingdonkam.
Lada ki shem ba ka jingthoh ha ki kot ki sla kam ïahap bad ki jingshisha ha madan, ki dei ban ai da ka jingujor sha ki pulit lane ban wanrah da ka mukotduma hakhmat ka Meghalaya High Court.
Ki don bun ki lynti ban ïakhun ban ïoh ïa ka hok, bad kam dei eh tang ha kata ka jingïoh ne jingbym ïoh long kum ka nongbah ka Meghalaya.
Lehse ki paralok na Ri-Lum Garo ki sngewthuh bakla ba tang namar ba ka dei ka nongbah, ka sor Shillong ka biang lut nadong shadong.
Kam long kaba shisha.
Ngin peit tang na ka jinglong ki surok ne ka jingbym biang ka bording ne ka jingduna ka umbam umdih ne ka jingduna ha ka jingkhuid jingsuba ne ka dheng kali bad kiwei-kiwei, ngin shem ba kata ka jingong ba lada ïoh nongbah, ka roi ka kiew kan wan, ka long kaba bakla shikatdei.
Ka Shillong, nalor ba ka dei ka nongbah kaba la mih khlem da saiñdur eiei, ka dang donkam bun kiei-kiei ba kan long shisha kum kata ka ‘Smart City’ kumba la angnud da ka sorkar u Narendra Modi.
Ha kajuh ka por, ka sorkar ka dei ban peit lang na ka bynta baroh ki thaiñ bad ki nongshong shnong ka jylla bad ban wanrah ïa ki jingmyntoi kiba bun rukom khlem da leh shiliang khmat ïano-ïano.
Lada ka synshar ka khadar ka ïaid beit khlem jingleh shiliang, yn ym donkam ban don nongbah katkum ki aïom.
La ju sakhi barabor ba ki paidbynriew ha Ri Khasi kiba dei shitrhem ha kiba bun ki liang bad tang shipor ka pjah noh namar ba ym don shuh ba kynshoit.
Ki sengbhalang ki kynshoit tang ha ka por ba ka saw ka sian ka dang ieng rasong bad ki paidbhur ki turiap, ki paidkar ki tyllep, ki paidknup paidtrap ki angbneng, ki paidbah ki khih mynsiem, ki rang-li juki ki shongsyier, ki khun binong bishon ki lynga ki pisa, ki luk ki lak ki shah kie berong ha ka nia ki khlieng ki tyngab, ki kynrem ki lyndan ki shong shngaiñ ha la paki dulan, ka sorkar ka pyrman bad pahara, ki nongkhaii ki khñium ki khñiam, ki riewniam ki duwai bad shaniah tylli ha ki borblei na sha lyndet, ki riewblei ki puson bad pynshongnia ha lade, ki khraw pyrkhat ki thwet ïa ka daw bad thaw lynti ban pynbiang ïa kaba mala ba lymbiang ha ka imlang sahlang.
Kaba kham long kyllum ha kine baroh phar dei ki parabangeit jong ki balang Khristan kiba tehsong shitylli ban pynleit jingmut ha la ka jingngeit ban tyndep ha kata ka jinghikai ba na shiliang duriaw ka ba khlem ïasnoh eiei bad ka jingim ba shisha ha ka imlang sahlang kum ki paidbynriew Khasi ba pura.
Toi, ha ka juk mynta ym don shuh ki paidbynriew ba nylla kumba pyrkhat shongper ki katto katne ki sengbhalang ne ki riewshimet.
Wat ki riewngeit jong ka niam tynrai ruh ki dang thame ha kata ka rukom pyrkhat ban pynlong kyrpang ïa lade bad kyntait ia kiwei, khamtam lei lei ïa ki parabangeit Khristan.
Ha ba kumta manla ka kynhun ki ïa don la ka jylli ka ba pynksan ïa lade na kano kano ka liang ban phiah pat ïa ka jaitbynriew.
Namar kata ka daw kaba donkam ka long ban adkar ha ka pyrkhat pyrdaiñ, ban tyngkan ha ka ktien ka thylliej bad ban puson sani halor jong ka saiñpyrkhat tynrai Khasi kaba nylla naduh shwa ban mih ka pyrkhat niam.
Ki don ki sabut ba shynna ha ka imlang sahlang ki ba long ki sakhi ïa ka jingïar ka pyrkhat ki longshwa man-shwa ba dang iaineh ki paidbynriew Khasi wat hapdeng ba shah tyllep, ba shah thombor ha kiba bun kiei kiei ki bor ba na shabar.
Lada bishar ïa ka jinglong jong ka imlang sahlang mynta ruh dang lah ban lap ksai ïa ki snap ka mynnor kiba dang shon shab ha ka jingim jong ki paidbynriew Khasi ba mynta ha ka mariang sawdong ba dang sah syllai haduh mynta mynne khamtam sha nongkyndong.
Kumba ka sor Shillong ka la kylla dur ban pyrthuh bud ia ka juk mynta ha baroh ki liang, kumjuh ruh ka rukom pyrkhat ki briew ka kylla dur katkum ka sawdong sawkun.
Lada ki nongrep ki ioh jingtngen na ka ba shit kyrang ka sngi ba da ki dieng ki siej bad lada ki shna hi ka trap ka knup, hynrei ha sor ki briew ki rieh ha khrum tnum ne kup shatri ba la shna da ki kamar da ki kor ka juk mynta.
Ka long ka ba biang palat ban ioh jingtngen da ki mar ka juk mynta, hynrei ym dei pat ban shah tyllep haduh ba kham ñiewkor bun shah ïa kita ki mar thymmai ba mynta bad ñiewbeiñ ïa ki mar ba ai ka mariang ne ba shna ki riewtbit ka juk mynnor.
Ym lah ban len ba ka jingtngen haba ieng ha trai dieng sawdong ka mariang ka kham pyngngad shibun shah ban ïa kaba ieng rieh tngen hapoh ka tnum iing.
Kumjuh ruh ym lah ban len ba ka shatri ba shna da ki kor ka juk mynta ka kham suk ban kup bad kham biang ha ka ïaid ka ieng ban ia ka knup ka trap ba shna ki briew mynnor, tangba ki kah slap kah sngi kumjuh.
Ha kata ka rukom ym dei ban kham ñiewkor ia ka shatri ban ïa ka knup ka trap, namar ka jingstad jong ka juk mynta ka dei ban kham pynbha ïa ka jingim briew na kiei kiei ki mar ki mata jong ka jingstad mynnor kiba dei ka thymmei jong ka jingkylla ha ka buit thaw jong ka jabieng briew.
Kaei ka phang kaba mut ban kdew ka long ba ka riti dustur bad ka niam Khasi ka dei kaba naduh kulong kumah ba la pynwandur ia ki paidbynriew kumba ki long ha kane ka mariang sawdong sawkun, lehse da ki hajar bad phew hajar snem.
Ha ba la wan ki jingkylla jong ka juk naduh tang kumba arspah snem mynshwa bad ka niam Khristan ruh ka la wan mar ryngkat, hynrei ki paidbynriew ki la shah tyllep bad bunsien la shah tyndep da kata ka rongphong jong ka juk mynta bad da ki riti niam Khristan kiba dang arspah snem mynshwa.
Ki borkynsan jong ka juk mynta bad ki balang Khristan ki la jop thiaw ban pynkylla ïa ka imlang sahlang haduh ba ki briew ki klet bad lyndet noh ia la ka nongrim kaba la palat da ki hajar bad phew hajar snem, khamtam ka bor shemphang jong ki longshwa manshwa.
Kaba khyllah ka long ba kito kiba kam ba ki dang ksoh ia la ka niam tynrai, ki tynneng rongphong palat liam ban ïa kito ki ba la shah tyllep ha ki balang Khristan.
Ki parabangeit Khristan pat ki tynneng ia ki snap kynsha na shiliang duriaw ban lyndet ïa la ka tynrai, ha ba ka rong sniehdoh, ka durkhmat bad ka pyrkhat ka dang long riewlum ha baroh ki liang.
La kumno kumno ka rongphong pyrthei jong ka juk mynta bad ka pyrkhat khyllah ba shu iapan kylliang kam shym la lah ban jynrat ia ka riti kheiñkur kheiñkha na ka kmie, wat hapdeng ba phaloh ki saiñpyrkhat khyllah kiba kwah ban aijait kpa ne aijait sha ki shynrang.
Hynrei haduh katno lah ban shan ka imlang sahlang lada ki paidbynriew kim sdang ban sngewthuh bad ngam jylliew ha ka la thymmei.
Ki paidbah kiba la wan sha prokram kaba la tip kum ka ‘Hamara Sankalp Vikasit Bharat’ hapoh ka madan jong ka shnong Nongspung ha West Khasi Hills District ki la duh noh kynsan ban sakhi ïa ka jingkren markhmat jong u Myntri Rangbahduh ka Ri u Narendra Modi halor ki skhim bapher bapher ka Sorkar Kmie namar ka jingbym biang ka internet ha katei ka jaka.
Ïa katei ka prokram la pynlong da ki bor pynïaid District jong ka West Khasi Hills ha ka 30 tarik u Naiwieng 2023 ha kaba ha kane ka prokram ka la don ruh ka jingpyni dur markhmat ïa ki jingkren u Myntri Rangbahduh ka Ri u Narendra Modi uba la ïakren markhmat bad ki paidbah halor ki skhim bapher bapher jong ka Sorkar Kmie.
U Bah V Swer, ADC bad Project Director ka DRDA haba kren kum u kongsan ha katei ka sngi, u la ïathuh ba ka jingthmu jong kane ka prokram ka long ban ïathuh ïa ki skhim ka Sorkar Kmie kum ki ‘flagship scheme’, ba ïoh ki paidbah kim tip ïa kine ki skhim sha baroh ki nongshong shnong jong ka Ri India.
U la ïathuh ruh ba hangne hapoh ka District ruh yn pyntreikam ïa kine ki skhim khamtam ban ïoh pynrung kyrteng ïa kito ki nongshong shnong ki bym pat ïoh ïa ki jingmyntoi bad ban ïohsngew ruh ba kumno ki paidbah ki sngew shwa ba kin ïoh ïa kine ki skhim bad haba ki la ïoh ïa ki skhim.
U kongsan u la pynkut ruh ïa ka jingkren da kaba ïalam ïa ka jingpule ïa ka soskular ne ka pledge ïa baroh ki nongïashim bynta.
Shuh shuh ha kane prokram la don ka jingpynshai ïa ki skhim Sorkar bapher bapher sha ki paid nongshong shnong kum halor ka JJM, NRLM, ICDS, PMUY (free gas connection), MGNREGA, old age pension scheme (IGNOAPS), PMAY-G, Aadhaar Enrollment, Smart Card NRHM nalor kiwei kiwei pat kiba la ïoh jingpynshai na ki tnat sorkar bapher bapher khnang ba ki paidbah kin ïoh ïa kine ki jingmymtoi kiba wan na ka Sorkar Kmie.
Nalor nangta, ha kane ka sngi na ka liang ka tnat ka koit ka khiah ka la pynlong ruh ïa ka jingeksamin ïa ki paidbah ban lap ba ki don ne em ïa ka jingpang shini, jingpang BP.Ka Executive Committee ka Jaiñtia Hills Autonomous District Council (JHADC) ka la thaw ïa ka Delimitation Committee ka ban khmih bniah ha kaba ïadei bad ka jingpynbeit ïa ki jaka puta jong ki konstitwensi ka JHADC bad ruh na ka bynta ban pynlong ïa ka jingpynsngew paidbah (public hearing) ha kaba ïadei bad kane ka phang.
Ka jingpynbna paidbah la pynmih ha ka Sngi Balang.
Katkum ka jingpynbna ne notification, la ong “Ban pynïaid shakhmat halor ka shithi jong ka Tnat District Council Affairs ka Sorkar Meghalaya No.DCA.22/2013/225, dt.20.11.2023, ka Executive Committee ka Jaiñtia Hills Autonomous District Council, Jowai ka pyntip ba la thaw ïa ka Delimitation Committee na ka bynta ban jurip bniah ha kaba ïadei bad ka jingpynbeit ïa ki jaka jong ki konstitwensi ka Jaiñtia Hills Autonomous District Council Constituency bad na ka bynta ban pynlong ïa ka public hearing ha kaba ïadei bad kane ka phang.
"Ki dkhot jong ka Committee ki kynthup ïa u Dr.A.S.Dakyntuhimi Lyngdoh, Asst.Professor kum u Chairman, Luckystar Ymbon, Advocate kum u Member Secretary.
Kiwei pat ki dkhot ka committee ki dei u Markos Surong, Advocate, Kerlang Ksoo, Advocate bad Pyrkhat Shylla, Waheh Shnong Mookyrdup.
Ka Committee kan sa phah ïa ka kaiphod jong ka sha ka Executive Committee hapoh jong ka shi bnai.
Kum shi bynta ban pynduna ïa ka jingkhapngiah jong ki surok ïaid kali hapoh ka nongbah Shillong, ka Sorkar Jylla ka la ïaid shaid-shaid shakhmat ban wanrah bad tei da ki jaka ïeng kali ha ki bynta bapher bapher.
Haba kren sha ki lad pathai khubor ha ka Sngi Palei, u Symbud Myntri Rangbah ka jylla u Bah Sniawbhalang Dhar uba khmih ruh ïa ka tnat Pynroi Sor u la pyntip ba ka sorkar kan sa tei da ki parking lot ne ki jaka ïeng kali kiba thymmai bad ki don katto katne lei kiba ka kam ka la sdang.
“Ha kane ka taïew, ngan sa mang sa ar tylli ki jaka pynïeng kali, ha kaba yn lah ban thep ne pynïeng haduh kumba 500 tylli ki kali.
Nalor kane, ka tnat Pynroi Sor kan khreh ruh ban shim bad pyndonkam noh ïa kito ki jaka ba khlem pyndonkam jong kiwei pat ki tnat na ka bynta ban tei shuh shuh da ki jaka pynïeng kali," la ong u Bah Sniawbhalang.
Shuh shuh haba pynpaw ba la dep ban khot ‘tender’ na ka bynta ki ar tylli ki jaka ïeng kali, u Bah Sniawbhalang u la ong ba kaba nyngkong yn tei bad pynïeng hajan jong ka Secretariat bad na ka bynta kawei pat yn sa dang wad ka jaka kaba biang.
Ha kawei pat ka liang, u la pyntip ruh ba ka Sorkar ka la pynkhreh shaid-shaid na ka bynta ban pynkynriah noh ïa ka Secretariat bad kiwei pat ki shlem treikam sorkar kiba kham kongsan kiba don ha lynter ka surok sha Khyndailad sha New Shillong.
U la ong, ynda la lah ban pynkynriah noh ïa kine ki shlem treikam sorkar sha New Shillong, kan sa ïarap shibun ban pynkylluid ïa kane ka jingeh na ka dheng kali bad ka jingkhapngiah kaba la mad mynta ha nongbah Shillong.
Shuh shuh u Symbud Myntri Rangbah u la ïathuh ruh ba na ka liang jong ka sorkar ka la dep ban sdang ïa ka jingpynkhreh ban pynkynriah ïa ki shlem treikam sorkar bad kiwei ki jingdonkam.
Ka kyrtong ka National People’s Party (NPP) na Shillong parliamentary konstitwensi, ka Kong Ampareen Lyngdoh ka la ong ba kan trei shitom kum ka kyrtong ka ban sa ïakhun ïa ka ilekshon MP bad ynda ka shahjied kum ka MP ka pynkhih win ha Parliament ïa ki mat kiba dei jong ka Jaitbynriew bad ka Jylla.
Haba kren sha ki lad pathai khubor ha ka Sngi Palei, ka Kong Ampareen ka la ong ba kan pan jingkyrshan khlem da kheiñ seng saiñ pyrthei, kan pyrshang ban ïoh ka jingkyrshan na ki kynthei bad ki samla bad don ka jingmut kaba biang lang haba ïadei bad ka niam.
Ka la ong ba ka NPP ka long kaba shai, kata ka long ban nang pynkhlaiñ ïa ka jingïoh vote kaba dei ha ki konstitwensi kiba hap ha Shillong parliamentary konstitwensi, ban pynïaid shakhmat ïa ki mat kiba dang sahteng la katto katne por kiba lah ban leh eiei da ka MP lada long ka nongjop.
“Ngi donkam ban ïaid khlem da kheiñ seng bad lada nga lah ban leh kumta ha ka kyrteng jong ka seng, kan long ka burom ïa nga.
Kine ki dei ki mat kiba kongsan ban rah ïa ka lama ka NPP shalor bad shakhmat," ka la ong.
Haba kylli kumno ka kheiñ ïa ka jingtreikam u MP ka Shillong uba mynta, u Bah Vincent H Pala, ka Kong Ampareen ka la ong ba kam wan ban ai jingkheiñ ïano ïano hynrei kan ïakynduh ïa uta u briew ha madan ïakhun ilekshon kum ki kyrtong MP.“Ngan nym ong eiei kaei kaba u MP u la leh, kaei ka bym pat leh, hynrei ai ki briew kin ai jingkheiñ.
Ngan wan hangne ha ryngkat ki mat jong ka seng bad ngi weng ïa ki jingmutdur ba ngi long kumjuh kum ka BJP.Hynrei ka NPP ka don la kajong ka dur ka dar bad ngin nym ngam ha kiwei pat ki jingmut ne ki nongrim kiba kiwei ki don," ka la ong.
Ka la ong ba ka NPP ka dei ka NPP, bad ka dkhot jong ka NDA, bad ym don jingeh ban long ki paralok jong ka Sorkar khlehlang NDA.“Shibun kiwei ki seng ruh ha Meghalaya ki dei ki dkhot ka MDA bad ngi donkam ban weng ïa ka jingsngew bad ngan leit sha ki paidbah ban pynshai pynsngewthuh," la ong ka Kong Ampareen.
Halor ka jingbuh kyrtong da ki kynthei na Shillong bad Tura, ka Kong Ampareen ka la ong ba ka NPP ka la rai ban phah da ki kynthei kum ki kyrtong na kine ki ar tylli ki konstitwensi ka pyni ïa kaei kaba don ha ka seng.
“Ngi dei ki kynthei bad ngi kular ïa ki paidbah ka Jylla ba kane ka seng ka dei kaba lah ban shah ïa kiei kiei.
Ngi la don 33 na ka 100 ka bhah ïa ki kynthei ka ban sa urlong bad ngi kwah ban pyni nuksa haba ïadei bad kane.
"Haba kylli kumno kan long ha kane ka ilekshon haba ka NPP kaba ïatreilang bad ka UDP ha ka ilekshon 2019 mynta ki mih ban ïakhun mar la kajong, ka Kong Ampareen ka ong ba ka NPP ka la heh la san ha kine ki snem bad ha ka ilekshon MLA 2023, ka NPP ka bhah jingïoh vote ruh ka kiew bha ha kaba ki don ki kyrtong kiba rem tang khyndiat vote, hynrei ka jingïoh vote ka NPP ka la kiew bha ha ka ilekshon kaba dang shu dep mynta u snem.
Haba kylli halor ki jingkynthoh ba ka NPP bad kiwei ki seng kiba don hapoh ka Sorkar MDA ki dei kiba isih jaitbynriew, ka Kong Ampareen ka la ong ba kum kata ka jingmut kaba don, donkam ban weng noh shisyndon bad donkam ban pynkynmaw ïa ki paidbah ba ym dei ban shah ïalam bakla ha ki social media kiba kynthoh katba mon bad long shahliang bad ngi hap ban ïaid da ka lynti kaba khuid jingmut ha kallba yn pynphriang ïa kane ka khubor sha ki paidbah ha ryngkat ka jingkyrshan bad ïatreilang ki nongïalam bad nongtrei ka NPP ha kylleng ka Shillong parliamentary konstitwensi.
Ka Kong Ampareen ka kren ruh shaphang ka ïing ka sem kaba naduh ka por jong u kpa, Bah Peter G Marbañiang u la mih kum u shakri paidbah kum u MLA bad MP na Shillong bad hap ban bud ïa ki dienjat katba lah.
Ka la ong ba kan pynkhreh ïalade ban kiew ïa u lum Makashang bad ka khmih lynti ba kan long kata, kaba ki briew kin kren kumba ki kren shaphang u kpa jong ka bad shaphang u hynmen.
Haba kylli shaphang ki katto katne ki mat kum ka Inner Line Permit (ILP), ka Kong Ampareen ka la ong ba kane ka mat ka dei kaba ki 60 ngut ki MLA ki la dep mynjur lang bad ka Sorkar Jylla ha ka por ka MDA-I ka la leh ïa kaba dei ban leh na ka liang ka Jylla.
Kumta ka la ong ba kum ka MP lada ka shahjied kan sa ïasoh lang bad MP na Tura ka Agatha K Sangma ban rah ïa ki mat ka Jylla bad pynkhih win ha Parliament ban pynbor ba ki hap ban shim rai eiei.
Ka la kren ruh shaphang ka MRSSA kaba pynbeit thymmai kaba khlem pat lah ban pyntreikam bad kan nym kynriah na kaei kaba ka Sorkar Jylla ka la shim ki sienjam halor kane bad kan ïaid lang ha kajuh kajuh ka sur kumba ka Sorkar ka la dep maitphang naduh ka Sorkar MDA-I.Ka Sorkar Jylla mynta ka la bynshet ha kawei ka kompani kaba kyrteng ka RITES na ka bynta ban pule bniah ïa ka jinglong jingman ka kad liengsuiñ ha Umroi khamtam ban pynbit pynbiang kum ka jaka hiar bad jaka kiew kaba pura jong ki liengsuiñ kiba heh bad ban lait noh na ka jingshah teh ki nongleit nongwan ha ka kad liengsuiñ ha Guwahati.
Kumba ka long mynta, ki paidbah na Meghalaya ki dang shaniah tylli ha ka kad liengsuiñ kaba ha Guwahati jong ka Assam namarba ka kad liengsuiñ ha Umroi kam long satia kaba pura namar ki liengsuiñ ruh kim pat don kiba heh bad dang duna kiba leit jingleit.
Ka RITES, ka dei ka kompani jong ka Sorkar India kaba ju leh ïa ki kam pule bniah ha ka liang ki jingpynïasoh lyngba ki kad liengsuiñ, lynti rel, surok bad duriaw nalor kiwei kiwei ki projek.
Ka tyllong khubor ka ïathuh ba ka RITES kan sa pyndep ïa kane ka kam bad ai ka kaiphod kaba tikna ha kano ka rukom yn lah ban pynbha ïa ka kad liengsuiñ ha Umroi kaba la don lypa da kaba kham pynduna ïa ka jinglut namar kam long kaba suk ban pynlut biang ban shna da kawei ka kad liengsuiñ kaba thymmai kaba ka jinglut ruh ka long kaba bun haduh katta katta ka ban kot haduh T.7000 ne T.8000 klur.
“La khmih lynti ba ka jingpynbha ïa ka kad liengsuiñ ha Umroi kan poi tang kumba T.2000 klur bad ïa kane yn leh lang lyngba ka jingkyrshan ka Sorkar Jylla bad Sorkar Pdeng," la ïathuh ka tyllong khubor.
Kumba ka long mynta, ka Sorkar Jylla ka la khylliap noh ïa ka jingthmu ban tei kad liengsuiñ da kaba thymmai  hynrei kan kham pynbha ïa ka kad liengsuiñ kaba la don lypa ha Umroi da kaba shna pynjrong ïa ka jaka hiar bad kiew ki liengsuiñ (runway) da kaba ot ruh ïa ki lum kiba long mawjynthut baroh shikatta.
Kham mynshwa, ka technical committee jong ka AAI ka la pyni ïa ka jinglut kaba heh ban pynbit pynbiang ïa ka kad liengsuiñ ha Umroi kynthup ruh ïa ka jingot ïa ki katto katne tylli ki lum kiba wit ha ka por ba kiew bad hiar ki liengsuiñ kiba heh.
Kumta ban ïa kaba tei ïa ka lad liengsuiñ kaba thymmai ka Sorkar ka kham mon ban pynbha noh ïa ka kad liengsuiñ ha Umroi.
Ka jaka hiar bad jaka kiew liengsuiñ (Runway) ha kad liengsuiñ ha Umroi ka don ïa ka jingjrong kaba long kumba 6000 phut, bad mynta la donkam ban pynjrong shuh shuh sha ka 8000 phut ban lah ki liengsuiñ kiba heh ban hiar bad kiew nalor kiwei pat ki jingdonkam kiba dei ban buh khnang ba ka kad liengsuiñ kan treikam pura man la ka sngi kumba long kiwei pat ki kad liengsuiñ.
Ka Kong Ampareen Lyngdoh hadien ba ka la shah jied kum ka kyrtong ban ïakhun ïa ka ilekshon MP ka ban long ha u snem ban wan, ha ka Sngi Palei ka la lum ïa ka jingïalang bad baroh ki nongïalam bad nongkitkam ka National People’s Party (NPP) na Rilum Jaiñtia Hills.
Ha kane ka jingïalang kaba la pynlong ha State Convention Centre, Shillong, kaba long ruh kum shi bynta ka dak jong ka jingsdang ban plie ïa ka jingïalap ilekshon, ka Kong Ampareen ka la pan ka jingkyrshan kaba pura na ki nongïalam bad nongkitkam na Jaiñtia Hills bad pyntip ruh ba shen kan sa hiar sha manla ki shnong jong ka district ban pan ïa ka jingkyrshan.
Na ka liang ki nongïalam bad nongkitkam kiba la wan poi sha kane ka jingïalang ki la rai ban ai ïa ka jingkyrshan kaba pura ïa ka Kong Ampareen kum ka kyrtong ka NPP ban mih aireng ha ka ilekshon MP.Ha kane ka jingïalang, la wan ïashim bynta da baroh ki MLA ka NPP na Jaiñtia Hills naduh u Bah Sniawbhalang Dhar, Bah Comingone Ymbon, Bah Wailadmiki Shylla bad ka Kong Santa Mary Shylla, kumjuh ruh baroh ki MDC ka NPP na Jaiñtia Hills ba kynthup ruh ïa u CEM ka JHADC u Bah Thombor Shiwat.
Haba ai jingkren ha kane ka jingïalang, ka Kong Ampareen ka la ong, “Nga ainguh ïa ka seng NPP, ba ka sngew ba nga dei kata ka nongïaleh kaba la ih, tip bad kaba la nang, bad nga ong ïa phi ki nongshong shnong ka rilum Jaiñtia ba ngan sa wan ïuh kjat ha iwei pa iwei i shnong ha kine ki khyndiat bnai ban wan.
Wat artatien ïa kata ka jingshimti jong nga ïa kane ka kam tang ban pyndep rukom.
"“Ngan ïaleh ban jop, hynrei ngan ym jop khlem ka jingkyrshan ka jong phi.
