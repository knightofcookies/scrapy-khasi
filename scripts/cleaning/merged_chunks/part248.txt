Ha ryngkat kane ka jingpyllait pisa mynta, baroh ka bynta jong ka Sorkar ha ka SDRF ba la pyllait sha ki Sorkar Jylla haduh mynta ka long T.42,366 klur.
Shillong, Naitung 12: Hadien ka jingmih ka Seng Samla Hima Langrin ban ther ïa ka jingtreikam u Syiem ka Hima Langrin, u Pa’iem Nangtei Syiemïong, mynta pat sa shi kynhun ki Samla kiba la kam ba kidei ki Khun ki Hajar ka Hima Langrin ban pynksan bad ïada ïa ka jingtreikam jong u.
Kane ka kynhun ki Samla bad ki rangbah hapoh ka jingïalam u Bah Enbok Nonglang bad u Christopher Lyngdoh, haba ïakren bad ki nongthoh khubor mynta ka sngi ha Shillong Press Club, kine ki nongïalam ki la ong ba ki jingkynnoh jong ka Seng Samla Hima Langrin ki long ki bym shong nongrim, namar ba ka Management Board kam dei kaba synshar ne pynïaid ïa ki kam jong ka Hima, hynrei kadei kaba shu peit tang ïa ki artylli ki jaka.
“Ka Management Board kam dei satia ka bor synshar ha ka Hima", la ong u Samla Enboklang Nonglang.
U la ong ruh kane ka Board kadei kaba la thaw ha ka snem 2011 hadien ba la poi sha ka jingïasuk hapdeng ka Hima bad ka ïing ka sem jong u Syiem ka Hima, da kaba rai ba ka jingmih na kine ki artylli ki jaka ka long ban ïasam marbiang hapdeng ka Hima bad ka ïing ka sem jong u Syiem.
“Ngi la don hapdeng ka jingsuk ha kine ki snem haduh mynta, balei ngin pynkhih bad pynkulmar biang", la ong u Samla Christopher Lyngdoh.
Ha kaba ïadei bad ka jingai jingïarap ïa ki Balang kam ei tang 77 lak kumba la kynnoh ka Seng Samla, hynrei la ai jingïarap 1.44 klur sha ki 36 tylli ki Balang bapher bapher kiba don ha Hima Langrin, ha kaba la ai mar 4 lak tyngka.
Nangta la ai ruh 73 lak tyngka sha ka jingtrei mishon jong ki Balang shabar jong ka Hima.
Kine ki Samla ki la ong ba ka jingai ruh kam dei kaba la shu leh tang da u Syiem marwei, hynrei kadei kaba la ïamynjur lang bad ka Dorbar Hima.
Shuh shuh ki Samla ki la ong ba ïa ka Management Board la thaw naduh u 2011 bad u Syiem Nangtei u la shah jied kum u Syiem ba pura ha ka snem 2026.
Ki la ong ba lada ki paidbah kim mon ïa kata ka Management Board te kin nym la jied ïa u Bah Nangrei kum u Syiem jong ka Hima.
Shilllong, Naitung, 12: Ka Federation of All Meghalaya Adhoc Secondary School Teachers Association (FAMASTA) ha ka Sngi Balang ka la aiti da ka dorkhas ha u Myntri ka tnat Pule Puthi ka Sorkar Jylla u Rakkam A.Sangma ban pan jingbit na ka Sorkar ban shah ïa ki nonghikai skul Adhoc Secondary ba kin ïakhun ïa ka elekshon MDC/MLA bad MP kumba la ai jingbit ïa ki nonghikai skul Higher Secondary.
Ka President jong ka Association ka Kong Bina Kharumnuid ha ka jingïakren bad ki lad pathai khubor hadien ka jingïakynduh ïa u Myntri ka tnat Pule Puthi, ka la ong, “ngi la pynsngew hakhmat jong u Myntri ban ym khang ïa ki nonghikai skul Secondary ban ïadon bynta ha ki kam seng saiñpyrthei bad ban shah ban ïakhun ïa ka elekshon MDC/MLA/MP kumba la ai jingbit ïa ki nonghikai skul Higher Secondary.
Kum ki nonghikai ngi don ka jingïaryngkat kyrdan ban noh synñiang sha u sup u thiar jong ka saiñ hima sima jong ka Jylla bad ha ka ri na ka bynta ka jingkiew shaphrang ha baroh ki liang.
"“Ngi la pynsngew ruh ba ka Association nduh u snem 2006 ka la dawa ban ïa ka D.A na ka bynta ka bha ka miat jong ki nonghikai skul Adhoc Secondary.
Hynrei ka Sorkar kam shym la pynurlong ïa ki jingdawa jong ngi hynrei ka la shu tyrwa ban pynkiew da ka jingsiew tulop ha ki khyndiat snem na ka T.1800 shi bnai iwei i nonghikai ha u snem 1995 sha ka T.29 hajar shi snem iwei i nonghikai katkum u Naitung, 2022," la ong ka Kong Kharumniud.
“Ngi kyrpad sa shisien ïa ka Sorkar ban siew ïa ka Dearness Allowance (DA) nalor ka tulop sha ki nonghikai skul Adhoc Secondary khnang ba ki nonghikai kin dup lah ban pyndap ïa la ki jingdonkam ha la ing khamtam ha kum kane ka por ba ki marbam mardih ki la kiewdor shaba palat," ka la bynrap.
Nongstoiñ, Naitung 12: U Deputy Commissioner ka West Khasi Hills Bah Garod LSN Dykes, u la pynjari da ka kyndon 144 CrPC ba mana ïa ki riew paidbah ba kin ïatur shajan ki karkhana coke ba beaiñ namar ba dang ïaid ka jingpynpra ïa ki atoskhana (chimney) jong ki karkhana beaiñ.
Katkum ka khubor, ïa kane ka hukum la pynmih naduh ka 11 tarik Naitung bad la pyntreikam mardor ha ka thaiñ.
Ka hukum ka la khang pyrshah ïa kino kino ki briew kiba khlem ïoh jingbit lane ki kynhun, ba kin ïatur palat ïa ka 1 kilometer radius na ki jaka ba don ka karkhana coke ba beaiñ ha Kyllonmathei Shallang, West Khasi Hills.
Katkum kane ka hukum, u Deputy Commissioner u la bthah ban pynpra lut ploiñ ïa ki karkhana coke ba beaiñ kat kum ka Order Memo No.NDG 304/2020/Pt11/79-A dt.02/02/2023.
La ong ruh ba ka Sorkar Meghalaya ka la ai jingmynjur ban pynpra ïa ki atoskhana jong ki karkhana coke beaiñ ha ka District katkum ka shithi FOR 2/202/302 dt.4/7/2023.
Halor kane, la ai jingbthah ban pynpra ïa ki karkhana coke ba beaiñ hapoh ka District kaba sdang naduh ka 7 tarik Naitung, 2023.
Namar ka jingbym long shngaiñ ïa ka ïaid ka ieng jong ki briew bym ïoh jingbit shajan jong kine ki karkhana coke ha kane ka jingpynpra, kumta la pynjari da ka kyndon aiñ 144 CrPC.Nongstoiñ, Naitung 12 : Ka Ïingkashari Special Judge (POCSO) ka West Khasi Hills, ka la hukum ban set phatok haduh 20 snem ïa uwei u riew bymman u ba donkti ban leh beijot ïa kawei ka samla lud ba dang 15 snem ka rta.
Kane ka jingjia ka la jia ha ka 13 tarik Lber ha ka shnong kaba hap hapoh ka Mawshynrut Police Station.
Ki Pulit ki la register case ha Mawshynrut PS bad hadien la aiti ïa ka jingtohkit sha ka Women Police Sub Inspector L.Siangshai kaba dei jong ka Nongstoiñ Women Police Station.
Une u briew u ba leh beijot ïa kane ka samla lud u kyrteng u Dilshad Nianglang.
Ïa ka ejahar la pyrshah ïa une u briew la mudui da ki ba haïing hasem jong kane ka samla lud.
Ka Investigating Officer ka la charge sheet ïa kane ka case hapoh ka kyndon 506 IPC r/w kyndon 5 (n)/6 POCSO Act.
Ka Ïingkashari POCSO ha ka 6 tarik Naitung, ka la pynmih ïa ka hukum hadien ba bishar ïa baroh ki sakhi satar, ban det phatok haduh 20 snem ïa u Dilshad ryngkat ka kunba ba T.30,000 katkum ka kyndon 6 jong ka POCSO Act bad ka jingset phatok ba shisnem ryngkat ka kunba ba T.10,000 halor ka kyndon 506 IPC.Kine ki jingpynsajïa kin ïaid lang ha kajuh ka por.
Shillong, Naitung 12 : U MP ka Shillong ba dei ruh u President ka Meghalaya Pradesh Congress Committee (MPCC), Bah Vincent H Pala ha ka sngi Balang u la ong ba ka BJP kan sa shah weng noh na ka bor ha ka elekshon ban wan ha u 2024.
“Baroh mynta la ka long ha Delhi ne ha kino kino ki bynta jong ka India ki la ïohi lypa ba ha ka elekshon ban wan kan dei ka sorkar bym dei BJP ban ïalam ïa ka sorkar pdeng," ong u Bah Pala haba kren bad ki lad pathai khubor hadien ka jingïalang jong ka MPCC.Da kaba kam ba ki don bun ki jingeh hapoh ka BJP, utei u MP u la ong, “Ka jingïakhun para ma ki hapoh ka sem BJP ka long kaba jur bha," u la ong shuh shuh.
Nalorkat, u la kynnoh ruh ba ka BJP ka la duh bor ha ki sor kiba heh ba heh kum ha Delhi, Karnataka, Chennai bad kiwei kiwei.
“Kiba bun ki jaka ha ki sor bah, ki la duh bor bad wat ha ka Ri ruh kin sa duh ïa ka bor mynta ka kynti," u la ong.
Shwa kane, u nongïalam ka CLP, Bah Ronnie V Lyngdoh u la pyntip ba ka party ka la pynkhreh shaid shaid na bynta ka elekshon Lok Sabha kaban sa long shen bad ruh kumjuh ïa ka elekshon MDC ha KHADC bad JHADC da kaba pynkhlaiñ ïa ki kynhun treikam ha man la ki jaka.
Da kaba pynpaw ïa ka jingkyrmen ba kin ïoh biang ïa ka jingjop na Shillong seat, u Bah Ronnie u la ong, “Ngi don ka jingkyrmen ba ngin jop biang na Shillong.
Ngi don u MP jongngi bad ngi don ka jingkyrmen 100 persen ba ngin ïoh biang ïa ka jingjop," u la ong.
U Bah Ronnie u la ong ruh ba lada peit na ki ar tylli ki elekshon ha ki ar tylli ki jylla, kata ka Himachal Pradesh bad ka Karnataka kaba u Myntri Rangbahduh bad u Myntri Kampohiing ka Ri ki pynlut da ki taiew bad bnai ban ïalap elekshon, hynrei ki la shah rem.
“Kumta, ngi don ka jingkyrmen ba ha baroh kawei ka ri ka jubab kan dei kajuh.
"Utei u MLA u la ong ruh ba kin pyrshang wat ban jop na Tura seat ha kane ka elekshon ban sa long.
U la pyntip ruh ba shen kin sa wad kyrtong da kaba jied na kito ki kyrtong kiba don ka jingkyrmen ban jop.
Haba ïadei pat bad ka elekshon MDC u la ong ba ki don ka jingkyrmen ba kin jop bun bha khamtam ha rilum Khasi bad Jaintia.
Khliehriat/Nongstoiñ, Naitung, 12: Ki bor synshar jong ka East Jaiñtia Hills District kiba la pyntreikam ïa ka hukum jong ka Iingbishar Meghalaya High Court ha ka sngi Balang ki la pynpra haduh 9 tylli ki Coke Plant ba la shna beaiñ.
Katkum ka jingtip ba la phah da u Deputy Commissioner jong ka East Jaiñtia Hills District u Abhilash Baranwal, ïa ki ar tylli ki Coke Plant beaiñ lane ki karkhana saiñ dewiong ba la shu tei beaiñ la pynpra namar ba kim shym la ïoh ïa ka Consent to Establised (CTE) na ka Meghalaya State Pollution Control Board (MSPCB).
Ki ar tylli ki Coke Plant ba la shna beaiñ ki dei kiba la tip kyrteng kum ka M/s Halari Coke Plant bad ka M/s Shauryansi Coke, Wah Samsier, Elaka Sutnga.
La pynpra ïa ki ar tylli ki Coke Plant beaiñ hapoh ka jingpeit jong u Additional Deputy Commissioner ka East Jaiñtia Hills u Bah J.Shylla, kynthup ruh ki nongmihkhmat na ka ophis u Superintendent of Police ka East Jaiñtia Hills, na ka Meghalaya State Pollution Control Board (MSPCB) bad na ka District Commerce and Industries Centre.
Ïa kine ki Coke Plant beaiñ la pynpra da kaba pynbthei da ki bom.
Ïa ka M/s Halari Coke Plant la pynbthei ha ka por 12:00 baje mynsngi katba ïa ka M/s Shauryansi Coke, Wah Samsier, la pynbthei ha ka por 3:30 baje nohphai sngi.
Ha ka jingpynbthei ïa kine ki ar tylli ki karkhna saiñ dewiong ym shym la don mano mano ruh ba mynsaw bad ka jingbthei ïa ki Coke Plant beaiñ kan dang ïai bteng.
Ha West Khasi Hills, ka jingpynpra ïa ki Coke Plant beaiñ da ki bor ka West Khasi Hills ha thaiñ Shallang ka la kiew mynta sha ka 7 tylli bad ki Pulit ki la kem haduh 6 ngut ki trai karkhna kat haduh ba thoh ïa ka khubor.
Mynta ka sngi Balang, ki bor synshar District ki la pynpra biang sa lai tylli ki karkhana beaiñ da kaba pynbthei da u bom ïa ki otoskhana haduh da pra hi phom.
Kine ki dei kiba don ha ka thaiñ Kyllonmathei, Shallang.
Ki Heh Pulit ki pyntip ruh ba ka jingkem ïa ki trai jong ki Coke Plant beaiñ ka la kiew sha ka 6 ngut da ka jingïohkem biang sa uwei u trai.
U Deputy Commissioner jong ka West Khasi Hills Bah Garod LSN Dykes, ula pynjari da ka kyndon 144 CrPC ba mana ïa ki riew paidbah ba kin ïatur shajan ki Coke Plant ba beaiñ katba dang ïaid ka jingpynpra ïa ki atoskhana jong ki karkhana beaiñ.
Ïa kane ka hukum la pynmih naduh ka 11 tarik Naitung bad la pyntreikam mar dor ha ka thaiñ.
Katkum kane ka hukum, u Deputy Commissioner u la bthah ban pynpra lut ploiñ ïa ki karkhana coke ba beaiñ kat kum ka Order Memo No.NDG 304/2020/Pt11/79-A dt.02/02/2023.
La ong ruh ba ka Sorkar Meghalaya kala ai jingmynjur ban pynpra ïa ki atoskhana jong ki Coke Plant beaiñ ha ka District kat kum ka shithi FOR 2/202/302 dt.4/7/2023.
Halor kane, la bthah ban pynpra ïa ki Coke Plant beaiñ hapoh ka District kaba sdang naduh ka 7 tarik Naitung 2023.
Shillong, Jymmang 22: Ka Seng HITO ka la ther tyngeh ïa ka Seng ACHIK na Garo Hills halor ka jingpynmih khubor jong ka pyrshah ïa u Bah Ardent Basaïawmoit, President ka VPP, kaba la ong ba kito kiba sngewwit ïa ka Reservation Policy kaba la treikam naduh ka snem 1972, ki lah ban leit ujor sha Supreme Court.
Ha ka kyrwoh ba la pyllait da u President ka Seng, u Bah Donbok Dkhar, ka HITO ka ong balei yn hap ban leit shaduh ka ïingbishar ba hakhlieh duh jong ka ri India, haba ka jylla ka don la ka jong ka ïingbishar bad kata kadei ka High Court of Meghalaya.
Ka Seng ka la kynthah ruh ïa ka General Secretary jong ka Seng Achik Conscious Holistically Integrated Krima (ACHIK) kaba dei ka nongsaid aiñ bad kaba tip ruh ba ka jylla ka don la ka jong ka ïingbishar.
“Ka long kaei kaei kaba sngewkhia shibun ba ka General Secretary jong ka ACHIK, kaba dei ruh ka nongsaid aiñ kan bthah pynban ban leit sha ïingbishar ka ri India", la ong u Bah Donbok.
U la ong ruh ba ka High Court jong ka Meghalaya, kadei ka rynsan kaba biang eh ban ujor lada don kino kino ki jingbymhun bad toi lada ym hun ïa ka rai jong ka High Court lah ban leit pat sha ka Supreme Court.
Ha kajuh ka por ka Seng ka ong ba ka jingbym bhah ïa ka polisi bhah kam katkum ka jingbun briew ka la ktah shibun ïa ki Samla na Rilum Khasi Jaiñtia.
Haba kdew ïa ka jingbun paid katkum ka khanasamari u snem 2011 ka jingdon briew ki Khasi Jaiñtia ka long 14,11,775 ngut, katba ki jaidbynriew Garo pat ki don 8,21,026 ngut.
“Ka jingmang ne ka jingbhah mar 40% kam ïahap shuh katkum ka jingbun briew", la ong u Bah Donbok.
U la ong ba dei namar kane ka daw ba ki Samla Khasi ki hap ban mad ïa kiba bun ki jingeh namar ba la tuh noh ïa ka hok jong ki.
Shuh shuh ka Seng ka ong ba ka jingpyntreikam ïa ka Roster System lyngba ka Office Memorandum, kadei kaba la shu leh khlem da pyrkhat bha ne kaba la shu leh khlem da shim ïa ka jingbun briew hapdeng kine ki artylli ki kynhun jaidbynriew ha ka jylla.
Kumta na ka liang ka Seng ka ong ba ka por ka la dei ba ïa ka Reservation Policy la dei ba pynthymmai noh.
Shillong, Jymmang 22: Ka Synjuk ki Nongsynshar Shnong ka Bri U Hynniewtrep (SNSBH) ha ka sngi Nyngkong ka la rai ban thaw da ka core committee ban khlieh da u Bah RL Blah kum u Chairman.
na bynta ban ïatai sani halor ka Reservation Policy ha shuwa ba ka sorkar jylla kan khot ban ai jingpynhsai pynsngewthuh ïa ki shaphang ka Roster System.
Haba kren sha ki lad pathai khubor hadien ba la kut ka jingïalang ki khlieh nongsynshar, u Secretary ka Synjuk u Bah RL Blah u la ïathuh ba ka rai ban thaw ïa ka committee ka dei namar na ka lïang ka sorkar lyngba u Myntri Rangbah u la pyntip ba ka sorkar ka don ka jingthmu ban khot ïa kane ka jingilang ban ai jingpynhsai jingpynsngewthuh ïa ki shapang ka Roster System.
“Ngim pat ïoh satia ka jingkhot sngewbha hynrei u Myntri Rangbah u la ai ïa ka khubor ïa ngi ki nongsynshar shnong ba ka sorkar ka thmu ban khot ïa ka jingïalang ha ka 26 tarik bad lada kumno kumno kam khot ruh na ka liang ka core committee kaba ngi la thaw kan sa ïatai sani ba lada khot ngin leit ban ai ïa ki jingmut bad lada kam khot ruh ngi leit ban ïakynduh bad ka sorkar ban ai jingmut halor kane," u la ong.
Haba kren ha kaba ïadei bad ka Reservation Policy, u Bah RL Blah u la ong ba ka Synjuk ka sngewthuh shai ba kane ka polisi bhah kam ka sorkar jylla bad uh ka polisi bhah kam ka sorkar India kan ym neh shijunom hynrei kan poi ka por yn sa pyndam noh.
“Ngi buh ka jingkyntu sha ka jaidbynriew ba ngim dei ban hun ban ïakhun tang para ma ngi hynrei ban trei shitom ban kotbor ruh ban ïakhun bad kiwei pat ha ka thup General bad ngi sngew sarong kum ka jaidbynriew ba ki la bun ki samla kiba ha ka jingpule ki la lah ban kham tam sha khmat ban ïa kiwei pat," u la ong.
“Ngi kwah ba ki samla kin trei shitom ban ïakhun bad kiwei ki jaidbynriew bad katba ngi dang don kane ka bhah kam ngin pyndonkam hok bad ym dei pat ba ngin hun tang ban ïakhun para ma ngi hynrei bad kiwei ruh ban kham tam shuh shuh ïa ki," u la ong.
Thaw ka SNSBH da ka Core Committee ban ïatai halor ka Roster bad Reservation Policy.
Shillong, Jymmang 22: Ki mat ïaleh elekshon ne manifesto jong ka UDP bad ka HSPDP ha kane ka elekshon ba dang shu dep, ki pynpaw ba baroh ar tylli kine ki Party ki kwah ban pynkylla ne ban review noh ïa ka Reservation Policy.
Lyngba ka manifesto, kaba mut ba kine ki seng saiñpyrthei ki la tyrwa sha u paidbah ruh halor kane kawei ka mat nalor kiwei kiwei pat ki mat ba ki la buh ha ka manifesto.
Ka kopi jong ka manifesto ka UDP bad ka HSPDP kaba la ïoh kopi da u Mawphor ka pyni shai ba kane ka mat ka don ha ki mat ïaleh elekshon jong ki.
Ka UDP ka la jop 11 ngut ki MLA bad kiew 12 ngut hadien ka elekshon Sohïong.
Ka UDP ka don arngut ki Minister ha ka sorkar MDA:2, katba ka HSPDP ka don uwei.
Kiwei pat ki MLA jong kine ki Seng ki bat kam Chairman ha kane ka sorkar ba ïalam da ka NPP.Ka jingkylli kaba bun ki kylli ka long, balei ba kine ki artylli ki Seng Riewlum pat ki sngap man man haba la mih ka jingdawa ym tang na ka Seng VPP hynrei na u paidbah bun jong ka Ri Khasi Jaiñtia bad khamtam eh ki samla wadkam wadjam.
Katto katne ngut ki samla pule na NEHU kiba la wanrah ïa kine ki manifesto ha u nongthoh khubor, ki la ong, “Balei ka UDP bad ka HSPDP kim nud kren ïa kane ka mat haba ki la buh ha ka Manifesto jong ki.
Hato kila shu pynbieit ïa ki paidbah?", ki la ong.
Shuh shuh kine ki Samla kiba la ïathuh ba ryngkat bad ka jingleit pule ha Univeristy kila thepkam bad wadkam artad artad, hynrei kim shym la ïoh satia, namar naduh ba la pyntreikam ïa ka Roster System, kim shym la shah khot satia pat sha ka interview, namar ba ym don jaka shuh kiba lait.
Kine ki samla ki la pynpaw ruh ba borabor, ki Party haba ki buh ïa ka manifesto kidei bankren ne pyntreikam haba ki don ha ka bor synshar, kumba la leh da ka BJP ha Kashmir, haba ka la pynduh noh ïa ka Article 370, namar ba kane ka mat ka don ha ka manifesto jong ka.
“Ngi kwah ba kylli ruh ïa ki MLA ka UDP bad HSPDO la ki la kren ei ei ne em ha ka Cabinet ne ha ka jingïalang jong ka MDA ne ka jingïalang jong baroh ki Party halor ka Reservation Policy haba ki la buh ha ka manifesto jong ki", la ong kine ki Samla.
Mumbai, Jymmang 23 : Ka Mumbai City FC ha ka sngi Ba ar ka la pynbna ba rangïalehkai na Spain uba dei ruh u midfielder u Alberto Noguera u la soi pynjlan biang ïa ka kontrak bad ka club haduh kaba kut jong ka samoi 2023-24.
U Alberto Noguera uba la 33 snem ka karta u la ïalehkai bha na ka bynta ka Mumbai City kaba la kiew shaphrang ha ka samoi kaba dang shu dep, ha kaba katei ka kynhun ka la long ka nongjop ïa ka League Shield jong ka Indian Super League (ISL) 2022-23.
Ym tang ba utei u rangïalehkai ka Spain u la ïalehkai bha na ka bynta ka Mumbai City FC hynrei u la ïoh ruh ban thep ïa ki saw kol kiba kongsan tam ha ka jingïalehkai pyrshah ïa ka Hyderabad FC, Chennayin FC, FC Goa bad pyrshah ïa ka Odisha FC, bad u la ïarap ruh ïa ka kynhun da kaba ïoh knieh bol 55 sien bad ïoh ban kyrda na ka jingshah thep kol 15 sien.
Utei u midfielder u la mih madan nyngkong na ka bynta ka Islanders da kaba thep ïa ka kol ha ka jingjop da 3-1 pyrshah ïa ka Jamshedpur FC ha ka Club Playoffs, bad ïarap ïa ka Mumbai City FC ban ïoh rung sha ka Group Stage jong ka 2023-24 AFC Champions League.
“Ban don biang ha ka Mumbai City kadei ka rai kaba biang tam na ka bynta jong nga.
Nga la ïoh ban ïalehkmen ïa ka por jong nga hangne, bad ngi ïoh ka samoi kaba biang bha ha ka samoi ba lah dep.
Ban ïarap thaw history ïa ka club, kadei ka khyllipmat kaba sngew sarong na ka bynta jong nga bad ki nongkyrshan ki la pynkmen ïanga ba nga long kum shi ïing shi sem.
Ngi dang sa kynduh shibun ki jinhïalehkai nangne shakhmat, khamtam ba ngin ïoh ban bat biang ïa ka nam lahduh bad nga long ba la kloi ban ïarap ïa ka Club ba kan nang ïoh shuh shuh ka jingjop," ong u Noguera.
U Noguera uba la kha ha Madrid, u la kiew bha ka kyrdan na ka Getafe CF shuwa ba un sdang ka jingïaid lynti ha ka jingïalehkai professional na ka Rayo Vallecano.
Utei u midfielder u la mih madan ha ka kyrdan ki senior na ka Atletico Madrid ha ka La Liga bad u la ïoh ban leit ïalehkai ïa shibun ki club ha ka Segunda bad Tercera division ha Spain.
U Noguera u la mihkhmat ïa ka Blackpool FC ha England bad Baku FC ha Azerbaijan ruh kumjuh.
Shuwa ba un poi ha Mumbai City FC, u Noguera u la mihkhmat ïa ka FC Goa ha ki ar samoi kata ha ka 2021-22.
“Ngi dap da ka jingkmen ba u Alberto u la jied ban pynjlan biang ïa ka kontrak bad ngi sa shi samoi.
Ka jingtbit bad ka jinglah jong u ban ïalehkai bha kadei kaba hakhmat eh ka jingkiew shaphrang jong ngi ha ka samoi ba lah dep.
Ka jingsngewthuh jong u shaphang ka jingïalehkai bad ka jinglah ha ka rukom bat bol ka pynlong ïa kiwei ki player ba ki kwah ba un ïalehkai biang bad ka kynhun," ong u Des Buckingham, uba dei u head coach jong ka Mumbai City FC.Shillong, Jymmang 22 : U President ka National People’s Party (NPP) bad u MP ka Rajya Sabha na ka jylla u Dr W.R Kharlykhi u la ong mynta ka Sngi Lah U Blei ba ki paidbah ki la tip lypa kiei ki jingthmu jongka Voice of the People Party (VPP) ha lyndet kane ka Reservation Policy.
Halor ka jingkob jongka VPP ban ïa tyrko nia (debate) halor kane ka mat u Dr Kharlukhi u la ong “ Ka dei ka jingai jingmut ba bha tam bad nga ngeit ka National Law University ka dei ka rynsan kaba biang tam ban ïa tyrko nia bad ban sakhi lang da ki riewstad aiñ, riew donburom, riewshemphang, ki heh khlieh jongka jylla bad ki nongthoh khubor".
Shuh shuh u la ong “ Wat la ïa ka VPP kane ka dei ka issue saiñ pyrthei jongka, hynrei ngi sngewkhia ba ïa kane ka mat lada pynkylla kum ka issue saiñ pyrthei ïoh ka ktah pat hakhmat ka aiñ.
Ngan jin da la sngewkmen ha ka jaka ban ïaid kyllaiñ ne kren kyllaiñ bad pynthoh bria ïa ka NPP ba ka alam bakla halor kane ka kam, kaba nga sngew ba ka long kaba bakla ïa ki (VPP) ban leh, hynrei ki paidbah ki sngewthuh don aiu ha lyndet jong kane" ong u Dr Kharlukhi.
Kane ka jingkren jongu ka long shisngi hadien ba ki nongïalam ka VPP ki la ther ïa ki nongïalam ka NPP da kaba kynnoh ba ki ïalam bakla ba kata ka jingpynkylla ïa ka reservation policy ka lah ban wanrah ka jingsngew ïapher jaidbynriew.
U Dr Kharlukhi ula pynkynmaw ïa ki nongïalam ka VPP ban phai sha ki khubor ba mih ha ka 1 tarik Iaiong bad ha ka 28 tarik u Iaiong mynta u snem khnang ba kin sngewthuh kaei ka jingsngew jong ki paidbah ïa ki bad kaei kaba ki la leh ïa ka jylla.
“ Phi ïai kren halor ka Reservation Policy kaba kat kum ka Resolution ha ka 12 tarik Kyllalyngkot 1972 da kaba kdew ïa ka office memorandum jongka sorkar nga kwah ban ong wat klet ïa ka paragraph kaba nyngkong kaba batai ïa ka Clause ba 4 jongka Article ba 16 jongka Riti Synshar ka ri India" ong u Dr Kharlukhi.
U la ban biang da kaba ong “ Nga ngeit skhem ba lada bakla ban shim rai ïa kata ka rai lah ban ujor sha ka ïing bishar.
Ka jingkylli ka long hato kata ka Office Memorandum kan ïeng nongrim hakhmat ka Clause ba 4 jongka Article ba 16 ka Constitution jongka ri".
Sa kawei pat ka jingeh kaba lah ban mih ka long ba ka rai jongka ïing bishar Supreme Court kata da ki Nongbishar ba 9 ngut ha u snem 1992 ka long ba ka Reservation Policy kam lah ban palat ïa ka 50 %.
“ Ka jingkyntiew ba 10 % mynta ruh ka dei ka rai jongka ïing bishar Supreme Court ha u snem 2019 na ka bynta kito ki kynhun rit paid kiba dang tlot bad duna palat pud" ong u Dr Kharlukhi.
Ka ishu jong ka Reservation Policy ka la khluit bha ha kine ki sngi ha jylla hadien ba ka Seng VPP ka la rah ïa kane ka mat sha u paidbah, namar ka jingbym ïohlad ban ïakren sani ïa kane ka mat ha ka ïingdorbar Thawaiñ kaba la long ha kine ki bnai baladep.
Ka VPP ka la leit kylleng kylleng ki jaka ban pynshai ïa ki paidbah balei ba ka hap mih sha surok ne ban wan sha ki paidbah ban pynshai ïa kane ka mat.
Ka Seng ka la pynshai ba ka jingpynbha ne pynthymmai ïa ka Reservation Policy kadei ka mat ïaleh elekshon jong ka bad haba ka la jop 4 ngut ki MLA bad ym ïoh lad ban kren ha Assembly kadei hok ïaka ban wan sha u paidbah uba la ai jingkyrshan ïa ka Seng ha kane ka elekshon baladep.
Ka Seng ka la pynpaw ruh ïa ki nongrim da kaba ong ba ka Reservation Policy kaba la pyntreikam ha ka jylla naduh ka snem 1972, kadei kaba noh shiliang khamtam ha ka jingbun briew, namar haba ïanujor ïa ka jingbun briew hapdeng u Khasi Jaiñtia bad u Garo, u Khasi Jaiñtia u tam bun pal ïa u Garo,katba ka jingbhah kam pat ka long mar 40%,ïa kaba ka Seng ka ong ba ka la ktah shibun ïa ki Samla wadkam wadjam na kane ka thaiñ jong ka jylla.
Katba kiba pyrshah pat ki pynpaw ba kane ka mat ka long kaba ma haduh katta katta namar ba ka lah ban ktah ïa ka jingïapher sngew jaidbynriew hapdeng u Khasi Jaiñtia bad u Garo.
Ki la ong ruh ba kane kadei ka mat kaba eh bad tang la bakla ka lah ban poi sha ïingbishar bad lad ban duh ruh wat ïa ka jingbhah kam katkum ka percentage kaba long mynta.
Hynrei ki nongïalam ka VPP kiba la kren ha Assembly ki la pynpaw shai ba kane ka jingdawa jong ki kam mut satia ban pyrshah ne ban knieh noh ïa ka bhah ba ki Garo ki la ïoh, hynrei ban pynïph pat ïa ka hok kaba ki Samla na Rilum Khasi Jaiñtia kidei ban ïoh.
La ïohi ruh ba halor kane ka mat, ka Rilum Garo ka la tylli lang mlon ban pyrshah ïa ka jingdawa ka VPP,katba ha Rilum Khasi Jaiñtia pat kila don kiba pyrshah bad pynpaw ba ym dei ban pynkhih ïa kane ka ishu,ïoh ba ka mih ka jingïaumsnam hapdeng kine ki arkynhun jaidbynriew kiba ïashong ïasah lang ha kajuh ka jylla.
Kiba pyrshah ki la kynnoh ruh ba kane ka jingleh ka VPP kadei tang ka buit ban jop ïa ka elekshon MDC ha u snem 2024.
Pynban haba peit ïa ki election manifesto jong kiwei pat ki Seng Riewlum, kum ka UDP, ka HSPDP kamat ban review ïa ka Reservation Policy ka don ha ki kyndon ne ki mat ïaleh elekshon jong ki.
Kaba mut ba kine ki Party ruh ki leit sha u paidbah ryngkat ba kane ka mat kaba la pynkhih da ka VPP.Te kan don ka jingïapher aiu na kane ka jingdawa jong ka VPP bad ki jingdawa ka UDP bad HSPDP.Ka jingïapher hi ka long ba ka VPP kaba shong ha ka liang pyrshah ka pynkhih ba dei ban review noh, katba ka UDP bad HSPDP kiba don ha ka liang synshar ki sngap man man bad kim ong eiei halor kane ka mat kaba kila khlei ha ka por elekshon.
Shuh shuh haba peit ïa ka jingpynkhih ka VPP la ïohi ba ka jingdawa jong ka, kam dei ban leh noh wut wut ne ban rai wut wut, hynrei ka la ai jingmut ruh ban thung da ka Expert Committee ka ban kynthup lang ïa ki nongïalam na Khasi Jaiñtia Hills bad na Garo Hills bad kumjuh ruh ïa ki riewshemphang kiba tip bha ïa kane ka kam ba kin ïamir jingmut lang ban weng noh ïa kane ka jingeh kaba la khih phaloh la slem bha.
Ym lah ban klet ruh ba kaba kum kane ka jingkhih ka la jia ha ka snem 2005 ha ka por ba ka KSU ka la dawa ban pynkynriah noh ïa ka Headquater jong ka MBOSE na Tura sha Shillong.
Ha katei ka snem ka la mih ka jingkhih phaloh kaba jur hapdeng ki Khasi bad ki Garo, hynrei ka sorkar u Bah DD Lapang, ka la thung da ka Expert Committee ban ai jingmut sha ka sorkar halor kane ka mat.
Hadien ka jingai jingmut kane ka Committee, ka sorkar ka la pyntreikam bad baroh baroh ki la pdiang ïa kane ka jingpyntreikam ka sorkar bad kiba bun ki jingeh ka MBoSE la lah ban weng bad la weng noh ruh ïa ka jingïakynad hapdeng kine ki artylli ki jaidbynriew.
Te kat eh aïu ïa ka sorkar jylla ban kan thung ïa kane ka Expert Committee ban ïakren halor ka Reservation Policy.
Ne ka kwah ba kane ka ishu kan shu kyan napoh napoh katba nang mih ki snem.
Kaba ma ka long ïoh ba ha kawei ka sngi kane ka mat kan bthei syndon puk bad wanrah ka jingïapher jingmut hapdeng kine ki arkynhun ki jaidbynriew, namar kumba long mynta hi ka jingkyan napoh napoh ka don khamtam haba ka sorkar MDA:1, ka la pyntreikam ïa ka Roster System da kaba shim pyntreikam naduh u snem 1972, kata naduh ba la sdang pyntreikam syndon ïa ka Reservation Policy.
Mawkyrwat, Jymmang, 23: Ka ophis jong u District Horticulture Officer, South West Khasi Hills District, Mawkyrwat ka la pynlong ïa Exhibition-cum-Crop Competition ryngkat ka jingrakhe ïa ka World Bee Day ha madan jong ka Mawkyrwat Presbyterian kaba don hajan jong ka Mawkyrwat Community Hall ha kaba u bah Renikton Lyngdoh Tongkhar, uba long MLA ka Mawkyrwat Constituency ula long kum u kongsan katba u bah Carness Sohshang, u MDC ka Mawkyrwat Constituency kum u symbud kongsan.
Ha kane ka prokram la wan ïashimbynta lang da ki nongrep kiba don sawdong kane ka dong ka thaiñ Mawkyrwat ha ryngkat ruh ka jingpyn-i nam bad ka jingdie ïa ka ngap, ki soh, ki jhur bad ki syntiew.
U bah Renikton Lyngdoh Tongkhar haba kren ha kane ka jingïalang u la ai mynsiem ïa ki paid nongrep ban nang pynheh pynïar shuh shuh ïa ka rep ka riang bad ka mynsiem ban don ka jingsngewsarong ha la ka jong ka kam, kam pher la ka rit ne khraw ka dei ban rung ha ka jingmut jingpyrkhat jong ki.
Haba phai pat sha kane ka jingrakhe kaba ïadei bad kane ka sngi u la pynkynmaw ba ka jingdon jong ki ngap, u la ong ba ka ïarap ban pynroi pynkha ïa ka thung ka tep bad lada ymdon jingthung jingtep kum ki soh ki syntiew khlem pep u ngap un duh jaid bad ngin nym ïohi shuh ïa ki.
Ha kajuh ka por u la ai jingmut ïa ki nongtrei jong kane ka thaiñ ba kin peit thuh bad khmih bniah ba kiba kumno ki soh, ki syntiew ba u ngap u sngewtynnad bad juh khnang ban lah ban pynroi ïa ka rep ka riang bad ban lah ban pynmih bun ka ngap.
U la pynpaw ïa ka jingsngewkmen ban ïohi ba kiba bun ki nongrep ki la nangkiew ha ka jingim namar ka kam rep kaba la lah ban kyrshan ïa ka ïing ka sem jong ki.
Namarkata, u la pynshlur ïa ki ban pyrshang ban rep da ka sboh kaba khlem ai dawai namar ha kine ki sngi kiba mynta ki briew ki kham ïa wad ïa ki soh ne jhur kiba khlem ai dawai wat lada dei ban thied ha ka dor kaba rem.
U la ai jingmut ïa ki ban wad ki lad ki lynti ha kaba lah ban thung ïa ki mar rep kham bun kum u slasha bad kiwei pat ki mar rep kat kum ka jinglong ka jaka kiba lah ban ai jingmyntoi shibun ïa u nongrep.
U la kyntu namarkata, ïa ki paidbah ban ïa thied lem ïa ki mar ba pynmih ki nongrep namar ki don ka bynta kaba khraw ha ka ban ïarap ïa ki nongrep khnang ba kin ïoh pynmih kham bun da kaba pynkut ba khlem u nongrep ngin ym lah ban im namar dei u nongrep uba pynbiang ka bam ka dih ïa ngi.
U bah Carness Sohshang haba kren ha kane ka jingïalang u la ong ba ki nongrep ki dei u budlum jong ka ïoh ka kot kumta u la ïaroh ïa kane ka department kaba la trei shitom na ka bynta ban kyntiew ïa u nongrep.
Ha ka juh ka por u la ai mynsiem ïa ki nongrep ba kin pyntrei hok ryngkat ka trei shitom lym kumta ki skhim kiba ka sorkar ka la mang na ka bynta jong ki lyngba kane ka department kin sa shu bijai ei.
U la kyrpad ïa u nongmihkhmat ryngkat ka department ban kin shimkhia da kaba wad ki lynti hato ka sorkar ka don mo ki lad ban siew bai lut ksan ïa ki nongrep lada ka wan ka jingjulor ne ka jingshah lynshop ha ki bor ka mariang khnang ba u nongrep un ym duh ei.
U la ban jur halor ka jingdonkam ban don lypa barobor ïa ka ngap ha ïing namar ka ngap ka dei ka dawai bah kaba lah ban ïarap ïa kiba bun ki jingpang.
U la pynshlur namarkata, shim ïa ka kam ban ri ngap namar ban ri ngap kam da donkam ban da lut than ne shim than ïa ka por bad ka bor.
U la ai jingmut ruh ïa ki bor ba dei khmih ba kin wad lad da kumno ban ïada ïa u ngap na kaba shah thang ne pynïap pathar khnang ba u ngap un ym duh jaid namar u ngap u ïarap ban pynroi pynkha ïa ka thung ka tep.
Ha kane ka sngi la ïoh ruh ïa ka jingkren na u bah T.Shangdiar, Master Bee Trainer jong ka ka Nangkiew Irat Cluster uba la ïathuh halor ka jingjop bad ka jingïaid lynti jong u ha ka kam ri ngap.
La ïoh ruh ïa ka jingkren na ka kong Ranjeeta Syiemlieh, Progressive Farmer bad na u bah Adelbert Kharlyngdoh, Development Horticulture Officer, ATMA.Shuh shuh la ïoh ruh ka jingsam ïa ki syrnod bad ki khusnam sha ki nongjop ha ki jingïakop bapher bapher.
Kham ha shwa u bah D.Syiemiong, District Horticulture Officer, South West Khasi Hills District u la ai ïa ka jingkren pdiang sngewbha katba u bah M.R.Marak, Assistant Horticulture Officer, South West Khasi Hills District u la ai ïa ki kyntien khublei.
Nongstoiñ, Jymmang, 23: Ka dei ka sien ba nyngkong ba ha West Khasi Hills la lap ba ka la don ka jingïap jong ki sñiang na ka African swine flu ha ka shnong Tiehsaw kaba jngai tang shi kilomitar napdeng sor Nongstoiñ.
Katkum ka jingpyntip jong u bah Garod LSN Dykes Deputy Commissioner ka West Khasi Hills, la ong ba hadien ba la ïoh jingtip ba ka don ka jingïap jong ki sñiang ha ka shnong Tiehsaw, u District A.H Veterinary Officer u la phah ïa ki nongtrei na ka ophis jong u ban leit leh ïa ka test ban lap ïa ka daw jong ka jingïap.
Hadien ba la dep leh ïa ka test la lap ba ka jingïap jong ki sñiang ka dei na ka African swine flu.
Kumta hadien ba u DC u la ïoh pdiang ïa ka kaiphod na u District A.H Veterinary Officer, u la pynbna paitbah ba katkum ka bor ba la pynkup ha u lyngba ki kyndon aiñ, u la pynjari da ka kyndon 144 Crpc hapoh ka area kaba shi kilomitar na ka shnong Tiehsaw, namar katei ka African swine flu ka lah ban saphriang haduh 1 kilomitar na ka jaka ba jia.
Nalor kata la mana ruh ba ym bit ban pynpoi sñiang, ki tiar ki tar, ka doh, ki kynja jingbam ka bynta ki jingri ki dawai na ka ophis Veterinary, kiba la pyndonkam ha katei ka jaka ba shah ktah.
U la bthah ruh ba ki nongri sñiang ki dei ban sumar bha bad ban leh khuid katkum ki jinghikai ba ki la ïoh bad kim bit ban shah ïa kino kino ki briew ba kin leit rung sha ki jaka ri sñiang.
La mana ruh ba ki paitbah kim bit ban leit rung klumar ha ki jaka ba la shah ktah ha katei ka khlam.
La mana bad pyrkhing bha ba kino kino kiba ri sñiang kin leit rung sha ki jaka ba la mana.
Ïa ki kali la shah ba kin mih na ki jaka ba la mana tang ynda la dep eksamin bad sait khuid bha.
La mana ruh ba yn ym shah ïano ïano ban rah ïa ki sñiang shawei pat la ki dei kiba im ne kiba la suba ba ki la shah ktah ha katei ka khlam.
Katei ka hukum kan treikam naduh ba la pymih haduh ban da pynbna da kumwei pat.
La bthah ruh ba ki paitbah ki dei ban phikir bha ha ka ïaid ka ïeng bad ka rung ka mih ha ki jaka ba la mana, namar katei ka African swine flu ka dei ka jingpang kaba lah ban ktah ruh wat ïa ka jingkoit jingkhiah jong ki briew.
Nongstoiñ, Jymmang, 23: Katba u President rangbah jong ka party VPP Bah Ardent Miller Basaïawmoit u la sdang ïa ka jingshong shah thngan hajann Secretariat, ka kynhun na ka seng VPP Nongstoiñ ryngkat ki jingthoh bapher bapher ha ki plakad, ki la leit ban shong kyllaiñ myngor hakhmat ka khyrdop ïing u bah Gabriel Wahlang MLA jong ka Nongstoiñ Constituency.
Katei ka kynhun kaba la poi ha ïing utei u nongmihkhmat ha ka por 3 baje ei ei ha ka shnong Pyndengrei, ka la ong ba katei ka jingleh jong ki ka long shi bynta ban pynbor ïa u nongmihkhmat jong ka thaiñ, ba un kren ei ei bad ban kyrshan ïa ka jingïakhih jong ka seng VPP hapoh ka jingïalam jong u bah Ardent Miller Basaïawmoit president rangbah ka seng VPP.Ïa katei ka kynhun la lamkhmat da u bah Davis Franki Wahlang Joint Secretary ka seng Voice of the People’s Party Nongstoiñ Pyllun.
Ha ka jingïakren bad ki nongthoh khubor utei u secretary u la ong ba ha ka jingshisha u bah Gabriel Wahlang kum u Nongmihkhmat u lah dei ban kren ha ïing dorbar thaw aiñ halor ka mat kaba kongsan ba ka jaidbynriew ka ïakhun mynta ban ïoh, kata ka dei halor ka jingpynkylla ïa ka Reservation Policy.
“Haba um kren ei ei ka paw ba um don ka jingkitkhlieh ïa ka lawei ki khun samla jong ka jaidbynriew.
Kane ka dang dei tang ka dak kaba rit jong jingsdang ka jingïakhih bad yn leh kham tyngeh nangne shakhmat", u la ong.
Mawkyrwat, Jymmang 23: Ka lympung ïalehkai kynjatbol ba la tip kum ka Chief Minister’s District Level Under-12 Years Football Tournament 2023 ba la pynïaid da ka ophis jong u District Sports Officer, South West Khasi Hills District ka la poi noh sha kaba kut ha kaba ka Pyndenkynshliah Lower Primary & Upper Primary School jong ki shynrang bad ka Nineset Secondary School, Jakrem jong ki kynthei ki la long ki lahduh ba la pynlong ïa ka ha madan Saitsnad, Mawlangwir, South West Khasi Hills District.
Ha ka jingïalehkai, ka phainal ba nyngkong ka dei jong ki khynnah kynthei ba 12 snem kata hapdeng ka Nineset Secondary School pyrshah ïa ka Rising Secondary School, Sohkhyllam ka la long ka jingïalehkai kaba itynnad ha kaba ki ‘thei ïalehkai ki la ïoh ban pyni ïa la ki sap ki phong jong ki ban ïa pashad bol bad kumjuh ruh ban ïa pyrshah ban ïa pynkhih jar ryngkat ki jingthmu ban pynpoi ïa la ka kynhun ha ka thong jong ka jingjop.
Haba phai ha ka jingïoh ban ïa thep kol ka Nineset Secondary School ka la ïoh ban thep tang shi kol pyrshah ïa ka Rising Secondary School ha ka minit kaba 3 na ka Badaphun Lyngkhoi bad da kane ka shi kol ka Nineset SS, Jakrem ka la rah syndon ïa ka nam lahduh.
Ha ka jingïalehkai jong ki khynnah shynrang ba 12 snem ka Pyndenkynshliah Lower & Upper Primary School ka la pynliem noh pyrshah ïa ka Rangjadong Sports Club da 4 – 3 kol lyngba ka Tie Breaker namar ha ka Regular Time ki la ïoh ban ïa thep mar kawei ka kol kata na u Joel Edmun Iawphniaw ha ka minit kaba 18 jong ka Rangjadong SC bad na u Edestar Nongsiej ha ka minit kaba 42 jong ka Pyndenkynshliah LP&UPS.Ïa ka Chief Minister’s District Level Under-12 Years Football Tournament 2023 kaba dei ka lympung ïalehkai kynjatbol jong ki khynnah ba 12 snem la wan ban pynhap pyrda noh da u bah D.Mawleiñ, MPS, Deputy Superintendent of Police, South West Khasi Hills District ryngkat ka jingïadonlang u bah Damang Syngkon, District Sports Officer, South West Khasi Hills District, u bah S.K.Budnah, President ka Mawlangwir Sports Club, u bah P.Wanniang, Secretary ka MDSA lem bad kiwei de ki ‘riew rangbah bad kumjuh ruh ki nonghikai skul bad ki nongïalam jong ki sports club.
Khliehriat, Jymmang 23: KEast Jaiñtia National Council (EJNC) Sumer Circle hynne ka sngi ba Ar hapoh ka jingialam jong u Sakilan Chyrmang President ka la leit ban buh da ka jingujor ha u SDO bad u Enjiniar ka MePDCL Khliehriat ha kaba iadei bad ka rukom pynpoi ïa ka bai bording ne ka electricity bill bad u smart metre.
Ka seng ka la ong ba ki nongshong shnong ki la pynpaw ka jinglyngngoh ban iohi ba ka bill ka wan ha ka por bym biang (shi sien 3,4 bnai) bad kane ka buh jingeh shibun ïa ki paidbah.
Na ka liang jong ka ophis katei ka tnat ka la kular ban shimkhia ïa kane bad ban leh da kaba tyngeh ïa ki nongsam bill kiba leit ai khlem biang por.
Na ka liang ka seng kala dawa jur ba ïa ka bill dei ban wan ai man la u bnai bad ïa u smart metre ruh dei ban ai ki jingpynshai paidbah ne awareness program sha kito ki shnong ki bym pat sngewthuh ïa ka jingtreikam jong u.
Ha kajuh ka por na ka liang ka seng ka la ong ruh ba kan sa nang buddien ïa kane ka kam lada kum kitei ki jingjia kin dang iai bteng na ka liang ka seng kan shim da kiwei pat ki sienjam kiba kham tyngeh.
, namar ba kane ka rukom sam bill ka la ktah palat ïa ki paidbah baduk basuk bad ka la buh ïa ki ha ki jingeh kaba khraw khamtam ha kum kine ki por ba hiran ka ïoh ka kot.
Kane ka long katkum u kyrwoh lyngba u President ka Seng.
Jowai, Jymmang, 23: Ka Khasi Students Union (KSU) War Jaiñtia Circle ha ka sngi Baar hapoh ka jingïalam jong u General Secretary u Samla Lurman B.Talang, ki la ïakynduh ïa u Chief Executive Officer (CEO) jong ka Land Port Authority of India (LPAI) kaba dei tnat treikam bathymmai jong ka Sorkar India ha Tamabil, West Jaiñtia Hills District.
Ka Seng ha kane ka sngi ka la dawa ba dei ban thep kam nyngkong da ki briew jong kane ka thaiñ namarba ki don shibun ki samla bym ïohkam ïohjam kiba na kane ka thaiñ Riwar kiba dei hok ban ïoh bad kiba la tbit bad kiba la pyndep ïa ki jingpule jong ki.
Ka jingthmu jong ka seng hi ka long ban khanglad ïa kiba nabar ban knieh ïa ka hok ki trai ri trai muluk ha ka liang ka thung kam thung jam.
Na ka liang jong u CEO ba dei peit ïa kane ka kam ula kular ha ka seng ba daleilei ruh un ym pdiang ïa ki briew kiba nabar bad un thung shwa ïa da ki briew kiba la tbit ha ki kam ba ïadei hapoh ka Land Port Authority of India (LPAI).
Ka Seng ka la dawa ba ki briew kiba nabar kiba dei ki Technician kiba ym lah da ki briew jong ngi ban leh, ki kot ki sla jong ki, ki dei ban biang katkum ka jinghukum na ki ophis ba dei peit ïa ki kot ki sla.
Ka seng kan sa leit mih na ka por sha ka por ban peit bniah ïa kane ka kam khnang ba samla Khsi kin lah ban ïohkam ïohjam ha kane ka LPAI ba dang shu pynkha thymmai kaba don ha ka thaiñ jong ki bad pynmyntoi ia ki Samla kane ka thaiñ.
Nongpoh, Jymmang 22: Bun tylli ki shnong haka thaiñ Byrnihat kila hap ban shongdum namar ka jingkhyllem jong ki post elektrik, ba naka liang ka tnad MeECL mynta ka dang trei shitom ban pynbiang ïaka bording elektrik ha katei ka thaiñ bad ban pyrshang ban pynïeng biang ïaki post bala khyllem.
Kum ban shu pynpaw ba ka kawei ka trok kaba la kit palat pud ïa u rnga kala leit ban rat ïa u sainar elektrik hajan CMJ Breweries ha Rajabagan haka thaiñ Byrnihat, haka step jong ka sngi u Blei haduh ba uwei u post elektrik ba kham heh u la kdiah syndon ha surok bad pynkhyllem ruh bun kiwei pat ki post elektrik ba kham rit namar ka jingbam sarang bala pynlong ïa bun tylli ki shnong ban shong dum khlem bording naduh ka sngi u Blei.
Katto katne ki riew paidbah naka thaiñ Byrnihat haba kren bad u nongthoh khubor kila pynpaw ka jingsngewkhia kaba jur halor katei ka jingjia tang namar ka jingkit palat pud jong kawei ka trok kit rnga ka pynsajia pat ïakiba bun ki paidbah haka thaiñ Byrnihat bad kiwei kiwei ki shnong ba marjan kiba la hap ban shong dum mynta la kumba 3 sngi, ba ki paidbah kim ioh shuh ban trei ban ktah ban pyndep ïaki kam ki jam khamtam ki samla pule kiba pynkhreh ïaki eksamin bad ki jingpule bapher bapher jong ki.
Naka liang ki paidbah kila pyntip ruh baki nongtrei jong ka tnad MeECL kila pyrshang katlah kat ïai ban pynïeng biang ïaki post elektrik kiba la khyllem ha katei ka thaiñ, bad lehse ka jingduh bording jong ki paidbah kan dang neh sa kumba katto katne sngi tad haduh ban da lah ban pyndep bad pynbiang lut ïaki post elektrik bad ki sainar bala dkut ha katei ka jaka.
Jowai, Jymmang 23: Ka Jaiñtia Students Movement (JSM) Western Region mynta ka sngi ha ka jingïalam, u General Secretary Bah Chanskhem Suchiang bad u Working President WR, Bah Jordan Rymbai da ka jingsngewkhia mynsien halor ka jingsah kut kali ha sor Jowai kaba la palat, kaba ktah shaba palat ïa ki nongleit nongwan naduh ki khynnah skul, ki nongtrei bylla ki nong kamai kali haduh ki nongtrei sorkar.
Kumta kala leit buh da ka jingthoh ha u Executive Engineer PWD Road South Division ha Jowai ban dawa bad kyrpad ban pynkhreh project ne Sanction thymmai ban shna kyrkieh ïa une u Surok Intermediary Jowai By-Pass uba ka Seng ka hadien ka jingsurvey jong ka, ka lap ba lada shna bha ïa une u Surok u ban ïarap shibun bah ban pynduna ïa ka jingdheng kali ha Sor Jowai baroh kawei namar bun ki kali private bad Commercial ruh ki ïaid beit na une u Surok wat lada u sniew ruh.
Na ka liang ka Seng ka pynpaw ka jingsngewnguh bad ai ka jingïaroh kaba khraw ïa u Local MLA ka Jowai Constituency, ma Wailadmiki Shylla uba la trei shitom ban wanrah u Surok babha ha baroh ka Sor Jowai bad ki jingkieng thymmai khnang ban suk ki nongleit nongwan hapoh Sor Jowai baroh kawei kaba wanrah ka jingkyrkhu kaba khraw bad pynitynnad ïa ka Sor Jowai.
Shuh shuh ka Seng hadien ka jingïohlad ban ïakren bad u MLA ka Jowai u ma Wailadmiki Shylla ula kular ban wad ki lad lynti ban pynbha ïa une u Surok By-Pass Jowai, na ka liang ka Seng kam artatien ba lyngba ka jingshim khia jong u MLA ba une u Surok By-Pass Jowai ruh un bha u miat khnang ban wanrah ka jingsuk ka ïaid ka ieng ha Sor Jowai.
Khliehriat, Jymmang 23: Ka KSU Lumshnong Unit hadien ba ka la ïoh ïa ka jingujor na kiba ha ïing jong kawei ka longkmie bym kwah ban pynpaw kyrteng kaba dei na ka shnong Chiehruphi, halor ka jingleh bymsuidñiew ïa ka ha ka por ba ka wan ban kha khunlung ha poh Lumshnong PHC, kumta ka seng mynta ka sngi kala leit hiar dalade ban tohkit halor kane ka jingjia.
Na ka liang ka seng kala pynpaw ba katkum ka jingujor bala ïoh, la ïathuh ba ha ka miet 21/05/2023 kumba 10 baje eiei kaba dei ka miet Sunday katei ka longkmie namar ba la dei ka por kha ïa i khun ka la leit ha katei ka Hospital sorkar.
Hadien ba ki nurse ki la dep ban peit ki la ïathuh ba ka por ban kha kan dei 2 baje shiteng synñia bad ki la ïathuh ruh ba itei i khyllung idei iba la ïap lypa hapoh kpoh bad mar kumta hi kitei ki nurse hadien ba ki la dep batai kumtei ki la leit thiah noh sha jaka ba ki sah.
Hynrei ha ka por 12 baje shiteng synñia itei i longkmie i la suh khun bad kiba ha ïing kiba ïa donlang ki la phone sha ki nurse ban wan kloi, hynrei kitei ki nurse kim treh wan ki shu batai ha ka phone ban leh kumne kumtai bad ai da ka um ban dih.
Namar bajia ryngkhat ba la ap miet lang ïa itei i longkmie da iwei i riew tymmen ba juh donsap ban pynkha khun iba dei ba ha ïng ha sem im banse ban pynkha hi namar bym lah ap kat ban da poi kitei ki nurse.
Ynda la dap 2 baje thik kitei ki nurse ki la poi bad lap ba la dep pynkha ïa itei I khunlung bala dep khlad lypa.
Hangta kitei ki nurse ki la ong, ‘Oh lah dep pynkha mo’, bad ki leit phai biang sha jaka sah bad thiah.
Na ka liang ka seng ka sngewphylla ba ki nurse kiba don duty kumno pat ki leit thiah aram kata ruh sha jaka sah ym ha nursing room.
Ha ka jingshisha ki la dei ban don ha nursing room haba don ki emergency case kum kitei.
Kane ka jingleh kitei ki nurse ha katei ka miet tharai lada ym don itei meirad iba tip ban pynkha khun ym tip shuh ioh wat ia itei i longkmie ruh in poi sha ka jingjia ba sngewsih.
Lyngba kane ka kyrwoh ka Seng ka kyntu ïa kitei ki nurse ba kim dei ban leh sting haba don kum kitei ki case, lada nangiai jia kumne shakhmat ka seng kan sa leh ïa kaba donkam.
Ha katei ka jingleit jurip jong ka seng, la lap ruh ba duna bha ki staff nurse bad don ruh tang uwei u Doctor.
Utei doctor ha katei ka miet ba jia um don u leit shnong.
Haba ka seng ka kylli, u Doctor u la iathuh ma u lei u la dei ka por ban leit pyntbit (traning), hynrei um ïoh ban mih namar bymdon nongïarap kylliang ïa u.
Kumta ka Seng ka dawa na ka sorkar ban pynbiang nurse bad Doctor mar mar ha katei ka Hospital khnang ba kan ym ktah ïa ki nongpang ba wan thiah ha kane ka Hospital.
Nongpoh, Jymmang 23: Ka kynhun jong ki nonglute da ka jingpyntieng ïa ki nongtrei kawei ka kor tylliat maw ki la ioh ban rong tuh ïa ka song pisa kaba T.80 hajar tang da kaba ki riam kum ki shipai bad ba ym lah ban ithuh dur khmat jomgki.
Kane ka jingjia ka la jia ha kawei ka Kor tylliat maw ha Umduba ha ka thain Killing, Ri Bhoi District kumba ha ka por 1 baje ei ei dang step phyrngap ha kaba ki la don kumba 7 ne 8 ngut ki la leit ban lute na katei ka kor tylliat maw.
Kumba la ïathuh da u Heh Pulit ka Ri Bhoi, la ong ba ki bor pulit ki la ioh jingtip halor kane ka dei hadien ba ki la ïa kawei ka phone call ba la pyntip shaphang kane ka jingjia bad halor kane ka jingjia na ka liang ki bor pulit jong ka Khanapara Police station ki la hiar mardor ban pynlong ïa ka jingtohkit halor kane ka jingjia.
La ïathuh ruh ba kitei ki kynhun nonglute ki dei kiba riam kum ki shipai ha kaba ki la wan beit sha katei ka kor tylliat maw bad pynap ruh da ki kynja sulai ba shna da ki dieng tang ban pyntieng ïa kitei ki nongtrei katei ka kor tylliat maw ha kaba ki la ioh rong haduh T.80 hajar hadien ba ki la ioh ban rung syndon ha ka jaka thep pisa (Cash counter) jong katei ka kor tylliat maw.
La ong ruh hadien ba la poi ki bor pulit kitei ki runar ne ki kynhun nonglute ki la phet krad tang hadien ba la ioh rong tuh ïa ka song pisa bad na ka liang ki bor pulit ki la pynlong ïa ka jingtohkit khnang ban ioh jingtip halor katei ka jingwan lute kitei ki runar ïa katei ka kor tylliat maw.
Shuh shuh, la ong ha kane ka jingjia ym shym la don kano kano ka jingjia ba sngewsih pyrshah ïa ki nongtrei jong katei ka kor tylliat maw bad lait noh tang ba kitei ki runar ki la ioh rong ïa katei ka song pisa.
Na ka liang ki pulit ka Ri Bhoi ki la dep register case halor kane ka jingjia bad ki dang pynlong ïa ka jingtohkit kaba bniah ban ioh kem ïa ktiei ki runar kiba la nud ban leh ïa kitei ki kam lute, ong u heh pulit ka Ri Bhoi.
Shillong, Jymmang, 23: Ka Federation of Khasi Jaiñtia and Garo People (FKJGP) ha ka sngi Baar ka la aiti da ka jingthoh ha u Chief Post Master General (CPMG) jong ka North East Circle, Shillong ban kyrpad ïa ki bor pynïaid jong kane ka ophis ba kan pynsangeh shwa ïa ka jingthung kam ha ki 445 tylli ki post Gramin Dak ïa kiba yn sa pynmih shen bad ban ailad ïa ki trai jylla ka jylla Meghalaya ban thoh eksamin da ka ktien Khasi bad Garo.
Katkum ka dorkhas ka seng ka la pynpaw ba ka Ministry of Communication, Department of Posts, ka Sorkar India ka la ban thungkam haduh 445 ngut ki Gramin Dak Sevak, ki Branch Post Master bad ki Assistant Branch Post Master na ka bynta ban thung ha ki Post Office ha ki bynta bapher bapher jong ka jylla Meghalaya ha kaba ïa ka jingthungkam yn sa leh noh shen.
Ha ka jingïakren bad ki lad pathai khubor, u President jong ka FKJGP u Bah Dundee C.Khongsit u la ong ba ki kyndon ba la buh ka long ban thoh eksamin da ka ktien Hindi bad ka English.
“Hynrei lada ïanujor bad kiwei ki jaidbynriew nabar ka jylla, ki samla wadkam jong kane ka jylla Meghalaya kin ïakynduh jingeh namarba ki hap ban thoh ïa ka eksamin da ka ktien English katba kiwei pat ki jaidbynriew ki ïohlad ban thoh ïa ka eksamin da ka ktien Hindi kaba pynsuk shikatdei eh ïa ki," ong u Bah Khongsit.
Ka seng ka la kyrpad ban pynrung ruh ïa ka ktien Khasi bad Garo ha ki kyndon thoh eksamin khnang ban plie lad ïa ki samla trai jylla jong kane ka jylla Meghalaya ha ka ïohkam ïohjam.
Ha kajuh ka por, ka seng ka la aiti da ka jingthoh ha u Myntri Rangbah ka Jylla u Conrad K.Sangma ban tuklar lem ïa kane ka jingdawa jong ka seng khnang ba ki samla wadkam na kane ka jylla Meghalaya kin ym duhnong satia ha ka ïohkam ïohjam hapoh ka ophis jong u Chief Post Master General, North East Circle.
Ha kane kajuh ka sngi ki nongïalam ka seng ki la leit ban ïakynduh ïa u Commandant jong ka District Home Guards ka East Khasi Hills u Bah Mawdaker Marweiñ ban ïoh jingpynshai kaba kham bniah hadien ba ka seng ka la lap ba bun na ki karkhana kiba don ha kylleng ka jylla ki ju aikam Security da ki briew kiba nabar jylla da kaba kyntait ban thungkam da ki trai ri trai muluk.
U Bah Dundee Khongsit u la ïathuh ba u Commandant jong ka District Home Guards ka East Khasi Hills u la ïathuh ba kane ka shlem treikam ka ju pynrung ïa ki Volunteers da kaba ai jinghikai pyntbit bad hadien kata la pynrungkam ïa ki sha ki Agency bad ki tnat treikam kiba donkam ïa ka jingshakri jong ki.
U la ïathuh ba ka jingbym thungkam jong ki bor pynïaid karkhana da ki trai jylla ka dei namarba ka jingsiew tulop ka kham duna lada thung da ki briew kiba nabar jong ka jylla bad lada thung da ki Volunteer ba la ïoh jinghikai pyntbit na ka Home Guard ka jingsiew kan long katkum ki kyndon ba la buh da ka Sorkar.
“Ngi ngeit skhem lada ka Sorkar ka lah ban thaw da ka polisi ha ki Kompeni ne wat ha ki kharkhana kaba nyngkong eh lada donkam ïa ki nongtrei Security ki dei ban shim shwa na ka tnat Home Guard," la bynrap u Bah Khongsit.
Shillong, Jymmang 23: Ka Hynniewtrep Youth Council (HYC) ha ka sngi Ba-ar ka la sei madan ïa ka kam pynsyrwa kai ka sorkar MDA 1 ha kine ki san snem kiba la leit ïa ka pisa u paidbah da kaba thung da ïa ki ar tylli ki konsil bym ju treikam eiei katba ka jingsiew kaba ka pynlut tang na bynta ka tulop ki chairman bad co-chairman ka la palat ïa ka 4 klur.
Haba kren sha ki lad pathai khubor, u General Secretary ka HYC u Bah Roykupar Synrem u la ïathuh ba kat kum ka RTI ba ka seng ka la pan na ka tnat Planning ka sorkar jylla la lap ba hapoh kane ka tnat ka sorkar ka la pynkha ïa ki ar tylli ki konsil ba kynthup ïa ka Meghalaya Economic Development Council (MEDC) bad ka Meghalaya Resource and Employment Generation Council (MREGC) bad baroh ar tylli kine ki konsil kim ju shong jingïalang satia ban ïakren ne ai jingmut sha ka sorkar.
“Kaba sngew lyngngoh ka long ba wat shisien ruh kine ki konsil ba thaw ka sorkar jylla kuim ju shong jingïalang ba ïakren ïatai na bynta ban ai jingmut sha ka sorkar kumba la bynshet ha ki hynrei wat la katta ki kat kum ka RTI la paw ba ki 4.3 klur tang ban siew ïa ka tulop sha ki chairman.
co chairman, vice chairman bad kumta ter ter," u la ong.
U La ïathuh ruh ba kat kum ka RTI ka seng ka la lap ba ka sorkar MDA1 ba la ïalam da ka NPP naduh u 2018 haduh 2023 ka la thaw ïa ka Meghalaya Economic Development Council (MEDC) kaba don u Chairman, u Co-Chairmen bad Vice –Chairmen bad baroh kiba dei ki nongkit kam suda ka party ba don ha ka sorkar.
“Kat kum ka RTI la pyntip ba kane ka MEDC kan ai jingmut ban thaw ïa ki polisy ban kyntiew ïa ki kam karkhana bad ka ïoh ka kot ha ka jylla hynrei kim ju shong pyrkhat wat shisien ruh ban ai jingmut katba ki saw ngut kiba la thung kum ki Chairman bad Co chairman bad kiwei ki la shim ïa ka pisa kaba kot T.1,55,02,266 tyngka," u la ong.
Shuh shuh u la ïathuh ba nalor kane ka sorkar hapoh ka tnat Planning ka la thaw sa kawei pat la konsil ïa kaba la tip ka Meghalaya Resource and Employment Generation Council (MREGC) da ka jingthmu ban ai jingmut sha ka sorkar ban wanrah ïa ki lad aikam ai jam.
“Kat kum ka RTI ngi lap biang ba kane ka konsil ruh kam ju shong jingïalang satia shisien ruh hynrei ka sorkar ka la pylut haduh T.2,87,18,941 tyngka ha kine ki san snem ban siew ïa ka tulop ïa u Chairman, ki Co-Chairmen, ki Vice-Chairmen bad kiwei katba ki pat kim ju ai jingmut eiei sha ka sorkar," u la ong.
“Tang ha ka tnat Planning la thaw ar tylli ki konsil bad ka jingpynlut ka poi T.4,42,21,207 ha kine ki san snem bad lada wad jingtip sa sha kiwei lei kin dang bun kiba kum kine," u la ong.
Shillong, Jymmang, 23: San tylli ki dukan die sha jong ki bar jylla kiba don ha ïew Polo ter ter haduh 4th Furlong, Shillong ki la shah khang khyrdep ha ka sngi Baar hadien ba Khasi Student Union (KSU) Shillong Mihngi Circle ka la pynlong ïa ka jingkhynra ïa kine ki dukan die sha na ka jingïoh ujor na kiba bun ki paidbah ba bun tylli ki dukan die sha ba la pynïaid da ki bar jylla ha ka thaiñ Polo ki long kiba lehsih bad leh jaboh haduh katta katta.
Ha kane ka jingkhynra, ïa ka Khasi Students Union Shillong Mihngi Cirle la ïalam da u Organising Secretary u samla Banjop Dkhar, katba na ka liang jong ka tnat Labour la mihkhmat da ka Labour Inspector kaba khmih ïa ka Shillong City ka Kong Eva War bad na ka Shillong Municipal Board la mihkhmat da u Bah Shem Kharlor bad u Bah Mathew Syiem.
Khnang ba kane ka jingkhynra kan long kaba ïaid beit khlem kano kano ka huri hura, la synran lang ïa ki dkhot ka KSU da ki Pulit jong ka Nongmensong Out Post hapoh ka jingïalam jong ka Officer Incharge ka Kong Jyoti Wahlang bad ka Deputy Superintendent of Police Crime-2, East Khasi Hills District ka Priyanka Sangma.
Shillong, Jymmang, 23: Ka jingïapynbeit pud hapdeng ka Sorkar Meghalaya bad ka Sorkar Assam na ka bynta ka wat kaba ar kan sa long mynta ka sngi Balang ha State Guest House, Koinadora, Assam.
Katkum ka jingpyntip jong ka Ophis u Myntri Rangbah, ha kane ka jingïakren pynbeit pud ka ban sdang ha ka por 11:00 baje mynstep yn ïashim bynta da u Myntri Rangbah ka Meghalaya u Conrad K.Sangma bad u Myntri Rangbah ka Assam u Himanta Biswa Sarma, nalor ki ophisar jong kine ki ar tylli ki jylla.
Ki jaka ba ïakajia pud ki ban ïapynbeit ha kane ka wat kaba ar ki long ka Khanduli bad Psiar, ka Block 1 bad Block 2, ka Borduar, ka Langpih, ka Nongwah-Mawtamur bad Desh Doomreah.
Kum ban shu pynkynmaw, ka Sorkar Meghalaya bad ka Sorkar Assam ki ladep ïasoi ïa ka Memorandum of Understanding ha ka jingïapynbeit pud ha ka wat kaba nyngkong na ka bynta ki hynriew tylli ki jaka kiba don hapdeng ka jingïakajia pud kiba kynthup ïa ka Hahim, Gizang, Tarabari, Boklapara, Khanapara-Pillingkata bad Ratacherra.
Katkum ka khubor ba la ïoh lum la ïathuh ba ka Jylla Meghalaya ka la ïoh 18.2 sqkm na ka 36.79 sqkm ki jaka ba don ka jingïakajia pud ha ka jingïapynbeit pud ha ka wat ba nyngkong katba ka Assam kan ïoh 18.5 sqkm.
Shillong, Jymmang 23 : Ka Hynniewtrep Youth Council (HYC) mynta ka Sngi Ba Ar ka la buh kylli ïa ka sorkar MDA ba la ïalam da ka NPP balei ban dang hap ban thung sa ïa ka Regional Planning and Development Board (RPDB) na ka bynta ka ri lum Khasi bad Garo haba ka la don lypa ka Meghalaya State Planning Board (MSPB).
“ Haba ka jylla ka la don ka Meghalaya State Planning Board (MSPB) balei pat dang donkam ban thaw sa ïa ka Regional Planning and Developemnt Board (RPDB) naka bynta ka ri lum Khasi bad Garo.
Ka MSPB ka don 10 haduh 15 ngut kid khot kiba ym dei ki ophisar sorkar hynrei kiba dei ki dkhot ne nongïalam jong ki seng saiñ pyrthei kiba ïasynrop lang bad ka sorkar.
Ngi tip shai ba kane ka jingthaw ïa ka RPDB ka dei tang ka jingpynsyrwa kai ïa ka pisa u paidbah" ong u General Secretary ka HYC u bah Roykupar Synrem haba ïakren bad ki lad pathai khubor.
Ka HYC kala buh jingkylli ruh ïa ka rai jongka sorkar ban thung da ki MDC ban khlieh ïa ka RPDB katba mynshwa ïa kane ka shuki la bat da ki Myntri sorkar.
Ka la ong kumno ki MLA bad ki Myntri sorkar kin leit sha kata ka jingïalang ban khlieh da ki MDC namar kam ïahap kyrdan (protocol) shuh.
U bah Synrem u la ong ba u Myntri Rangbah u Conrad K Sangma u la ai jingthoh sha u Commissioner bad Secretary ba peit ïa ka tnad Planning ha ka 27 tarik Iaiong 2022 ha kaba u la bthah ban thung ïa u bah Bajop Pyngrope kum u Chairman ka RPDB na ka bynta ka Khasi Hills bad ïa u Rakesh K Sangma kum u Chairman ka RPDB na ka bynta ka ri lum Garo ha ki jingsiew kaba ha ka Category A.U la ong ha u 2004 ka sorkar hapoh ka jingïalam u Dr D.D Lapang ka la thung ïa kine ki ar tylli ki RPDB.Hynrei ka jingiapher pyntreikam ha ka por jong u Dr Lapang bad u Conrad ka dei ha ka por jong u Dr Lapang ki Chairman jong kine ki RPDB ki dei ki Mytnri sorkar bad ha kato ka por na ka bynta ka ri lum Khasi la khlieh da u Dr Donkupar Roy uba dei u Symbud Myntri Rangbah bad na ka bynta ka ri lum Garo la khlieh da u Dr Mukul Sangma uba long u myntri sorkar" ong u bah Synrem.
“ Kat kum ki kot ki sla na ka tnad Planning u bah Bajop Pyngrope uba dei u MDC ha ka por ba u pynïasoh bad ka NPP ha ka 31 tarik Lber 2022 u la ïoh ïa kane ka shuki Chairman ha ka 27 tarik Iaiong 2022 tangba khlem da don kiwei pat ki dkhot kane ka Board.
Ym shym la thung dkhot ïano ïano ruh.
Ym don jingïalang wat tang kawei ruh haduh mynta ym don kano kano ka jingtreikam bad jingai jingmut hynrei la shu thung Chairman beit ïa u.
Ka long ruh kumjuh ia u Rakesh K Sangma.
Ngi tip ruh ba u don hapdeng kiba bun ki kynrum kynram kat haduh ba la hap ban phah hiar ïa u na ka shuki CEM ka GHADC hynrei dang thung pat ïa u kum u Chairman ka RPDB".
Ka HYC ka la kynnoh ruh ba u bah Bajop Pyngrope u la ai jingkheiñ ruh haduh 6 lak sha ka RPDB shwa ka election MLA 2023 katba u Rakesh pat haduh mynta um pat ai jingkheiñ ïa ki jinglut jingsep jongu.
Shuh shuh la ong ba ha u 2004 haba u Myntri Rangbah Dr D.D Lapang u la thung Chairman jong ki RPDB ym shym la don jingthoh ba ki Chairman kin ïoh jingsiew namar ki la dei lypa ki myntri sorkar.
Kumta kane ka dang don nongrim hi.
Hynrei mynta ngi ïohi ba baroh kine ki rukom thung Chairman ne Co Chairman, Vice Chairman ka dei tang ban pynsngewbha bad pynhun ïa ki seng saiñ pyrthei bad ban myntoi ma ki shimet ym ban shakri ïa ki paidbah katba ïa ka jinglut jingsep bad jingsiew ïa ki la hap ban sei na ka pla ki paidbah.
Ka sorkar ka shu pynsyrwa ei ban siew sha ki khlem kano kano ka jingshakri ïa ki paidbah ka jylla kumta u la ong ka sorkar ka dei ban pynsangeh noh mardor ïa kine ki jingpynlut phut ïa ka pisa u paidbah bad pynsangeh ïa kane ka rukom thung Chairman ong u bah Synrem.
Shillong, Jymmang 23 : U Hardeep S.Puri, Myntri ba dei khmih ïa ki tnat Housing and Urban Affairs bad Petroleum and Natural Gas u la batai ïa ki dkhot jong ka consultative committee jong ka tnat Housing and Urban Affairs shaphang ka jingïaid shaphrang jong ka Smart City Mission.
U la ong ruh ba ka jingpyntreikam ïa ka Mission ha ki nongbah ka dei kaba peit da ka Special Purpose Vehicle (SPV), kaba don ka bynta kaba kyrpang ha ka jingpeit ïa ki projek khnang ban pyndonkam lut ki lad ha kane ka mission kaba prat lynti thymmai.
U Myntri u la ong ba ka lawei jong ki jaka sor ka India ka ïoh jingmyntoi bha na ki jingsaiñdur thymmai ha kine ki 100 tylli ki smart city.
Ka Smart City Mission ba la sdang ha ka 25 tarik u Jylliew, 2015 ka thmu ban pynbiang ïa ki jingdon jingem, ka mariang kaba khuid bad kaba lah ban ïaineh bad ka rukom im kaba biang ïa ki briew lyngba ka jingpyndonkam ïa ki ‘smart solution’.
Ki 100 tylli ki nongbah ba shah jied ha ka jingïakhun kaba ar bynta ki dei ki ban shah kyntiew kum ki Smart City bad kine mynta ki la ïaid shaphrang ha kane ka kam.
Ka Smart Cities Mission, kaba peit da ka Apex Committee ba long khlieh duh da u Secretary ka tnat Housing and Urban Affairs, ka ai man ka por ïa ka kaiphod jong ka jingpyntreikam ïa ki projek lyngba ka Real Time Geographical Management Information System (GMIS).
Katkum ka SCM Statement bad ki Guideline, la seng ïa ka Smart City Advisory Forum (SCAF) ha ki nongbah ban ai jingmut bad plie lad ïa ka jingïatreilang jong kito kiba don bynta ha kane ka kam.
Ka kynthup ïa ki Member of Parliament, ki dkhot ka Legislative Assembly, Mayor, District Collector, ki samla, kito kiba la pyntbit ha ki kam teknoloji bad kiwei kiwei kiba don bynta ha kane ka kam.
Baroh 100 tylli ki Smart City ki la seng ïa ki SCAF.Haduh mynta ki Smart City ki la pynlong palat 756 tylli ki jingïalang jong ki SCAF.Shuh shuh, ha ki jylla, la seng ïa ki High Powered Steering Committee (HPSC) ba longkhlieh duh da u Chief Secretary.
Ha ryngkat kane, ki Nominee Director ka tnat Housing and Urban Affairs kiba don ha ki Board jong ki Special Purpose Vehicle (SPV) ki peit man ka por ïa ka jingïaid shaphrang jong ki kam ha ki nongbah.
Shuh shuh, ka tnat ka ïakren man ka por bad ki Jylla / Smart City lyngba ki video conference, ki jingïalang, ki jingleit jngoh ïa ki jaka treikam, ki regional workshop bad kiwei kiwei ban peit ïa ka rukom treikam jong ki nongbah bad ban ïalam lynti ïa ki ban pynbha shuh shuh ïa ki kam.
Shuh shuh, ka Committee ka la leit jngoh ïa ki jaka bapher bapher ba pyntrei ïa ka projek kynthup ka ‘Mandovi Riverfront Promenade,Flood Mitigation Works bad Integrated Command and Control Centre ha Goa bad peit bniah ïa ka jinglong jingman mynta bad ka jingïaid shaphrang ka kam haduh ka 1 tarik Jymmang, 2023 ha kaba la ban ba ka Mission ka don kumba 7,800 tylli ki projek ba shongdor T.1.8 lak klur ha kaba kaba 5,700+ ki projek (73%) ka shongdor T.1.1 lak klur (60% ka dor) kidei kiba la pyndep.
La khmih lynti ba ki projek ba dang sah baroh yn pyndep hashuwa ka 30 tarik Jylliew, 2024.
Kumjuh ruh, la batai ha ka jingïalang ba la pyllait T.38,400 klur hapoh ka Smart Cities Mission haduh ka 1 tarik Jymmang, 2023, ha kaba T.35,261 klur ladep pyndonkam.
ïa ka jingïalang la pynïaid da u Hardeep S.Puri, Myntri ba dei khmih ïa ki Tnat Housing and Urban Affairs and Petroleum & Natural Gas.
U Kaushal Kishore, Myntri Khynnah, MoHUA; ki dkhot jong ka Parliament na kylleng ki Jylla, u MVV Satyanarayana, u AKP Chinraj, Ramesh Bidhuri, Sanjay Kaka Patil, Abir Ranjan Biswas, ka Kalpana Saini, ka Vandana Chauhan bad kiwei kiwei ki heh ophisar na ka Tnat Housing and Urban Affairs, Sorkar India ki la ïashim bynta ha ka jingïalang jong ka Parliamentary Consultative Committee hynnin janmiet.
Ka Shalini Agarwal, Commissioner, Surat; u Divyank Singh, CEO, Indore Smart City; u M.Prathap, CEO, Coimbatore Smart City; u Ankit Khandelwal, CEO Agra Smart City, ruh ki la ai ki jingpynshai halor ki rukom treikam kiba biang ba la pdiang ha ki nongbah jong ki.
U Myntri khynnah, u Kaushal Kishore u la ïaroh ïa ka sienjam jong ka Mission ha ka jingsdang ïa ki Integrated Command and Control Centre (ICCC) ha baroh 100 tylli ki smart city.
“Ki ICCC ki wanrah jingtip da ka jingpyndonkam ïa ki teknoloji bad ki pyni ïa ki ophisar kiba peit ïa kane ka kam ba kin lah ban peit ïa ka kam kaba man ka sngi, ki jingeh lane ki kam kiba mih syndet lyngba ki SOP kiba bniah," u la ong.
U la bynrap ba ki ICCC ki la long ki jaka pdeng jong kine ki smart city bad long ruh ka dak kaba biang ban pyndonkam ïa ka teknoloji ban pynkhlaiñ ïa ki kam pynroi sor.
Shuh shuh, ka Kalpana Saini ka la ban halor ka jingdonkam ban kyntiew shuh shuh ïa ka Smart Cities Mission; ha kaba ka Vandana Chauhan ka la ïaroh ïa ki ICCC bad ka jingtreikam jong ki ha ka por jong ka khlam COVID-19 bad kiwei kiwei ki jingeh na ka bynta ka jingïada ïa ki khlam; u AKP Chinraj u la ban halor ka jingdonkam ban wanrah ka jingtbit ha ki bynta ba kongsan kum ka leit ka wan, ka jingpeit ïa ka jingïoh um bad ka rukom bret niut bad kiwei kiwei ha kine ki nongbah; u Ramesh Bidhuri u la ïaroh ïa ka jingpyntreikam ïa ki sienjam smart city da kaba wanrah ïa ki rukom treikam kum ka Ease of Living Index bad ka Climate Smart Cities.
Shuh shuh, ban kyntiew ïa ki kam, u la pynpaw ka jingdonkam ban ai jingtip paidbah.
Ka jingpyntreikam ïa ka Smart Cities Mission, kadei ka jingsdang jong ka por ba thymmai ha ka kam pynroi sor kum ka sienjam sha ka jingpynkylla ïa kane ka kam, ka jingpynshlur ka jingkyntiew ïa ki jinglong ka ïoh ka kot, ka jingai jingshakri Sorkar katkum ka juk mynta, ka mariang kaba khuid bad kaba ïaineh, ki jaka paidbah ba iphuh iphieng, ka jingïoh ïa ki lad digital, ki lad jingsumar bad ka jingkhuid jingsuba, kaba kyntiew ïa ki nongbah.
Ka Tnat Housing and Urban Affairs, Sorkar India ka kut jingmut ban kyntiew ïa ka ease of living index ha ka jingai jingshakri ïa ki nongshong shnong.
Shillong, Jymmang 23: Ka kynhun ki nongdie dohkha ha rilum Khasi bad Jaintia hapoh ka shatri ka Khasi Jaintia Fish Wholesalers and Retailers Association (KJFWRA) ha ka sngi Ba-ar ka la kyntait war ba ka don ka jingkhleh dawai formalin ha ki dohkha ba wanrah sha ka jylla na Andra Pradesh bad ong ruh ba kane ka jingkynnoh ka dei ka jingkynnoh ba lamler khlem ki jingshisha.
Haba kren bad u Mawphor u Secretary ka KJFWRA u Bah D Marbaniang u la ong ba ki dohkha shuwa ban wanrah sha ka jylla la ju test shuwa na Andra Pradesh ban pynthikna ba ki long kiba bit ban bam.
“Ka jingmih ka khubor ha u Mawphor ba don iwei iba ujor nga kwah ban ong ba kadei kaba bakla namar lada dei ba khleh formalin la dei ban lap naduh na Andra namar ïa ki dohkha shuwa ban rah shane la eksamin lupa bad khlem don syrnot ba la dep ban eksamin ym lah hi ban wanrah sha ka jylla.
Na ka liang ka tnat Commissionerate of Food Safety ka ju wan ban shim nongmuna ïa ki dohkha ban phah test bad kim ju lap ba ka don kaba kum kata bad dang mynta hi u bnai na ka liang ka Commissionerate of Food safety ka wan shim nongmuna bad lada dei ba don jingkhleh formalin hato phin pyrkhat kan ai lad ba ngin die," u la ong.
Haba bynrap lang ïa kane u Bah Kynsai wankhar u la ong, “Ngi ruh ngi bam dohkha kaba wanrah na Andra bad kiba ha iing ha sem ruh phi pyrkhat lada kam long kaba shngaiñ ngin kwah mo ban ai bam ïa ki da ka dohkha kaba kum kata, na kata ka daw nga kwah ban kren shai sha ki paidbah ba kim dei ban tieng ban bam dohkha namar ka long kaba shngaiñ.
"“Lada phi ïoh kaba kum kata ka dohka ba sma dawai kumba don ba kynnoh sngewbha leit ban ai ïa kata ka nongmuna sha ka Commissionerate of Food safety ba kan eksamin ka long ne em ban bam ym ban shu kynnoh tang ha ki lad pathai khubor khlem ki jingshisha," u la bynrap.
Shillong, Jymmang, 23: Ki nongïalam jong ka Catholic Association of Shillong (CAS) bad ka Dorbar Shnong Mawkhar ha ka sngi Baar ki la aiti da ka song pisa kum ka jingïarap sha ka School Managing Committee jong ka KJP Girls’ Higher Secondary School, Shillong khnang ba ka Committee kan dup lah ban tei thymmai biang ïa ka skul kaba la shah bamduh ha ki thylliej ding ha ka step sngi u Blei mynta ka taïew.
Ïa ka song pisa la aiti sha ka Principal jong ka skul ka Kong C.Alya hapoh ka jingïalam jong u Rangbah Shnong u Bah Arwan Tariang, ryngkat ka jingsynran lang jong u Assistant Rangbah Shnong u Bah Ransom Sutnga katba na ka Catholic Association of Shillong la ïalam da u Vicar General ka Shillong Archdiocese u Rev.Fr.Richard M.Majaw ryngkat ka jingdon lang jong u President bad ki dkhot ka Association bad ha kajuh ka por ki la aiti ruh ïa ka shithi sngewlem na u Archbishop ka Shillong Arcdiocese u Most Rev.Victor Lyngdoh.
Dang shen u Myntri Rangbah ka Jylla u Conrad K.Sangma uba la leit jngoh hi da lade ïa ka jingbamduh jong ka ding ïa ka ing skul baroh kawei, u la pynbna ban ai jingïarap T.1 klur na ka Chief Minister Special Development Fund (CMSDF) khnang ba ki bor pynïaid kin dup lah ban tei noh da ka ing skul kaba thymmai.
Shillong, Jymmang 23 : Ka seng Hynniewtrep National Liberation Council (HNLC) mynta ka Sngi Ba Ar ka la ther tyngeh ïa ka sorkar Congress kaba mynshwa halor ka jingleh bym suidñiew ïa ka jingtyrwa kren ïasuk ka Seng.
U Vice Chairman ka HNLC u bah Manbhalang Jyrwa haba kren ha ki lad pathai khubor u la ong ka jingkren ïasuk haka jingshisha ka la sdang naduh u snem 2000.
“ Ha kaba sdang dei I (L) Rev PBM Basaiawmoit bad hadien kata ka Myntri Kam Pohïing Kong Roshan Warjri ha ka por ba synshar da ka Congress hynrei kine ki jingpyrshang kim poi shano shano ruh" ong u bah Manbhalang.
U la ong ka sorkar Congress ka la ïasoi ïa ka soskular kren ïasuk bad ka seng ANVC ha Garo Hills hynrei ka lehklet ïa ka seng HNLC.“ Ka sorkar MUA ba ïalam da ka Congress ha kaba ïadei bad ka seng ANVC ka la leh nadong shadong, la ïasoi ïa ka soskular kren ïasuk bad soi ruh ïa ki kyndon kren ïasuk hynrei ha kaba iadei bad ka seng HNLC pat ka khlem leh ei ei la shu leh bym suidñiew beit ïa ka jingtyrwa jongngi" ong u bah Jyrwa.
Haba ïaroh ïa ka sorkar ba la ïalam da ka NPP ka Meghalaya Democratic Alliance,(MDA) une u nongïalam ka seng HNLC u la ong “ Kane ka sorkar ba mynta ka la pynpaw shisha da ki kam ba ka shim khia ban kren ïasuk bad ka Seng.
Dei na kane ka daw ba ngi la don hapoh ka jylla mynta".
Halor ka jingkylli u la ong “Ka seng HNLC kam pat pynsangeh ïa ki jingtreikam jongka namar ngi ruh ngi dang ïoh tang ka lynti ïaid kaba shngaiñ bad ïa kata ka jingpynsangeh ïa kino kino ki jingtreikam ha kano kano ka bynta yn sa ïakren ïa pynbeit kham hadien"U la ong ruh ba um kwah ban batai lut nadong shadong shwa ban sdang ka jingïïakren namar ka jingïakren kan sdang ha ka taiew ba nyngkong u bnai Jylliew.
Nalor kata u kyntait ruh ban i\thuh ïa ka jingdon ki dkhot jongka seng kumba long mynta.
Shillong, Jymmang, 23: Ka Khasi Students’ Union Delhi Unit ha ka Lah Sngi U Blei hapoh ka jingïalam jong u Publicity Secretary u Samla Romey Sohbar hadien ka jingpynsngew na ka liang jong ki bahaing ïa ka jjngsngewkhia ban leit shapoh Rajasthan mar mar ka seng ka la shimkhia ban leit synran lang na ka bynta ban pynpoi ïa ka met jong ka samla Jessica Kharbihthai, 36 snem ka rta kaba la khlad noh ha ing sah jong ka, ha Jaipur, Rajasthan na ka daw jong ka jingshitom.
Ïa ka jingleh Post Mortem ryngkat ki jingdonkam baroh, la lah ban pyndep ha katei ha kane ka sngi sngi hapoh SMS Hospital, Jaipur bad ïa ka met la pynkit da ka Ambulance sha nongbah Delhi na ka bynta ban pynpoi sha Meghalaya ha ka sngi kaba bud.
Ka KSU Delhi Unit ka phah ïa u kyrwoh sngewlem sha ka ïng ka sem jong ka samla Jessica Kharbithai bad kumjuh ruh ka phah ka jingsngewnguh sha kito kiba la kner jingïarap ha kum kane ka por kaba sngewsih naduh ka KSU Sengkmie, ka Dr.Vanora Nongrum kaba long ka Medical Commissioner jong ka ESI North India, ka KJCF, ka Meghalaya House, ki MP ka Lok Sabha napoh ka jylla bad kiwei kiwei.
Shillong, Jymmang 22: Ki paidbah na kylleng kylleng ki jaka ki la ïa mih ban ai ka jingkyrshan ïa ka jingdawa ban pynbeit thymmai ïa ka Reservation Policy bad kumjuh ban ai jingkyrshan ïa ka jingshah thngan u Bah Ardent Basaïawmoit hakhmat Secretariat.
Ha Mawthadraishan ki paidbah ki la ïa mih ha Steshon ban pynlong ïa ka sit in demonstration bad kumjuh ruh la pynlong ïa ka jingïalang ban pynshai halor ka jingdonkam ban pynbeit thymmai ïa kane ka Polisi bhah kam.
Hadien kane ka jingïalang la leit ai ruh da ka jingthoh kaba la ïasoi da ki paidbah ha ïing u Bah Shakliar Warjri, MLA Mawthadraishan bad Myntri ka sorkar ba un kren ïa kane ka mat ha ka Kynhun Myntri.
Ha Mylliem, ki Samla bad ki longkmie ki la ïa tur sha ïing u MLA ka Mylliem, u Bah Ronnie Lyngdoh da kaba rah ruh ryngkat ki Placard ban dawa ba u MLA jong ki, udei ban kren halor kane ka mat kaba la ktah jur ïa ki Samla.
Ki nongkyrshan ka VPP Mawsynram kiba la rah ryngkat ki banner ki la ïa tur sha ka ïing ba sah u MLA Mawsynram, u Bah Ollan Suiñ.
U Dr.R.Shangpliang, u nongïalam kane ka Kynhun, u la ong ba kane ka jingleit jong ki sha ïing u MLA ha Mawlai ka long ban ïakynduh ban ïakren bad u balei ba um shym la kren ïa ka Reservation Policy.
Hynrei u MLA um shym la don ha ïing, tangba na ka liang kine kiba la tur sha ïing jong u, ki la kyntu ïa u MLA ka UDP ba udei ban kren ïa kane ka mat.
“Wat lada u MLA jong ngi, udei na ka UDP kaba ïatreilang bad ka sorkar, hynrei ha kaba ïadei bad ka mat jong ka jaidbynriew, um dei ban kheiñ Party dei ban kren beit", la ong u Bah Shangpliang.
Ha Amlarem ki paidbah bad ki nongialam bad dkhot ka VPP Amlarem, ki la ïa mih ban shong da ka sit in demonstration ban dawa na u MLA jong ka Amlarem, u Bah Lahkmen Rymbui,MLA ka UDP ba un kren halor kane ka mat kaba la ktah palat ïa ki Samla bad kumjuh na ka bynta ka lawei jong ka jaidbynriew.
Shillong Jymmang 23: Ka Hynniewtrep National Liberation Council (HNLC) ha ka sngi Ba-ar ka la pynpaw ba ka mat kaba kum ka seng ka kwah ka long ba ka ri bad ka jaidbynriew kan ïoh ïa ka jingithuh la hapoh ka riti synshar ka ri India ne shabar.
Ha ka jingïakren kaba nyngkong eh sha ki lad pathai khubor hadien 35 snem naduh ba la seng ïa ka ha MeECL IB ha Umïam ba la wan shim bynda da u Vice Chairman u Bah Manbhalang Jyrwa, u Political Secretary u Bah Aristerwell Thongni bad ki arngut ki PSO ba kynhtup ïa u Bah Storgy Lyngdoh bad u Bah Raymond Lapang.
U Vice Chairman ka HNLC u Bah Manbhalang Jyrwa u la ïathuh ba kumba ïa ka seng la pynkha halor ka nongrim ban ieid kyrpang ïa ka bri u Hynñiewtrep ne Hynñiewtrep Nationalism bad ba ka jaidbynriew ka dei ban ïoh ka jingïada ba kyrpang bad ka jingithuh ïa ka jinglong trai ïa ka ri.
“Ngi long ka Jaidbynriew ka bym don ïa ka ri lajong (Stateless nation), kumba long kiwei ki jaidbynriew namar u Mizo u don ka Mizoram, u naga u don ka Nagaland hynrei ngi te ngim pat don satia ïa ka jingithuh kaba kyrpang ba ngi dei ki trai jong kane ka ri bad na kata ka daw ngi sngewthuh ba kum ka jaidbynriew ngi donkam ban ïoh ïa ka jingithuh kaba kyrpang la hapoh ka riti sysnhar ka ri India ne shabar jong ka ruh," u la ong.
U Bah Manbhalang u la ïathuh ba ka jingwan ki dkhot ka seng shapoh ka jylla Meghalaya kadei thik ban ïakren ïasuk ym ban pyndem wait shaka sorkar jylle ne sorkar pdeng.
“Da ka jingwan ngi kyrmen ba lehse ki kynrum kynram kiba ka ri ka ïatyngkhuh la bad ka sorkar jylla ne bad ka sorkar India yn lah ban pynbeit bad ngi sngewthuh ba kane ka kam dei ka kam kaba lah ban urlong noh mynta mynta hynrei ka long kaban bam por bad kum ka seng ngi kwah ba kane ka jingïakren kan long kaba seisoh," u la ong.
Haba kylli ïa ki mat ki kyndon kiba ka seng kan buh ha ka jingïakren na ka liang u Bah Manbhalang u la kyntait ban pyntip, ‘ka por kan poi ba ngin sa pyntip namar ka formal talk kan sdang ha une u Jylliew ngim pat lah ban ïathuh lut ïa kiei kiba ngi dawa hynrei ka ILP, ka jingwan buhai shnong ki poiwir, ka ktien Khasi, ka jingïada ki paradoh parasnam ba sah ha ki thain khappud, ka Instrument of Accession bad ka annexed Agreement kin dei ki katto katne ki kyndon kiba ngin buh," u la ong.
“Ka seng HNLC kam dei ka seng ba pyrshah ïa ka ri India ne kaba pyrshah ïa kiwei ki jaidynriew ne ïa ki niam kum Hindu ne Muslim hynrei kadei ka seng kaba ieng halor ka hok, ka jingshisha bad ka hok u khun bynriew" u la bynrap.
Haba kylli ïa ka jingdon ki dkhot ka seng u Bah Manbhalang u la ong ba ynda ka formal talk kan sdang dei tang ha kata ka por ba kin sa ïohi katno ngut ki dkhot ki don.
“Dei tang ynda la dep ka formal talk kaba nyngkong ba ngin sngewthuh la kan sei soh ne em bad dei ha kane ba ngin sa rah ïa ka mat ba ngi buh bad lehse lada ka biang ka jingïakren ngin soi ïa ka soskular sahngeh ïasiat.
Dei ynda la sdang ka formal talk ngin ïakren ruh ïa ka jingpyndam lut ïa ki mokotduma (general amnesty) ba la ujor da ka sorkar ne ki tnat treikam jong kaba kynthup naduh ka NIA bad kiwei kiwei ki la ujor pyrshah ïa ngi ba ka jingïakren kan ïaid bad ki dkhot kiba dang don shabar ri ruh kin wan ban shim bynta ha ka jingïakren," bynrap u ksiang jong ka HNLC u Bah sadon Blah.
Shillong, Jymmang 23: U MLA jong ka Nongkrem uba long ruh u President ka Voice of the People Party (VPP) u Bah Ardent M Basaïawmoit ha ka sngi Ba-ar u la sdang ïa ka jingïakhih shong shah thngan ba khlem buh por ba la synran lang da ki nongïalam ka party ha lynti ïaid kjat kaba don ha khmat ka Secretariat ban pynbor ïa ka sorkar jylla ban pynkylla ïa ka Reservation Policy.
Haba ka jingïakren sha ki lad pathai khubor u Bah Ardent u la u la ong ba ka jingïakhih jong u ban dawa pynkylla ïa ka Reservation Policy ka dei namar ka sorkar ka ïai kuman ban sngap ïa kaba ka party ka la ai jingmut.
“Nga ïohi ba ka don ka jingong ki nongïalam jong kiba bun ki seng saiñ pyrthei ba ka VPP ka dei ban leit sha kashari ban dawa pynkylla ïa kane ka polisi bhah kam hynrei nga kwah ban kren da kaba shai ba ka jingkwah jong ki ban ngin leit sha court ka long ba ynda ka kashari kan pynksan ïa ngi kin pynkit pap ïa ka VPP hynrei na ka liang jong ngi ngim kwah ban leit sha Court hynrei ba ka jingpynkylla kan dei beit da ka jingsngewthuh jingmut lang na baroh arliang mamla," ong u Bah Ardent.
Haba pynphai nia ïa ka jingkynnoh u MP Rajya Sabha uba dei ruh u State President ka NPP u Dr WR Kharluki ba ka jingdawa pynkylla ka VPP ka dei tang ban myntoi ha ka elekshon MDA u Bah Ardent u la ong, “Namar ha ki te lada ki leh ïa kano kano ka kam kan dei beit na bynta ka elekshon bad kim kot jingmut hi kham palat ïa ka elekshon ruh".
“Ha ka VPP kam buh hakhamt na byta ka elekshon hynrei na bynta ka 40 bad 50 snem ban dang wan ki khun samla bad ka lawei ban dang wan," u la bynrap.
Haba ïadei bad ka jingong u Dr WR Khalukhi ba ka jingdawa ka VPP ban pynkylla ïa ka Reservation Policy kan pynpoi ïa ka jylla ha ka juh ka apot kumba la mad ka jylla jamu and Kashmir u Bah Ardent u la ong, “Kam dei shuh ka jingkren ha ki jingphohsniew hynrei ka la dei ka jingkren ruma bad ka jingkren biej jong u ban pynïahap ba ka jingdawa jong ngi ka long kum ka jingïakhih ha Kashmir nga kwah ruh ban kylli hato lada kumta ngim don hok shuh ban pyrshah ïa kino kino kino ki polisi ka sorkar kiba ktah ïa ngi bad hato ngin long ñiang kohnguh beit ïa ka sorkar katba ka leh lada kumta dei na kata ka daw u Nongaiktien ka party u la ong ba kadei ka jingkren ramïa, ka jingkren lamwir bad ka jingpyrkhat shiteng khlieh, jong ki nongïalam ka NPP".
La sakhi ruh ba na ka liang ki doktor na secretariat Health Clinic ki la wan ban eksamin ïa ka koit ka khiah u Bah Ardent ha kane ka jaka ba u shong shah thngan.
Ha kane ka jingïakhih shong shah thngan u Bah Ardent la ïohi ba kiba bun ki nongïalam seng bhalang ki la wan ban ai mynsiem halor ka jingdawa jong ka party.
Mawkyrwat, Jymmang 24 : Ka Shillong Lajong Football Club ka la thep haduh 10 – 0 kol pyrshah ïa ka Lumdiengngan Sports Club ha ka lympung ïalehkai kynjatbol ba la tip kum ka Meghalaya State League (MSL) hapoh madan Artificial Turf, MDSA, South West Khasi Hills District.
Haba phai ha ka jingïalehkai, ka Shillong Lajong FC ka la ïoh ban thep da 5 kol tang ha ka kyllastep bad ha ka kyllamiet pat ka la ïoh ban thep biang ïa ki 5 tylli ki kol.
Namarkata, haduh ba kut jong ka jingïalehkai ka Shillong Lajong FC ka la tam noh da 10 – 0 kol ïa ka Lumdiengngan SC.Ha kane ka lympung ïalehkai, u Babysunday Marngar jong ka Shillong Lajong FC u la ïoh ban thep haduh 5 tylli ki kol marwei.
Shillong, Jymmang 24 : Ka Shillong Lajong FC sa shisien pat ka la lah ban wan phai biang sha ka lympung 1st division Jong ka Indian league hadien ka jingiakhun kaba iakhaid bha hala ïing haka 21.05.2023 ha SSA Ground Shillong pyrshah ïa ka Benguluru United FC bad ba ka la lah ruh ban khur jingjop da 2-1, bad ïa ki 2 tylli ki goal la thep da u Everbrightson Sana Mylliempdah ha ka kylla step bad pynbud sa u Figo syndai ha ka kylla miet.
Na ki 5 tylli ki team kiba ïakhun ïa ka final round ka Shillong Lajong FC ka ladei ka Team kaba rung nyngkong da kaba ka la ïoh khur jingjop arsien bad ïakhaid shisien rem shisien, bad sa kawei pat ka team ka ban rung sha kane ka lynpung kaba heh jong ka Ri kan long ka Delhi FC ne ka Ambernath United na Mumbai ki ban ïalehkai ha ka 26 Tarik mynta u bnai.
“Ha lyndet jong kane ka jingjop u Coach jong ka kynhun u Bah Bobby L Nongbet bad ki supporting Staff ki jong u ki la long ka daw ba kongsan tam, namar khambun na kine ki khynnah ki dei kiba ma u hi u la pynshitom bun bun tylli ki snem bad ba la mih kine ki soh kiba thiang, ki player la ki dang lung ha ka bor pyrkhat pynban hapoh ka jingïalam jong u kum u head coach ha ryngkat ki Coach nongïarap kum u Asst.Coach u Bah Lekini Suting bad Asst.Coach u Bah Milan Nongkhlaw bad kiwei de ki official jong ka club kiba la trei shitom na ka bynta kane ka ka jingjop," ong u Bah Seibor Sana Youth Head Coach ka SLFC ha ka kyrwoh khubor.
“Ka mynsiem ba Rangbah jong ki khynnah ka la ïaineh triang wat hapdeng ki jingeh kiba bun ha kane ka lynti ïaid jong ki," u la bynrap.
“Ka jingïadon bynta bad kylluid mynsiem jong ki dkhot jong ka Shillong Sports Association ba wat hapdeng ka por ba ka jing pynkhreh ïa ka madan ka dang long ha lynti pynban kim shem la pynmih kano kano kaba pyrshah ban ïoh ban lehkai ïa baroh ar tylli ki jingïalehkai ha la ïing jong kane ka wat kaba khadduh eh, ngi da sngewnguh eh ïaphi baroh kum ki dkhot kiba ngim don kyntien ban pynpaw, hynrei ngi kyrpad ba U Blei Un da kyrkhu ïaphi ba phin nang ïoh jing kyrkhu wat ïa ki pateng ki ban dang wan," u la ong.
“Ngi ai khublei kyrpang ruh ïa ka tnad pynïaid ïalehkai jong ka sorkar jylla lyngba u Sports Minister u Bah Shakliar Warjri ba lashah ban pynlong ïa kane ka jing ïalehkai wat hapdeng ba ka jing maramot ïa ka madan ïalehkai ka dangïaid shait shait.
Ngi ai khublei kyrpang ruh ïa u Myntri Rangbah u Conrad K Sangma bad u Bah Banteidor Lyngdoh Myntri sport barim kiba long ka daw bah ban ïoh ïa ka madan ïalehkai kaba biang nadong shadong," ong u Bah Seibor Sana.
Na ka liang ka club ka ai khublei ruh ïa ka Meghalaya Football Association kaba ka lashah ïa ka club ban don ïa ka second stage match bad ruh ban ïoh ïa ka madan ba ki lah ban kilan met (practice).
“Ka jing sngewnguh kaba khraw eh ka long ïaphi baroh ki nongkyrshan jong ka Shillong Lajong FC kiba wat hapdeng ki jing duh bor duh mynsiem jong ngi, phi la long ha syndah bad ngi kum ka club, dei namar badon maphi sawdong ïa ngi kaba la long ka jingai mynsiem kaba khraw ïa ngi khamtam ïa ki khynnah nong ïalehkai baroh ba ki la lah ban poi shaka thong.
Ngi khmih lynti ba phin nang pynrhem ïa kane ka club da ki jingai mynsiem jong phi bad ngi da khmih lynti ruh ba ngin ïoh ban lehkai ïa ka I-League la ha u snem u ban wan ha kane ka stadium jong ka Shillong Sports Association," la ong u Bah Seibor Sana.
Shillong, Jymmang 24 : Ka Langsning FC bad ka Ladthalaboh ki la khur jingjop ha ka jingïalehkai Meghalaya State League (MSL) 2023 katba ka Khliehmawlieh Youth Club bad ka Selsella Sport Association ki la ïakhaid ha ki jingïalehkai ha ka sngi Balang.
Ka Langsning FC ka la khur jingjop da kaba pynliem ïa ka Umrit da 9-1 na ka Group A ha ka jingïalehkai ha madan Third Ground jong ka MFA kaba don ha Polo, ha Jowai, ka Ladthadlaboh ka la kiew sha ka kyrdan ba nyngkong na ka Group B hadien ba ka la pynliem da 2-0 pyrshah ïa ka Mulait United.
Katba ha Tura today, ka Khliehmawlieh Youth Club bad ka Selsella Sports Association ki la ïakhaid da 2-2 ha ka jingïalehkai ha madan Chandmari Ground na ka Group D.Haba phai ha ka jingïalehkai ha nongbah Shillong, ka Langsning ka la ïoh ban pynliem kput ha kaba u Dauruhipaia Pale u ïoh ban thep ar kol (3, 45), Arnesius Marwein (5), Kordor Dkhar (12, 42) bad u Kynsaibor Lhuid (24).
U Federick Wahlang u la thep shi kol ha ka minit ba 52 hynrei ka Umrit khatduh ka la ïoh ban thep ïa ka shi kol lyngba u Wanroyshang Sangma ha ka minit ba 68.
Ha madan Kiang Nangbah Stadium , Jowai, ka shim por haduh 40 minit ban ïoh thep kol, ha kaba u Stephanson Pale jong ka Ladthadlaboh u la ïoh ban thep ïa ka shi kol lyngba ka penalty.
Hadien 60 second hashuwa ban kut ka kylla step, ka Ladthadlaboh ka la ïoh sa ïa ka kol kaba ar lyngba u Nickyboy Swer ha kaba ka kynhun ka la lamkhmat da 2-0.
Lyngba katei ka jingjop, ka Ladthadlaboh ka la lamkhmat na ka Group B da kaba kamai 10 point hynrei ka Rangdajied United ka lah ban knieh biang ka kyrdan ba nyngkong satang lada ka lah ban pynliem ïa ka Rymbai Iawpynsing ha ka jingïakhun kaban long ha ka sngi Palei.
Na ka bynta ka Mulait, ka la pyndep ha katei ka jingïakhun da kaba jop arsien ha ki arsien ïalehkai.
Haba phai sha Tura, ki ar kol la ïoh ban thep hapoh 10 minit ha kaba u Maldrin Marak u la ïoh ban thep nyngkong na ka bynta ka Selsella Sports Association ha ka minit ïalehkai ba dang ïaid saw minit bad u Kyntiew Marthong u la thep ha ka minit ïalehkai ba 6.
Shuwa ban kut ka kylla step, kata ha ka minit ba 45 u Maldrin u la ïoh ban thep sa ïa ka kol kaba ar ha kaba ka Selsella ka la ïoh ban lamkhmat ha kaba kut jong ka kylla step.
Ka kol kaba pynïakhaid kaba arsien ka la wan urlong ha ka jingïalehkai ba la ïaid 10 minit jong ka kylla miet lyngba u D Marngar.
Ha ka Group D, ka Wasa FC bad ka Khliehmawlieh baroh ar ki kamai 7 point hadien laisien ïalehkai,bad baroh ar kine ki kynhun ki khlem pat ïoh ban ïakhun mar pyrshah.
Ki don satang mar shisien ïalehkai ha ka sngi Palei, ha kaba na ka Group A, C bad D yn ym don ki jingïalehkai.
Ha kane ka sngi Palei, tang na ka Group B kata hapdeng ka Rangdajied United pyrshah ïa ka Rymbai Iawpynsing ha Jowai ha ka por 2:30 baje janmiet.
Ka jingïoh jingkyrshan jong ka Voice of the  People Party (VPP) na ki paidbah nongshong shnong jong ka rilum Khasi bad Jaiñtia ka la nang sawa katba nang mih ki sngi ha kaba ïadei bad ka jingdawa jong ka ban peit biang ïa ka Reservation Policy.
Ka VPP kum ka seng saiñpyrthei kaba ïeng ban dawa ïa ka jingpynbeit thymmai ïa ka Reservation Policy 1972, kaba la kynjoh la san phew wei tylli ki snem.
Ki nongïalam jong ka Voice of the People Party (VPP) bad ka Khun Hynñiewtrep National Awakening Movement (KHNAM) ki la mih jyndat na ka jingïalang jong ki seng saiñpyrthei ba la khot pynlong dang shen da ka Sorkar Jylla naba ki pynpaw ba kim hun ban shu ïakren tang ïa ka Roster System khlem da ïaktaid ruh ïa ka Reservation Policy, 1972 namarba katkum ka jingsngew jong kine ki ar tylli ki seng seng saiñpyrhtei ba la donkam ban pynthymmai noh ïa ka Reservation Policy.
Ka jingdawa jong kine ki ar tylli ki seng saiñpyrthei lada thew tarajur ka long kaba shongnia namarba ka Roster System ka treikam shadien ym shakhmat.
Watla ka Ingbishar Meghalaya High Court ka la aiti beit ban pynbeit ïa kane ka kam da ka Sorkar Jylla ne da ka Ingdorbar Thawaiñ hynrei ngi ïohi ba ka Sorkar ka shu pynshai tang ïa ka Roster ha ka jingïalang Kynhun Myntri, ha ka jingïalang ka Meghalaya Democratic Alliance (MDA) bad ha ka jingïalang jong ki seng saiñpyrthei bapher bapher bad ka jingthung jong ka Sorkar Jylla da ka Expert Committee ba la khlieh da ka Dr.Ampareen Lyngdoh kaba long ka Myntri Sorkar ka paw ba ka dei tang ka jingpyntud kai ïa ka por ka bym shong nongrim eiei ruh em lada u Myntri Rangbah ka Jylla u Conrad Kongkal Sangma u la kam ba baroh ki seng saiñpyrthei ki la hun hi jrut ïa ki jingpynshai halor ka Roster System hynrei lait noh tang ka VPP bad ka KHNAM ki bym mynjur.
Ka Sorkar ka long ba kam dei satia ban shim sting ïa kane ka jingdawa kaba u paidbah ka ri Khasi Jaiñtia u la kyrshan.
Ka sorkar ka dei ban kyndit bynriew hadien ba ka la ïohi ïa ka jingmih jong u paidbah ha ka 19 tarik mynta u bnai ha ka sngi ba la pynlong ïa ka jingïalang jong ki seng saiñpyrthei kiba angnud ban ïohsngew ïa ka rai kaba mih na ka jingïalang pynban ka long thik kumba bam soh myndong.
Ka jingïeng pyrshah jong ka VPP halor ka jingpyntreikam ïa ka Roster System shadien bad ka jingdawa ban khmih bniah biang ïa ka State Reservation Policy 1972, ka la nang sawa ha man la ki dong ki thaiñ bad ka la nangïoh jingkyrshan.
Lada ka Sorkar kam lah ban shim ïa ka rai ha ka por ka ba biang shuwa ba kane ka jingkynad kan bthei sha ka jingbitar bad ka jingïakhih paitbah ka Sorkar kan sa hap ban shim hi ïa la ka jingkitkhlieh.
Ka jinglong ñiangkohnguh jong ki MLA na rilum Khasi bad Jaiñtia kiba don hapoh ka Sorkar MDA-II ka pynpaw shai ba ki pyrkhat tang na ka bynta ka jingmyntoi ka shuki lajong na ka bynta ka samoi san snem katba ki ieh jyndat sharud ïa ka lawei jong ki khun ki kti ki ban sa mad ïa ka jingkthang nangne shakhmat.
Lada ngin peit ruh ïa ki seng riewlum ba kynthup naduh ka UDP bad HSPDP ki la kular sha u paidbah ban pynbeit ïa ka Reservation Policy lada ki wan ha ka bor hynrei ka jingsangp man man jong ki ka la pynbitar ïa kiba bun ki paidbah bad ki la buh jingkylli ruh ïa ki.
Niuma, lada kine ki seng riewlum ba don ha ka sorkar lada kim pyndep ïa kane ka wei na ki mat jong ki kaba ki la kular shuwa ka elekshon kata ban pynbeit ïa ka Reservation Policy ka long kum ka jingtheh umpjah ïa ki nogkyrshan seng riewlum bad lehse kito kiba ju kyrshan ïa kine ki seng ki lah ban leit kyrshan noh ïa ka VPP kaba la pyrshang ha la ka bor ban kren ïa kane ka mat.
Lada ki 36 ngut ki nongmihkhmat na rilum Khasi bad Jaiñtia kim kyndit bynriew kan sa poi ka ïa ba u paidbah un sa ai jingsneng ynda la poi ka samoi jied syiem bad ka ïa ka dang biang ïa ki ban kylla thiah kylla dem noh ïoh u paidbah un ai jingsneng ha u 2028 bad wat ki party riewlum bad ki party hi ba don ha ka sorkar lada kim sngewthuh ïa kane ka jingïoh jingkyrshan ka VPP bad ki ki leh bym suidñiew ïa ka jingsngew u paidbah un sa pynpaw ïa ka jingsngewdom sngewbitar bad ai jingsneng ha ka elekshon MDC ban MP kaba sa long ha u snem ban wan.
Mawkyrwat, Jymmang, 24: Ka Sur u Paidbah jong ka South West Khasi Hills District ki la pynshai paidbah ha ki lad pathai khubor ba kan don ka jingïa-ïaid paidbah ne ka rally ha Mawkyrwat ha kaba kane ka rally ka dei halor ka bynta ban pynthymmai ïa ka rukom thung-kam thung-jam ne ka Reservation Policy ha ka jylla Meghalaya.
Ïa kane ka kynhun jong ka Sur u Paidbah jong ka South West Khasi Hills District la lamkhmat da u bah Blessingstar Mawlieh, u bah Pynkhraw Kharjahrin bad kiwei de ki ‘riew rangbah bad ki samla na ka thaiñ Mawkyrwat ha kaba ki la khot sha ka jingïa-ïaid paidbah ka ban sa long ha ka 25 tarik u Jymmang, 2023 ha ka por 11 baje myntep ha Mawkyrwat.
Lah ban kdew ba kane ka jingïa-ïaid paidbah ka long kum shibynta ban ai mynsiem ïa u bah Ardent Miller Basaiawmoit ba ula pynlong ka jingshah thngan na ka bynta ban pynthymmai ïa ka rukom thung-kam thung-jam (Reservation Policy) hapoh jong ka jylla Meghalaya.
Namarkata, ka Sur u Paidbah jong ka South West Khasi Hills District ka khot bad ka wer ïa ki paidbah, ki samla jong ka distrik baroh kawei kiba don ka jinkitkhlieh ïa ka lawei ka pateng ka ban dang wan kin sngewbha ban wan ïa shim bynta lang khnang ba ki jingthmu baroh kin long kiba seisoh namar lada ymdon ka jingïatreilang na baroh ki liang ki jingthmu kin nym poi haei haei ruh.
Nongstoiñ, Jymmang, 24: Ka jingsangeh treikam jong ka synjuk jong ki rangbah shnong kaba nyngkong eh ha ka thaiñ Langpih kaba la tip kum ka Village Administrator Organisation Langpih Circle, ka la pynlong ïa ki paidbah ba kin sah ha ka lyngngoh bad ka la pynlong ruh ïa ki shnong ki thaw ba kin duh noh ïa ka jingïatylli ha baroh ki liang.
Bun ki nongshong shnong katei ka thaiñ haba ïakren bad u nongthoh khubor halor ka jinglong jingman jong ka thaiñ, ki la pynkynmaw ba ha ki snem ba la dep naduh ba ki nongsynshar shnong ka thaiñ ki la thaw ïa ka VAOLC kaba la ïalam da u bah Trasdingland Nonglang, baroh ki nongsynshar shnong bad ki paidbah ka thaiñ ki don ka jingïatylli lang kawei ha baroh ki liang.
Wat ha ki por ba ka sorkar Assam ka dang ïakhun tyngeh ban pynsangeh jubor ïa ka jingpyntrei ïa ka surok na Pyndensohstap shaduh Langpih, da kaba phah da ki pyrton pulit man la ka sngi ban pynthut, hynrei da ka jingïeng rangbah bad ka jingïatylli jong ki nongsynshar shnong kiba don hapoh ka shatri jong ka VAOLC bad ki paidbah, ki pulit Assam kim lah ban leh ei ei.
Ha kajuh ka por ki la pynkynmaw ruh ba haduh ka por ba u samla Pynskhem Nongshlong ryngkat ki para lok jong u ki pynlong ka jingshah thngan khlem buh por ha Langpih, ki pulit Assam ki la wan tur biang ban pynthut bad ban pynpra ïa ka dara ba ki shong shah thngan.
Hynrei na ka jingbym ailad ki paidbah ki nongïalam bad ki dkhot jong ka VAOLC, ki pulit Assam ki hap ban pyndem tdong.
Ki paidbah katei ka thaiñ ki la pynkynmaw ruh ba dei naduh ba la lah ban pynbha ïa ka surok na Pyndensohstap sha Langpih, la dep shna ïa ka market Complex, ïa ka Raidmynsaw Upper & Secondary School bad kiwei kiwei, ba ki nongïalam katei ka synjuk ki rangbah shnong kim shym la trei shitom shuh ba ki riew shim kabu na kylleng ki jaka ki la sdang ban wan leh trai khlieh ha man la ki kam bad ban wan batai stad ïa ka jinglong jingman jong ki nongshong shnong ha katei ka thaiñ tang na ka bynta ban ïoh jingmyntoi.
Ki la kyntu ïa u bah T.Nonglang kum u nongïalam ba nyngkong eh jong ka VAOLC, ba un sdang biang ban pynim ïa katei ka Organisation bad ban treikam biang, khnang ba ka jingïatylli kan wanphai biang sa shisien ha ka thaiñ baroh kawei.
Mawkyrwat, Jymmang, 24: Ka Kur Snaitang kum shibynta bynta ban ai mynsiem ïa ka jinglah jong ki dkhot jong ka Kur ha kaba ïa dei bad ka pule puthi, kum ka kur kam lah khlem da pynlong ka jingïalang ban pynkup burom ïa ki ha Kench’s Trace, Shillong, East Khasi Hills District.
Ka jingpynkup burom jong ka Kur Snaitang ka dei ïa ki ar ngut ki khun jong ka Vinetta Snaitang bad u bah W.L.Warjri kata ïa ka samla Steffi Niza W.Snaitang bad ka samla Chelsy Snaitang kaba dei napoh ka shnong Mawkyrwat, South West Khasi Hills District.
Ka samla Steffi Niza W.Snaitang kaba la poi ha ka 2nd Position jong ka top 20 ha ka Final Exam 2022 jong ka HSSLC na ka Science Stream bad ïoh jingkheiñ haduh 477 na St.Edmunds Collage, Shillong.
Kumjuh ruh ka para jong ka samla Chelsy Rimesha W.Snaitang ka la wanrah ïa ka jingjop ha ka SSLC 2022 jong ka ICSE Board da kaba ïoh 94.5% na Pinemount Higher Secondary School, Shillong bad kine ki dei shi para.
Haba kren ha ka jingïalang ba lyngkot, na ka liang ka samla Steffi Niza W.Snaitang ka la ïoh ruh ban pynpaw ïa ki katto katne ki kyntien halor ka jingjop jong ka ha kane ka jingïakhun ïa ka eksam da kaba ong ba jingjop jong ka ka dei lyngba ka jingtrei shitom bad jingkut jingmut ba skhem wat hapdeng bun ki jingeh.
Namarkata, lyngba kane ka jingjop ka la ai burom ruh ha ki kmie ki kpa ba dei lyngba ki jingaimynsiem bad jingkyrshan jong ki ba kum ka samla pule ka poi sha ka thong jong ka jingjop bad ruh ym tang kata ka la ai ruh ka burom sha U Blei ba U la ri la sumar ha ka jingïaid lynti jong ka ha ki por baroh.
Ka samla Steffi Niza W.Snaitang ha ka jingkren jong ka la pynkut da ka jingrwai, “Oh! My Soul Bless the Lord".
Ka kong Balarihun Snaitang, Programme Co-ordinator-cum-Counsellor jong ka Jingïaseng Kynthei Mawphlang Presbytery ka la ai ki kyntien jong ka jingpynshlur bad kyrkhu kyrdoh ïa ka samla Steffi Niya W.Snaitang bad kumjuh ruh ïa ka samla Chelsy Snaitang ba kin nangkiew shaphrang ha ki jingpule.
Kiwei pat ki nongkren ki long u bah Testing Snaitang, President jong Kur Snaitang Raibah Zone, u bah Arbor Snaitang, President jong Kur Snaitang Shillong Zone, bah Handing Snaitang, President jong Kur Snaitang Mawkyrwat Zone bad u bah W.L.Snaitang, General Secretary jong ka jong Kur Snaitang.
Nongstoiñ, Jymmang, 24: Naduh ba ka sorkar kam pat ithuh ïa u synsar kum u mar rep, ka West Khasi Hills ka la dei lypa ka District kaba khlaiñ bha ha ka jingpynmih synsar.
Wat la ka dor ïew jong utei u synsar kam ju neh satia, hynrei ki paitbah nongshong shnong ki ïabeh bha ban rep namar kim tip satia ha kano ka por u kiew dor bad ha kano ka por u hiar dor.
Ka kong kwistilda Lyngdoh Marshillong kawei na ki nongrep synsar haba ïakren bad u nongthoh khubor, ka la ong ba ha ki snem ba mynshuwa tang ha ka shi sngi ka dor iew dor hat jong u synsar ka lah ban hiar ne ka lah ban kiew.
Teng teng ha ka por mynstep ka dor ka kiew bha ha ka por janmiet pat ka hiar jlang.
Tangba watla katei ka jingbym neh dor jong utei u mar rep ka long kumtei ruh, ki paitbah nongshong shnong ki ïoh jingmyntoi bha ha ka ban kyrshan ïa ka ïing ka sem.
Ka la ong ruh ba naduh ba ka sorkar ka la ithuh ïa u synsar kum u mar rep ka dor ïew dor hat ka la kham neh bad ka la kham kiew.
Wat la katta ruh ka la ong ba ha une u snem ha kaba sdang jong ka jingpynïaid iew ïa utei u mar rep, ka dor ka mur ka biang bha bad ka poi haduh shi spah lai phew san tyngka shi kilo.
Hynrei ka hiar pat suki pa suki bad ha kine ki sngi ka dor ha ki thaiñ Langpih, ka la hiar sha ka khyndai phew tyngka shi kilo lada u dei u number 1 lada dei number 2 ka dor ka poi tang hynñiew phew haduh phra phew tyngka shi kilo.
Haba kylli pat nalor u synsar kiei kiwei pat ki mar rep ba ki nongshong shnong katei ka thaiñ ki ïabeh bha ban rep, katei ka longkmie ka la ong ba u sying, u kwai , u sohñiamtra bad kiwei kiwei ki jait soh namar ha katei ka thaiñ ki jaka rep kba ki duna haduh katta katta.
Ka la ong ruh ba ha kine ki snem kiba bun ki nong shong shnong ha katei ka thaiñ, khamtam kito kiba don ki jaka kiba biang ban rep kwai ki la ïabeh bha.
Ka la ong ruh ba watla ki pait nongshong shnong ki la sdang ban ïabeh ha kaba rep kwai.
Hynrei ki don pat ka jingartatien namar ka khlam kwai ka la sdang wan poi ha katei ka thaiñ.
Ka la pynkynmaw ruh ha kine ki snem wat ki dieng sohñiamtra ruh ki la sdang ban ïap tram.
Dei tang u synsar u mar rep u ba haduh mynta um pat shah ktah ha kano kano ka khlam.
Jowai, Jymmang 24: Ki bor jong ki ar tylli ki District kata na West Jaiñtia Hills (Meghalaya) bad na West Karbi Anglong District (Assam) hynin ka sngi kila pynlong biang ïa ka jingïalang pynïasuk hapeng ki ar jaitbynriew ki pait Pnar bad ki Karbi kaba la pynlong ha BOP jong ka Assam kaba don ha ka shnong Khanduli WJHD.Kane ka jingïakynduh biang hapdeng kine ki ar jaitbynriew ha ka sien kaba ar ka long hadien ba ki paid Karbi kim lah ban shim ïa ka rai ha ka jingïalang ba nyngkong kaba la long ha ka 16 tarik mynta hi u bnai.
Hadien jong kane ka jingïalang pynïasuk na ka liang u ma Pyrkhat Pyrphet uwei na ki dkhot jong kane ka Committee ula pynsngew ha ka jingïakren kila shim ïa kawei ka rai ba kin ap ïa ka ‘Official Letter’ na ka Karbi Anglong Autonomous Council (KAAC) ban pyntikna bala weng noh ïa ka jaka lum khajna (Tax Gate) kaba don ha Khanduli.
Ki don ruh ka jingkyrmen skhem ha ka jingïalang kaba bud kin sa ïoh ka jubab bala weng ïa katei ka jaka lum khajna.
Halor kane ula pyntip ba kin sa ïa kynduh ïa ki MDC jong ka Jaiñtia Hills Autonomous District Council (JHADC) na ka bynta ban ïakren bad ki bor ka Karbi Anglong Autonomous Council (KAAC) bad ban weng noh mardor ïa katei ka khyrdop lum Khajna kaba la wanrah ki jingklumar.
Ula ong ba ka daw hi ba mih ka jingïa huri hura bad ka jingïakynad hapdeng kine ki ar jaitbynriew ka dei naduh ba la wan buh ïa katei ka Tax Gate ba la kam ba ka dang dei ka jaka kaba hap hapoh ka Shnong Khanduli.
Ula ong ynda la weng ïa Katei ka jaka lum khajna la tikna ba ka jingshong suk shong shngaiñ kan wan biang kumba long ha ki por mynshwa.
Na ka liang u Damian S.War ula long ruh u Waheh Shnong ka Nangdong bad u dkhot jong katei ka Committee pynïasuk ula kren shai lada ki bor jong ka Karbi kim lah ban weng ïa katei ka Tax Gate lym kumta ka kam khaïi pateng bad ka jingleit rep leit riang hapdeng jong kine ki ar jaitbynriew kin dang bteng ïa ka jingkhang dam.
Kumta u buh ka jingkyntu ïa ki paidbah Pnar kiba sah ha ki jaka khappud ba kin long kiba ïaishah bad kane ka jingpynbeit haduh ban da wanrah ka jingïasngewthuh jingmut lang kawei da kaba ong katba kam pat lah ban pynbeit ïakane ka kam ki paid Pnar kim dei ban leit rung sha ki jaka jong ki Karbi.
U khmih lynti ba kane ka jingïakren kaba kila ïoh ban pynsngew ha kane ka jingïalang kan urlong noh ha kine ki sngi ban wan lyngba ka jingïatreilang bad ki bor ha halor na baroh ar liang.
Ha kane ka sngi la ïadonlang naduh u Districts Assistant Commissioner bah W.K Kharbuli, MCS, DSP (L/O) A.J Sangma, Namdong C& RD Block, BDO ma B.Sungoh na West Jaiñtia Hills, u Assistant Commissioner and Border Magistrate Rakesh Thakur bad u Circle Inspector Z.Baithanglangdi na West Karbi Anglong, Hamren, ki nongïalang shnong ka Khanduli bad kumjuh na Karbi.
Khliehriat jymmang 24: KEast Jaiñtia National Council (EJNC) Sumer Circle hynnin ka sngi ba Ar hapoh ka jingialam jong u Sakilan Chyrmang President ka la leit ban buh da ka jingujor ha u SDO bad u Enjiniar ka MePDCL Khliehriat ha kaba iadei bad ka rukom pynpoi ïa ka bai bording ne ka electricity bill bad u smart metre.
Ka seng ka la ong ba ki nongshong shnong ki la pynpaw ka jinglyngngoh ban iohi ba ka bill ka wan ha ka por bym biang (shi sien 3,4 bnai) bad kane ka buh jingeh shibun ïa ki paidbah.
Na ka liang jong ka ophis katei ka tnat ka la kular ban shimkhia ïa kane bad ban leh da kaba tyngeh ïa ki nongsam bill kiba leit ai khlem biang por.
Na ka liang ka seng kala dawa jur ba ïa ka bill dei ban wan ai man la u bnai bad ïa u smart metre ruh dei ban ai ki jingpynshai paidbah ne awareness program sha kito ki shnong ki bym pat sngewthuh ïa ka jingtreikam jong u.
Ha kajuh ka por na ka liang ka seng ka la ong ruh ba kan sa nang buddien ïa kane ka kam lada kum kitei ki jingjia kin dang iai bteng na ka liang ka seng kan shim da kiwei pat ki sienjam kiba kham tyngeh.
Kane ka long katkum u kyrwoh lyngba u President ka Seng.
Khliehriat, Jymmang 24 : Ki pulit jong ka East Jaiñtia Hills District, hynnin ka miet ha ka por 10.30 mynmiet ki la ioh jingtip ba don kiba pyrshang ban rah bad khaii beaiñ ia ki drok herion ba la pynbit pynbiang (mastermind) da kawei ka kynthei, kaba kyrteng ka Maya Gwala alias Pukhki.
Kumta hadien ka jingioh jingtip bad hadien ka jingpynap ktem, ki pulit ha ka por 1.30 shiteng synia ki la ioh ban bat ïa ki briew kiba wan da kawei ka bus na Assam kaba don u registration number AS01-FC-8199 bad ha ka jingkhynra, ki pulit ki la lap bad kurup noh ïa ki drok Herion kiba don haduh 100.56 gram, ba la thep ha ki khyndai tylli ki synduk sabon, ki la bat bad kem noh ruh ïa ki ar ngut ki briew kiba dei ki nong khaii drok kiba shong da katei ka bud, kiba la tip kyrteng kum u Pasar Uddin aka Samir, 26 snem kyrta, uba na ka shnong Emersoan Ghat, Polo Shillong bad u Dipak Baidya, 21 snem kyrta, uba sah ha Polo hajan ka Tenjing Restaurant Shillong bad dei lyngba ka jingiatreilang bad ki pulit jong ka Pasture Beat House bad ki pulit ANTF jong ka East Khasi Hills District, la ioh ruh ban bat ïa ka Maya Gwala alias Pukhki, 29 snem kyrta, kaba sah ha Polo Greenhill, Shillong bad la wanrah ïa ka sha Khliehriat bad la kem noh ïa ka ruh.
La ong ba katei ka kynthei ka la bthah ïa kitei ki ar ngut ki nong khaii drok ba kin pynpoi ïa ki drok na Silchar, Assam sha Shillong hynrei ki la shah kem noh ha ki pulit ha Umtyra, East Jaiñtia Hills District.
Ia ka ejahar la register ha Khliehriat Police Station, Case No.37(5)2023 bad la pynngat hapoh ki kyndon aiñ 21(b)/29 jong ka NDPS Act.
Ki pulit ki la kurup noh ruh lai tylli ki mobile, kawei ka ATM card bad kawei ka Pancard bad mynta ki la don ha kti jong ki pulit bad ka jingtohkit ka dang iaid ban lap shuh shuh ïa kiwei pat kiba donkti ha kane ka kam khaii drok beaiñ.
Jowai, Jymmang 24: Ka Khasi Student Union’s (KSU) Laskeiñ Circle mynta ka sngi 24 tarik kala leit ban pan jingshai ïa artylli ki Bank ka State Bank of India (SBI) Raliang bad Meghalaya Rural Bank (MRB) Mowkaiaw West Jaiñtia Hills, halor ka jing jor na ki paitbah kiba donkam ïa kine ki bank ba ki ïa kynduh jingeh ha kaba ïadei bad ka jingbym don Branch Manager da ki permanent ha kitei ki BankHalor kane ka seng ka la ïoh jingpynshai na ka liang kitei ki arngut ki Manager bad ka seng ka ai por ïa ki hapoh jong une u bnai ba kin pynbeit ïa ki jingdonkam jong u paidbah bad lada kim ïoh da ki permanent ka seng kan hap ban ïaid da kawei pat ka lynti khnang ba ki paitbah ka thain kin ïoh ïaka jingmyntoi na kitei ki bank, pynkut ka kyrwoh khubor na u samla Juhhi Tariang Publicity Secretary KSU-WJHDU.Shillong, Jymmang: U Deputy Commissioner ka East Khasi Hills District u pyntip ba kan don ka jingsam khusnam ïa kaba la tip kum ka “Indian Council for Child Welfare Awards" na ka bynta ki khynnah kiba leh ïa ki kam shlur, kata ïa kaba yn sam man ka u snem.
Ka rukom jied na ka bynta ki ban ïoh pdiang ïa kane ka khusnam ka long katkum ki kam shlur kiba ki la leh ban pyllait im ïa ki para mynsiem briew da kaba pynpaw ïa ki kam shlur ki jong ki ha kiba bun ki liang.
ïa ki jingtip ba kham bniah lah ruh ban download na ka District website  ïa ki aplikeshon dei ban pynpoi sha ka ophis u Deputy Commissioner, East Khasi Hills District ha lane shwa ka 9 tarik u Risaw 2023.
Nongpoh, Jymmang 24: Kumba ka sorkar Meghalaya bad ka sorkar Assam ha ka kyrdan jong ki myntri rangbah ka jylla ki la dep ban ïa pynbeit ïa ki 6 tylli ki bynta jong ki jaka ba kajia pud (Six area of differences) hapdeng ka Assam bad ka Meghalaya ha ka wat kaba nyngkong bad ban bteng pat sa ïa ki 6 tylli ki jaka ba dang ïa kajia pud bad kiba ym pat lah ban ïa pynbeit ha ka kyrdan ki myntri rangbah mynta ka sngi la pynlong ïa ka jingïakren ïa ki kam pynbeit pud ba la pynlong ha Khanapara ha khappud ka Meghalaya bad ka Assam.
Hadien ka jingïakynduh jong kitei ki ar myntri rangbah mynta ka sngi, naduh u Myntri rangbah ka jylla Assam, u Himanta Biswas Sharma bad u Myntri Rangbah ka Meghalaya, u Conrad K.Sangma, ki la pyntip ba lyngba kane ka jingïakynduh ba nyngkong na ka bynta ban ïa pynbeit ïa ki kam pud kam sam ba dang sah teng jong ka wat kaba ar bad ba dang don sa 6 tylli ki jaka ba dang ïa kajia pud ki la shim ïa kata ka rai ban ïaid beit shakhmat ban ïa pynbeit ïa kine ki jingïakajia pud bad ki la rai ruh ban ïa pynbeit da kaba bishar bniah bha na baroh ar liang khnang kane ka jingeh jong ki kam pud kam sam hapdeng ka Meghalaya bad ka Assam kin kut noh.
Kumba la ïathuh da kitei ki myntri rangbah ka Meghalaya bad ka Assam sha ki Nongthoh Khubor, la ong ba ki don haduh 3 tylli ki Regional Committee kynthup na ka Assam bad na Meghalaya ba la khlieh da ki myntri sorkar, ha kaba kine ki Regional Committee kin shim ïa ka bynta ban lum jingtip na baroh ki liang halor kane ka kam pynbeit pud ha ka wat kaba ar bad baroh ki jinglup jingtip jong kine ki Regional Committee ki hap ban phah ïa ka kaiphod sha ka sorkar shuwa u bnai Naitung 2023 bad na ka liang ki myntri rangbah kin sa ïa shong pyrkhat biang na ka bynta ban shim rai halor kine ki kam pynbeit pud kiba dang sahteng bad kiba ym pat lah ban ïa pynbeit.
Shuh shuh, la ong ba ki Regional Committee ki hap ban leit jurip sha baroh kitei ki jaka kaba hap ha ka jingïakajia pud hapdeng ka Assam bad ka Meghalaya bad ki hap ruh ban lum jingtip ka ba bniah na baroh ar liang da kaba lum ki kot ki sla bad kiwei kiwei ki sakakhi bad hadien ba ki la phaha ïa ka kaiphod ki ar sorkar ha ka kyrdan ki mytnri rangbah kin bishar bniah bad kin sa shim pat ïa ka rai kano kaba bha tam ban ïa pynbeit pud khnang ba kan nym ktah la ka long ïa ki paidbah ka Assam ne ki paidbah ka Meghalaya.
Khatduh eh, kitei ki ar myntri rangbah ka Assam bad Meghalaya, ki la ong ba katba kane ka kam ïa pynbeit pud ka dang ïaid shaphrang ha kane ka wat kaba ar, ki la ban khia ruh ïa ki paidbah ba kin nym pynmih ïa kano kano ka huri hura kaba ktah ïa ka shongsuk shongsain ki paidbah bad ki dei ban ai ka jingshaniah ïa ka sorkar halor kane ka kam pynbeit pud khnang ba kane ka jingïakajia pud kan nym buh jingeh shuh hadien habud shisien ba la dep ban ïa pynbeit da kaba ïa hun lang na baroh arliang mamla, ki la bynrap.
Shillong, Jymmang: Ka Khasi Jaiñtia Presbyterian Synod Sepngi (KJPSS) kaba long ka sponsoring body jong ka KJP Girls’ Higher Secondary School, Shillong ka la khot kyrkieh ïa ka Executive Committee ha ka 24 tarik mynta u bnai halor ka jingjia ba sngewsih namar ka jingjia ryngkhat ba ka ding kala bam duh ïa ki jingtei kaba long ki matti barim jong ki Missionary ha ka step phyrngab jong ka 21 tarik mynta u bnai.
Ka EC ka dap da ka jingsngewsih bad sngewkhia kaba khraw halor kane ka jingjia.
Kane ka jingjia shisha ka la ktah jur ïa ki nongpule bad ka la long ka jingduh kaba khraw ïa ki tiar ki tar bad ki mar ba kordor jong ka skul.
Kane ka skul ka long kawei na ki skul ba la rim tam ha ka jylla bad ka thaiñ jong ka Ri, bad ka la sei bad pynmih ïa shibun ki longkmie kiba long ka jingkyrkhu bad jingmyntoi ïa ka imlang sahlang ha ka thaiñ bad ka Ri ha ki kyrdan bapher bapher.
Ha kaba kum kane ka jingjia ka Synod ha u kyrwoh lyngba u Rev.ER Kharkrang, Senior Executive Secretary ka pynpaw ka jingsngewnguh ïa I Principal, Vice principal, ki nonghikai, ki nongtrei kiba la shim ïa ka jingkitkhlieh ha kiba bun bynta ban peit bad pynbit pynbiang ïa ka jingdonkam ka skul kum ha kane ka por.
Ka Synod ka kyntu ruh ïa ki kmie ki kpa bad ki khynnah skul ba kin ym don kano kano ka jingsngew namar ka Synod lem abd ki bor pynïaid jong ka skul ki la shim khia ban pynïaid beit ïa ki klas kumba ki dei ban long khnang ba kan ym don ka jingduh ïa ki nongpule.
Ka Synod ka pynpaw ruh ka jingsngewnguh eh ïa ka Dorbar Shnong Mission Compound baroh kawei kiba la shimkhia lang naduh ki nongkitkam shnong bad ki nongshong shnong kiba la ïarap bad ai jaka rieh shipor ha ka hall jong ka Dorbar Shnong na ka bynta ki khynnah hostel bad ki la pynbiang ïa ka sha step.
Kumta ka Synod ka pynpaw ruh ka jingsngew nguh ïa u Conrad Sangma Myntri Rangbah ka jylla, u Bah Adelbert Nongrum MLA ka thaiñ, Bah WR Kharlukhi MP Rajya Sabha bad kiwei pat ki dkhot ka kynhun Myntri ka sorkar, ki MLA, ki MDC, ki seng bhalang, ki riew shimet bad kiwei kiwei kiba la kloi ban ïasnohkti bad ïa don bynta ha kane ka jingjia ba sngewsih.
Shillong, Jymmang 24: U President ka Voice of the People Party (VPP) u Bah Ardent Miller Basaïawmoit u la ong ba ka jingkular kiwei ki seng riewlum ha ka manifesto jong ki ban pynbeit ïa ka Reservation Policy ka dei tang ka jingkular kai tang ban jop elekshon.
Haba kynthoh ïa ka ka UDP bad ka HSPDP kiba la pynrung ïa ka mat Reservation Policy ha ka manifesto jong ka hynrei kaba ym kren eiei, “Phin peit baroh ki seng saiñ pyrthei ba kam seng riewlum ki pynrung ïa kane ka mat hynrei kim kren eiei bad kumba nga ju ong ba ki kular kai ïa u paidbah bad ki dei ki seng ruh kiba don tang ban ïakhun elekshon ym ban weng ïa ki jingeh u paidbah," u la ong.
“Nga sngewsih ban ong ba ki seng riewlum kim ïeng satia bad u paidbah.
Ki don kien ban ïakhun elekshon ban kular bun ïa u paidbah hynrei tang shu kut ka eleskhon kine ki mat baroh ki la klet lut bad u paidbah ruh um phylla shuh ïa kane namar kane ka la ïai jia na ka por sha ka por," u la bynrap.
Shillong, Jymmang : U Superintendent of Police ka EKHD, Shillong u pyntip ba ha ka 11 tarik mynta u bnai ha ka por kumba 10:05 mynstep, ki pulit ki la lapdien ïa uwei u rangbah bym lah ban ithuh uba thiah lyngktar hajan Goenka compound hajan Neha Transport parking area, Iewduh, Shillong.
Hadien la pynkynriah noh ïa ka met sha Civil Hospital, Shillong da ka kali 108 Ambulance na ka bynta ban aijingsumar.
Hynrei, ha kane ka juh ka sngi ha ka por 3:34 mynsngi une u briew bym lah ban ithuh uba la shah sumar hapoh ICU, ha Civil Hospital u la khlad noh.
Kumjuh hadien ba la pyndep ïa ka jingleh post mortem la pynkynriah noh ïa ka met sha ka jaka buh metïap jong kane ka hospital na ka bynta ka jingpynithuh bad wan shimti.
Une u briew uba don ka rynieng kumba 5.4 phut u dei uba la don kumba 38 snem rta, uba kham raikhoh bad u phong da ka sopti rong ping bad ka patluh lieh.
Kumta la kyntu ïa kiba haiing hasem bad kiwei pat kiba don jingïadei bad une u briew ba kin sngewbha ban phone mardor sha kine ki nombor na ka bynta ka jingwan shimti ïa kane ka metïap.
O/C Sadar PS : 0364-2224818 / 2224400 / I/C Police Contrll Room, Shillong 0364 -2222214 / 2222215.
Shillong, Jymmang 24: U Samla Gerald A Kurbah u samla pule jong ka Shillong College uba la wan ban kyrshan ïa ka jingïakhih u shong shah thngan u Bah Ardent ban dawa na ka sorkar jylla ban dawa ban pynkylla ïa ka Reservation Policy , u la buh jingkylli ïa ki MLA Khasi kibym shym la kren eiei halor ka jingdonkam ban pynkylla thymmai noh ïa ka reservation Policy kat kum ka jingdawa ka por ban ai bhah sha kano kano ka kynhun jaidbynriew kat kum ka jingdon paid.
“Nga kwah ban buh jingkylli ïa ki MLA Khasi kiba sngap mynti ha kaba ïadei bad kane ka mat ba lada phim kren ma phi na bynta jong ngi ki samla phi pyrkhat mano pat ban kren bad da kynmaw ba u paidbah u la pynkhamti ïa phi ïa kane ka iktiar bad phi hapban pyndep hok," ong u ong u Samla Gerald haba ïakren bad u Mawphor.
“Phi ki 31 ngut ki MLA na ka jaidbynriew lada phim nud ban kren ïa kane kan bha ba phin hiar noh na ka shuki MLA ai ba kiba nud ban kren kin shim ia kane ka jaka," u la bynrap.
Shuh shuh une u samla u la maham ba ka sorkar kam dei ban shim sting ia ka jingiakhih kaba u Bah Ardent u la sdang namar kam dei kaba u iakhih tang na bynta ka jingmyntoi shimet jong u hynrei jong ki samla ka jaidbynriew bad ka pateng ban dang wan.
U la ong ruh ba lada kaei kaei kaba sniew ka wan jia ha kane ka jingïakhih u Bah Ardent ka sorkar ka dei ban shim jingkit khlieh namar dei ma ka ba kuman ban sngap ïa ka jingdawa ka VPP.“Ngam kwah shuh ban ai ka jingkyntu hynrei nga shu kwah ban maham ba lada kaei kaei kab sniew ka jia ïa u Bah Ardent ha kane ka jingshah thngan jong u ka sorkar ka dei ban shim jingkit khlieh namar lada ka jia ka dei na ka daw ka jingkuman ka sorkar," ong u Samla Gerald.
“Nga kwah ruh ban ong ïa ka sorkar ba lada ka ïai kumman kumne kaba nga i sheptieng ka dei ïoh ba kin don ki khun samla kiban shim da ka lynti kaba eh ban bat suloi na ka jingkumna ka sorkar na kata ka daw shuwa ba kum kine kiei kiei kin jia ka sorkar ka dei ban sngewthuh ïa la ka kamram," u la bynrap.
U Samla Gerald u la ther tyngeh ruh ïa ka sorkar kaba pyrshang ban thet kti ïa kane ka kam bad ruh ïa ki MLA na rilum Khasi kiba ym khlem kren eiei ïa kane ka mat.
“Nga kwah ban kyntu ïa ki 30 ngut ki MLA Khasi ba kin peit noh kham palat ïa ka saiñ pyrthei ban klet ïa ka jinglong party hynrei ban kren ïa kane ka mat ban pynkylla ïa ka Reservation Policy ban bhah kat kum ka jingdon paid," u la ong.
“Ko phi kiba ieid jaidbynriew mynba phi dang long seng bhalang sngewbha seh pyni ïa kane ka jingieid mynta ba phi ïa long MLA bad myntri sorkar," u la kyntu.
Haba ïadei bad ka jingkyntoh ka NPP ïa ka jingdawa ka VPP une u samla u la ther tyngeh bad ong ba kine ki nongïalam ka NPP wat la ki dei ki dkhot ka jaidbynriew hynrei ki kren kum ki dkhot ka seng saiñ pyrthei.
“Ko Kong Ampareen bad ko Dr WR Kharlukhi sngewbha buh shadien ïa ka saiñ pyrthei tang mynta ka kynti ban kynmaw ïa ki samla bad ka pateng ban wan bad sahngeh shuwa shiwat mynta ka jingpyrkhat kum ki dkhot ka NPP hynrei pyrkhat kum ki dkhot ka jaidbynriew Khasi bad kren seh ïa kane ka mat," u la ong.
Shuh shuh u la ong ba na ka liang jong u ka jingwan kyrshan ïa kane ka jingïakhih ka dei beit ïa ka mat ym satia ïa ka party, “Nga kyntu ïa ki seng bhalang bad ki paidbah hi baroh ban kyrshan ïa kane ka jingdawa ka VPP," u la ong.
Haba ïoh ban ïakren sa bad iwei pat i riewtymmen iba la wan ban kyrshan ïa kane ka jingïakhih i la ong ba ka jingwan kyrshan ka dei beit namar ki ïohi ba kane ka jingïakhih u Bah Ardent kam dei na bynta ka VPP hynrei na bynta ka jaidbynriew.
“Ngi duwai ba u Blei un sei nongïalam bad nga ngeit ba u la sngap shisha ban sei da u Bah Ardent bad namar kata ka daw nga wan ban kyrshan ïa kane ka jingïakhih," i la ong.
“Phi ki MLA kiba la kular ban kren bad phi ki party ba la khlei ha ki mat kular elekshon ïa kane ka mat sngewbha pyni da ki kam ïoh ba u Blei un ai jingbishar ïa phi ba ka jingbeh spah jong phi kan ym pynmyntoi eiei hynrei kan pynlyngnga bad shuwa ban jia kata sngewbha kylla kaba mut," i la kyntu.
Ka Sorkar MDA 2 hapoh ka jingïalam u Myntri Rangbah Conrad K Sangma ka la shim khia bad ka la lah ban pynlong ïa ka jingïakynduh 17tarik bad ka Cabinet,18 tarik bad ka MDA bad 19tarik jong baroh ki saiñ pyrthei(All Party Meeting) bad ruh kan sa khot ïa ka jingïalang kaba saw ïa ki sengbhalang, ki nongïalam jong ki Seng Niam, ki Rangbah Shnong ban ïa kren bad ban ïa pynshai halor ka Roster.
Kumba ngi la ïohi ha ki lad pathai khubor bad ka jingmih na kine ki jingïakynduh ka long ba baroh ki Cabinet Minister, ka kynhun synrop Meghalaya Democratic Alliance (MDA) bad ruh baroh ki saiñ seng pyrthei lait noh ka VPP bad ka KHNAM, ki la mynjur bad sngewhun halor ka jingpynshai jong U Myntri Rangbah Conrad K Sangma halor ka Roster System bad ban pyntrei kam nangne shakhmat (prospectively) bad ba la thung ruh ïa ka Committee kaba kyrpang ka ban pule bad peit bniah ïa ka rukom pyndonkam ïa ka roster system bad ruh ban pynsahngeh shua ïa ka thungkam thungjam tad haduh ban da report da kane ka Committee.
Kiba bun na ki paidbah kumba la pynpaw ki kwah ban da ïa sngewthuh bha ïa ka Roster System,to ngin ïa ap sa ïa ka jingïalang kaba saw.
Kawei pat, kaba pynglyngngoh ka long ba ka Sorkar ka sngewthuh ïa ka jingdonkam jong ka Roster System haduh mynta, ban ong ba ka Reservation Policy kam don jingmut khlem ka roster.
Sanphew snem mynshua la pyntreikam ïa ka Reservation Policy khlem roster,lymda dei ka Meghalaya High Court kaba bthah ïa ka Sorkar ban don ka Roster, ka jingpyntrei kam ïa ka Reservation Policy kan long hi khlem ka roster.
Dei ka Meghalaya High Court ka ban ïoh ïa ka burom,kaba la pynpyrkhat na ka bynta ka sorkar ba dei ban don noh da ka roster system khnang ba kan long kaba beit kaba ryntih ha kaba pyntreikam ïa ka Reservation Policy.
Ban shu pynkynmaw ha ka jingpyllait khubor u Myntri Rangbah ha ka 2tarik May 2023, hadien ba la wai ka election ha Sohiong yn sa lum noh ïa ka jingïalang ban ïakren ïa ka Roster System bad ïa ka Meghalaya State Reservation Policy 1972.
Ym tang katta ha kine ki sngi ki bnai kiba la dep baroh ki saiñ pyrthei ki ïakren shaphang ka Roster system bad ka jingdonkam ban review noh ïa ka Reservaation policy 1972, bad ka dei ruh ka kyntien jong U Myntri Rangbah kumba la pynpaw.
Shisha na ka liang jong ka Sorkar ka la pyndep ban ïakren ïa ka bynta kaba nyngkong kaba ïadei halor ka Roster System,hynrei la pynsahngeh noh ban ïakren ïa ka bynta kaba ar “ka Reservation Policy" kaba long ka mat kaba donkam eh.
Lehse ka sorkar kan dang buhteng ban ïakren ïa ka Reservation Policy 1972,namar ka long kaba ïar kaba eh bad kaba kyllaiñ kaba lah ban pynsniew ne pynduhnong pynban.
Lada ki jingmut jingpyrkhat jong ki nongïalam ki long kiba ïa beit lang ym don jingeh bad kan nym don ruh ki jingkyllaiñ wat lada ka dei ka topic kaba ïar ne kaba eh,lada ngi shim khia kum ki Nongmihkhmat kiba la buh la ki jong ki jingkular ban trei na ka bynta ka jingbha jong ka ri bad ka jaitbynriew,khamtam eh kum ki nongthawaiñ (Policy Maker) ban thaw ïa ki aiñ bad ban pynbha ïa ki, haba la dei ka por bad ban shah skhor bad phai khmat haba ki khun ki raiot ki buh ïa la ki jingdawa.
Ka Reservation Policy 1972 ka dei ka mat jingdawa jong u paidbah na phi ki Nongthawaiñ ban ïa kren da ka jingïasngewthuh jingmut kam lei lei,hakhmat ki Nongthaw aiñ kiba stad, ym ju don ka jingduhnong, lada phi don u Blei un sa batai ïa phi.
Kam da pher eh wat lada shim ïa ka por katno katno taiew ruh ban ïa tai ban ïathir haduh ban da ïa sngewhun lang khnang ba kan long ka jingmyntoi lang ïa baroh ar jaidbynriew, ym tang ïa ki khun ki kti jong ngi kiba mynta hynrei khamtam ïa ki longdien ki ban sa wan.
Watla ki don katto katne na ki nongïalam jong ki party kiba kynnoh ba kane ka dei ka issue saiñ pyrthei jong ka VPP, pynban ngi ïohi ha ki lad pathai khubor ba kiba bun hi naduh ki samla kynthei bad shynrang haduh kiba la rangbah bad ki seng bad ki kynhun bapher bapher ki la pynpaw ïa ka jingdonkam ban review noh ïa Reservation policy,ka paw ba kane ka mat ka la dei ka jong u paidbah,da kaba sngewburom pat ïa ka VPP lyngba U President Bah Ardent Basaïawmoit uba la ieng triang mynta da kaba shah thngan hakhmat ka Main Secretariat ban ïakhun ïa kane ka mat, ym na ka bynta ïa lade hynrei na ka bynta ki khun samla jong ka bri u hynniewtrep,ban nym pynbakla ïa kane ka jingthmu kaba bha,hynrei ban ïa tylli lang baroh bad ban shim khia da ka mynsiem jong ka jingsngewkitkhlieh da kaba kyrshan ïa kane ka mat ban pynthmmai (review)noh ïa ka kumba la ïa kwah lut baroh baroh.
Kumba ngi tip ba ka Jylla Meghalaya ka don arjaidbynriew,ki Garo bad ki Khasi-Pnar.
Ïa ka Jylla Meghalaya la ong ba ka dei ka Jylla Khristan (Christian State) namar ka dei ka Jylla ba bun ki khristan la ka long ha Garo Hills ne ha Khasi bad Jaiñtia Hills, lane lada ngi ong da kawei pat ka ktien kaba ïadei lang ka long ba ka jaid bynriew Garo ka dei ka jaidbynriew tipbriew tipblei ha la ki niam ki rukom kaba ki don, ka jaidbynriew Khasi-Pnar ruh ka dei ka jaidbynriew tipbriew tipblei kaba don ha la ki jong ki niam ki rukom.
Ka sorkar ka la dei ma ka ban ïalam bad ban hikai ïa ki khun ki raiot kiba long ka jaidbynriew Garo bad Khasi -Pnar, “ba uno uno uba dei ban ïoh la ka bhah to un shim la ka jong hi kaba dei hok lane un ym shim tam ïa ka bym dei la ka jong" lada ngim pyrshang ban leh ïa kane da lade hi, ka jaidbynriew kan sa klet noh ban im hok ban leh hok bad ban kamai ïa ka hok ha sla pyrthei.
Namarkata, baroh arjaid bynriew ngi long kiba tip ïa la u parabriew ngi ïa tip ïa u Blei,bad ïa u Trai nongbuh nongthaw.
Kaba ngi dei ban sngewnguh ka long ba ngi ïoh ïa la ka jylla kaba laitluid kaba don ïa ka Sorkar kaba peit kaba khmih ïa ki jingdonkam jong ki paid nongshongshnong bad ïa kine ki artylli ki jaidbynriew, bad haba don kano kano ka jingeh ngi pyntip sha ki bor synshar lane sha ka sorkar bad haba ngi ïakren ïa kano kano ka jingeh jong kano kano ka jaid bynriew la ka dei ki jingeh jong u Garo-Achik ne ka jingeh jong u Khasi-Pnar ngin ïakren da kaba ïa sngewthuh jingmut, da kaba pynshongnongrim ba ka long kaba shisha ba ka long kaba shonghok, khnang ba kawei ka jaidbynriew kan ïa kynshan ïa kawei pat ka jaidbynriew na ka bynta ban wanrah ïa ka jingbha la ka long ïa u Garo ne u Khasi-Pnar.
Hynrei haba don ki jingeh kiba ïa tyngkhuh para jaidbynriew, kum kane ka jingeh kaba ïadei bad ka Reserevation Policy haba ka jaidbynriew Khasi-Pnar ka la pyntip sha ka Sorkar MDA 2 ka la dawa ïa ka bhah thungkam thungjam kat kum ka jingdonpaid kat kum ka jingdonbriew bad lada ki Garo kim sngewïadei ban ktah ïa kane ka mat,kaba bha eh ka long, ba ma ki ruh kin pyntip ïa la ki jingdawa sha ka sorkar khnang ba ka sorkar kan peit bad bishar ba kan long kaba ïahap dur.
Namar dei ka sorkar kaban shim ïa ka jingkitkhlieh ban pynbeit khnang ban nym mih ki jingïapher jaidbynriew.
Hynrei kam long pat kaba dei ban ïa pynibor ne ban ïa kynad para jaidbynriew,ka jingdawa ka dei ka jong ka jaidbynriew, ka kam ban pyndep dei ka sorkar, to ngin buh ïa la ki jong ki jingdawa sha ka sorkar MDA 2 kaba bat ïa ka jingsynshar.
Da kaba kyrpad ba ka Sorkar kan bat ïa la ka bor synshar bad teh lakam ïa ki jingsniew kiba lah ban mih ki ban ktah ïa ka shongsuk shongshngaiñ jong ki arjaidbynriew bad ka Jylla baroh kawei, da kaba khmih bha ba ïoh don na sha lyndet kiwei pat kiba wan shim kabu ban pynbakla ïa ka jingïalong kawei hapdeng kine ki artylli ki jaidbynriew.
Jowai, Jymmang 24: Ka Jaiñtia Coordination Committee for Reservation Policy (JCCRP) kaba kynthup ïa ki seng bhalang ka Jaiñtia Student Union (JSU), Jaiñtia Youth Federation (JYF), Jaiñtia Student Movement (JSM), East Jaiñtia National Council (EJNC), ka Synjuk Waheh Chnong Jowai bad ka Synjuk Waheh Chnong Ri Jaiñtia mynta ka sngi kila shim ïa ka rai ban mih sha madan ban dawa na ka sorkar ban pynbha noh ïa ka Reservation Policy bad ka Roster System.
Na ka liang u Chairman samla Jersom Shylla ha ka jingkren sha ki lad pathai khubor ula ong ba kane ka Committee kala dep ban phah jingthoh shaduh u Deputy Chief Minister ka jylla u ma Sniawbhalang Dhar, wat na ka liang u Myntri Rangbah ka jylla ula dep ban khot ïa ka jingïalang jong ka All Party Meeting bad ki don ki Party ki bym shem la pdiang ïa kane ka jingpyntreikam ïa ka Roster System kaba la long ha ka 19 tarik mynta u bnai.
“Lada ka sorkar kam lah ban pynbha noh ïa kane ka Reservation Policy hapoh ka jylla kan bun ka jingma ïa ki samla Khasi, Jaiñtia ha ka rukom thung kam thung jam kaba la noh shilliang sha ka paid Garo lyngba ka Roster System".
“Lada ka long katba long ka sorkar jylla ka dei ban pynbha noh ïa kane ka Reservation Policy kumba long sha kiwei ki jylla katkum ka jingbun briew", la ong u samla Jersom.
Ha kaba ïadei bad kane ka jingdawa na ka liang ka Committee kala rai ba ha ka 29 tarik kan don ka jingïashong kyllaiñ myngngor (Sit In Demonstration) ha Jowai, 31 tarik ha Khliehriat bad ha ka 2 tarik ha Amlarem Sub-Division bad ka por ka sdang naduh ka 10 baje mynstep haduh 5 baje janmiet.
La kyntu ïa baroh ki nongshong shnong kumjuh ïa ka samla pulat ka Ri-Lum Jaiñtia ba kin ïasnohkti lang bad kane ka jingpynbeit khnang ban kane ka jingdawa pynbha noh ïa ka Reservation Policy hapoh ka jylla kan long kaba jop.
Shuh shuh ula ong ba kane ka long tang ka sein jam kaba nyngkong lada ka sorkar kam lah ban shim khia ïa kane kim banse ban shim da kiwei pat ki lynti kiba kham tyngeh namar kane ka long ka ïap ka im jong ka lawei ki khun samla.
Jowai, Jymmang 24: U samla Sambormi Lyngdoh uwei na ki dkhot ka Jaiñtia Coordination Committee for Reservation Policy (JCCRP) ha ka jingkren jong u sha ki lad pathaikhubor mynta ka sngi ula ong ba ïa ka jylla Meghalaya la pynwan dur da ki lai tylli ki Autonomous District Council kata ka KHADC, JHADC bad ka JHADC kumta la donkam ïa ka sorkar ban pynbha noh ïa ka Reservation Policy katkum ka jingbun briew.
Ula ong katkum ka bhah thungkam thung jam hapoh ka jylla (Reservation Policy) kaba la shna naduh ka 12.01.1972 kala kren shai ba ka rukom bhah kam ka dei ban long katkum ka jingbun paid kaba la ïaid la 50 snem 40% ïa ki Khasi Jaiñtia bad 40% ïa ki Garo, ula ong katkum katei ka bhah ka lah ban biang ha ki por mynshwa hynrei mynta kala kylla ha ka rukom bun briew.
Kumta naka liang ka JCCRP u ong ba ka ïeng ha ka nongrim kaba skem ba ka sorkar ka dei ban pynbha ïa ka Reservation Policy katkum ka jingbun pait namar ki paid Khasi Jaiñtia kila bun shaba palat ïa ki Garo, ula ong kiba bun na ki Garo hapoh ka jylla kim lah ban pyndap ïa ka bhah jong ki bad kane kala plie lad pynban ïa kiwei pat ki jait Garo kiba dei na bar ka jylla.
Kumta kala donkam ïa ka sorkar ban pynbha noh ïa kane ka rukom thung kam thung jam bad na ka liang ka JCCRP kan pynlong da ka jingïakhih ha kine ki sngi ban wan da kaba kyntu lang ban ïashohkti lang la ong u samla Sambormi.
Shillong, Jymmang 24: Ka Meghalaya Board of School Education (MBoSE) ka la pynbna ba ïa ka result jong ka eksam SSLC (class 10) bad HSSLC (klas 12) Arts, yn sa pynmih noh ha ka 26 tarik u Jymmang.
Namar bala pynduh ïa ki booklet jong ka result naduh u snem 2014, ka MBoSE ba pyntip ba ïa ka booklet lah ban ïoh na ka website jong ka MBoSE www.
mbose.
in.
Ia ka result lah ban ïoh naka www.
megresults.
nic.
in, www.
meghalaya.
shiksha, www.
result.
shiksha, www.
jagranjosh.
com.
Shillong, Jymmang, 24: Ka Hynñiewtrep Youths Council (HYC) ha ka sngi Balang ka la pyrshah ïa ka jingthung biang sa shi wat ïa u Puranjan Das kum u Chief General Manager jong ka Head Office, MTDC lyngba ka Contractual Basis.
Ha ka dorkhas ba la phah sha u Managing Director jong ka Meghalaya Tourism Development Ltd (MTDC) State Convention Centre, (Pinewood Hotel Annex) Bishop Cotton Road, Shillong, ka HYC ka la ong, “katkum ka jingtip jong ngi u Puranjan Das uba trei kum u Chief General Manager jong ka Head Office, MTDC, u la dei ban shongthait ha ka 31.03.2023.
Hynrei la lap ba ka Corporation ha ka 31.03.2023 ka la thungkam biang ïa u kum u Chief General Manager lyngba ka contract basis naduh ka 01.04.2023 haduh ka 30.09.2023 ha ka jingsiew tulop kaba T.1,57,968 shi bnai bad ïa ka kontrak jong u lah ban pynthymmai biang da ka Corporation hadien ba la kut ki hynriew bnai.
“Ka HYC ka pyrshah jur ïa ka jingthungkam biang da ka MTDC ïa u briew uba la shongthait bad ka jingsiew ïa u da kajuh ka tulop katba u dang don ha ka kam.
Kaba ar, kane ka jingpyrshang ban thungkam ïa ki shakri sorkar kiba la shongthait kan pynmih ka jingbymdon ki kam kiba lait na ka bynta ki nongwad kam bad khamtam eh ïa ki samla jong ka jylla jong ngi," la ong ka Seng ha ka dorkhas ba la soi da u General Secretary ka HYC u Bah Roy Kupar Synrem ba la phah kopi ruh da u Bah Paul Lyngdoh uba dei u Myntri uba peit ïa ka tnat Tourism ka Sorkar Jylla bad sha u Bah Sanbor Shullai uba long u Chairman jong ka MTDC.“Kum ka seng, ngi pyrshah jur ïa kane ka rukom leh kaba pynduh lad ïa ki samla kiba la nang la stad kiba dei hok ban ïohkam ha ki tnat treikam kiba hap hapoh ka jingpeit jong ka Sorkar ha ka jylla," la bynrap ka dorkhas.
“Ngi dawa ïa ka ophis jong phi ban pyndam mardor ïa ka kontrak jong u Puranjan Das kum u Chief General Manager ka MTDC, hynrei lym kumta ngim banse ban pynlong da ka jingïakhih pyrshah ïa ka Corporation namarba kane ka long ka jingpynduh ïa ka hok ïohkam jong ki trai jylla kiba la nang la stad bad ïa ki samla wadkam," la byrngem ka Seng.
Shillong, Jymmang 24 : Ka Seng Hynniewtrep National Liberation Council (HNLC) ka pynpaw ka jingbym hun ïa ka kaiphod tohkit halor ka jingshah siat iap u General Secretary barim jongka u bah Cherishterfield Thangkhiew.
“Ka HNLC kam sngewhun halor ka jinglap jong ka jingtohkit" ong u bah Sadon K Blah uba dei u ksiang jongka seng HNLC ha ka miej jingkren ïasuk.
U bah Sadon uba dei ruh u President ka HNYF u la ïathuh ïa kane ka mat yn sa rah hakhmat ka jingïakren ïasuk hapdeng ka Sorkar Pdeng, Sorkar Jylla bad ka seng HNLC ka ban sdang ha ka taiew ba nyngkong u Jylliew.
“ Ngin rah ïa kane ka mat ha kane ka jingkren ïasuk khnang ban sngewthuh shai kaei ka daw kaba la poi shaduh u pud ban shah siat iap u nongïalam ba rim ka seng u bah Cherishterfield Thawkhiew" ong u bah Sadon.
Shuh shuh u la ong “ Kaei ka nogrim ba ka seng HNLC ka ïeng, hooid ka mynjur ba u bah Cherishterfiled u la dei u riewkhraw ne u martyr jongka seng hynrei nalor jongu ki dang don bun kiwei ruh kiba la pha ïa ka jingim na ka bynta ka jaidbynriew".
U la ong ba ka Seng haduh mynta mynne ka burom bad ïai burom ïa une u nongïalam ba rim jongka.
“ Lada kam pynpaw jingpyrshah ne kren ei ei halor ka jingkhlad noh une u martyr jongka ha ki snem ba la dep, hynrei ka HNLC ka shim khia ïa kane ka kam tangba kan ym klet ïa kiwei ki dkhot jongka kiba dei ki martyr kiba la iap ha ka juh ka rukom kumba ka la jia ïa u bah Cherishterfield Thangkhiew" ong biang u bah Sadon.
Ha ka 10 tarik Iaiong u Symbud Myntri Rangbah uba dei peit ïa ka kam pohïing ka jylla u bah Prestone Tynsong u la ong ba ka sorkar kan sa leh ei ei hadien ba ka la dep bishar bniah ïa ka kaipod ba la ai da ka Tactical Team-I kaba dei ka kynhun kaba leit khynra ïa ka ïing jong u bah Cherishterfield ha ka step 13 tarik Nailar 2021.
ïa kane ka jingpan jingpynshai na kane ka kynhun la leh da ka sorkar hadien ba ka la ïoh pdiang ia ka kaiphod jingtohkit na u Justice T Vaiphei bad wanrah ruh ïa ka hapoh ka ïing Dorbar Thawaiñ ka jylla ha u snem ba la dep.
Ka kaiphod ka kdew ba ka jingpynkhreh ïa ka jingleit khynra ka long kaba la biang bha hynrei ka rukom pyntreikam da ka kynhun ba leit khynra ka sniew palat namar ka jingthmu ka long beit ban kem im ïa u.
U Justice T Vaiphei ha ka kaiphod jongu u la batai “ Namar kata ka jinglap jong nga ka long ba ka Tactical Team I kaba la leit ban khynra bad kem im ïa u bah Cherishterfield Thangkhiew ha ka step 13 tarik Nailar 2021 ha ka por 3 baje ka long kaba thurmur, kaba khlem da pyrkhat sani bha bad la shu pynbun palat ïa ki bor pahara ruh kaba la wanrah ka jingiap jong u bah Cherishterfield kaba lah ban kiar ha ka jingshisha".
Ka jingpynkhreh ka long ban leit khynra bad kem im ïa u ym ban siat iap ïa u namar kane ka dei ka rai jongka tactical team ha ka jingïakynduh shwa ban sdang ïa ka jingleit khynra.
“ Ha ka jinglap bad jingshem jong nga, ka jingpynkhreh ka long kaba biang bad paka bha hynrei ka jingpyntreikam ka long kaba sniew palat, kaba la shu leh kyrkieh, thurmur khlem da pyrkhat jngai bha" ong ka kaiphod jong u Justice Vaiphei da kaba ban biang “ Dei na kane ka daw ki khlem lah ban kem im ïa u briew uba ki pulit ha ka jingshisha ki la dei ban ïoh bha shibun ki jingtip lyngba jongu shaphang ki jingthmu bad ki jingpynkhreh ka seng HNLC".
Tura, Jymmang 24 : Ka Meghalaya Lokayukta ka la pynngat ha ki kyndon aiñ (chargesheet) ïa u Chief Executive Member (CEM) barim ka GHADC u Boston R Marak, u MDC ka Asananang Ismail Marak bad 11 ngut ki MDC barim bad ki Nongtrei, ki Contractor ka Council namar ki kam bamsap.
U Ismail Marak u dei ruh u MLA barim ka Rongram hashwa ban phiah ïa ka constituency.
Ha ka hukum ba pynmih ha ka 18 tarik Jymmang, 2023, u Chairperson ka Meghalaya Lokayukta u Bah B Dhar, ula hukum ïa u Director of Prosecution ban aiti ïa ka case record sha u Public Prosecutor ka West Garo Hills, Tura ban tian bishar ha ka ïing Bishar ba kyrpang ha West Garo Hills, Tura pyrshah ïa ki 13 ngut kiba la shah pynngat ha ki kyndon aiñ 7 bad 12 jong ka Prevention of Corruption Act, 1988.
Kane ka kam bamsap ka ïadei bad ka jingujor bala mudui da u Nilberth ChM arak na Dawa Gittingre, East Garo Hills District ha ka ïing Bishar Lokayukta myn ha ka 2 tarik Jymmang 2019, kaba long pyrshah ïa u Ismail Marak, MDC barim ka Asanang namar ka jingpyndonkam bakla ïa ka song pisa ba kot T.1 klur ba la mang sha ki project bapher bapher ha Asanang Constituency.
Kat kum ka jingpyntip u nongmudui, ki don haduh 49 tylli ki project ba la ai sha ka Asanang Constituency hynrei ïa kine ki project la shu pyntrei thohmut thohmat, kaba pynsuba ïa ka jingbamsap kaba shyrkhei.
Hadien ka jingsdang ka jingtohkit, ka Lokayukta ka la ishankhmat pyrshah ïa u Ismail Marak bad bun kiwei kiwei.
Dei ha ka 24 tarik Naitung, 2019, ka Lokayukta ka la hukum ïa ka jingtohkit jong ka Central Bureau of Investigation (CBI) halor kane ka kam.
Hynrei ïa kane ka hukum la tynjuh bor noh hapoh ka ïing Bishar Meghalaya High Court lyngba ka writ petition (No.293 of 2019).
Hadien ka jingïakhun mukotduma ba la neh slem, ka ïing Bishar Division Bench kala pynwai noh ïa ka mukotduma ha ka 6 tarik Iaiong 2021, da kaba phai biang sha ka ïing Bishar jong ka Lokayukta.
Ha ka 18 tarik Rymphang 2022, ka Meghalaya Lokayukta ka la bthah ïa u Director General of Police (DGP) ka Jylla ban tohkit halor ka case kat kum ka kyndon 20 (5) jong ka Meghalaya Lokayukta Act, 2014 bad ban phah ïa ka kaiphod ha ryngkat bad ka jingpynngat kyndon aiñ (charge sheet).
U Investigation Officer (IO) ula ïatyngkhuh ïa shibun ki jingeh bad ki jingjia bym lah kiar, kaba la lam sha ka jingslem ka kam.
Hynrei watla katta, hadien shisnem, ka jingtohkit kala kut bad ha ka 18 tarik Jymmang, 2023, ïa ka kaiphod jingtohkit ba bniah bha la aiti sha ka Iing Bishar ka Lokayukta.
Halor ki jingshem na ka jingtohkit, ka Lokayukta ka la hukum ïa u Director of Prosecution ban aiti ïa ka case sha u Public Prosecutor ka West Garo Hills, Tura ban tian bishar ïa kine ki MDC bad Nongtrei ka GHADC hapoh ka ïing bishar ba kyrpang ka West Garo Hills.
Ki briew kiba la shah charge-sheet ki dei :1.
Boston R.Marak, CEM barim, GHADC2.
Mark Goera B Marak, EM barim ka GHADC na Batabari constituency3.
Winnison Ch.
Marak, Dy CEM barim ka GHADC na Rongrikimgre constituency4.
Jimbirth R Marak, EM barim ka GHADC na Amongpara constituency5.
Levastone T.Sangma, EM barim ka GHADC, Jenjal constituency6.
Righteous N Sangma, EM barim ka GHADC, Babellapara constituency7.
Rupert M.Sangma, EM barim ka GHADC, Tura constituency8.
Kenedick S Marak, EM barim ka GHADC, Siju constituency9.
Dhormonath Ch.
Sangma, EM barim ka GHADC, Naguapara constituency10.
Ismail Marak, EM barim ka GHADC, Asanang constituency11.
Kubon Sangma, Contractor12.
Nikseng Sangma, Contractor13.
Hewingson A Sangma, Secretary, GHADC.Shillong, Jymmang, 24: Ka jingïakren pynbeit pud hapdeng ka Meghalaya bad Assam ha ka wat kaba ar ka la sdang ha ka sngi Balang hapdeng ka Sorkar Meghalaya bad ka Sorkar Assam ha State Guest House, Koinadhara, Guwahati, Assam.
Ki hynriew tylli ki jaka kiba dang don hapdeng ka jingïakajia pud ban ïa pynbeit ha ka wat kaba ar ki kynthup ïa ka Langpih, Borduar, Nongwah-Mawtamur, Desh Doomreah, Block 1 & Block II bad ka Psiar-Khanduli.
Haba kren sha ki lad pathai khubor hadien ba la wai ka jingïalang ba nyngkong eh jong ki Myntri Rangbah ka Meghalaya bad Assam ban ïakren pynbeit pud na ka bynta ki hynriew tylli ki jaka kiba don hapdeng ka jingïakajia pud, u Himanta Biswa Sarma u la ong, “naduh mynta ki Regional Committee jong ki ar tylli ki jylla kin sa sdang noh ban leit sorjamin sha ki jaka ba don ka jingïakajia pud.
Ha u bnai Jylliew, baroh arngut ki Myntri Rangbah kin sa leit jngoh ïa ka ka khappud jong ka Karbi Anglong bad ïa ka West Jaiñtia Hills kaba don mynta hapdeng ka jingïakynad khnang ban pynshai sha ki paidbah ba kin im hapdeng ka shongsuk shongsaiñ.
"“Ki paidbah na ki ar tylli ki jaka kin don hapdeng ka jingsngew skhem bad yn sa kular hakhmat jong ki ba ki ar tylli ki jylla kin sa ïapynbeit noh ïa ki jingsngew ïapher, ïa ki jingïakajia, khnang ban tei ïa ka mynsiem kum shiparalok hapdeng ki paidbah kiba sah ha Meghalaya bad ha Assam," u la ong.
U la pynpaw ka jingkyrmen ba ka jingpynbeit noh ïa ki jaka ba don ka jingïakajia pud kan long lyngba ki jingïasyllok, bad ka jingshahniah.
U la pyntip ruh ba ki Regional Committee kin hap ban phah ïa ka kaiphod ha kaba kut jong u bnai Naitung shwa ban pynlong biang ïa ka jingïalang bishar bniah ha ka kyrdan jong ki arngut ki Myntri Rangbah.
U Myntri Rangbah ka Jylla Meghalaya u Conrad K.Sangma u la ong ba kane ka dei ka lynti jong ka jingsdang ban wad ïa ki lad ki lynti na ka bynta ki hynriew tylli ki jaka kiba dang sahkut hapdeng ka jingïakajia pud.
“Ngi la bthah ïa ki Regional Committee ba kin wad ïa ki jingshisha bad ban sdang noh mardor ïa ka kam kumba la leh ha ka wat kaba nyngkong jong ka jingïakren.
Ngin sa ïashong lang ban ïasyllok bad ki kynhun bapher bapher bad ngi kyrmen ruh ban ïoh kam kloi ïa ki kaiphod," u la ong.
U la ïai ban biang ba ki arngut ki Myntri Rangbah kin sa leit jngoh ïa ka West Jaiñtia Hills bad ïa ka Karbi Anglong kaba dang don mynta hapdeng ka jingbym shongsuk bad ban kyrpad ïa ki paidbah ban pynneh ïa ka shongsuk shongsaiñ bad ban ai ruh ïa ka jingkular sha ki paidbah ba ki lad ki lynti kiba bha eh shen kin sa wan.
“Nga don ka jingsngew skhem ba hapoh ka jingïalam jong u Myntri Rangbah ka Jylla Assam bad ka Sorkar India, ngin sa wad ïa ka lynti ban weng ïa ka jingeh da ka jingshahniah bad ka jingïadei paralok," u la ong bad bynrap, “ha kajuh ka por ngin sa kyntu ïa ka tnat Survey of India ba kan ïai bteng ban leh ïa ka jingsorjamin ha ki hynriew tylli ki jaka ba ladep ïapynbeit pud ha ka wat kaba nyngkong bad ban pyndep noh mardor ïa ki jingsorjamin.
"Ha ka 11 tarik mynta u bnai ka jingïakynad ka la kyan hapdeng ki Pnar bad ki Karbi kiba sah ha khappud ka Meghalaya bad Assam ha ka shnong Khanduli, West Jaiñtia Hills.
Ha ka 22 tarik, Naiwieng, 2022 , hynriew ngut ki briew (san ngut na ka shnong Mukroh bad uwei u pulit pahara khlaw ka Assam) ki la duhei ïa la ka jingim ha ka jingsynreit kuli jong ki Pulit Assam ha ka shnong Mukroh, West Jaiñtia Hills District.
Ha ka shnong Langpih, ka jingïashrut hapdeng ki Khasi bad ki Nepali ka dang ïai bteng haduh mynta mynne.
Shillong, Jymmang 24: U MLA ka Nongkrem uba dei ruh u President ka Voice of the People Party (VPP) u Bah Ardent Miller Basaïawmoit ha ka sngi Balang u la ong ba ba u Myntri Rangbah ka jylla u Conrad K Sangma u dei uba kulmar jingmut halor ka Reservation Policy ym ka VPP.Haba pynphai nia ïa ka jingong u Conrad ba ka VPP ka dei ban ïit bniah ïa ka nongrim ba ka shim halor ka Reservation Policy, u Bah Ardent u la ong, “Ngim dei kum u Myntri Rangbah uba kulmar jingmut (confused) halor kane ka mat ngi ngi la sngewthuh shai naduh ka sngi kaba nyngkong bad ngim donkam ban dang ïit bniah kumba u phah u CM".
“Dei ba u kulmar jingmut u Myntri Rangbah lada phi peit u kren khlieh khlieh tdong tdong, phin shim nuksa ha kaba ïadei bad ka Roster mynba ngi dawa ba dei ban pynsahngeh ïa ka jingthungkam u kren pyrshah beit ba ka sorkar kan ym pynsahngeh bad ha kaba ïadei bad ka jingdawa ba ym dei ban pyntreikam ïa ka Roster shaduh u 1972 u Myntri Rangbah u ong ba un ïaid beit kumba la wanrah da kaba ong ba ngin leit sha kashari bad ynda mynta pat kumno phi ïohi, la pynsahngeh shuwa ïa ka jingthungkam thungjam kumba ngi dawa bad kane ka pyni shai kdar ba dei ma u ba kulmar klieh uba hap ban peit bniah ha kano ka nongrim u ïeng," u la bynrap.
Haba ïadei bad ka jingong u symbud Myntri Rangbah ka jylla u Bah Prestone tynsong ba ka sorkar ka skhem ha ka nongrim ba kan ym ïakren eiei halor ka jingdawa pynkylla ïa ka Reservation Policy u Bah Ardent u la ong ba na ka liang ka party ka kyrmen ba ka sorkar kan hap ban sngap ïa ka jingdawa hjong kiba bun ba lang wat la ki pyneh sa katno katno ruh.
“Ngi kyrmen ba ka sorkar kan hap ban sngap ïa ka jingdawa jong ngi wat la ka pynei katno katno ruh ynda ka la ïohi ïa ka jingkyrshan u paidbah ïa kane ka jingïakhih jong ngi," u la ong.
“Jin lada ka sorkar kan sngap ïa ka jingai jingmut jong ngi naduh kaba sdang kane ka jingïakhih jong ngin kan ym jia hynrei dei ka sorkar kaba pynbor ïa ngi," u la ong.
Haba ïadei bad ka jingong ka seng bhalang na Rilum Garo ka ACHIK ba ka VPP lada ka kwah ban pynkylla ïa kane ka polisi bhah kam ka dei ban leit beit sha kashari u Bah Ardent u la pynphai ktien, “Ka VPP kam donkam ban shah hikai ha mano mano ruh ïa ka nongrim kaba ka ïeng bad ïa ki mat kiba ka ïakhun ," u la ong.
“Ngi kwah ba kane ka jingdawa jong ngi ban weng ïa ki jingeh yn weng lyngba ki lad ki lynti ka synshar khadar (political solution) bad lada ki thud ïa kaba ngi dawa ruh ki lah ban leit sha kashari kumba ki dang shu dep dang shen," u la bynrap.
Ha kane ka jingïakhih la ïohi ba la wan synrang lang da ki MLA ka party, ki longkmie ki long kpa bad ki samla bad la ïohi ruh ba wat ki samla pule na ka jaidbynriew Mizo ki la wan ban shong kyllaiñ myngngor lang ha ka jaka shah thngan u Bah Ardent ha Parkinglot jong ka Additional Secretariat.
Lah ban kdew ba ka jingshah thngan u Bah Ardent ka la jam sha ka sngi kaba ar kaba u la sdang shong shah thngan naduh hynnin ka sngi Ba-ar.
Ha ka juk ïa beh ïa ka jingstad pyrthei khlem da kynmaw shuh ban tyngkai ïa laka tynrai ka buh ïa ka Jaidbynriew rit paid jong ngi ha tmier jong ka riat, ka jingma kaba lah ban jah duh syndon noh ïa ka nongtynrai jong ka ktien bad ka riam u Khun Khasi Khara ne u Khun Hynniewtrep jong kane ka ri ba ieid ki Blei.
Ka jingjyndong jingmut jong ki katto katne lehse kadei kawei pat ka dawbah kaba pynlong ïa kane ka jaidbynriew rit paid jong ngi ban ïa pyrthuh noh ïa ki rongphong ba thaba na ri sepngi bad klet jynduh syndon noh ïa la ka jong.
Imat ka kyntien ki riew hyndai, ‘sarong ïa la ka jong’ ka lah ban duhjait noh syndon na kane ka ri baieid jong ngi lymda don ki khraw pyrkhat ki kynrem ki lyndan, ki riewshemphang ban khring bad khlong biang.
Ka jingma kaba lah ban buh ïa ka jaidbynriew kadei eh namar ka jingnang ring sdot jong ka Ktien Tynrai ïa kaba la suit la shor bad pynjanai da ki longshwa manshwa.
Ka jingbeh rong jong ki khun samla ka ri ïa ka rongphong ba shisngi bad leh khnang syndon ban klet noh ïa ka ktien tynrai ka la nang pyni tad dor shuh shuh hakhmat ka pyrthei, ïa kane la sakhi ha ïew ha hat, ha ki lynti syngkien, bad wat tang ha tyngkong iing ruh.
Ka ktien KHUBLEI imat ka la jah noh ha ki katto katne ki bynta jong ka jylla lait noh ha ki nongkyndong.
Ha ka jaka jong katei ka kyntien kaba kit jingmut kaba don lang bad ka kyrkhu kyrdoh ïa kito kiba ngi kwah ban kren khana ne kito kiba ngi ïa kynduh teng khat eh la bujli jubor noh da ka kyntien ‘nongwei’ bad bun kiwei kiwei pat.
Kaba kham ipohdor bad kaba u nongwei u ïoh ban rkhie pashait ïa ki khun samla sarong jong ngi kiba sngew tynnad ban kren ïa ka ktien nongwei ha la shnong ha la u pud u sam bad ha la ka jong ka khyndew ka shyiap kadei eh ha kim kynmaw shuh ban kren da ka kyntien lajong haba ki ïa kynduh para Khasi.
Shaei sha kito ki kyntien tymmen ne ki Jingsneng Tymmen kiba ju long ki kyntien kdew bad ktien sneng ïa ki lawei ka Jaidbynriew.
Ka jingwan jong kita ki skul English Medium ruh imat i kumba ki la kahdum noh ïa ki heprit kiba dang khie wat ban spel dak ïa ki kyntien Khasi.
Haoid kam dei kaba sniew ban beh ïa ka jingstad hynrei kadei pat ha kajuh ka por ban pynneh bad tyngkai pat ïa la ka jong ba ïoh lehse tang na ka daw ka jingkhein sting bad ka jingbym patiaw jong une ka dkhot naman la ka iing ka lah ban poi syndon sha u pud ba ka ktien Khasi baieid jong ngi ka lah ban shu per pynban tang ha ki lyoh shisien ka sngi.
Lehse, ka shongkha shongman ruh kadei kawei pat ka dawbah jong ka jingshong syier jong ka jaidbynriew.
La ïohi sharum shaneng la bun sa tang kita ki khun shipiah ne ki khun kiba mih na ka snam kmie khasi bad kpa khyllahjait ne mar khongpong.
Lada kane ka ïai bteng wat ki samla Khasi paka imat ha ki khyndiat snem ban wan kin ym lah lait na katei ka shangkhawiah kaba la pynap shring lypa ha ka kamai kajih bad ha ka leit ka wan jong ki.
Shaei shuh kito ki sengbhalang kiba shu shitrhem shipor kiba la ieng pyrshah ban khanglad ïa ki thei Khasi ban ïoh tnga nongwei, shaei shuh ka jingmana ba tyngeh ïa kiba pynkheiñ ïa kitei ki kyndon.
Imat ba la kynjah kitei ki sengbhalang mo baki khun samla kim pynsngew shuh ïa ki kmie ki kpa bad ïaid sahuh ha la ka jong ka mon.
Kawei ruh ka jingbym don por shuh ki kmie ki kpa ban sneng ban kraw ïa ka leit ka wan ki khun khamtam ban ïada ïa ka burom ka akor bad ka ktien ka thylliej kadei kawei pat ka dawbah kaba pynlong bun ïa ki khun samla ban ngop ha ki ahor jong ka jyrsieh bah ki jingsngewbha pyrthei.
Kaba hakhmat eh kadei ïa ka bud tynneng ïa ka riam, ki jaiñsem bad ki jaiñkyrshah kim don jaka shuh ha ki iing ki sem bad ha ka jaka jong ki la mih bujli da ki patlun bad kiwei kiwei kiba ki kmie ki kpa hi ki sakhi da la ki jong ki khmat bad sngap man man bad i kumba ki ïa mynjur ïa ka jingleh jong ki.
Shaei shuh kita ki jingpynneh ïa ka tynrai haba tang shi troh ki ïa khih shane shatai ban pynneh ïa ka tynrai katba da u paid u ïaleh pyrshah ban pynduh jait syndon ïa ka ktien bad ka riti dustur jong ka jaidbynriew Khasi.
Kaba kham ithamula eh ka long ba da ki hajar bad ki phew hajar ngut ki ju mih ban leit peit khnang sha kito ki tamasa ba ki rang ne ki thei samla ki ju mih ryngkat ka khor ka khriam, hana ba ki kwah ban ïohi ïa kata ka riam tynrai.
Hato ka riam Khasi shisien ka sngi kan neh tang ha ki museum ban buh nam bad ba ki pateng kin ïoh ban pule tang ha ki kot shaphang ka rukom riam jong ki mei tymmen pa tymmen jong ki.
Kano kano ka Jaidbynriew kan ym khyllem lymda ki khun jongka hi ki bam kruiñ ne kylla khun jynreiñ ban pynduh pyndam ïa ka riti dustur, ïa ka kolshor bad ka tynrai jong ka kumba la sdang da kiba bun mynta ban pynkhyllem noh jraiñ ïa ka riam bad ïa ka ktien Khasi.
Shillong, Jymmang 25 : Ka Rangdajied United ka la don satang shijam ban rung sha ka semifinal jong ka lympung ïalehkai Meghalaya State League 2023 hadien ba ka pynliem da 3-0 kol pyrshah ïa ka Rymbai Iawpynsing ha ka jingïakhun kaba dei na ka Group B ha madan Kiang Nangbah Stadium, Jowai ha ka sngi Palei.
U Oresterwell Langshiang u la ïoh ban thep ïa ka kol kaba stet tam ha ka histroy jong ka lympung ïalehkai MSL, lyngba ki ar kol ha ka kylla miet ha kaba ka kynhun ka la ïoh biang ban bat kyrdan ba nyngkong na ka Group B ïa ka Rangdajied, da kaba ïaryngkat bad ka Ladthadlaboh da kaba khur 10 point, hynrei ka RUFC ka bat kyrdan ba nyngkong lyngba ka jingïapher thep kol (+11 to +9).
Ha ka jingïalehkai kaba ar ki kol la ïoh ban thep da u Aibiangmame Nongneng ha ka minit ïalehkai ba 70 bad u Wansiewdor Nengnong ha ka minit ïalehkai ba 81.
Ka la sdang ka jingïalehkai kaba biang tamm na ka bynta ka Rangdajied ha kaba ki la ïoh ban thep tang hapoh ki 15 second.
Ka jingsdang jong ka Rangdajied, ha kaba u rangïalehkai shakhmat u Tremiki Lamurong uba la ïoh ban rah ïa ka bol sha ka liang ba kamon.
Ka bol ba u la kynjat kala poi sha u Nengnong, uba la pashat ha u Langshiang, ha kaba utei u rangïalehkai u la ïoh ban thep ïa ka shi kol.
Ka Rymbai ka khlem ïoh ban bat bol bha shuwa ba kan shah thep kol hynrei ka la lah ban teh lakam ha h akaba ka Rangdajied ka khlem ïoh thep kol shuh ha ki 45 minit, hynrei ka la ïoh ban wanphai pat ha ka kylla miet.
Ka jingïalehkai ka la sdang biang ha ka kylla miet, ha kaba Rangdajied, ka la ïoh ban thep ïa ka kol kaba ar lyngba u Nongneng, uba la mih madan kum u rangïalehkai shongben, uba la thep da kaba pyndei da ka khlieh lyngba ka bol ba la shut da u kapten jong ka kynhun u Knerktilang Buam.
Ban pynthikna ban ïoh bat kyrdan ba nyngkong na ka Group kadei tang hadien 10 minit, lyngba u Bansuklang Bina uba la shut ïa ka bol pynban u rangap kol jong ka Rymbai u Christopher Lyngdoh u la ïoh ban kyrdan, pynban ka bol ka la poi ha ki kjat u Nengnong u ba la thep suk khlem da pynlehnoh ei.
Ka jingïalehkai na ka Group A, ha Shillong, ka Jyntru pyrshah ïa ka Umkseh ha ka por 3 baje, na ka Group B ha Jowai – Youth Club Pdengkarong pyrsdhah ïa ka Ladthadlaboh ha ka por 2:30 baje, na ka Group C, Mawkyrwat – ka Mawten pyrshah ïa ka Seven United, ha ka por 3 baje bad na ka Group D, Tura – ka Warima Youth Club pyrshah ïa ka Atong Matgrik ha ka por 3 baje janmiet.
Nongstoiñ, Jymmang, 25: U Superintendent of Police ka West Khasi Hills District, Nongstoiñ u la pyntip ba u Bah Shelmikstun Nongphud u ba la kot ïa ka karta kaba 44 snem bad u ba dei u nongshong shnong jong ka shnong Domshoh-ksoiñ Rambrai, West Khasi Hills District u la jah naduh u bnai Lber 2023 bad haduh mynta ym pat ïoh jingtip shaphang jong u.
U Bah Shelmikstun Nongphud u don ïa ka rynieng kaba 5 phut 4 inshi eiei, u long u ba shai snieh doh bad ha ka por ba u jah, u la phong ïa ka T-Shirt rong lieh, ka half jacket, ka patlun rong iong bad u la phong ruh da ki slipar.
Mawkyrwat, Jymmang, 25: U Deputy Commissioner jong ka South West Khasi Hills District u la pyntip ba ka Department jong ka Arts & Culture ka Meghalaya ka khot aplikeshon na ki Artist, Cultural Organisation, Cultural Performers kiba na ka distrik na ka bynta ban pynrung kyrteng ha ka department bad kiba ka jingthmu ka long na ka bynta ban pynneh pynsah, ban buh jingthoh, ban wad bniah, ban kyntiew ban pynheh pynïar ïa ka tnat Arts & Culture ha ka jylla.
Lah ruh ban ong ba kane ka department ka plie lad plie lynti ïa ki Folk bad Tribal Cultural Troupes, Artists, Craft persons bad kiwei ban leit ïashimbynta ha ki festivals, workshops bad ki program ba pynlong ha ka jylla bad kiwei ki bynta jong ka Ri.
Kino kino ki briew shimet lane ki kynhun/seng kiba don jingthmu ki lah ban leit shim ïa ki aplikeshon phom na ophis jong u Deputy Commissioner ka South West Khasi Hills District, Mawkyrwat, na ophis jong u Sub Divisional Officer (C) Ranikor Civil Sub Division bad na ka ophis jong u Block Development Officer, Ranikor bad Mawkyrwat ha ki sngi bad por long trei bad ïa ka tarik ba khatduh ban pynpoi ïa ki aplikeshon kan long ha ka 31 tarik u Jymmang, 2023.
Nongstoiñ, Jymmang, 25: U Superintendent of Police ka West Khasi Hills District, Nongstoiñ u la pyntip ba u Bah Kresh G Marak u ba na ka shnong Wahthre, Shallang, West Khasi Hills District u la wan ban ai ïa ka jing ujor ba ka lok jong u ka Pronitha Ch Sangma, 35 snem karta bad ka khun ka Achana Ch Sangma, kaba 10 snem ka karta, ki la jah naduh ka 15 tarik u Jymmang, 2023 bad haduh mynta ym pat ïoh jingtip shano ki la jah.
Ka Pronitha Ch Sangma, ka don ïa ka rynieng ba 4 feet 6 inches, shai snieh doh bad ha ka por ba ka jah ka phong ïa ka blouse rong pink bad muffler rong soh noamtra bad ka khun ka Achana Ch Sangma ka don ïa ka rynieng ba 3 feet ei ei, shai snieh doh, kham raikhoh bad ka phong ïa ka blouse rong pink ha ka por ba ka jah.
Nongstoiñ, Jymmang, 25: “Ka jingshah thngan khlem pud sngi jong u bah Ardent Miller Basaïawmoit President ka Voice of Peoples Party, namar ka jingbym sngap jong ka sorkar ïa ka jingdawa jong u ba kan pynbha noh ïa ka bhah thungkam, ka dei ka jingdawa kaba shong nongrim bad kaba biang por bha.
Kane ka mat ka dei kaba baroh ki paitbah nongshong shnong ha Khasi Jaiñtia kin ai ka jingkyrshan ba pura", ong u bah R.S.Sohlang sordar barim ka shnong Markasa ryngkat kiwei pat ki riew rangbah kiba paw bha ha West Khasi Hills.
Haba ïakren bad u nongthoh khubor u la ong ruh, “Katei ka mat jingdawa ka dei kaba donkam haduh katta katta.
Hynrei kam dei pat ban kylla long ka ishu politik, namar wat la ki paitbah ki kyrshan pura ruh, ym baroh ki dei kiba kyrshan ïa ka VPP hynrei ki dei ki nongkyrshan ba rad bah jong kiwei pat ki political party".
U la ong ruh, “Ka long kaba lyngngoh pat ban ïohi ba ki don bun bah ki nongshong shnong kiba pynkylla ishu politik pynban, da kaba kynnoh laiphew jait ïa ki MLA jong ki party kiba leit kyrshan ïa ka sorkar namar ka jingbym kren ei ei jong ki halor ka jingdawa jong u bah Ardent.
Katei ka jingpynlong ishu politics jong kiba bun kam long kaba dei, namar katei ka ishu ka dei na ka bynta jong ka jaitbynriew".
“Kan bha shibun kin ai jingmut ïa ki MLA jong ki, ba lada ka sorkar ka sngew eh ban pynbha bad pynthymmai ïa ka bhah thungkam, ka la dei ban pynduh noh ïa ka reservation policy da kaba mynjur lang ba baroh ar tylli ki bhah thungkam kata Khasi Jaiñtia bad Garo kan long 80% khlem da kheiñ shuh lada udei na kano kano ka jaitbynriew ruh.
Hynrei jar u ba stad bad uba la biang ka kyrdan pule un ïoh beit ïa ka kam ym kumba ka long mynta ba u Garo lada un ïoh tang 60% ka marks ruh u la ïoh lad ban leit pule Doctor.
Katba u Khasi Jaiñia pat wat lada ki ïoh 85 haduh 90 % ka marks ruh bun ki bym ïoh ban leit pule Doctor hynrei lada pynduh noh ïa ka 40 % Garo 40 % Khasi Jaiñtia bad yn shu pynlong compoulsory noh 80% kiba stad te kin ym duh kam satia".
“Lada ka sorkar ka sngew eh ka dei ban pynbeit noh ba ka bhah thung kam ka long katkum ki District Council Jurisdiction namar ki Garo ki don ïa ka GHADC, ki Khasi ki don ïa ka KHADC bad ka Jaiñtia ka don ka JHADC.Ki la ong ruh ban ïa kaba pynklumar ïa ki paitbah kan jin da la bha ban pynbeit noh khamkloi katba lah khnang ba ki paitbah kin hun bad kin ym artatien", u la ong.
Mawkyrwat, Jymmang, 25: Ka Sur u Paidbah jong ka South West Khasi Hills District mynta ka sngi ka 25 tarik u Jymmang, 2023, ka la ïoh ban pynlong ïa ka jingïaid paidbah (Rally) ha Mawkyrwat ban pynsngew halor ka Reservation Policy ha ka Sorkar bad kumjuh ruh ha ki MLA ba kin kren ei ei khnang ba ka rukom thung-kam thung-jam kan long kaba ryntih.
Kane ka rally ka long kum shibynta ba kyrshan ïa ka jingshong shah thngan jong u bah Ardent M.Basaiawmoit u President jong ka Voice of People’s Party (VPP), kawei pat ka long ban pynsngew ha ki MLA ba ki kren ei ei halor katei ka bynta bad ban dawa na ka Sorkar MDA-2 ba kan pynbeit noh ïa ka Reservation Policy hapoh ka Jylla Meghalaya.
Ha kane ka rally la wan snohktilang ruh ki samla pule jong ka Sngap Syiem College, Mawkyrwat, ki dkhot sengbhalang ba kynthup naduh ka HITO, ka HYC, ka HANM, ka Synjuk ki Seng Samla Shnong, ki longkmie, ki samla bad kiwei de kiba don mynsiem ban kyrshan ïa ka Sur u Paidbah jong ka South West Khasi Hills District.
Ki nongkren ha kane ka sngi ki la pynpaw ïa la ki jong ki jingsngew halor kane ka mat ba kongsan eh ba ka sorkar ka dei ban leh ei ei noh mar dor halor kane ka Reservation Policy khnang ba kan nym don kano kano ka jingnoh shilliang ha kaba ïa dei bad ka thung-kam thung-jam hapoh jong ka jylla Meghalaya.
Shuh shuh ki nongkren ha kane ka sngi ki la pynpaw ruh ka jingkyrshan ba pura halor ki ar tylli ki mat ba kongsan ïa kaba ka Sur u Paidbah jong ka South West Khasi Hills District u la buh kata ka long ban kyrshan ïa ka jingmih shakhmat jong u bah Ardent M.Basaiawmoit ba u la shim ka rai ban shong shah thngan halor ka jingdawa na ka Sorkar MDA-2 ban pynbeit noh mar dor ïa ka Reservation Policy hapoh ka jylla Meghalaya bad kawei pat ka long ban dawa na ki MLA jong ka Mawkyrwat Constituency ba kim dei ban shu peit kai halor kane ka bynta hynrei lada ki don ka jingkitkhlieh ki dei ban kren ei ei khnang ba kan long ka jingmyntoi ym tang ïa ki samla jong ka mynta hynrei khamtam eh ki samla jong ka pateng ka ban wan ruh.
Kiba la ai jingkren ha kane ka sngi ki long na u bah Bitnam Nongsiej, President ka HITO Mawranglang Zone, u bah Lambokstar Marweiñ, President ka HANM, u samla Pynskhem Kharjahrin na ka HYC, u bah Wallam Syiemiong na ka Synjuk ki Seng Samla Shnong, South West Khasi Hills District, u bah Ailad Nongrem, u bah Overlin Imiong na Ranikor, bad u bah Pynkhraw Kharjahrin.
