Nalor ka bai liengsuin, ka KHADC ka la pynlut sa T.1,08,750 ka bai lynti bad bai bam jong ki lai ngut kita ki long Bah Neil Antonio War (EM) ka tnad Finance u la shim T.23,200 hajar, bah W.Syiemlieh secretary ka EC ka KHADC u la shim T.68,150 hajar bad u Bah RS Wanniang, Jt Secretary ka EC u la shim T.17,400 hajar.
Shillong, 27 Jylliew:Ka BJP ka la ong ba ka jingthung kam Parliamentary secretaries jong kane ka sorkar MUA-II ba ialam ka Congress ka dei beit tang ban bat ia ki MLA ban pynneh jubor ia ka shuki, hynrei kan ap beit ia ka rai jong ka Meghalaya High Court halor kane ka kam.
“Ngin ap ia ka rai ban mih na ka High Court namar ba kane ka kam ka la don ha kti jongka", la ong u Bah Shibun ha ka jingiakren mynta ka sngi.
U la ong ba ka jingthung Parliamentary secretaries ka dei ka jingpynlut phut ia ka kam jong u paidbah bad ka jingduh nong ka dei ia u paidbah hi.
“Ngim sngew tynnad ia ka jingleh kane ka sorkar ban pynlong langknia ia ki paidbah katba ialade ka la leh sahuh", la ong u Bah Shibun.
Lah ban kdew ba ka kam Parliamentary secretaries ka la poi sha ka High Court ba la ujor da uwei u rangbah na Jowai bad ka Kashari ka la buh sngi ban shim bishar biang ia kane ka kam hapoh saw taiew naduh ba la shim bishar ha une u bnai.
Ka sorkar MUA-II ka la pas ia ka Ordinance ha ka dorbar ba la dep ban pynkup bor ia ki PS hynrei haduh mynta u Lat ka jylla um pat soi satia ia kane ka ordinance.
Ka jingkyntait u President ban soi ia ka Bill ki PS ha Delhi, kan sa don kumjuh ka jingktah ha kane ka jylla ha kaba u Lat ka jylla un nym soi ia ka Ordinance ka sorkar jylla.
Lada u Lat um soi ia ka Ordinance, kan don ka jingma kaba khraw ia ki MLA kiba bat kum ki Parliamentary secretaries ha kane ka sorkar MUA-II ioh kin shah trei ha ka ain mait kyrteng.
Shillong, 27 Jylliew:Da kaba kam ba kane ka sorkar MUA-II ba ialam ka Congress kan sa khyllem hi shen khlem pat dei por, ka BJP kala ong ba ka elekshon sha ka iing dorbar thawain ka Meghalaya ka lah ban long noh shwa ban poi u 2018.
Ha ka jingiakren bad u President ka BJP mynta ka sngi, u Bah Shibun Lyngdoh, u la ban ba ka jingkren jong u nongialam ka BJP ba peit ia ka Meghalaya u Nahlin Kohli ba kane ka sorkar Congress kan khyllem hi namar ka jingkhia palat jongka.
“Ka elekshon MLA ka lah ban wan noh shwa ban poi u 2018", la ong u President ka BJP da kaba pynpaw ba kane ka sorkar Congress ka la don ha ka jingiakynduh jingeh bha namar ba ka la shu leh thurmur ia ki kam pisa pilain ka sorkar pdeng haduh ba ka shem jingeh ban ai Utilisation Cerrificate.
Ha ka jingshisha ka BJP kam don MLA satia ia mynta ha kane ka jylla hynrei ka la iai kynthah ia ki kam kane ka sorkar ka Congress kaba satah tang ha ki kam pyndonkam bakla ia ka pisa jong ki paidbah.
“Mynshwa kane ka sorkar Congress ki shu pan pisa katba mon khlem pyndonkam khlem da ai UC namar ha Delhi la synshar da kajuh ka party hynrei naduh ba wan ka BJP, ki la shem jingeh ban leh thurmur ia ka pisa jong u paidbah", la ong u Bah Shibun.
U la ong ba ki la don bun ki MLA kiba wan jan bad ka BJP hynrei ka jingiakren kam pat poi sha ka bynta kaba kongsan ban sei madan.
“Ka party Congress mynta ka la long kum ka jhad ba la jan ngam noh syndon ha ka ri bad dei namar kane ba ki MLA bad ruh ki paidbah ki iohi ba ki la kwah ia ka jingkylla ban wan noh sha ka BJP", la ong u Bah Shibun.
Ka jingpyndonkam bakla ia ka pisa jong u paidbah ne ka bamsap bampong jong ka sorkar Congress ka la pynsngewthuh ia ki paidbah mynta bad ki la phai khmat sha ka BJP kaba la pyrshang tyngeh ban pyniaid ia ka kam da ka jingkhuid bad ka jingshai.
“U Myntri Rangbah duh ka ri u Narendra Modi u la kwah ban pyntreikam sted ia ka Digital India ha kaba ki nongshong baroh kin tip ia baroh ki jait skhim bad ki kam pynroi bal eh ka sorkar namar ba ha kine ki snem baroh ki paidbah kim bna ia ki jingiarap bad kim poi sha ki", la ong u Bah Shibun.
Shillong, 27 Jylliew: Mynta ka nohphai sngi u MLA ka 19th Shillong South u bah Sanbor Shullai u la ialam khrui ia ki samla ba la pyndep ha ka jingpule Nos sha Secretariat ban leit ia kren bad u myntri ka koit ka khiah u bah A.L Hek halor ka jingeh ba ki ia kynduh.
Ha ka jing shisha u bah Sanbor u la mut ban ia kynduh ia u myntri rangbah ka jylla u Dr.Mukul Sangma hynrei la pyntip na ka ophis jong u myntri rangbah ba um don ha Shillong bad u don sha Delhi.
Katei ka jingleit kynduh u bah Sanbor ia u myntri ka koit ka khiah ryngkat ka jingthoh ka dei halor ka jingeh ba ki samla ba trei Nos ki la wan ujor sha u ba ka sorkar ka don jingthmu ban pynkut noh ia ka jingiateh jong ki kaba 3 snem bad ka sorkar kaba ki dang trei haduh mynta.
Hadien ba la dep ia kynduh ia u bah Hek u bah Sanbor u la ong ba ka long kaba shisha ba ka sorkar ka la thmu ban pynkut noh ia ka jingbuh por ban ai kam ia kitei ki 220 ngut ki Nos kiba dang trei mynta ha ki jaka sumar sorkar ha ki bynta bapher bapher jong ka jylla.
U la ong ba u myntri u la pynshai ba ka sorkar ka don ia katei ka jingthmu ban pynbna da ka jingpynbna baiar ba kan thung kam Nos 281 tylli ha ki jaka sumar sorkar ha kane ka jylla.
Ha kaba ia dei bad katei ka bynta u bah Sanbor u la dawa ba ka sorkar ka dei ban thung shuwa ia kitei ki 220 ngut ki Nos kiba la don jingtbit lypa bad kiba la shakri la kumba 3 snem eiei ha ki jaka sumar bapher bapher bad hadien kata u la ong ba ka sorkar kan khot pat da ka jingpynbna ba iar na ka bynta ban pyndap ia ki kam kiba tam kumba la leh ia ki Batch ba nyngkong jong kitei ki nos.
Kitei ki Nos kiba la ialam da u bah Sanbor sha Secretariat ki dei kiba la pass ia ka General Nursing and Midwifery jong u snem 2010 haduh 2012.
Hab aia kren pat bad kitei ki Nos ba kynthup ia u Mebanker Lyngdoh Nonglait, ka Lasiewdor Kharmudai, Wallambok K Rangjem,Ibashisha Lawrynñiang ki la iathuh ba ka daw kaba pynlong ia ki ban tur shakhmat ka dei hadien ba ki la ioh jingtip ba ka sorkar ka thmu ban pynkut noh ia ka kam jong ki bad ka don jingthmu ban pynbna 300 tylli ki post na bynta ki General Nurse bad Midwifery (GNM).
Katkum ka jingiathuh jong ki ka long ba haduh mynta ruh ki dang trei hapoh katei ka jingiateh bad ka sorkar (Bonded) , don kiba trei kum ki nongtrei bujli ha ka jaka jongno jongno ( Officiating).
Shillong,28 Jylliew: Khyndiat sngi mynshuwa la iohi ba ka surok bah (G.S Road) ter ter naduh Motphran-Umsohsun bad them Bijoy ka la kylluid war namar ka jingkyndang khah khah ka tnad Municipal ia ki nongdie madan kiba pyn khapngiah ia ki lynti iaid kjat bad ka shi lynter surok.
Hynrei hadien ba ka surok ka la thylli kumba katto katne sngi ka kynhun jong ki nongdie madan hapoh ka jingialam ka Thma U Rangli Juki (TUR) kaba ialam da ka kong Angela Ryngad ki la mih lymbung sha Secretariat bad ki la ia kynduh ia ka myntri ka tnad pynroi sor ban kren ia ka jingeh ki nongdie madan.
Ka kong Angela ha katei ka sngi ka la ong ruh ba ka aiñ ki nongdie madan jong kane ka sorkar jylla ne ka Meghalaya Street Vendors (Protection of Livelihood & Regulation of Street Vending Act, 2014 ka long kaba tlot bad ka la ong ruh ba ki nongdie madan kin bteng biang ia katei ka kam kumba ki ju leh bad da shisha ia kane la sakhi ba katei ka la urlong shisha ha kaba ki nongdie madan ki la sdang ban tuid biang ha kine ki shisngi ar-sngi.
Lah ban kdew ba ha ka por ba ka ARPA ka synshar hapoh Khasi Hills Autonomous District Council bad ha ka por ba u bah Latiplang Kharkongor u bat ia ka tnad khaii pateng ka KHADC (Trade) u la kyndang naphang khlem jingmap ia kitei ki nongdie madan kiba pynwit ia ka lynti iaid paidbah bad kiba pynkhapngiah ia ka surok.
Aiu utei u nongmihkhmat paidbah uba pyrshah ban weng noh ia ka jingkhapngiah ka sor Shillong u don ban ong halor katei ka ijngpyni bor ki nongdie madan da kaba bteng biang ia ka kam die madan jong ki?.
Ha ka jingiakren bad u Rupang mynta ka sngi u bah Latiplang Kharkongor, MDC ka Nongthymmai u la ong ba ki bar jylla kiba die madan ruh ki donkam ban ioh ia ka Laisen khaiï na ka KHADC ne ka Trading License bad lada kim don laisen dei ban kyndang beit ia ki katkum ka Trading by Non Tribal Act jong ka District Council.
Ka jingkylli kaba mih mynta hato kitei ki bar jylla kiba shong die madan ki dei kiba la ioh laisen khaii na ka KHADC?.
Mynta ka sngi u Rupang u la iaid swait ban peit ia ka jingdon ki nongdie madan naduh Motphran shaduh Them Bijoy bad la iohi ba najan dukan die juti (Bata) ter ter kiba bun hi ki dei ki dur khmat Khasi, wat la la ia khleh lang bad ki khar die alumuri ruh khar die juti bad kiwei hynrei tang shu noh kham sharum la iohi ia ki nongdie jaiñ,tiar mobile bad kiwei pat kiba dei ki bar jylla suda.
Ha kaba iadei bad ka jingnang kiew nangroi bad nangshlur ki Khasi ban shong die madan ha katei ka thaiñ u bah Latiplang u la pynkynmaw ba ha ka por ba u bat ia ka tnad khaii pateng ka KHADC ula kylli tohkit bniah bha ia ki bad ki tiar ba ki die hynrei ha kaba khadduh u ong la lap ba kim dei kitiar jong ki pynban ki dei ki nongleh Benami kiba shu kam trai ia ka tiar u bar jylla bad kim don jingpynshisha eiei ban ong ba ka dei ka jong ki, “Kiba bunbah kiba kum kine ki kes ngi la ia kynduh" u la ong.
Shuh shuh u Rupang u la ioh ban twad jingmut na ki nongialam Sengbhalang halor katei ka phang, ki la iathuh ba ia mynta kim patkwah ban ong eiei ha ka kyrteng ka seng jong ki bad shen ki hap ban mih shakhmat ban ia kren ia kane ka phang ruh.
Katkum ka jingsngew jong ki-ki la ong ba shi bynta ka dei ka kam kamai jakpoh jong ki duk ki raitoi hynrei ki la ong ba katei ka jingpynkhapngiah ia ka lynti iaid ka dei kawei pat ka phang kaba pynmih bun ki jingsniew kum ka jingkloh pla bad kiwei.
Kawei pat kaba ki sngew wit ka dei namarba kiba bun hi ki nongdie madan ki dei ki bar jylla bad katei ki laong ba ka pynshlur ia ka jingwan jyllei u bar jylla lada u iohlad katba mon ban seng kam ha madan madiah ha kane ka jylla.
Nongpoh, 28 Jylliew:Ha kawei ka jingjia ba sngewsih ha kaba uwei u samla u la duh syndon ia ka jingim bad ki 11 ngut pat ki la mynsaw hadien ba u Pyrthat ba khlain bor u la tied mynta ka sngi ha ka por 1.50 noh phai sngi ha Umroi Madan Lumsohlang, Ri Bhoi District.
Ia utei u samla U samla uba la duh noh ia la ka jingim la tip kyrteng kum u Kyntiew Shadap (19) bad ia uwei pat uba la kham mynsaw jur la tip kyrteng kum u Eleven Roy Makri (26), katba ia kitei kiwei pat kiba shu mynsaw malu lama la pynkit noh mar mar sha CHC Bhoirymbong ban ioh jingsumar.
Katba ia u Eleven Roy Makri, namar ka jingjur palat ka jingmynsaw kumta la pynkit noh ia u mar mar sha Civil Shillong, khnang ban ioh ia ka jingsumar ka ba kham paka.
Katkum ba la iathuh da u Rangbah shnong ka Umroi Labansaro, la ong ba kitei kiba la shah tied pyrthad ki dei na ka shnong Umroi Labansaro, ha kaba u Pyrthad u la tied ia ki katba ki dang iatrei shawnong para samla rangbah ha kawei ka lyngkha kaba don ha Umroi Madan Lusohlang.
U la ong ruh, hadien ba la tip halor jong katei ka jingjia na ka liang jong ka shnong mar mar ka la pyntip noh sha ki bor pulit khnang ba kin ioh ban leh katkum ki kyndon jong ka ain.
Halor jong kane ka jingjia ba sngewkyndit bad sngewsih kaba la ngat hapoh ka shnong ka thaw, kumta na ka liang Shnong ka phah ruh ia ka khubor sngewlem sha kiba haing hasem kiba kynduh ia kane ka jingjia ba sngewsih, u la bynrap.
Shillong, 28 Jylliew:Ka Jaintia Students’ Union lyngba ka RTI ka la lap ba ka NEHU ka la leh klet ia ka Jowai Campus kaba dei ban shan noh ha ka shnong Wahiajer, West Jaintia Hills District.
Katkum ka RTI, la pyni ba ia ka jaka la ai sngew bha da ka shnong Wahiajer na ka bynta ban tei ia kane ka Campus bad la dep ruh ban peit bniah bad dep buh ruh ia ki mawpud mawsam bad ka mang tyngka kaba long T.7,12,694 /-.
Shuh shuh lyngba ka RTI la lap ba na ka pisa baroh kaba la mang da ka UGC lyngba ka 12th Plan na ka bynta ban tei ia katei ka Campus la buh 600 lak tyngka ban tei noh ia ka jaka ai jinghikai ha katei ka jaka bad ki tiar ki tar kiba dei ki jingdonkam.
Hynrei kumba ka long haduh mynta na ka liang ka NEHU kam pat lah ban sdang ban shna ia ki jaka pule kaba biang ha Jowai Campus kumba la mang da ka UGC.Na ka liang ka JSU ka dawa na ka NEHU ban sdang noh shi syndon ia ka Jowai Campus namar ka Union hi kam kwah shuh ban iohi ia ka jingran dien ka NEHU kumba la jia ha Moodymmai ha ki snem ba la dep.
Ka JSU ka la rai ruh ba lada ka NEHU kam lah ban sdang ia Jowai Campus ha kine ki khyndiat bnai , kan sa phah jingthoh halor ka jingleh klet ia ka Jowai Campus sha ka Sorkar Kmie kumjuh sha ka Human Resource Development jong ka Sorkar India.
Shillong, 28 Jylliew:“ Ka jing kren jong u MP ka Lok Sabha u Bah Vincent Pala lyngba ki lad pathai khubor ba ki Seng Bhalang ki long ki diengpynkiang ia ka roi ka par ha ka jylla ka long bym nongrim.
Lada ka sorkar ka don ka jingthmu ban wanrah ia kano kano ka project ne development da ka lynti kaba khuid ba suba bad kaba biang ha ka jingkhein jingdiah bad ka bym ktah ia ka imlang sahlang kan nym don ka jing pyrshah wat tang na uwei u briew ruh", ong ka kyrwoh khubor na ka FKJGP.“Kum ka ri synshar paidbah dei ban don ki liang pyrshah, ki kynhun kiba pynwit ne wat kiba pyrshah sorkar bad ki seng bhalang ki ban peit ha la ki jong ki jong ki bynta khnang ban ioh ia kata ka jing synshar kaba hok.
Ka roi ka par ha ka ioh ka kot kam dei ban ktah pat ia ka imlang sahlang bad ka dei ban iaid ryngkat ryngkat bad ka jing pynkiew ia ka imlang sahlang", la ong shuh ka kyrwoh khubor kaba la kynthoh ruh ba ha ka jylla pat ha ka kyrteng jong ka roi ka par ki pynjot lut ia ki khlaw ki btap bad pyn-jaboh lut ia ki umbam um dih.
“Ka roi ka par ruh kaba noh shiliang, ka jing wan rah ia ki karkhana khlem ka jingpeit bniah bha ka la long pynban ka jingtim ia ka mei mariang bad katno tam lada wan sa kita ki company tih Uranium kiban bam duh syndon ia ka jait bynriew.
Ha kaba iadei bad ka jingrung kyrthep ki bar jylla, ngi dei ki riewlum bad ngi dang donkam shibun ki ain ban iada na ka jing wan rung kyrthep jong ki mynder bad shi bun ruh ki lad jingiarap na ka sorkar kmie".
“Ha kaba iadei bad ka railway ka sorkar kadei ban wanrah shwa ia kita ki lad jingiada ia ka jaitbynriew rit paid jongngi.
Ha kaba iadei bad ka jing ai jaka naka bynta ban pynheh surok ne shna surok kam judon ka jingpyrshah hynrei balei ba ngi hap ban pyrshah namar ba ka jing shim jaka bad ka jing siew ia ka bai jaka (kalong ka bym biang bad ka bym iaid beit iaid ryntih",la pynkut ka kyrwoh na u Bah Joe Marwein, President ka FKJGP.Ha kawei pat ka khubor ka Aam Admi Party, Meghalaya ka pynpaw ia ka jingkynthoh pyrshah halor ka jingkynnoh u MP ba don burom na Shillong Seat u Ma Vincent Pala kumba la paw ha ki kotkhubor ba ki Seng Bhalang bapher bapher ki la mih bad ki la roi kum ki tit.
“Hato ym dei naduh ba synshar ka congress ki Seng Bhalang ki la sdang ban mih bad ka don ka hok ba ki dei ban dei ban mih sha khmat namar ki Seng Bhalang ki dei ki kynhun trei mon sngewbha bad kiba long kum ki rishot ban ia da ia ka Jaitbynriew jong ngi", la pynpaw ka kyrwoh khubor na u Bah W Nongtdu , State Co-ordinator ka AAP.“Ka jingdon jong ki Seng Bhalang ka la long ka jingmyntoi namar ki iai budien ia ki kam ki ba ka sorkar ka la leh bad kane hi ka jingmyntoi ia ki paidbah ki rit i ria ban ioh jingshai halor kano kaba bha bad kano kaba sniew ne ka ba ym long ban pyntrei kam “, la ong shuh shuh ka kyrwoh na u tei u nongialam ka AAP.“Ka jylla ka don haduh 8 ne 9 tylli ki Cement Plant hynrei kaba sngew lyngngoh ka long ba ki trai muluk ne ki samla kiba leit wad kam hapoh ki ne ki Cement Plan ruh kim ioh kam ioh jam.
Ki Seng Bhalang la bun snem ki dawa ia ki hok na ka bynta u paidbah hynrei ki shah leh kyllut bad ym don ba sngap satia", la ong shuh katei ka kyrwoh khubor.
Halor ka jingkynthoh u MP ba ki samla kim donkam donjam ki sa leh ban pynbun ia ki Seng Bhalang , katei ka jingkynthoh ka pynsngew sih ia ki kynhun Seng Bhalang kiba don ia ka jingthmu ban kit ban ia kyrshan ia ka ri bad Jaitbynriew ha ki ba bun ki liang.
“Ki Seng Bhalang ki dei ki kynhun kiba ai jingmut bad pyni ia ka nongrim kum ha kaba ia dei bad ka Single Windows Agency ha kaba lada ka sorkar kam thmu ban pyntrei kam bha na ka bynta ka jingmyntoi ki khun ka jylla te kam myntoi hi ban wanrah ia kum kitei ki lad ha ka jylla", la pynkut ka kyrwoh.
Shillong, 28 Jylliew:“Ngi ka kynhun shad One Unity Crew ngi la shah jied ban leit mih khmat ia ka ri India sha ka lympung World Hip Hop Dance Chmpionship ka ban long ha Las Vegas, USA hapoh ka kontrak jong ka Hip Hop International India", la pynpaw u Abhishek Mahatu u ba dei u samla shad na ka nong bah Guahati.
“Kane ka lympung ia kop shad yn pyni lyngba ka Channel VH1 yn pynlong ha ka 13 haduh 18 tarik u Nailar  bad ka kynhun yn ialam da ka A Choreo Culture Pvt Ltd “, la ong shuh u tei u samla u ba la ia wan ban synran lang da u Bah Kit Thabah na ka All Megha laya Dancer’s Association lem u Suraj Thakur ha ka jingai jingkren jong u ha ki nongthoh khubor ka nongbah ha Shillong Press Club.
Kane ka kynhun kaba don haduh 15 ngut ki dkhot bad 8 ngut ki nongshad kiba kynthup na ka jylla Meghalaya, Assam , Arunachal Pradesh bad Manipur ka pynpaw ba ka kwah ban pynpaw ka jingkyrpad sha ki bor sorkar ka jylla Meghalaya ban ioh jingiarap pisa na ka bynta katei ka jingialeit ia kop shad jong ka.
“Ngi la ia kren bad ka sorkar Assam kaba la kular ban iarap haduh 5 lak tyngka na ka jingmang ba 21 lak tyngka ka jinglut ha kaba leit sha Las vegas.
Ngi wan hangne ban pan ka jingiarap na ka sorkar Meghalaya ban kyntiew shuh ia ka sap ka phong kaba ki samla ki don ban mih khamt ia ka North East hi baroh kawei “, la ong u Abhishek Mahatu.
Na ka liang jong u Bah Kit Thabah , u la pynpaw ba ka jingwan jong kane ka kynhun kaba ju ithuh na ka por sha ka por bad kane ka wanrah jingmut ban shna noh da ka North-East Dancers’ Association khnang ban lah ban kyntiew shuh ia ka sap shad ha ka thain hi baroh kawei bad hapoh katei ka shatri yn lah ban ia kren ruh wat shaduh ka sorkar pdeng ka ri India na ka bynta ka jingmyntoi ki samla.
“Ka don ka jingjied ia ki khynnah ba hapoh 12 snem ban ioh rung sha ka lympung shad jong ka Channel Sony ka ba la tip kum ka Super Kid bad na ka liang ka AMDA ka la iakren bad ka Channel ban pynlong Audition ha Shillong bad ka Channel ka la mynjur ban leh da ka Online Audition ha kaba ki khynnah kin shah jied na ki Video ba la ring ha ki por ba shad bad phah peit ha ki bor pyniaid katei ka Channel", la pyntip u Bah Kit u ba la pynpaw ruh ba ia mynta ka Association ka dang wad bniah hato ka ‘entertainment’ kum ha ka shad ka don jingiadei ne em ha ka tnad Skill Development ka sorkar jylla bad kdew ruh ba ka jingshad kum ki jingshad Hip Hop ka don ia ka jingiadei kaba jan bad ki kam ialehkai kum ka gymnastic.
Shillong, 29 Jylliew:Mynta ka sngi ki nongialam rangbah ka UDP ki la hiar sha Maw synram ban nang pyn khlaiñ ia katei ka Circle kum ka jingpynkhreh na bynta ka elekshon 2018.
La pynlong ia ka jing ialang ha Khlieh shnong Communitty Hall, Maw synram bad ha katei ka jingialang la don ki nongialam na ki Unit bad ki Zone bapher bapher jong ka Mawsynram konstitwensi.
U Dr.Donkupar Roy haba kren ha katei ka sngi u la ai khublei ia ki nongtrei jong ka seng UDP kiba la kyrshan radbah ia katei ka seng bad kiba dang iaineh haduh mynta ruh watla ka la ju mad ia ka jingshah rem na kawei ka elekshon sha kawei pat ha katei ka konstitwensi.
U la kob ruh ba ha kane ka elekshon 2018 ka ban wan kan long kum ka jingkhih atphyllung ka duriaw bad kan don ka jingkylla kaba khraw ha kaba ka seng UDP kan wan phai biang ha ka bor synshar.
U la kren ia ka jingbym ler kam kane ka sorkar mynta bad ki kam bamsap bad u la kren ruh ba ka thong jong katei ka seng ka long ban wanrah ia ka synshar khadar kaba khuid.
La pyniaid ia katei ka jingialang da u District President u bah Tito W Chyne uba la kren ia ka saiñpyrthei hapoh katei ka seng kumba ka long mynta bad la shim ruh ia ka rai ba kumka dak ka jingpynkhreh ia ka elekshon 2018 kat bym pat ioh ban pynlong ia ka elekshon jied nongkitkam thymmai yn thaw noh ia ka Adhoc Body jong katei ka seng ha Mawsynram tad haduh ban da pynlong ia ka elekshon ha u nailar,2016.
Ha katei ka Adhoc body la jied ia u bah Titos W Chyne kum u President bad u bah D,Nongsiej kum u Secretary bad la jied ruh ia ki Convenor na ki khyndai tylli ki Zonal Unit jong ka Mawsynram Konstitwensi.
Ki heh jong ka UDP kiba donlang ha katei ka jingialang ki kynthup ia u President Rangbah katei ka seng u Dr.Donkupar Roy, u bah Allantry F Dkhar Vice President, ka kong Pretty Kharpyngrope President jong ka Women’s Wing, bah Teiñwell Dkhar u District Secretary bad kiwei pat ki nongialam katei ka seng.
Ki nongialam katei ka seng kiba la ai jingkren ki la ong ba kane ka dei ka jingsdang jong ka seng UDP ban pynkhreh na ka bynta ka elekshon 2018.
Nongpoh, 29 Jylliew:Ka jingbym shimkhia jong ka sorkar jylla ban pyntreikam hok ia ki skim ka sorkar kmie ka la paw tyngkrein bad kane ka la paw pyrthei ruh mynta ka sngi ha ka jingleit jurip ka Dorbar Shnong Umbuda ia kawei Project ia kaba la tip paidbah kum ka ‘Houses for Urban Poor’ ha kaba la mang pisa da ka sorkar kmie ha ka jinglut kaba la kot sha ka 7.80 klur ha ka Shnong Umbuda, Ri Bhoi District.
Ha kane ka jingleit jurip da ki nongialam shnong ka Umbuda, la lap ruh ba da ki phew tylli ki iing ba kiba la dep shna ki la jot biang bad sop da ki khlaw ki btap, namar ba ym don ki ban peit ne sumar mynta la palat 6 bad 7 snem, wat u Contractor u la shu ieh jyndat khlem da pyndep ban tei ia kane ka iing ba la mang khnang na ka bynta ki longing baduk ha ka thain Nongpoh.
Kumban shupynkynmaw hangne, ia kane ka Project la mang kyrpang da ka sorkar kmie na ka bynta ban shna iing ia kiba baduk ha ki thain Nongpoh ha ka jinglut kaba la kot sha ka T.7.80 klur naduh u snem 2007-08, hynrei ka long pat kaei kaei ka bym lah ban mutdur ba kane ka skhim ba la mang kyrpang da ka sorkar kmie, ka shu long pynban tang ka jingpynlut kai ia ka pisa paidbah.
Ka Urban Affair ka dei ka Nodal Agency ban pyntrei ia ki 240 tylli ki iing ba la mang na ka bynta ki longiing baduk ka sor Nongpoh bad kane ka tnad ka la ai bor sha ka Hindustan Prefab Limited kaba la ai sub contract sha u Laborlang Lyngdoh, hynrei kat haduh mynta ka dang lah ban pyndep tang kumba 50-60 ki iing.
Haba iadei bad kane na ka liang u Bah C.B Syiem, Rangbah Shnong ka Umbuda, u la ong ba ka Dorbar Shnong Umbuda ka la pynpaw shisha ia ka jingbitar halor ka jingpynsahteng jong ka sorkar jylla ha kaba iadei bad kane ka project, u la bynrap ruh da kaba ong “ka jingpynsahteng jong ka sorkar ia kane ka Project shna iing, ka pynlong pynban ka kabu ia ki nongleh kam sniew bad ka la kylla long pynban kum ka ktem jong ki riew sniew kaba la buh jingma wat ia ka bor Shnong ban peit ban khmih" ong u Bah C.B Syiem.
U la ong ruh, na ka liang ka bor Shnong bad ka Nongpoh Town Committee la bunsien ki la ujor sha ka Myntri ba peit ia ka tnad kam pynroi sor ban shim khia halor kane ka jingsahteng, hynrei kane ka jingkyrpad bad ka jingpyni ia kine ki jingdonkam u paidbah kam shem poi shaei shaei ruh ha kaba haduh mynta kane ka kam ka dang sah khongreng khlem da pyndep.
Shuh shuh, u laong ruh na ka liang ka Dorbar Shnong ka la rai ban ai por 1 bnai ia ka sorkar jylla ba kan pyndep noh ia kane ka Project ban shna iing na ka bynta ki longiing baduk bad lada ka sorkar kam shim khia ban sdang pyntreikam, ka Shnong kan kurup noh ia katei ka jaka bad ki iing ki sem ba la dep tei bad ban aiti noh sha ki longiing baduk ka shnong, namar ka jingpynsahteng ia kane ka project ka la long pynban ka jingma ia ka shnong ka thaw kumba u la ong ba ka la kylla pynban ka ktem jong ki nonglehkam awria bad kam sniew, bynrap u Bah C.B Syiem.
Shillong, 29 Jylliew: Kawei ka briew ba buhrieh kyrteng ka la ujor sha u Law secretary ka tnad ain ka jylla ban weng noh ia ka Assistant Public Prosecutor (APP) bad thung bujli da uwei halor ka jingkynnoh ba kam shym la kitkhia ia la kamram ba la bynshet ia ka.
Ha ka shithi ba la phah sha u Secretary ka tnad ka main, kane ka longkmie kaba la ujor pyrshah ia uwei u briew ba kynnoh ba leh beijot ia ka naduh ba dang rit, ha u snem 2006 ka la kyrpad ba ka sorkar ka dei ban weng noh ia ka APP kaba la shimti ban iasaid ia ka kam jongka namar ba bym shym la kitkhia ia ka kam.
Ka la kyrpad ia ka sorkar ba kan thung da uwei u nongiasaid ain na ka bynta jongka ban pynthikna ban ioh ia ka hok na ka Kashari.
Ia ka mukotduma jongka la rah sha ka Kashari ka Khasi Hills Autonomous District Council (KHADC).
Kane ka longkmie ka la shah leh beijot ha uwei u briew uba la tip kyrteng kum u Joken Kharsati haba ka dang 7 snem ka rta ha u snem 2003.
Ka kyrpad ba ka sorkar ka dei thung da uwei u APP ban iasaid lem ia ka mukotduma jongka khnang ba kan ioh ia ka jingbishar hok bad u nonglehkam sniew u dei ban ioh ia ka jingpynsaja katkum ka ain.
Nongstoin, 28 Jylliew:Mynta ka sngi, ki briew jong ka tnat Khlaw, na Nongbah Shillong, ki la wan hiar kynsan kynsan sha ki bynta jong ka West Khasi Hills District, na ka bynta ban pynlong ia ka jingkhynra ia kiba bun ki jaka thang rnga beain ha katei ka thain.
Katei ka jingwan hiar kynsan jong kitei ki ophisar ka tnad Forest ka long hadien ka jingiohi ka jong ki lyngba ki kotkhu bor halor ka jinglehmon bad iaid laitlan ki nong khaii rnga beain ha kiba bun ki bynta jong ka West Khasi Hills, bad lyngba katei kala pynkhih khoh reh ia katei ka tnad ba kin wan ban pynlong ia katei ka jingkhynra kaba kynsan kynsan.
Ia katei ka jing khynra la sakhi ruh da ki nongthoh khubor mynta ka sngi ha kawei na ki jaka jong ka shnong Seinduli West Khasi Hills District, ha kaba la lap ruh ba katei ka tnad Forest ka la lum bad khat noh ia kiba bun bah ki rnga kiba la pynlang ha ki jaka lum, bad la kurup noh haduh lai trok ki rnga tang na ki ar tylli ki jaka pynlang.
Haba iakren bad ki nongthoh khubor na ka liang jong u bah L.Shangpliang u ba dei u Protection Ranger jong katei ka tnad u la ong ba ka jingwan jong ki ban pynlong ia katei ka jingkhynra kalong halor ka jingioh ia ka hukum na ki heh ophisar jong katei ka tnad ban wan pynsngewthuh ia ki briew ba kim dei ban thang ia u rnga namar ka ktah bad pynjot ia ka mariang.
Shuh shuh u la ong ruh ha kaba iadei bad u tei u rnga, ba ki la ioh ban kurup bad kem na ka liang jong ki kin hap ban rah bad kit noh sha Mawiong Shillong, ha kaba na ka liang jong ka tnad kan sa leh ia kiba donkam, bad u la ong ruh ba lada ki bor ba halor ki hukum bad ai bor, kin dang hap ban bteng ban pynlong ia ki jingkhynra sa sha kiwei pat ki bynta jong ka West Khasi Hills.
“Ngi ju pynlong ia kiba kum kine ki jingkhynra na kapor sha kapor hynrei ka shem shitom ia ngi ba ngin tehlakam kum ia kine kiei kiei namar ba ia ka West Khasi Hills haduh mynta ka dang hap hapoh ka jingpeit jong ka Tnad Forest na ka Nongbah Shillong" ong u bah Shangpliang.
Ha katei ka jingwan khynra la iadon ryngkat lang ruh u bah T.K.K.Marbaniang Ranger North Range jong katei ka tnad, u bah S.Pyngrope Forester North Range bad kiwei kiwei ki ophisar bad ranger jong katei ka tnad Forest.
Shillong, 28 Jylliew:Ki pulit ka tnad Custom ki la ioh ban kurup ia u drok ba shong dor palat T.3 klur na kawei ka iingbasa na Khyndai Lad mynta ka sngi bad ioh ban kem artad ia lai ngut ki briew bar jylla kynthup kawei ka longkmie.
Na kine ki briew la ioh ruh ban kurup ia ka suloi pistol.
U Deputy Commissioner ka tnad Custom Preventive, North East Region u Bah Isaac Khar kongor u la ong ba ka dor jong une u drok kam duna shuh ia ka T.3 klur.
U la ong ba ka jingioh kurup ka dei kaba heh bha.
U la ong ba une u drok u dei uba bha uba shong dor T.1 klur eiei katba ki drok kuli kiba shong dor T.1,000  uwei u shong dor kumba T.2 klur.
Katkum ka jingong jong une u heh ka tnad Custom, ka jingthmu jong kine ki briew ka long ban pyniaid iew ia kine ki mar beain ha kane ka nongbah bad ha kiwei ki jaka.
“Ka jingtohkit kaba nyngkong jong ngi, ka paw ba ia kine ki mar beain la thmu ban pyniaid iew ha ka nongbah Shillong sha ki nongdie khutia bad kiwei ki jaka", u la ong.
U Bah Kharkongor u la ong ba ka jingioh kurup ia kine ki mar baeain ka dei hadien ba ki pulit ka tnad Custom ki la pynap shrip hadien ba la ioh ia ka jingtip ba bniah ia ki briew ba shalan ia kine ki mar ha kawei ka iingbasa ha Khyndai Lad.
Ki pulit ka Custom ki la ioh kurup bad kem ia ki briew ha ka por 2 baje nohphai sngi eiei.
Ia u drok heroin la song ha ka jingkhia ba 1kilo katba ia u drok kuli palat 20,000 tylli la song 100 song, nalor ka suloi pistol ba la don kuli, la kurup bad kem na kine ki briew lai ngut.
Shillong, 29 Jylliew:Ka thma pohkut hapoh ka seng Congress ban dawa bujli nongialam ban weng noh ia u Dr Mukul Sangma ka la sdang pjah slam mynta bad ka daw ka long namar ba ka bor ba najrong ka AICC kam sym suidniew satia ia ka jingmareh bad pynher shithi ki MLA.Katkum ka khubor kane ka kam, ka la pjah namar ba ka Sonia Gandhi bad u Rahul Gandhi kiba dei ki nonghukum, kim da pushe than ia ka jingdawa jong ki MLA ka party.
Hynrei, watla katta, ka kynhun pyrshah ia u Dr Mukul, ka dang buh jingkyrmen ban ioh eiei hadien ba la wan poi u nongpeit thymmai ba la thung ka AICC u Dr CP Joshi uban wan ha ka 5 tarik Naitung sha kane ka nongbah.
Ka jingwan u Joshi kan long kaba donkam bha ia ki MLA ka Congress ha kane ka jylla kiba iakhih ban dawa bujli noh ia u Dr Mukul Sangma na ka kam nongialam hadien ba la rem elekshon MP na Tura.
Haduh mynta, bun ki MLA ka Congress kiba kam ba kam don satia ka jingiakhih hynrei don kiba kam ba ka jingiakhih ka don beit haba la paw pen ryngkew sha ki lad pathai khubor.
La iathuh ba u Joshi un kynduh ia ki nongialam ka Congress naduh u Myntri Rangbah, u President ka MPCC, ki myntri ki MLA bad ki nongkitkam ka party.
Kham mynshwa u Symbud Myntri Rangbah ka jylla u Bah Rowel Lyngdoh u la ong ba ka jingiakhih ban weng ia u nongialam ka don beit hynrei ka rai ba khadduh ka shong ha ka jingbun paid jong ki MLA.Katkum ka jingong u Bah Rowel, lada kiba bun kim shaniah shuh la dei ban bujli ia u nongialam hynrei lada ki dang shaniah, kam don ka jingiabuli nongialam.
Shillong, 29 Jylliew:Ka shi lynter surok naduh Motphran shaduh Them Bijoy ter ter ka la sdang kynjah ha kine ki khyndiat sngi ba la dep, namar ka jingkyndang naphang ka tnad Municipal, hynrei hadien ka jing leit tur ki nongdie madan ryngkat bad ka Thma U Rangli Juki (TUR) sha Secretariat hapoh ka jingialam ka kong Angela Ryngad la iohi ba ki nongdie madan ki la shlei biang ha kitei ki shi lynter surok.
Halor katei ka jingjyllei ki khar die madan ha rud surok, ki nongthohkhubor ki la ioh ban ia kren bad u nong ialam ka Hynniewtrep Youth Council (HYC) u bah Nickson Dohling uba bat ruh kum u Vice President katei ka seng ha kaba la twad jingmut na u aiu u sngew kum u nongialam sengbhalang halor katei ka jingjyllei ki bar jylla kiba shong die madan harud surok.
U bah Nickson u la ong “Lada la don hi ki nongpynshlur bad ha kajuh ka por nga lah ban ong ruh ki nongiarap la na sha lyndet ne haba paw ruh -ka pyrthei hi ka iohi, ka dei kata kaba pynlong ia ki ba kin nangioh mynsiem ba kin wan ban ia tynrong biang ia ki tum ki tam jong ki bad ban sdang biang ia ka jingpynwit ia ka iaid ka ieng kaba lah kylluid war ha kine ki sngi khyndiat sngi ba la leit hynrei mynta haba nga iaid lynti nga iohi ba la dap biang ka durkhmat ki khariong, haba ngi iohi biang ia ki durkhmat kiba la wan mih paw biang ha kine ki sngi ngi hap ban buh ki jingkylli hato ka District Council lane ka Municipal ki la ai bor pynban ba kin shong biang lyngba ka jingleit iarap da kino re kino ki kynhun kiba long ki nongpynshlur khamtam ia ki dkhar" u la ong.
Halor katei ka jingleit tur ka TUR ban iarap ia ki nongdie madan u bah Nickson u la ong “Ngam shym long dkhot lang hapoh katei ka kynhun, ngam tip kaei ka jingthmu jong ka haba ka leit iarap ia ki khar die madan, sngewbha ia kylli lem ma phi ki nongthohkhubor ka don jingthmu aiu, lehse ngi lah ban tip kaei ka jingmut lada jin da la kylli ma phi- Ka sorkar ka la kyndang la jah jar ki nongdie madan, hynrei marsien tur ka TUR sha Secretariat u dkhar ruh u la sdang tur, kane ka dei ka jingpynlehraiñ ia ka sorkar" bteng biang u te u nongialam ka HYC.La kylli na u bah Nickson hato kitei ki jingkren jong u ki thew ba ka TUR ka ri ka kdup ia ki bar jylla, “Ngim lah ban ong eiei ia ka jingiakdup, ka thiah ka dem jong ki hynrei ngi kren shai ba ngi te ngin iarap beit tang ia ki doh ki snam la jong bad ngin ym phai khmat ruh sha kiwei pat ki bym dei na ka jaitbynriew jong ngi".
Lah ban kdew ba kiba shong die madan ha kitei ki thaiñ Umsohsun la iohi ba kim dei tang ki durkhmat bar jylla hynrei ki don ruh ki Khasi kiba die juti,die jaiñ hangtei ,halor kane ka bynta ruh u bah Nickson u la ong “ Ki la don bun bha ki Khasi kiba la wan pan jingiarap na ka HYC, ki la phone ia nga ruh hynrei nga la kren shai sha ki ba ngin iarap beit thik tang lada dei ia u dkhot ka jaitbynriew –u doh u snam jong ka jaitbynriew ia kiwei te ngim ithuh, hadien ba ngi ong kumta ki la kynran dien noh bad kim wan ia kynduh shuh".
Utei u nongialam ka HYC u la ong ba u tip shai ba ki Khasi kiba shong die madan hangtei ki dei tang kito kiba die waidong,die sikret,die jhur hynrei lait nangta u la ong ba ki dei kiba leh Benami suda.
“Ka jingkren u bah Latiplang Kharkongor,u EM barim ka tnad khaii pateng ka District ki long kiba shisha bad ka dei shisha hi ruh, bun ki mar kiba ki khasi ki die hangthie ki dei kaba long trai ki khar Muslim.
Nga ong ba ka dei ka jingshah pyndonkam bakla, nga lah ban ong ba lehse ka dei ka jingshah pyndonkam bakla jong ki namar ka jingdung kura u khaw hynrei ioh lehse ki shah pyndonkam bakla pynban da kawei pat ka lynti kaba ka jaitbynriew kam sngewtynnad hi ban kren ia kum kata-kumno phin ong ba ki dei ki trai haba phi ieng nakhmat ban leit thied jingthied bad haba phi pan dor ia ka mar, kim lah ban ai rai ki hap ban phai khmat shawei sha ar ban kylli dor, haba kumta mano ba lah ban pynshisha ba ka dei ka mar jong ki?" ong biang u bah Nickdon Dohling Vice President ka HYC.Nalor ka jingpynkhapngiah ia ki lynti ki surok u bah Nickson u la ong ruh ba ka jingma ka dei ba kitei ki briew ki pynmih ia ki kam jaboh jabaiñ kiba lai phew jait laiphew skit da kaba wanrah da ki mar be-aiñ, “Ban ia kren ia ka jaboh jabaiñ lei da ki rynjaiñ ,ka jaboh jabaiñ ki dei kito ki mar kiba wan rung be-aiñ sha kane ka jylla khlem ki kot ki sla kiba biang,nga kwah ban buh jingkylli ia ka sorkar jylla khamtam ia ka tnad Sales Tax-hato ki lait kumno kitei ki mar,lada ki Custom ki lah ban khynra bad ban kem drok napoh Hotel kiba la thmu ban pynrung ha kane ka ri baieit jong ngi-balei ka Sale tax kam lah ban teh la kam ia ka jingioh rung ki mar be-aiñ jong ki nongdie madan sha kane ka jylla, ha nga nga ong ba ka don eiei sha lyndet khamtam na ka khyrdop jong ka Sale Tax,kumno ki lait kitei ki mar" u la ong.
U bah Nickson u la ong ruh ba ka jingmih ki nongdie Mobile tyrwa madan madiah ka dei kawei na ki kam be-aiñ, “Peit kine ki nongtyrwa mobile kiba ieng shajan pynnoh Bimola, ki die ki mobile kiba thoh Nokia,kine ki dei ki thlen kiba kjit im –im peit peit ia ka umsyep u rangli juki khamtam ki paidbah na nongkyndong,u phah dor T.4000 tyngka –pan dor T.500 lah ioh hynrei ka mar kaba mar sien poi ing bad mar sien thep Sim Card ka la iap noh syndon,shaei phin leit wad biang ia uto u briew" bynrap shuh shuh u bah Nickson ua la kren ruh ia ka jingdon ki nongdie CD ne kaset kiba die ia ki kaset kiba shu leh be-aiñ ha kaba u la ong ba lada peit najrong don ka dur bhabriew katba shapoh pat ki don da ki dur pyut suda.
Shuh shuh kaba pynkham isaitmet u bah Nickson u la ong ba ka dei ka jingiashong die ki nongdie madan ar ne lai-ngut ia ka juh ka mar kaba don tang shi synduk rit bad halor kane u la ong “Mano ba lah ban tip ioh lehse uwei napdeng jong ki u dei pynban u nongap siar bad ap thap ban jrong kti jrongkjat ban leh kino kino ki kam sniew-lada ngin leit khynra ma ngi ki sengbhalang ka sorkar kan ong ba ka long be-aiñ na kata ka daw ngi kyntu ia kiba don ha ka aiñ ba lada kim lah ai bor ha ngi ki sengbhalang kan ym shimpor tang shiphang ngi la dep" u la ong.
Nongstoin, 29 Jylliew: “Ka jing-khang jong ka NGT ban tih bad shalan ia u dewiong ha ka Jylla ka long halor ka nongrim ba ki la aidaw ia ka jingjot bad jingsniew ka mei mariang, bad naduh u snem 1972 haduh mynta ngim pat don ia kata ka ain mar poh khyndew, ba la dei ban shna da ka Mei Sorkar Jylla bad ka jingbymlah ban shna ia katei ka ain da ka sorkar Jylla haduh mynta ka dei namar ka jingiabun kam ka jong ki ban ia knieh bad pynskhem ia ka shuki ka jong ki" ong u Bah PN Syiem ha ka jingialang paidbah bala pynlong da ka Joint Action Committe Shallang Area.
Ia katei ka jingialang la pynlong da ka  Joint Action Committe (JAC) Shallang Area, mynta ka sngi bad ka jingthmu jong katei ka jingialang jong ka JAC ka long ban kyrpad ia ka District Council ba kan tuklar lem halor ka jingkhang jong ka NGT ban tih bad shallan dewiong ha ka Jylla kaba la iaid mynta la kumba ar snem bad kumjuh  ban pynbor ia ka sorkar ba kan shna bad pynbiang noh ia ka ain ka ban iada ia ka hok long trai ha ka khyndew ka shyiap bad kiwei kiwei.
U bah P.N.Syiem CEM ka KHADC, ha ba ai jingkrenkum u kongsan ha katei ka sngi, u la ongba ka jingwan ka jongki sha katei ka jingialang paidbah ka long ban iakren bad pynshai bad sha ki paidbah halor ka jingshah khang tih bad shallan dewiong ha ka Jylla, bad u la ong ruh ba ka jingpynlong jong ka JAC Shallang Area ia katei ka jingialang ka long ban pynkynmaw, ia ki nongmih khmat paidbah ba ngin leh ei ei noh khamkloi ha kaba iadei bad katei ka bynta ym ba ngin shu ia shong kli kti.
Shuh shuh u la ong ruh ba ngi ki paid Khasi, Jaintia bad Garo ngi don ia ka jinglong kyrpang bad kata kadei ka jingling trai jong ngi iala ka khyndew ka shyiap, ka riti ka dustur ka synshar ka khaddar bad kiwei kiwei, bad ia kitei ki jingdon ngi la dei ban leh bad burom kyrpang ia ki, hynrei kaba sngewsih ka long ia kitei ki jinglong kyrpang ki jong ngi la shah iuh roit noh ha ki bor kiba na bar khamtam ha ka baiadei bad ka jingriewspah jong ngi ha ki marpoh khynrew la shah iuh roit noh ia ka hok long trai dakaba shah khang ban tih bad shallania u ki marpoh khyndew ha ka NGT.Kumta u la ther tyngeh ruh ia ka sorkar Jylla da ka ba u la ong ba lada kamlah ban shna ia kata ka ain (Mining Policy) ailad noh ia ka District Council ban shna ia ka ain ka ban iada ia u paidbah, hynrei kaba sngewsih ka long ba lada ka District Council ka shna ia ki ain bad lada kita ki ain kin ia tyngkhuh bad ki ain jong ka sorkar kin iapnoh.
“Na ka liang jong ka KHADC kan sa leit ban ia kynduh ruh ia ka NGT ban iakren shaphang jong ka mariang  bad ban batai ruh shaphang ka jingdon iaki law adong bad law kyntang kiba long shibynta jong ka jingpynneh bad sumar ia ka mariang kiba la leh naduh ki mynbarim" ong u CEM, da kaba u la bynrap ruh da kaba ong ba ka la dei ka por ba ka KHADC ba kan buh bad shna noh da ka komiti kaba kyrpang khnang ban iohruh ka jingiatreilang bad ka JAC, na ka bynta ban ioh ai jingkhein sha ki paidbah ba haduh katno ka kam ha ka la iaid.
Nalor u CEM ha katei ka sngi la iadonlangruh u bah Hadrian Lyngdoh MDC Mawkyrwat ha kajuhkaporkum u EM I/C Market & Land Revenue, u bah BanteidorLyngdoh MDC ka Mawkynrew I/C Labour, u bah L.G.Nongsiej MDC ka Nongstoin bad u bah M.Mawsor MDC ka Mawshynrut, kiba long ruhkumkikumjuhkum u Chairman Advisory Committee ki riewrangbah jong ka thain bad kiwei kiwei.
Shillong, 29 Jylliew:Ka jubab Right To Information (RTI) halor ka jingpynlut pynsep ka KHADC na bynta ka jingleit Delhi u CEM,ki EM bad ki ophisar ka la kylla long mynta kum ka thma ktien hapdeng ki MDC jong katei ka Council bad kaba kham itha mula ka long ba la mih sa ka thma ktien wat hapoh ka kynhun jong ka PDF kaba bat ia ka bor synshar.
Hadien ki jingkyn thoh jong u bah pyniaid Sing Syiem, MDC ka Sohryngkham bad ki jingkynthoh u ba James Sylliang MDC ka Mawhati ia ki jingpynlut pynsep ka KHADC ha ka ban leit Delhi, mynta pat la mih sa ki jingkynthoh na u Executive Member ka KHADC u ba bat ia ka pla tyngka u bah Neil Antonio War.
Utei u EM uba long ruh u MDC jong ka Laitumkhrah u la ong ba ka jingkynthoh kitei ki ar ngut ki MDC ka dei tang ka jingialam bakla ia ki paidbah bad ka dei tang ka jingpynthoh bria ia u CEM bad ia ka EC jong u.
U bah Antonio u la takraiñ tyngeh ia u bah James Sylliang u EM ka tnad pule puthi uba ia donlang hapoh ka kynhun synshar ka PDF ha kaba u la ong ba ban da dei ba u long CEM ma u –u la dep weng ia u bah James na ka shuki EM ba u shong mynta.
“Kane kam dei shuh ka sien ba nyngkong ba u bah James u dkhot jong ka EC un kren pyrshah ia ka EC bad ia u CEM, hynrei kane ka la dei kaba lai ne kaba saw,lada dei ma nga u CEM,nga la dep pynhiar na ka shuki naduh mynno,lada dei tang ka sien kaba nyngkong dang lah ban map hynrei ki jingkren pyrshah jong u ki la long na ka por sha ka por i kumba u kwah dalade hi ban shah weng noh na ka kam EM" ong u bah Antonio War.
Shuh shuh u bah Antonio u la ong ba ka jingleit Delhi ki EM, CEM bad ki ophisar ka KHADC kam dei ka jingleitkai ne ka jingpynsyrwa kai ia ka pisa ka Council hynrei ka dei namar ki kam mukotduma kiba buh iaka council ha ka jingeh bad ban leit iakynduh ia ki Myntri ka Sorkar Kmie na ka bynta ka jingbym bhah tyngka ia ki District Council bad lyngba ka jingshimkhia u bah PN Syiem kum u Chairman ka FOCUS bad u Debojit Thaosen u CEM ka North Cachar Hills ryngkat bad ki dkhot jongka kila lah ban pynkohnguh iaka sorkar kmie ban mang iaka Special Assistance iaka KHADC kaba T.133 klur tyngka bad kumjuh ia kiwei kiwei ki District Council kiba don ha ka thaiñ shatei lam mihngi.
“U Bah James watla u don hapoh ka EC imat ym sngewthuh eiei bad ka jingkren ka jongu ba ki kam mukotduma kim poi shaei shaei kadei ka jingkren kaba sngew thamula namar dei lyngba ka jingshimkhia ka Council ka ïngkashari Supreme Court kala ai iaka Stay Order ha kaba ki District Council Court kila lah biang ban ai ia ka Anticipatory Bail" ong u bah Antonio War.
U la ong ruh ba ka iingkashari ka la pynksan ia ka mukotduma kaba la  ujor da ka Meghalaya Commercial Truck Owner and Operators  Association kaba ka Council ka ia don bynta lang halor ka jingshah khang ki jaka khrong khajna bad ula ong ruh ba ka Council ka la ioh ruh iaka rai watla kam pat dei kaba pura ha kaba iadei bad ka rukom treikam ki Rangbah Shnong.
Ha kaba ia dei pat bad ka jingkynnoh u bah James ba ka EC kala pynlut kai ia ka pisa ha ka ban rakhe ia ka District Council Day, ka dei tang ka kam kai tang ban pynthobria ia u CEM bad ula ong ruh ba ka KHADC ka la rakhe ia kane ka sngi hadien 14 snem namar baroh shi katta la shu ai shuti beit ha katei ka sngi.
“Ngi lah shna ia ki pandal khnang ba baroh kin ioh ban ia shim bynta lang khamtam baroh 600 ngut ki nongtrei ka Council bad ngim lah ban pynlong ha ka Conference Hall jong ka Council kaba ngiam tang 50 ngut ki briew" pynkut u bah Antonio War, EM ka pla tyngka.
Shillong, 29 Jylliew:Ka Khasi Hills Autonomous District Council (KHADC) mynta ka sngi ka la pynkut noh ia ka kynrum kynram kaba la mih ha ka hima Marbisu na ka daw ka kam Acting Sordar.
Ki ophisar ka KHADC na ka tnad Eleka mynta ka sngi ki la hiar sha Marbisu ban pynlong da ka jingialang bad ha katei ka jingialang la pynskhem ia u bah Edward Kurbah kum u Acting Sordar katei ka Hima tad haduh ban da poi ka elekshon jied sordar kaba thymmai.
Haba ia kren bad u Executive Member ka KHADC u bah Lam phrang Blah halor ka kynrum kynram kaba la mih ha Marbisu u la ong ba la thung Acting Sordar ia u bah Edward Kurbah hadien ka jingkhlad noh u Sordar katei ka hima u bah Alexius Kurbah uba la khlad noh ha ka 19 tarik u rymphang, 2016 bad katei ka jingthung ia u bah Edward ruh ka dei lyngba ka jingmynjur jong ki 15 ngut na ki 16 ngut ki Rangbah Shnong na ki shnong kiba hap ha Hima Marbisu ha ka jingialang jong ki riew rangbah kaba la long ha ka 26 tarik u rymphang ( uwei na ki Rangbah shnong u don hapdeng ka jingshitom ha katei ka por).
Shuwa ba u bah Alexius un khlad u bah Blah u la iathuh ba u don hapdeng ka jingshitom bad um lah ban pyniaid ia ki kam ka Hima bad ha katei ka por ruh ki riew rangbah jong katei ka hima ki la pynkupbor ha u bah Edward uba bat ia ka kam Secretary hima ba un pyniaid ia ki kam ka hima bad hadien ka jingkhlad noh u bah Alex pat ki riew rangbah katei ka hima ki la phah ia ka kyrteng jong u bah Edward kum u Acting Sordar bad ka KHADC ruh ka la leh ia la ka kamram bad ka la thung ia u bah Edward kum u Acting Sordar.
Hadien ka jingthung ka District Council ia u bah Edward, la mih sa kawei pat ka kynhun bad katei ka kynhun ka pyrshah ia katei ka jingthung Acting Sordar ia u bah Edward , u bah Blah u la ong ba ia katei ka kynhun katkum ka jingujor la soi da u President ka Kur Sawkpoh ( Sun bad Lyngdoh) ha kaba la soi da u bah P.Lyngdoh, President bad u bah A.Sun Secretary.
U bah Blah u la ong ba hadien ba la mih katei ka jingujor ka KHADC ka la rai ban khot jingialang baroh arliang ban kren ia pynsngewthuh bad la khot ia ki mynta ka sngi ka 29 tarik ha dorbar Hall jong ka Marbisu hynrei ha katei ka jingialang ki liang pyrshah kim shym la wan bad ka KHADC ka la pynskhem syndon ia u bah Edward kum u Acting Sordar lyngba ka sur jong uba bun balang uba don ha katei ka jingialang.
U bah Blah u la ong ba kham mynshuwa ka la don ka shithi ba ki liang pyrshah Acting Sordar ki la pynpoi sha ka Council ha ka 25 tarik mynta u bnai ban pyntip ba kim kwah ban pynlong jingialang ha Marbisu hynrei ki kwah ban pynlong hapoh District council hynrei katei ka shithi jong ki ka la poi dier por palat namarba ka dei ha ka por long dorbar bad bud pat sa ki sngi shuti bad haba la dei ka por longtrei la mih ruh ka sngi ba la khot ia katei ka jingialang kumta ym lah pynkynriah shuh bad la pyniaid beit shakhmat ia ka jingialang.
Ka la mih ruh ka jingkynnoh na ki Seng Samla Marbisu ba ka KHADC ka la leh donbor ha ka kam thung Acting Sordar khlem ka sur jong u paidbah bad khlem da lum dorbar,ki la kynnoh ba ka la pynkheiñ ia ki kyndon ki aiñ jong ka hima Marbisu, halor kane u bah Blah u la ong “Ngi khlem leh donbor ,ngi leh katkum ka jingmynjur jong ki 15 ngut ki Rangbah shnong bad ki riew rangbah jong ka hima Marbisu, ka jingkynnoh pynkheiñ kyndon pynkheiñ ruh lada ngin ia peit ka Hima Marbisu kam pat don la ka jong ka aiñ, kumta ngi bud beit katkum ka aiñ Appointment and Succession of Chief and Headman Act , 1959 lyngba ka Section11 Para (1)" ong u bah Blah.
Haba la kylli hato ka District Council kan dang pdiang ne-em ia kino kino ki jingujor ki ban wan nangne shakhmat pyrshah ia u Acting Sordar u ba Edward Kurbah, u bah Blah u la ong ba ka Council ka la pynkut mynta ka sngi ia katei ka kam bad kan ym pdiang shuh kino kino ki jingujor bad u bah Edward un long kum u Acting Sordar tad haduh ban da kut ka elekshon, “Ngi kwah ban pynlong kloi noh ia ka elekshon ha baroh ki Hima, ki Elaka ki bym pat don ia u khlieh nongsynshar ba pura, ha Marbisu ruh ngi dang pynkhreh ia ki kyrteng jong ki nongthep vote ha katei ka jingjied sordar" pynkut u bah Lamphrang Blah, Executive Member ka KHADC u bah peit ia ka tnad Elaka.
Shillong, 29 Jylliew:Ka CSWO ka la pyrshah jur ia ka jingthmu ka sorkar ban pynjlan por ia u DGP u Rajiv Mehta wat ka rta shong thait jongu, ka la dei.
Ha ka jingpynlait khubor mynta ka sngi, ka CSWO ka la ong ba ka jingthmu ka sorkar ban pynjlan ia ka por shong thait jong u Rajiv Mehta ka pyni ia ka dak kaba sniew bha namar ba ka paw ba ym don shuh kiwei pat ki ophisar kiba kham tbit ia u.
“Kum ia kane ym lah ban pdiang, namar ba ka pynsniew ia ka lad jong kiwei kiba dei hok ban kiew kyrdan bad ka pynjah burom ia ka tnad pulit bad pynshlur ia ki kam bamsap kam bym man", la ong ka President ka CSWO ka Kong Agnes Kharshiing.
Ka la ong ba don byllai ki ophisar kiba tbit ban shimti ia kane ka kam bad ka sorkar ka de ban sangeh shi syndon ia ka jingthmu ban pynjlan por.
Ka seng ka la kyntu ruh iaki MLA ba kin ieng pyrshah ia kane ka jingthmu ka sorkar ban pynjlan por ia u ophisar ba la shong thait, namar kan ktah ia kiwei bad ia ka rukom pyniaid kam ka sorkar.
“Ka CSWO ka pyrshah jur ia ka jingthmu ban pynjlan ia u DGP bad ruh ia kiwei namar ba kane ka long pyrshah ia ki kyndon pyniaid ka sorkar", la ong ka CSWO.Ka sorkar ka dei ban bud beit ia  ka Service bad Recruitment Rules bad lada ka pynkhein ka mut ba ka la don eiei ha lyndet.
Ki don bun bah ki samla khlem kam hynrei ka sorkar ka leh sbun sha bym dei ban pynjlan ia ka por ia ki ophisar ba la shong thait nalor ba ki la ioh ia ka baibam tymmen kaba heh bad kiwei ki jingai.
Shillong, 30 Jylliew:Sa shi kam ar-kam shuwa ban rung hapoh nongbah Shillong, ki briew ba na bar khamtam ki nongwan jngohkai pyrthei kiba wan na kylleng ki jylla bapher bapher ban wan shangkai pyngngad sha kane ka jylla, ki hap ban ring mynsiem da ka lyer pyut kaba sma iwtung kaba wan na ka jaka bret ñiut na Marten.
Tang mar ia poi ha Marten ki la set bad khmut bad khmat namar ka jingbym lah shah ia ka jingbeh lyer sma iwtung kaba wan na katei ka jaka.
U nongthohkhubor uba la poi iaid lynti lyngba ka surok bah Shillong –Guwahati u la iohi ba kiba bun ki kali kiba iaid lyngba katei ka jaka ki tap khmut tap khmat tang mar ia poi ha Marten bad la iohi ruh ba kiba bun ki sei khlieh shabar bad kiba kynroi prie.
Katei kam dei shuh kaba phylla namar katei ka jingsma iwtung kam long phylla shuh ia ki briew kiba ju leit ju wan lyngba katei ka lynti namarba ka dei kaba ju long ha baroh shisnem lyiur ne tlang.
Kawei pat kaba u nongthohkhubor u la lap pat ka long ba nalor kaba kat katei ka jingsma kaba wan na khyrdop bah ban rung sha kane ka jylla ka la don pat sa ka jingleh khlem akor kaba I saitmet ban peit bad kaba la pynkhlemraiñ ia kane ka jylla hakhmat ki briew kiba wan nabar.
La lap ba hapdeng surok bah hajan ka lad ban rung sha poh Marten la iohi ba ki jaboh Marten ki la saphriang lyngktar hapdeng surok, ki plastik, ki niut ki nier khlem don nonglum nongtam.
Nangta la iohi sa ki ktieh khyndew, ki sla hapdeng surok kaba tuid na Marten bad kitei ki pynmih ka jingsma iwtung kaba shyrkhei.
Lah ruh ban kdew ba na ka por sha ka por ki sengbhalang ki ju khih pyrshah ia ka jingbym treikam ki kor mashin ha Marten kiba pyndonkam ban tylliat ia ki mar pyut kiba poi ha hospital, hynrei la ioh jingtip ba haduh mynta ruh ka jingbret tiar pyut na hospital ka dang bteng watla ka kor tylliat kam pat treikam.
U samla Donbok Kharlyngdoh nongialam ka HYC uba ju shimkhia bha ia katei ka jingbret ia ki jaboh hospital ha Marten u la iathuh ba hadien ka jingiakhih jong katei ka seng la pyntreikam ia ki mashin tylliat jaboh hospital hynrei tang hadien laibnai ki la duh biang bad la ar ne laisien ka la ju long kumne bad kaba u ioh jingtip mynta u la ong ba ki mashim kim treikam shuh.
Shillong, 30 Jylliew:Ka Khasi Jaintia National Union (KJNU), Sengkmie ka la dawa na u MP ka Shillong u Ma Vincent ba un panmap halor ka jingkynnoh jong u ia ki seng kum ki seng Tit, ka kyrwoh na u nongialam katei ka seng u Niman N Shadap ka la ong ba u MP u dei ban pan map ia katei ka jingkren jong u bad u dei ruh ban ai jingshai mano kita ki seng Tit bad lada um lah ban pynshai u la ong ba u dei ma u hi uba long Tit.
Katei ka seng ka la ong ba kam ju phohsniew ba kat u MP un pynmih ia kiba kum kitei ki ktien, kat u MP ka jingmut jingpyrkhat ka dei ban long kaba iar ym ban shu kren pynlait jynhaw, ong katei ka seng.
Shuh shuh ka la ong ba katkum ka jingkren u MP ka pyni ba u don ka jingsngewkhia bad iohi jngai ia ka jingduh kyrduh kam kyrduh jam ki samla jong ka Ri-Khasi –Jaintia hynrei ka la ong ‘Hato kum u MP u la leh aiu na bynta ka roi ka par hapoh ka Ri-Khasi Jaintia, ka pule puthi, ki lynti syngkien,ka koit ka khiah, aiu u la leh na bynta ki samla wadkam’ ong katei ka kyrwoh.
Katei ka seng ka la buh jingkylli ruh hato la utei u MP u la ju kren ne-em ha ing dorbar bah ka Ri ka Parliament, ne u shu long ñiangkohnguh pynban bad ioh u shu long pynban kum u Remote, pynkut katei ka kyrwoh ka KJNU.Nongpoh, 29 Jylliew: Mynta ka sngi ha ka por 12 haduh 1 baje ei ei mynstep, ki runar bym lah ban ithuh ki la leit ban prong tuh ia ka State Bank of India, ICAR Branch, kaba don ha Umiam, ha kaba ha kane ka jingleit prong tuh ka jong kitei ki runar ki la ioh ruh ban khung ia ka pisa kaba la kot sha ki phew lak.
Haba iadei bad kane, na ka liang u SP ka Ri-Bhoi, u Bah G.D Khar wanlang u la iathuh ba kane ka jingjia ka la jia mynta ka step ha ka por 12 bad 1 baje mynstep, ha kaba ka kynhun ki riew runar ki leit prong tuh ia katei ka State Bank kaba don ha Umiam bad ha kane ka jingleit prongtuh kitei ki runar ki la ioh ban kit palat ïa ka 10 lak tam.
Shuh shuh, u la ong ruh ba kine ki kynhun nongtuh la suba ba ki dei kiba la tbit bha ha ka rukom ruh bad la suba ruh ba kine ki runar ki lah ban dei kiba la donkti ha kiwei kiwei ki kam tuh bad ha ki kam pynpra ATM, namar shuwa ba kin leh ia katei ka kam ki la khap shuwa ia ka line jong ka CCTV bad ki kor pynsawa, kaba la pynlong wat ki nongap pahara ia katei ka bank ruh kim ioh sngew.
Kitei ki runar hadien ba ki la dep pynpra ban rung shapoh ka bank ha ka jaka ba buh pisa (Strong Room), ki la pyndonkam ruh da ki kynja tiar welding ne (Welding Machine) na ka bynta ban ot ia ka jaka buh pisa bad ha kane ka jingthang da katei ka Welding Machine, ka pynlong ba haduh palat 87 hajar ka pisa kan ingkhong bad ki la ioh pat ban rong kumba 11 lak tam, ong u Bah Kharwanlang.
Hadien ba ki bor pyniaid ka Bank ki la lap ba ka Pisa ia kaba la buh ha ka Stong Room ka la shah tuh ha ki runar, kumta na ka kiang ka jong ki bor pyniaid jong katei ka Bank mar mar ki la wan ban ujor da ka ejehar sha ki pulit ka Umiam Police Station, halor kane ka jingjia, na ka liang ki pulit ruh mar mar ki la hiar ban leit tohkit halor katei ka jingjia bad na ka liang ki pulit haduh mynta ruh ki dang pynlong ïa ka jingtohkit kaba jur ban ioh kem ia ki runar kiba la don kti, bynrap u Bah G.D Kharwanlang.
Shillong, 29 Jylliew:Ki nongniah trok, ha ka lama jong ka Meghalaya Commercial Trucks Owners and Operators Association (MCTOOA), ki sngew lyngngoh, ba la thew ia ki trok kit mar ha ka jingthew kaba don ha 20mer bad kaba la pyniaid da u bar Jylla, ong ka kyrwoh, kaba la phah mynta ka sngi, da U Bah Augustine Shanpru, uba dei U President jong ka MCTOOA.Katei ka kyrwoh, ka kren sngew lyngngoh jur, kumno ka sorkar Jylla, kan lah ban leit buh jaka thew da sha 20mer bad ba kan kyntait noh, ia ka jaka thew, kaba don ha Umling, kaba dei ka jaka, kaba don ka jaka siew khajna, kaba don ka jaka thew kaba biang.
“Ngi sngew lyngngoh, ba kumno ka sorkar Jylla, kan leit buh jaka thew sha 20mer bad kan kyntait noh, ia ka jaka thew ha Umling, kaba la biang naduh ka jaka thew bad ka jaka siew khajna" ong U bah Shanpru.
U bah Shanpru, u ong, ba lada la thew beit ha Umling, kumta ia kito ki trok, kiba kit palat ia ka 9ton, kin hap ban siew khajna beit ha katei ka jaka siew khajna, hynrei mynta, pat haba la thew sha 20mer, ki trok, kin hap ban siew khajna ha katei ka jaka thew bad kaba la shu ohdor antad, da ki bar Jylla, kiba la aiti da ka sorkar Jylla.
Kham mynshwa ha ka 9tarik Jylliew 2016, ka tnat ka kit ka bah, ka la shimti lut noh ha lade ia ki shiphew tylli ki jingkieng thew kali, kiba don ha kylleng ka jylla, halor ka jingkynnoh, ba kim lah ban siew thikna ia ka dor, kaba la buh ia ki, ba kin siew sha ka sorkar Jylla.
Shillong, 30 Risaw:U MLA ka Songsak u Nihim D Shira u la ong ba wat u myntri rangbah duh ka ri U Narendra Modi ruh lada u wan ia khun na konstitwensi jong u, un pynrem beit bad u ong ba ia u myntri rangbah ka jylla lei kaba suk eh, “Wat lada u Modi un wan ia khun pyrshah na konstitwensi jong nga ruh, nga kob shisha ba ngan pynrem kput ia u sa ia u Dr.Mukul lei ngam kheiñ briew" ong u Nihim D Shira haba ia kren bad u Rupang lyngba ka telephone.
Haba kylli kumno ka jingiakhun jong u pyrshah ia u Dr.Mukul mynta ka kynti la u sngew tieng ne-em, “Nga lah ong ia phi wat ia u Modi ruh ngam tieng u Mukul lei un long aiu, ha ha ha" rkhie u Nihim.
U Nihim u la iathuh ba kumba ka long mynta u Dr.Mukul u la wan thaid shi thaid sh akonstitwensi jong u ban sam skhim naduh ki symbai dieng Agra bad kiwei, “Hynrei nga ong ia phi theh katba theh seh, ki briew hangne kim biej u briew lajong te u briew lajong-Mande" u la ong ha ka ktien Garo.
U Nihim u la ong ba ki don mynta kumba 4 ngut eiei ki kyrtong ba ia khun pyrshah ia u hynrei u ong ba ki paidbah ki tip bha iano ban jied.
“Hangne ngan ia thuh nga ia phi ka pher bha, ki paidbah kim biej ia ki skhim kiba phi wanrah kynsan puk hynrei ki tip bha nga dei uei, na kata ka daw nga kob ba watla wan sa uei uei ruh kan logn lehnohei, kin ym jop satia, synei ia u Dr.Mukul" u la ong.
“Mynta lei ba ki paidbah ki tip bha ba ka NPP kan wan ha ka bor synshar, ki kwah ban pynjop don burom ia nga, ha Khasi-Jaintia hills ngi la tikna ba ngin tam, na Garo hills lei ngin khur jem" u la ong.
La kylli hato u Dr.Mukul u ban ia khun na ar tylli ki konstitwensi u long kumno ha konstitwensi lajong ha Ampati, “Nga shu ioh sngew ba u kyrtong ka BJP un leh bha, lada ka long kumta kumba nga iohsngew ngi ka NPP ruh ngin ailad ba un ia khun para marwei ban pynrem ia u Mukul" ong u Nihim.
Shillong, 30 Risaw:U nongialam ka BJP, u Dr Phlour W Khongjee u la ong ba ka jingkhot jongu ia ka jingialang paidbah ha Sohra ha kine ki sngi, kam dei ba shu leh donbor, hynrei hadien ba la ioh ia ka jingbthah na ki heh ka BJP na Delhi bad u leh kumta kumba ki la bthah ban leh.
Haba iakren mynta ka sngi, u Dr Khongjee u la ong ba ka jingkynnoh ka mih lehse ka dei tang namar ba don ar ngut kiba iaknieh tiket ma u bad u Bah Bantei Rumnong ban iakhun na ka BJP na Sohra ha kane ka elekshon MLA ban wan.
Ka BJP Sohra Mandal ka la kynnoh ba ka jingialang ba khot da u Dr Khongjee ka dei kaba khlem kano kano ka jingtip jongki bad kim kwah ban iadon lang ha katei ka sngi.
“Ka jingkynnoh ngan ong kumno haba bthah ki heh nongialam na Delhi, nga leh beit kumta",la ong u Dr Khongjee.
U la ong ba ka jingkhot jongu ia ka jingialang paidbah ka dei hadien ba la ioh ia ka jingbthah na ki heh na Delhi.
“Kato ka dei ka jingbthah kaba wan na High level bad nga hap leh kumta kumba ki la bthah", la ong u Dr Khongjee bad bynrap, namar ba don ar ngut kiba kwah tiket, ka ju long kumta hi.
Katkum ka jingong u Dr Khongjee, u la dep pyntip sha ki nongialam ha ka jylla hadien ba la ioh ia ka jingbthah.
“Nga la dep pyntip sha ki nongialam ha ka jylla hynrei ngam lah ban hukum ia ki", la ong u Dr Khongjee.
Halor ka jingkylli ba un leh kumno lada um ioh tiket, u la ong ba um u briew uba ju don ha ka party (national party), u phet ruh sha ka party heh bad um kwah ban leit sha ki party rit.
Hynrei lada um ioh tiket un sa pyrkhat kaei kaban leh bad u lah ban kyrshan ia u kyrtong uba ioh tiket hynrei u kyntu ruh ba lada u ioh tiket, uwei u kyrtong un kyrshan lang ia u.
“Lada ym ioh tiket, lah ban shu kyrshan, bad lada nga ioh tiket, u Bah Bantei ruh u dei ban kyrshan lang ban ioh ia ka jingjop", la ong u Dr Khongjee.
U la ong ba ki nongkyrshan na kylleng ki jaka ki la ai ia ka jingkyrshan ba pura ia u khamtam haba u la long tengu MLA u la lah ban leh bun ki kam pynroi ha ka thain bad lada u ioh tiket ha kane ka kynti, u lah ban poi biang sha ka thong.
“Nga iawer lang ia u Bah Bantei ban iakyrshan lang lada ioh mano mano", la ong u Dr Khongjee.
Shillong, 30 Jylliew:Namar ka jingbym jubab eiei ka tnad Ministry Home Affairs (MHA) ka tnad kam pohiing ka sorkar pdeng, ban pynjlan ia ka por treikam jong u DGP u Rajiv Mehta,ka sorkar kala thung Acting noh shwa ia u SK Jain kum u DGP ban peit shipor haduh ban ioh da uba pura.
Ha ka jingshisha, ka sorkar jylla ka la dep thoh sha ka MHA ban pan jingbit ban pynjlan shwa ia ka por treikam jong u Mehta uba la shong thait mynta ka sngi, ba un bteng kum u DGP ka jylla, hynrei ka jingthmu ka sorkar jylla ka la pulom haba ka sorkar pdeng kam shym la ai jubab eiei, la ong ka thymmei khubor.
Katkum ka Meghalaya Police Act, ia u DGP dei ban thung da u briew uba ka por shong thait kam dei ban duna ia ka shi snem bad ka jing thung acting DGP ia u SK Jain ka dei halor ka nong rim ba un sa shong thait noh shen ha ki bnai ban wan.
Ia u DGP ba pura, yn sa jied bad pynskhem da ka Security Commission kaban khlieh da u Myntri Rangbah ka jylla.
Hynnin ka sngi, ka CSWO ka la pyrshah jur ia ka jingthmu ka sorkar ban pynjlan por ia u DGP u Rajiv Mehta wat ka rta shong thait jongu, ka la dei.
Ka president ka CSWO ka kong Agnes Kharshiing ka la ong ba ka jingthmu ka sorkar ban pynjlan ia ka por shong thait jong u Rajiv Mehta ka pyni ia ka dak kaba sniew bha namar ba ka paw ba ym don shuh kiwei pat ki ophisar kiba kham tbit ia u.
“Kum ia kane ym lah ban pdiang, namar ba ka pynsniew ia ka lad jong kiwei kiba dei hok ban kiew kyrdan bad ka pynjah burom ia ka tnad pulit bad pynshlur ia ki kam bamsap kam bym man", la ong ka President ka CSWO.“Ka CSWO ka pyrshah jur ia ka jingthmu ban pynjlan ia u DGP bad ruh ia kiwei namar ba kane ka long pyrshah ia ki kyndon pyniaid ka sorkar", la ong ka CSWO.Shillong, 30 Risaw:Bun ki trok, kiba na Meghalaya, haba ki leit pynhap mar sha Assam bad haba ki mut ban kit mar na Assam, kim ju ioh bad ki shah maham pynban ha ki trok Assam, katba ki trok na kiwei ki Jylla, ki wan kamai sahuh sha kane ka Ri Khasi jongngi, ong ka kyrwoh jong ka Meghalaya Commercial Vehicle’s Union mynta ka sngi.
Ha ka jingialang, kaba la long ha ka 28tarik Risaw 2017, ha Mawryngkneng katei ka seng, ka la shim ia ka rai ban ai por “shitaiew" ia ka sorkar, ba ka dei ban leh eiei ia ka jingdawa ka Union ban khang ia ki kali ba wan nabar jylla ban kit be-ain ia ka dewbilat na Lumshnonng bad ban leit pynhap sha kylleng ki jaka ka bri u Hynniew Trep.
Katei ka seng, ka ong ba kane ka jingknieh ban kit ia ki mar, da ki kali kiba wan nabar jylla, wat la ki don ia ki National permit, ka long kaba beain kat kum ka Motor Vehicle act, 1989 kaba la thoh shai ha ka paragraph ba 66 ‘The vehicle covered by a National Permit shall not pickup or set down goods between two points situated in the same state other than the Home States" nangta ruh kat kum ka “The United Khasi -Jaintia Hills District(Trading by Non tribals)Regulations 1954, bad Trading byn Non-Tribals)Rules 1959 ka la thoh ba kine ki kali bar jylla kin nym lah ban kamai ha ka jaka ka Bri u Hynniew Trep khlem da ioh ia ka laisen na baroh ki ar tylli ki Autonomous District.
Ka seng, ka kren shai, ba ka la rai ban peit hi ia ki kot ki sla jong ki kali bar jylla bad la maham tyngeh ruh iabaroh ki kali bar jylla ki bym biang ia kitei ki kot ki sla ba kim dei shuh ban kamai ha kane ka ri Khasi, naduh ba la pynmih ia kane ka kot khubor bad lada lap ka Union kan ujor sha ki thanat, ba kin leh ia kaba donkam.
Haba iadei bad ka jinghiar dor ka baikit bai bah, ka seng ka ong ba lada ki kompeni dewbilat, kim pdiang ia ka dor ba la buh da ka sorkar (Government approved rate for carriage/ Government of Meghalaya Transport Department Noification Dated Shillong 22nd September, 2005) kaba la thoh shai ba ka dor bai kit bai bah ka dei ban long Rs 1.25/quintal/km kaba mut T.12.50/ton/km.
La ong shuh shuh, ba ka Union kan shim ia ka rai ba khatduh ha ka 2tarik Naiwieng 2017 ha kaba kin leit ban iadonlang ban pynsngew ia kane ka rai, ha ka jingialang jong ka All Jaintia Cemenrt Clincer Transport Association ha ka 02tarik Naiwieng 2017.
Halor ka jingjyllei ki bar Jylla, kiba kit mar na ki kompeni dewbilat, ka Union ka la rai ban ai jingthoh sha baroh ar tylli ki District Council ba kim dei ban ai jingmynjur ia ki bar Jylla, namar ba ki trai Jylla, ki lah hi dalade ban leh.
Ha kane ka jingialang la rai ruh ban kyrpad lang iabaroh ki seng bhalang ban iasnohkti lang ban ialeh pyrshah ban rat dyngkhong ia kitei ki jingshah thombor haba iadei bad ka kamai kajih jong u trai muluk, pynkut ka kyrwoh na U bah Handle Mukhim, President, Meghalaya Commercial Vihecle’s Union Meghalaya Shillong.
Shillong, 30 Risaw:U Rejaul Laskar, uba dei u pyrman jong ka seng Congress, sha ka Jylla Meghalaya, ula pdiang ban ia tainia bad U HB Lotha Secretery Scheduled Tribe Morcha jong ka seng BJP.Ha ka jingpynmih khubor mynta ka sngi, U Laskar, u ong ba u kwah ba ka jing ia tainia, kan long na ka bynta shiphew kynta, hynrei U Lotha pat u kwah, da kaba ar sngi kynthih bad ba u kwah ruh ba u myntri rangbah, un pyllait por ban ia tai nia lem bad u bad halor katei ka mat, U Laskar, u ong “Nga kloi ban ia tainia bad U Lotha, na ka bynta ar sngi kynthih.
Wat la ki arsngi ruh ki duna palat ban iakren halor ki ain kiba pyrshah rit paid, ka sorkar BJP.Nga pdiang ban ia tainia, wat lada u kwah ban iakren halor ka kam bamsap ruh kumjuh, tangba kam dei tang ka jingkynnoh bamsap pyrshah ia ka sorkar Meghalaya, hynrei ka dei ia ka sorkar NDA ruh kumjuh" ong U Laskar.
U Laskar, u ong shuh shuh, ba ka jingkwah jong U Lotha ban ia tainia bad U Mukul Sangma, ha ka sngi kaba lai, ka long ka bym shongnia satia, namar ba u myntri rangbah, u dei uba bunkam shi katdei bad U Laskar, u kyntait ban pynlong ia ka jing iatainia hapdeng U Lotha bad U Mukul Sangma, ha ka sngi kaba lai.
La ong shuh U Laskar, ba lada U Lotha, u pdiang ia katei ka jing iatainia, kaba 48 kynta bad khlem kano kano ka jingbuh kyndon, kumta, un long uba kloi ban ia kynduh ha Shillong, lane ha kano kano ka bynta jong ka Jylla Meghalaya bad katei ka dei ban long ha khmat jong ki nongthoh khubor lem bad kiwei de ki riew rangbah jong ka Jylla.
Shillong, 30 Risaw:“Ngi kum ki Khristan, ngi pyrshah halor ka jingpyntreikam ia u aadhaar number" ong U Rev Geora M Sangma, uba dei u nongialam jong ka Balang Kingdom Gospel Church, na Tura.
Ha ka jingiakren bad U Rupang, mynta ka janmiet, U Rev Sangma, u ong ba um sngew iahap jingmut satia, ba ia ka jingtip shimet jongu, yn pyni ha ki mobile, ha ki Bank bad u ong shuh shuh ba ka jingsngew niam, ka dei sa kawei pat ka mat kaba khraw shibun, kaba hap ban pyrkhat.
“Nga sngew ba nga don ka jinglaitluid, kum u nongshong shnong jong ka India, hynrei lyngba u aadhaar, ka sorkar India, kan lah ban pyni ia ka jingtip shaphang jongnga, wat ha ki briew lane ha ki kompeni kiba don shabar ri ruh" ong U Rev Sangma.
U Rev Geora, ula ong shuh shuh, ba ha ka Balang jongu, kaba don kumba 30 tylli ki iingmane ha Garo Hills, ym pat don satia uwei ruh, uba mynjur ban shon aadhaar bad u ong shuh shuh, ba lyngba kane ka jing ia kynduh jongki bad ki nongialam jong ka Meghalaya Peoples’ Committee on Aadhaar, kin sa sdang ban lum ban lang ia u paidlang jong ka Garo Hills ruh, ba kin nym treh ban shah pynbor, ban shon Aadhaar Card.
Nongstoiñ, 30 Risaw:Ka Dorbar shnong Mawroh lyngba u sordar shong u bah P.T.Sohshang ha ryngkat u secretary shnong ki don ban pynshai paidbah ha kaba iadei bad ka jingmih khubor ha ka 25 tarik u Risaw kaba la ong ba “Shah tait shnong bad shah weng Balang ka longkmie bym shon ADHAR" ia kaba la kren da ka longkmie kaba la tip kyrteng kum ka kong Phrim Sohshang hapoh ka jingialang kaba la long ha Khasi National Dorbar Hall Shillong.
Katkum ka kyrwoh khubor na u Sordar ka shnong Mawroh u bah P.T.Sohshang u la ong ba naduh ba sdang jong u snem 2016, katei ka longkmie ka la kyntait ban ai ia ka khanasamari, haba wan pan na ka liang jong ki ophis sorkar bad ha kiwei kiwei ruh ki bynta ba wan na ka sorkar bad dei haduh ka Dorbar shnong kaba la long ha ka 10 tarik u Jymmang 2016 ba ka Dorbar kala pan bad phah wanrah da ka jingthoh kaba shai na katei ka longkmie khnang ba ka dorbar shnong kan sngewthuh ia kino ki bynta ba kam treh shuh.
“Hynrei katei ka longkmie ka la kyntait ban ai ia ka jingthoh bad da kaba shai la kren ha khmat katei ka Dorbar ba ki la ia rai lang da baroh shi ïing shi sem jong katei ka longkmie ba kin kyntait noh naduh ka EPIC, Job Card, Ration Card, Passbook, Tulop Nonghikai, Certificate wat haduh ka bor ding ilektrik,ka um kor ruh bad ia baroh ki jaitkam ne ki jingmyntoi kiba wan na ka sorkar bad na ka liang jong ka dorbar shnong kam lah ban ong da kumwei pat, namar da lade hi ka la mon ban rai bad kyntait" ong ka kyrwoh na ka dorbar shnong Mawroh.
Ha kaba iadei bad ka jingshon ADHAR dang ha u bnai Nailar 2017, ka la don ka jingwan shon Adhar ha ki skul hapoh shnong, hynrei na ka liang jong ki rangbah jong ka shnong kila pynbna paidbah ruh da kaba ong ba jar kiba kwah bad sngewmon ban shon ia u Adhar, ym don kano kano ka jingkhang lane pynbor iano iano ruh hynrei kan shong ha ka mon kaba laitluid jong ki hi.
Shuh shuh ka kyrwoh khubor ka iathuh ruh ba ha kaba iadei pat bad ka skul, ba la seng da katei ka longkmie na ka liang jong ka shnong kam don kano kano ka jingtuklar, hynrei tang kawei ka long ban a ka liang jong ka shnong kan nym shah ban rah noh shabar na ka area shnong, bad la ong ruh ban na ka liang jong ka shnong kan hap ban long kaba peitngor bha ha kum kitei ki jinglong jingman khnang ban nym wanrah kano kano ka jingklumar ha ka imlang ka sahlang bad ha ka shnong ka thaw hi baroh kawei.
Ha kawei pat ka bynta na ka liang jong ka Balang Presbyterian Mawroh kaba la wan lyngba u Tbn F.M.Marngar, ka la pynshai da kaba ong ba “Ka Balang Presbyterian Mawroh da kaba bud ryntieh ia ka jingpyniaid jong ka Khasi Jaintia Presbyterian assembly kam khang iano iano ban shon Adhar bad la ong ruh ba ki dkhot jong ka Bslang ki lah ban shon bad nym shon ruh ka shong ha ka mon jong ki hi.
Ym tang kata na ka liang jong ka Balang ka la ong ruh ba ka la weng noh ia I kong Phrim Sohshang na ka Balang, hadien bala sospon noh ia katei ka longkmie na ka Balang namar ka jingleh pyrshah ka jong ka ia ka rai jong ka Committee Balang kaba la mana ban wan ialam ia ki briew kiba na bar bad ban pynlong jingiaseng ha ka por miet khlem ka jingtip jong ka Balang, bad ka Balang ka la leit ban ia syllok bad katei ka longkmie, hynrei ka la ialeh pyrshah da kaba kala pynlong jingiaseng ha kapor ba don jingiaseng kyrpang hapoh la ka Balang.
Shillong 30 Risaw:Ka jingbym lah ki nongialam ka BJP ha kane ka jylla ban leh ha ka rukom kaba dei, khamtam ban khroh ia ki MLA ban iakhun na ka BJP, ka la pynlong ia u Himanta Biswa Sarma u myntri ka BJP na Assam, ba peit ia kane ka thain, ba un tuklar hi dalade ha kaba u la ioh ban iakren bad iakynduh ruh bun ngut ki MLA kiba kwah ban iakhun na ka BJP ha kane ka elekshon MLA ban wan ha ka jylla.
Katto katne ki MLA na kiwei ki party kum na ka Congress, kila don ka jingiakynduh kaba khah khah bad u Himanta ha Guwahati ban iakren iapynbeit halor kane ka elekshon bad ka jingiapynbeit ba kin rung sha ka BJP ha shwa ban wan ka elekshon.
Kumba la ioh khubor haduh mynta, ki don kumba 4 ngut ki MLA kiba la kham thikna ban rung sha ka BJP hynrei watla katta ruh ym pat lah ban thikna tad hadud ba kan shai hadien ba la kut ka dorbat kut samoi jong kane ka jinglong MLA kaba mynta.
La ioh jingtip ba kiba kham iajan bad ka BJP ki kynthup ia u MLA ka South Shillong u Bah Sanbor Shullai (NCP), u Bah AL Hek (Congress), u Bah Justine DKhar (IND) bad u Bah Robinus Syngkong (IND).
Shillong, 30 Risaw:Ha kaba iadei bad ka jingjaboh ka mariang bad kumjuh kaba la ktah ia ka koit ka khiah ha ka Jylla, kumta U Naba Bhattacharjee, ha ryngkat bad U bah James Roy Kurbah, ki la buh iaka jing ujor ha ka National Green Tribunal, Kolkata pyrshah ia ka sorkar Jylla bad kumjuh ia ka Shillong Municipal Board.
Ka NGT, ka la buh ba kan shong bishar, ha ka 10tarik Naiwieng 2017.
Shillong, 30 Risaw:Ki don kumba 400 ngut ki paidbah kiba kwah ban weng kyrteng ialade na u Aadhaar nombar na kylleng ka ri Khasi bad Jaintia bad na ri Lu Garo ruh kumjuh, ong u Pastor PBM Basaiawmoit, hynrei napdeng kitei ki don haduh 226 ngut kiba la weng ialade katba kiwei pat ki dei kiba dang shu rah ia ki phom sha ïng ban wan phah biang sha ka Meghalaya People’s Committee on Aadhaar.
Ia ka kyrteng kitei ki 226 ngut kiba kwah ban weng noh ialade, u Pastor u la ong ba yn phah noh sha ka UDAI bad kham hadien yn phah sha ka Supreme Court.
U la ong ba na ka bynta kito kiba kwah ban dang weng kyrteng ialade, yn dang pdiang haduh ka 3 tarik mynta u bnai ha ophis jong ka KSU ha Jaiaw bad ha Mawkyrwat ha South West Khasi Hills naduh ka por 11 baje mynstep haduh 3 baje janmiet.
U Pastor u la ong ba kiba bun na kiba kwah weng kyrteng ialade ki dei ki briew kiba na nongkyndong kiba shah pynbiej bad shah pynbor bad kiba bun na ki dei ki khynnah skul kiba la shah pynbiej ba kin ym ioh scholarship bad kiwei pat ki jingmyntoi.
Katei ka komiti mynta ka sngi, ka la ioh jingkyrshan shuh shuh hadien ka jingwan ia soh jong u Rev.Goera M.Sangma na Tura, Pastor James K.Sangma na Tura, Pastor Armith Ch.
Momin na Kherapara, Doni Ch.
Marak na Garobadha bad kitei kin shim ia ki kyrteng jong kito kiba kwah weng Aadhaar na ri Lum Garo.
U Pastor PBM u la ong ba katei ka jingkhot kam dei ba ka komiti ka pynbor, hynrei ka dei ka jingiarap ia kito kiba kwah.
“Kam dei ka kam jong ngi-ngi shu leh lem ia kiba kwah" u la ong.
Mynta pyndam Aadhar ha NongstoiñNa ka bynta kito kiba shong kiba sah ha West Khasi Hills bad kwah ban law noh na kaba don ia u Aadhaar, la pynbeit ba kin wan mih sha ophis ka KSU, Nongstoin naduh lashai ka 31tarik Risaw haduh ka 2tarik Naiwieng 2017, ban ioh jingiarap, ong ka kyrwoh na U Pastor PBM Basaiawmoit, uba dei u dkhot jong ka Meghalaya Peoples’ Committee on Aadhar.
Jowai, 31 Risaw:Hynnin ka meit, uwei u briew uba la tip kyrteng kum u Madiar Tyngkan uba dei trai shnong na ka shnong Mushrot West Jaintia Hills u la shah dungiap hapoh kawei ka dukan kyiad kaba don ha Mookhep, East Jaintia Hills.
Kane ka la jia ha ka por kumba 8 baje eiei mynmiet.
La iathuh ba utei u Tyngkan u la shongkha ha ka shnong Wapungskur bad u la leit dih kyiad sha Mookhep ha ryngkat ki paralok jong u.
Hapoh katei ka dukan kyiad, la don uwei pat u rangbah uba la 58 snem uba la tip kyrteng kum u Tell Shyrmang uba na ka shnong Pamrapaithlu.
Hadien ba u Tyngkan bad ki paralok jong u ki la shongshit, ki la kren dait bad kynjat ia utei u rangbah ha kaba utei u rangbah u la kiew don ban sei da ka tari ban tang shi tari na ka kpoh jong utei u Tyngkan haduh ba u la khlad noh shen.
Ki pulit ki la kem noh ia utei u Tel Shyrmang da ka jingiarap ki VDP ka Mookhep.
Shillong, 31 Risaw:Ka National Green Tribunal (NGT), ka pynpaw ia ka jingsngew khia, ba ka Jowai Municipal Board, kam shym la thaw ia ki lad ki lynti ban thaw ia ki nala kiba biang ban pynlang ia ka jaboh jabain, ha ka sor bah Jowai, ha shwa ban pyntuid sha ka wah Myntdu.
Ha ka jingshong bishar mynta ka sngi, ka NGT, ka la ioh jingtip ruh, ba ka Jowai Municipal Board, ka la phah jingthoh sha ka tnat pynroi sor, ha kaba ka kwah ban ioh pisa T.4lak, na ka bynta ban pynkhreh ia ka projek, na ka bynta ban pynkhuid ia ka sor bah Jowai, hynrei ka tnat pynroi sor, ka sngap man man ia katei ka jingpan pisa jong ka Jowai Municipal Board, ong U LD Choudhury, uba dei u nong iasiaid jong ka Jowai Municipal Board (JMU).
La aiti namarkata ia katei ka kam ha U bah HS Thangkhiew Sr Advocate, ba un shimkhia, na ka bynta katei ka kam, ban iakren bad ka tnat pynroi sor, na ka bynta ba kin pynkhuid ia ka jaboh ha shwa, ban pyntuid sha Wah Myntdu.
La bthah ruh ia ka Pollution Board, ba kan ai ia ka plan, kaba ka thmu, na ka bynta ban pynkhuid ia ka mariang ha sor Jowai, ha kaba ia katei ka jingtip, yn ai sha ka NGT, ha kawei pat ka jing shong bishar, ha ka 27tarik Naiwieng 2017.
Shillong, 31 Risaw:U President ka HSPDP u Bah Ardent M Basaiawmoit u la ai ksai ba ka jingiatreilang ka HSPDP bad ka UDP ka lah ban nym kut noh tang ha ka jingiatreilang, hynrei ka lah ban ialam shaduh ka thong ban poi sha ka jingialong kawei lada ka jinglong jingman ka ialam kumta.
Haba kren ha ka jingialang katei ka seng mynta ka sngi ha Shillong, u Bah Ardent u la ong ba,"Kam dei ka jingialeh paralok hynrei ka dei ka jingialeh lang kaba lah ban long ban poi sha ka jingiatylli lada biang ha ki sngi ban wan.
Mynta ka dei tang ka jingiatreilang", la ong u Bah Ardent.
U la ong biang ba ka thong ba kongsan ka jingiateh paralok bad ka UDP ka long ban pynthikna ba ka Congress kam dei shuh ban bat ia ka bor synshar ha ka jylla ha kane ka elekshon MLA ban wan.
“Ka jingiateh lok ka long ban pynthikna ba ka Congress kam dei ban wan ha ka bor, kaba la pynduk ia ka jylla", la ong u Bah Ardent.
U la ong ba ki paidbah kim kwah shuh ban synshar ka Congress bad BJP bad ki kwah ia ka synshar da ki Seng riewlum bad kane ka 2018 kan dei ka pali jong ki seng riewlum.
Hynrei ha kajuh ka por, u President ka HSPDP u la kyntu ia ki paidbah ban long kiba husiar namar ba ha kine ki sngi la bun kiba dap da ka thok ka shukor tang ban ioh ia ka jingjop ki thok bad pynbiej lai phew jait ia ki paidbah.
U la ong ba kiwei ki ongba ki kwah ia ka jingkylla hynrei kam long kaba shai katba ka HSPDP ka kwah ia ka jingkylla kaba lait na ka bamsap bampong, na ka jingduk jingkyrduh.
“Ha u 2018, ngin wanrah ka jingkylla ha ka synshar paidbah ba lait na ka bamsap", u la ong.
Haba kyntait ban don kano kano ka jingktah na ka jingiakhun lang na ki katto katne ki jaka bad ka UDP, u Bah Ardent u la ong ba ka dei ka jingiakhun khlem ia brut shi paralok hynrei ban shu kynjat beit tang ia ka bol.
“Haba ialeh paralok ka long beit ban kynjat ia ka bol khlem kynjat briew ne khlem leh brut kaba mut ban nym ailad ia kiwei ban thep kol", la ong u Bah Ardent.
U Bah Ardent u la don ki briew kiba thmu ban pyndonkam ia ka kyrteng jong u ma ieid Hoping (HS Lyngdoh) bam kwai ha duwar u Blei tang ban pynbeij ia ki paidbah.
“Wat ailad ia ka jingsngew sarong, trei da ka jingsngew rit da ka jingieid ia ka party khnang ban poi sha ka thong bad lada don kano kano ka jingeh ka jingduna hapdeng ki nongialam, wat thad sha madan madiah hynrei iakren beit hapoh ka party", u la ong.
U la ong ba lada jop bun ka party khlem pep wat u Ma Ieid Hoping ruh un kmen najrong.
Ha kajuh, ka por u Bah Ardent u la iathuh ba kan pynlong ia ka jingialang paidbah ha ka taiew baar jong u Nohprah ha Shillong tangba ia ka jaka bad ka sngi yn sa pynbna ha kine ki sngi.
Ha kawei ka liang, u la iathuh ba ka jingialang hynne ka sngi, la pynthymmai ruh ia ki katto katne ki nongkitkam kynthup ia ka kam General Secretary la pynkhamti noh ha u Bah Kara Chen ha jaka u Bah Witting Mawsor uba la pynkiew sha ka kyrdan Vice President katba ia ka kam Treasurer la aiti ha u Bah Renikton Tongkhar.
Nongstoiñ, 31 Risaw:Hadien ba ka la mih ka khubor kaba la ong ba ka Meghalaya Peoples Committee on Aaadhaar (MPCA), kan iarap ia ki paidbah kiba la don Aadhaar, ba kin mih noh na ka thup kyrteng Aadhaar, da kaba kin hap ban leit sha ka ophis jong ka KSU; ki katto katne ki paidbah nongshong shnong jong ka West Khasi Hills District, ki la ia khoh reh ban ia wad ia ka ophis jong ka KSU ha Nongstoiñ, na ka bynta ba kin ioh weng noh ia lade na ka thup thup kyrteng Aadhaar.
Katkum ka jingioh jingtip u nongthoh khubor la ong ba ki katto katne ki briew, kiba la kwah ban weng noh ia lade na ka thup kyrteng u Aadhaar, mynta ka sngi, ki la ia klumar thlim ban ia wad ia ka ophis jong ka KSU ha Nongstoiñ ha kaba kim shym la lap satia.
Ban shai bha halor katei jingklumar jingmut ki paidbah ka thain WKHD, u nongthoh khubor u la ioh lad ruh ban iakren bad u Vice President ka KSU Nongstoiñ Circle u samla Mixstarwell Samakha bad haba kylli ka don ne em kaba kum kata ka jingweng Aadhaar ha Nongstoiñ, u tei u samla u la jubab da kaba ong “Hoid ka don bad ka la sdang ruh naduh mynta ka sngi, hynrei ka jingklumar ki paidbah ka dei namar ba kim shym la lap ia ophis jong ka KSU namar ka don kham pajih na ka Iew Nongstoiñ".
Shuh shuh utei u Vice President ka KSU Nongstoiñ Circle, u la iathuh ba haduh mynta ym shym pat la don kiba wan ban shim phom bad lehse ka jingbympat don ba wan ka lah ban dei ba kim shym la lap ia ka ophis, kumta utei u nongialam u la pyntip ruh sha ki paidbah ka thaiñ ba kito kiba kwah ban weng noh ia lade na ka thup kyrteng u Aadhaar kin sngewbha ban wan shim ia ki phom na ka dukan Mixarts kaba don hajan ka Canara Bank ha lad Rambrai Nongstoiñ West Khasi Hills District lane ki lah ban shu phun ha kine ki Number 7422082065/8787413861/8259854556/8787323250.
Shillong, 31 Risaw:Ka Mawsynram Block Congress Committee ka la ioh pdiang ia ka kyrteng jong 2 ngut ki kyrtong kiba kwah bna ia khun na katei ka seng, kitei ki 2 ngut ki long u bah Silverstar Marweiñ bad u bah Himalaya Muktan Shangpliang.
Ha ka jingialang kaba la long mynta ka sngi ha Rit Mawsir, Mawsynram; u President jong ka MBCC u bah Khelor Kharnaior u la pynbna ba baroh ki 136 tylli ki Primari Unit ka MBCC ki la mynjur ia ka kyrteng jong u bah H.M Shangpliang bad nalor ki 136 tylli ki Unit la mynjur ruh da ka Block Congress, ka Mahila bad ka Youth Congress Mawsynram.
Ka seng Congress na ka jylla ka la phah ia u bah Pynthymmaibor Chyne uba dei u Secretary jong ka District Congress Committee ban long kum u pyrman lane u Block Election Observer uba la don ryngkat ha katei ka jingialang.
Ki nongialam jong ka MBCC ki la aiti ia baroh ki kot ki sla ba donkam sha utei u pyrman bad ki la pynsngew ru ia ka rai ba ki kwah ba ka tiket kan leit sha u bah Shangpliang.
U bah Pynthymmai haba kren ha katei ka jingialang u la ong ba un leit pynsngew sha ka MPCC ia katei ka rai jong ka MBCC bad un leit rah ruh ia ka khubor kumba ki Primary Unit ki kwah da u ba Shangpliang.
Haba kren shaphang ka politik u la ong ba ki seng kiba pyrshah ia ka Congress ki ju kren bunsien shuwa ka elekshon ba la dep ruh ba ka Congress kan ym wan ha ka bor synshar hynrei ka la ioh ban synshar tylli pynban marwei.
U la ong ba wat ha ka por ba kiwei pat ki seng ki dang ia ioh doh kyndang lang bad ka Congress da kaba ia donlang bad ka sorkar ruh ki dang kawang ktieh katno lei mynta ba ka Congress ka synshar marwei, “Mynshuwa por ba ki dang ia ioh doh kshong, doh kyndang lang ruh ki dang ia kawang, ka dei hok ia ki mynta lei ban kwang ba ka Congress ka synshar marwei" u la ong.
U President ka MBCC u bah Khelor u la ong ba mynshuwa ka Congress ka ju jop salit ha ki elekshon ha Mawsynram hynrei mynta ka kynti kan jop donburom bad kan tam kput ia kiwei pat ki kyrtong.
U la ong ba ia u kyrtong jong ka Congress mynta ruh yn kyrshan lang da u MLA ka Mawsynram u bah Pynshngaiñ N Syiem naba haduh mynta ruh u dang dei u Congress uba dang shah sospon bad ka jingsngap jar jong u ka pyni ba u kyrshan ia ka seng Congress.
Shillong, 31 Risaw:U bah D.D Lapang, President ka MPCC u la thung ia u Prof.R.C Laloo, Ronnie V Lyngdoh bad u Manbor S Warjri kum ki nongaiktien ka MPCC.Nongstoiñ, 1 Naiwieng:Ka Khasi Students Union (KSU) Nongstoiñ Circle, mynta ka sngi, ka la ioh ban pdiang kumba 29 tylli ki phom weng Adhaar na ki paidbah nongshong shnong kiba la wan na kylleng ki shnong kiba don hapoh ka thain Nongstoiñ.
Haba iakren bad ki nongthoh khubor, u samla Mixstarwell Samakha Vice President ka KSU Nongstoiñ Circle, u la iathuh ba napdeng ki tei ki 29 ngut kiba la wan ban shim ia ka phom weng na ka thup kyrteng Adhaar ki kynthup naduh ki nonghikai skul ki nongtrei sorkar bad ki riew paidbah.
Shuh shuh u tei u nongialam ka KSU, u la iathuh ruh ba nalor kitei ki 29 ngut ki dang don shibun bah ki briew kiba kwah ban weng noh na ka thup kyrteng Adhaar kiba la wan mih sha ka ophis jong ka KSU, hynrei kim shym la wan rah pat ia ki card Aadhaar ia kaba kila dep ban ioh.
“Kitei ki 29 ngut kiba la wan ban shim ia ka phom kidei kiba sah kum ha ka shnong Upper New Nongstoiñ, Tiehsaw, Mawthawniaw, Siejlieh, New Nongstoin, Porsohsynnam, Dom Mawlien Pyndengrei bad kiwei kiwei" ong u tei u nongiualam ka KSU.Na ka liang jong u nongthoh khubor u la ioh lad ruh ban iakren bad ki katto katne ki briew kiba la kwah ban weng noh ia lade na ka thup kyrteng u Aadhaar bad haba pyrshang ban kylli ba balei ki kwah ban weng noh na ka thup kyrteng Adhaar don kiba ong ba kila leh ia u Adhaar da ka jingkhmih lynti ba lada ym don Aadhaar, kan sa long ka jingkhang lad ia ki ha kiba bun ki liang phewse kumba ki lap pat kam shymla long kumta.
Shuh shuh don ruh kiba la pynpaw da kaba ong ba ki sngewtieng bad don ruh kiba la babe jur, tang hadien ba kila ioh ia u Adhaar haduh ba kim treh wat tang ban plied bad kila thang bad tar noh shi syndon ia u Adhaar ia kaba ki la ioh bad tang namar ba kwah ban weng noh ia u Aadhaar wat ha pdeng ka jingshitom ruh kim shym la khein shuh, hynrei kila leit ban wad ia ki phom na ka ophis jong ka KSU.Na ka liang ki nongialam jong ka seng KSU Nongstoiñ Circle kala pyntip ruh sha ki paidbah kiba kwah ban wan shim ia ki phom weng Adhaar ba kin sngewbha ban wan sha ka ophis jong ka seng kaba don hajan ka Shipara Restaurant ha Nongstoiñ bad ruh ba kin sngewbha ban wanrah ruh artad ia ki Adhaar Card ki jong ki.
Shillong, 31 Risaw:U Dr RC Laloo, MLA ka Jowai, uba dei ruh u myntri rangbah ba ar, ka sorkar Meghalaya, ula pynbna ba un nym ialeh shuh ia ka elekshon MLA 2018.
Ha ka jingialang jong ka Jowai Block Congress Committee (I), kaba long mynta ka sngi, kaba dei na ka bynta ban rai ia u kandidet ban ialeh ia ka elekshon MLA 2018, ki la mih ar ngut ki kyrteng, kawei ka jong U Ma RC Laloo bad kawei pat ka jong U Ma Andrew Shullai.
Hynrei ha shwa ba ka jingialang, kan shim ia ka rai jong kitei ki arngut kiba thep kyrteng, U Ma RC Laloo, ula rai ba un weng noh ia ka kyrteng jongu bad ba un nym ialeh shuh ia ka elekshon MLA 2018.
U Ma Roytre, u iathuh ruh ha ka jingialang, ba ula ai jingmut hi ma u, ia U Bah Andrew, ba un thep kyrteng bad ka daw, ka long namar ba u kwah ban ailad ia utei u samla, ba un mih bujli, ha ka jaka jongu, kum u nongmihkhmat jong katei ka Constituency.
Ha ka jingialang, la iathuh ba kiba bun ki pynbor ia U Ma Roytre, ba un iakhun biang ha kane ka kynti, hynrei utei u rangbah, ula kyntait bad pyni ia ka daw jong ka jingnoh ka rta jongu bad kumta, ka jingialang, ka la rai ban phah noh, tang ia ka kyrteng jong U Ma Andrew Shullai, uba dei ruh U Chief Executive Member jong ka Jaintia District Council.
Kham mynshwa, lah ban pynkynmaw, ba ka kong Roshan Warjri, kaba dei ka myntri jong ka sorkar Jylla, ka la rai ban nym ialeh elekshon shuh ha u snem 2018, ha kaba ka North Shillong Congress Block, ka la rai ban pyniakhun ia U Bah WHD Syngkon.
Shillong, 01 Naiwieng:U Myntri rangbah ka jylla u Dr Mukul Sangma u la kynnoh ba ki myntri ka sorkar BJP haba ki wan sha kane ka jylla ki pynlong jingialang sain pyrthei, da kaba pynlut da ka pisa paidbah bad ma u ruh kum u myntri rangbah ym ju ioh jingtip eiei.
Haba kren sha ki nongthoh khubor mynta ka sngi, u Dr Mukul u la ong, “Ki myntri ka BJP ki wan sha Meghalaya kim ju pyntip eiei ia u myntri rangbah, katkum ka rukom bad ki pynlong jingialang ka party da kaba pynlut ia ka pisa ka sorkar kaba shim na u paidbah",.
U la ong ba katkum ka rukom, ki dei ban pyntip sha u Myntri Rangbah haba ki wan sha ka jylla bad ban pynbeit ia ka prokram, hynrei ka jingleh jongki, ka long ba ki la iaid lait ia ka rukom ka jingsynshar paidbah jong ka federalism ne ka jingiadei ka jylla bad ka sorkar pdeng.
Kane ka jingkynthah jong u Dr Mukul, ka long hadien ba u myntri ka sorkar pdeng u Alphons, u la ther ia ka sorkar Congress ha kane ka jylla ba ka dei kaba bamsap bad ka bym leh eiei ia ki paidbah ha ka roi ka par.
“Ki wan hangne ban shu pynjah burom ia ka sorkar jylla da kaba ther ia ki kam ba lai phew jait bad kane ka pyni ia ka jinglong jongki ba kim long kiba la ih ha ka jingmut jingpyrkhat", la ong u Dr Mukul.
Ha kajuh ka por, u la kob ba ka BJP kan nym jop wat iwei ruh u MLA ha kane ka elekshon ha kane ka jylla bad kan iaid thylli beit bad u la kop iathong lada jop ka BJP.“Ngan iathong lada jop ka BJP ha kane ka elekshon, lada phi nud", la ong u Dr Mukul.
U la ong ba ruh ba ka jingpynduh pisa ka BJP kam myntoi eiei ia ka ri lait na kaba pynriew spah ia ki heh saipan ba don jingiadei bad ka.
“Phi la lap ba ki la ioh biang ia ka pisa tuh?", la buh jingkylli Dr Mukul bad bynrap, “ka jingpynduh pisa ka la wan tang ka jingkular bad ka jingpyndik ia ki paidbah ka ri haduh ba don kiba la khlad ruh’.
Tura, 1 Naiwieng:Ka Association of Democracy and Empowerment (ADE), mynta ka sngi, ka la mih ban pyrshah halor ka jing pyndonkam ia u Aadhaar.
“Ngi pyrshah jur ia u aadhar, na ka bynta u paidlang uba hap ha ki bynta jong ki jaka 6th Schedule jong ka Meghalaya bad ngi kyrshan ruh ia ka MPCA bad ngin ia trei lang ban khanglad ia kane ka jingleh pyrshah bad ka jingleh bym salia ia ki paidbah" ong ka kyrwoh na U Dalseng B Ch Momin, President jong katei ka seng.
Katei ka seng, ka ong ba ki tnat sorkar, ki pyrshang mynta ban pyni, ia ka jingdonkam jong u aadhar, ha kaba ki kwah ban pyniasoh bad ka pan card, ki bank account, ki mobile bad kiwei kiwei.
“Kat kane ka jinghiar ka pule puthi ha ka Jylla, kumta katei ka jingleh, kan pynbor ia ki, ba kin ia kynduh ia ki jingeh ha ka jingim jongki" ong ka kyrwoh.
Ka kyrwoh, ka ong biang “Balei, ba ka da donkam ban tih bniah bad buddien, ia man kawei pa kawei ka jinglum pisa bad ioh kamai jong kiba pli ki nongshong shnong? Kane ka sorkar, imat kam shaniah shuh, ia la ki jong ki nongshong shnong?" Ka seng, ka lyngngoh ruh ba kumno ia ki khyllung ruh, la phah shon dur aadhar, haba kim pat tip ia ki kam lehnoh, ki kam bamsap bad kino kino ki kam sniew.
Nongstoiñ, 1 Naiwieng:Mynta ka sngi ki pulit ka Mairang Police Station, ki la ioh ban kem noh ia u briew u bala tip kyrteng kum u Probingshon L Nonglait 23 snem na ka shnong Kynshi Bangla kaba hap hapoh ka West Khasi Hills hadien ba u la batbor ia kawei ka hep rit kaba dang 11 snem ka arta.
Katkum ka tyllong khubor la ong ba u tei u briew u dei ruh u knii jong katei ka hep rit bad u la leh ia katei ka kam bymman ia la ka jong ka khun pyrsa naduh ka 7/9/2017 haka por kumba 1 baje janmiet ha kaba u la byrngem byrsit ia katei ka khun pyrsa lada ka iathuh ia katei ka kam pohjait jong u.
Hadien ba ki pulit kila ioh ban kem noh ia u Probingshon kila pynngat noh ia u hapoh ka ain POCSO.Shillong, 1 Naiwieng:Ki khubor ki la saphriang ha ki Social Media ha ka Whatapp bad Facebook ba ha kine ki sngi ki bun bha ki Muslim kiba wan shim dawai bad ba wan thiah pang ha NEIGRHIMS.Don kiba la kynthoh ba ki suba ba ka jingbun kyrthep ki Muslim ba wan sha NEIGRHIMS ioh ki lah pynban ban dei kito ki phet wir Ronghiya.
Don kiba la ia kynduh ia kiba kum kitei ki nongpang, ki la ong ba kim nang ban kren Hindi ruh bad bun kiba kren da ka ktien Bangla.
U Rupang u la wad jingtip shaphang katei ka jingjia bad la iathuh ba ka jingbun ki Muslim ba wan shim dawai ka jur bha ha kine ki ar ne lai taiew mynta.
Namar ka jingsaphriang khubor ha ki social Media la ong ba ka la pynlong ia ki tnad syntiat ruh ban wad jingtip shaphang kitei ki briew na ki bor pyniaid jong ka NEIGRHIMS.La iathuh ba hapoh 2 taiew ki don kumba 10 hajar ngut eiei ki nongpang kiba wan shah sumar ha NEIGRHIMS bad kitei ki kynthup ia kiba thiah pang bad kiba wan shim dawai bad napdeng kitei la ong ba jan kot hajar ngut dei ki Muslim.
La iathuh ba katkum ka jingpeit ia ki jaka shong jaka sah bad ki kot ki sla kim shym don kiba wan rung be-aiñ, hynrei ki dei ki nong India kiba kham bun dei na ka jylla Assam bad ki thaiñ Silchar.
La iathuh ruh ba napdeng kitei ki hajar ngut ki Muslim ki don kiba thiah pang, ki nongap pang, kiba wan shim dawai, kiba wan synran ia ki nongshim dawai.
La ong ruh ba ki bun ki dei ki nongwan jngohkai ia katei ka jaka sumar.
Hynrei la iathuh ba kitei ki nongwan jngohkai ruh kim dei satia kiba wan rung be-aiñ naba ka tnad syntiat ka la pynshisha ruh ia ki da kaba shim jingtip na ki Hotel bad ki ing basa ba ki sah.
Nongstoiñ, 1 Naiwieng:Uwei u samla u ba la tip kyrteng kum u Hundarsing Wahlang 20 snem, na ka shnong Mawlangsu West Khasi Hills District, u la khlad noh ha shen, hadien ba u la shah bat ha ka bor ding ilektrik.
Katkum ka tyllong khubor bala ioh lum la ong ba katei ka jingjia kala jia hynne ka step ha ka por kumba 10:00 baje mynstep bad la ong ruh ba katei ka jingjia, ka la jia ha kapor ba u tei u samla u dang shna pynbha ia ki sainar, jong ka ding ilektrik kiba don ha Mawlangsu.
Shuh shuh hadien katei ka jingjia na ka liang jong u sordar ka shnong Mawlangsu u bah Baristar Marngar u la pyntip sha ki pulit bad na ka liang jong ki pulit ruh mar ia ioh jingtip halor katei ka jingjia, ki la her bran bran sha katei ka jaka ba jia ban pynlng ia ka jingtohkit.
Hadien ba ki pulit ki la dep ban leh ia kiba donkam na ka liang ki ba ha iing ha sem jong u tei u samla ki la kyrpad ban pyllait na ka Post Mortem bad hadien ba la ioh ia ka jingbit na u Magistrate ki pulit kila aiti noh ia ka met jong u tei u samla sha ki ba ha iing ha sem na ka bynta ban pyndep ia kaba sah.
Ha kaba iadei bad katei ka jingjia na ka liang jong ki pulit ka Nongstoiñ Police Station kila dep ruh ban register ia ka case katkum ka case number 27/2017 U/S 174 CRPC bad ka jingtohkit kaba bniah halor katei ka jingjia ka dang iaid shakhmat.
Shillong, 01 Naiwieng:U Myntri Rangbah ka jylla u Dr Mukul Sangma, um shym la kwah ban pynlong kompolsori ia u Aadhaar ha ka jylla bad ha kane ka dong mihngi ka India, namar ba ka dei kawei ka jaka kaba dang hap ban ia bishar bniah ia kiba dei trai shnong bad kiba shu wan buhai shnong.
Haba twad jingmut mynta ka sngi shaphang u Aadhaar, u Dr Mukul u la ong, “Em, ngam pat leh Aadhaar" bad bynrap, “"Dei ban sangeh shwa ia u Aadhaar ia mynta shipor",.
“Ngim kwah ban pynlong kompolsori ia u Aadhaar bad nga bad u Myntri Rangbah ka Assam u Sarbananda Sonowal ngi la dep pynher shithi sha ka sorkar pdeng ba kam dei ban pynlong kompolsori ia u Aadhaar ha ki jylla ka dong mihngi", la ong u Dr Mukul.
U la ong ba wat tang ia ka National Population Registration ruh ym pat lah ban tip ia ki briew ba dei trai shnong bad kiba shu wan buhai shnong, kumno ka lah ban long ia u Aadhaar.
“Kane ka thain mihngi ka dei kaba jyllei kiba wan buhai shnong bad ka jingwan rung ki briew nabar, bad na kata, ka donkam ban nym pynlong kompolsori ia u Aadhaar", la ong u Myntri Rangbah.
U la ther ia ka sorkar pdeng, ha kaba u la ong ba ka jingleh ka sorkar pdeng ka pyni ba ka khlem da bishar bniah shwa ia kane haduh ba ka la wanrah ka jingkular ia ki paidbah.
U la ong ba kawei ka tnad sorkar ka la pynmih da kawei ka jingthoh ban pyniadei bad u Aadhaar ia ki paidbah bad kumjuh ruh ki kompeni mobile bad kane ka pyni ba kam don ka jinglong ryntih.
Shillong, 2 Naiwieng:Ka Bharatiya Janata Party (BJP) ka la pdiang sngewbha ia ka jingkob ia thong jong u myntri rangbah ka jylla u Dr.Mukul Sangma ha ka elekshon MLA 2018.
U Dr.Mukul u la kob ban ia thong bad u la ong ba ka BJP kan nym jop satia tang shi konstitwensi ruh ha ka elekshon MLA 2018.
“Ngi pdiang sngewbha ia katei ka jingkob ia thong u Dr.Mukul ba ngin ym jop tang kawei ruh" ong u Vice President katei ka seng u bah JA Lyngdoh.
U bah Lyngdoh u la ong ba ka Congress ha Meghalaya ka long kum kato ka lieng kaba ngam ha thwei, “Ki MLA jong ka kim treh pan tiket, don ruh ki bym nud ban ia khun shuh ka dei ka dak ba kin ym poi shano shano ha u 2018" u la ong.
U la takraiñ kylla ia ka jingkynthoh u Dr.Mukul halor ka jingwan u Alphons Kannanthanam ha kane ka jylla ba u khlem pyntip sha ka sorkar jylla bad ba u shu pynlut kai ia ka pisa paidbah.
“Ka jingwan u Alphons shane kam dei satia ka kam jong ka sorkar bad ban shu pyntip ia baroh ki kam, la shu kren duh ktien u Dr.Mukul" ong u bah JA Lyngdoh.
Shillong, 2 Naiwieng:Hadien ba ki lad khubor, ki pynpaw ba U Ma Lahkmen Rymbai, uba dei U President jong ka West Jaintia Hills District Congress Committee, un lah ban nym iakhun shuh, na ka tiket Congress, ha ka elekshon 2018, ka la mih sa kawei pat ka kutlad ia katei ka seng, ha kaba U Ma RC Laloo, ula rai ban nym ialeh elekshon shuh ha ka sien ka ban wan.
Ka West Jaintia Hills, ka don san tylli ki Constituency bad na kitei, la iathuh ba ka dei tang ka Jowai, Nartiang bad ka Sutnga, kiba la shai ki kandidet jongki, ha kaba ka Jowai, un iakhun U Ma Andrew Shullai, uba dei ruh U Chief Executive Member jong ka Jaintia District Council, ka Nartiang, un iakhun U bah Jopthiaw Lyngdoh bad ka Sutnga, un iakhun U Ma Shitlang Pale.
Na bynta ka Shangpung Nangbah, ki don ki khubor, kiba iathuh ba U Ma Comingone Ymbon, un lah ban ialeh na ka tiket Congress, hynrei ki don pat kiba kam, ba un lah ban ialeh, na kawei pat ka seng sain pyrthei.
Haduh mynta, ka Congress, kam pat don ia ki kandidet kiba thikna na ki ar tylli ki Constituency ka East Jaintia Hills, ka Mookaiaw bad ka Khliehriat Constituency, ha kaba na Mookaiaw, la mihkhmat da U Ma Robinus Syngkon bad ka Khliehriat, la mihkhmat da U Ma Justin Dkhar.
Na ka liang jong ka Meghalaya Pradesh Congress Committee (I), ka la buh ba ki Block Congress, ki dei ban phah ia ki kyrteng jong ki kandidet, ha shwa ka 31tarik Risaw 2017, hynrei, la sngewthuh ba ki don ki Constituency ha Jaintia Hills, ki bym pat pynpoi ia ki kyrteng jong ki kandidet sha ki District Committee, ba kynthup ia ka Amlarem, kaba dei ka Constituency jong U Ma Lahkmen Rymbui, uba dei U President jong ka West Jaintia District Congress Committee (I).
Shillong, 2naiwieng:Ka kmie jong uwei u rangbah na ka shnong Umroi Umdoh Byrthih ka kong Mary Nongsiej ka la kynnoh ba ka kong Christable Wanñiang ka la bom la tied ia u khun jong ka haduh ba u la mynsaw jur, " Ka kong Christable ka la bom la tied ia u da u Siej, ki shyllang mat ki la pait, ka khlieh ka la at bad ki met ki phad ki jngem lut" ong ka kong Mary haba kren sha ki nongthohkhubor.
Ka kong Mary ka la ong ba katei ka jingjia ka la jai ha ka 26 tarik mynta u bnai ha ka shnong Umeit-ka shnong ba u khun jong ka uba la tip kyrteng kum u Moon Moon Nongsiej u la poi shongkha.
“Ka kong Christable ka wan sha ïng jong ngi ka wan ia thuh ba ka la shoh bad ai pulit ia u khun jong nga, ka wan ia thuh khyllew ka ong ba ka dei ka sengbhalang bad President jong ka CSWO bad ka ong ba ka bom ka shoh beit ,ka daiñ kuna beit ia kiba leh kulmar, hato tang ba dei ka sengbhalang ne tangba dei kata ka CSWO long ban shim ia ka aiñ ha kti lajong, shu bom shu shoh kulmar kumto long shaei" ong biang ka kong Mary Nongsiej.
Ka la iathuh ba katei ka jingjia ka la mih na ka daw ba u khun jong ka u Moon Moon u ia kulmar shi lok bad ka lok jong u ka phet noh sha ïng kur bad ka ieh ia ki khun bad u.
“U la iathuh ba ka kong Christable ka wan ban knieh ia ki khun na u, u ong shano ngan lei tai kulmar ia ki khun ha ka briew ka bym ithuh satia ba kan shu wan shim, hangta u ong ba ka bom ka tied ia u ryngkat bad ka meiduh jong ka lok jong u" ka la ong.
U hynmen jong u Moon Moon pat u Sonny Nongsiej u la ong ba hadien ba ka kong Christable ka la bom la shoh ka la leit rah sha u pulit bad ka ai FIR.“Ka la wan byrngem sha ïng ba ngim dei ban leit bah jamin, ngi leit peit ia u ha phatok ngi lap ba u la mynsaw jur, hadien ba iohi ba u la mynsaw jur ngi la ai FIR kylla ia ka kong Christable ha Khapmara Out Post hynrei ki pulit kim shym leh eiei, ngi leit ia kynduh ia u OC balei ba kim leh eiei , u ong pynban ba katkum ka ripod ba eksamin ki doktor u Moon u khlem mynsaw eiei hynrei u Moon u ia thuh ha ngi ba por ba leit eksamin ym don doktor la shu tang da ka dawai tah" ong u Sonny.
Ka kong Mary pat ka la ong ba wat hadien ba la bom la tied bad la shoh ia u khun jong ka ruh ym don ba pyntip satia sha ki bahaing haduh ba un da poi phatok ruh bad dei hadien ba la wan ia thuh hi ka kong Christable ba ka la dep shoh bad ai pulit, “Ngi wad jingtip na u Rangbah Shnong ruh u ong bym don jingtip eiei bad u la ong ba lada dei ba pyntip sha u ruh u ong ba ia ka kam ia nia lok ym donkam than ban rah pulit, shu pynbeit hangto hi.
U kpa jong u Moon u la pyrshang ban kren ia suk ban ia the kyndon noh tang ha thanad pulit lada ki dang ia shong ne ym ia shong shuh ruh hynrei um dei pat ban pynmih jingkulmar, ka kong Christable ka la byrngem pynban ia u" ong ka kong Mary.
Shillong, 2 Naiwieng:U Pastor PBM Basaiawmoit, ula thoh mynta ka sngi sha U Mukul Sangma, myntri rangbah ka Meghalaya, ha kaba ula ai jingiaroh, halor ka nongrim jongu, ba ym dei ban pyntreikam naphang ia u aadhar number.
U Pastor, ula thoh shuh shuh, ba u sngewkmen shi katdei, ba U Mukul hi ialade ruh, um pat shym la treh ban shondur aadhar bad u khmih lynti, ba ka jing iatrei lang jongki arngut bad u myntri rangbah ka Assam, kan iarap ban pyllait ia ka dong shatei lam mihngi, na ka jingthmu ka sorkar India, ban pyniaid shakhmat ia ka jingshondur aadhar.
U Pastor, u kren diaw mynsiem shuh shuh, ba ki nongtrei sorkar Jylla, lem bad ki skul pule jong ka sorkar lane jong ki riew shimet, ki mane dem ialade, na ka bynta ban pyniaid shakhmat ia ka jing pynrung kyrteng aadhar, wat la ka Supreme Court, ka la kren shai, ba katei ka shong ha ka jingsngew bit shimet jong u briew, na ka bynta katei ka jing pynrung kyrteng aadhar.
Shillong, 2 Naiwieng:“Ka long ka jingbakla ba khraw ban pyn ia syriem ialade bad ki briew jong ka Bible; kane ka pyni ba ngim niewkor ne burom ia ki jingthoh ha ka ktien U Blei(Bible)" ong U bah HS Shylla, MDC ka Nongkrem, haba kynthoh halor ki jingkynnoh jong ki MDC ka PDF pyrshah ia u, ba u dei U Judas, uba la shet kylla ia ka PDF.U Bah Shylla, u ong shuh shuh, ba ki MDC jong ka PDF, ki dei baroh ki nongphet seng, ha kaba ula pyni ba ki don 4 ngut na ka Congress, 4 na ka HSPDP, 1 na ka UDP, 2 na ka KHNAM, 1 Independent.
Ha ka 30 tarik Nailur, 2017 ka PDF ka pdiang burom ia ki nongphet seng, da ka burom kaba khraw bad katei ka pyni, ba ka PDF ka mynjur bad ka pynshlur ia ka jingphet seng.
“Kaba pher bad phylla ka long ba ka PDF ka pynrem jur ia ka jingphet-seng jong nga da ki kyntien kiba ym dei ban pyndonkam syndon kumba la kdew haneng".
U Bah Shylla, ula ong shuh shuh, ba kumba ka long haduh mynta ba PDF ka ia hap bha bad kine ki kyntien “Proper Defectors Front" lane “Perfect Defectors Front" katba ki 11 ngut ki MDC phet-seng ki dang don bad ka, kumta kam don hok kam don don nongrim ban pynrem ia ka jingphet-seng jongno jongno ruh wat tang da ki kyntien kiba jem ruh namar ka PDF ka dei ka nuksa jong ka jingphet-seng.
“Kan bha ruh shibun ia ki katto katne ngut ki MDC jong ka PDF ba kin kham tyngkai ia ki kyntien ba ki kren namar ka pynpaw tang ia ka jingbieit jong ki.
Kumba ka long bieit ia ka shymprong kmie ban mai ia ki khun ba ki kynran da dien.
“Nga kwah ban pynkynmaw hangne ba ka jingmih jong nga na ka PDF ka dei da ka rai jong ka Executive Committee jong ki 100 ngut tam ki dkhot na kylleng ka Nongkrem Constituency kaba la long ha ka janmiet jong 24 tarik Risaw 2017 ha ophis treikam ha Laitkor, kata, ba kam dei ka rai shimet jong nga bad ba yn pynskhem ia kane ka rai da ka general meeting ka ban long ha ka 6 tarik Naiwieng, 2017 ha Lad Nongkrem por 7.00 janmiet" pynkut ka khubor.
Shillong, 2 Naiwieng:Hadien ka jingiathuh u myntri rangbah ka jylla u bah Dr.Mukul Sangma sha ki nongthohkhubor ba um don Aadhaar mynta pat sa u Chief Executive Member ka KHADC u bah Pynshngaiñ N Syiem u la ong ba ma u ruh um pat don Aadhaar nombar.
“Nga ruh ngam pat don Aadhaar, ngam pat da sngew donkam palat ban leh" u la ong haba ia kren bad ki nongthohkhubor shaphang ka jingkulmar jingmut ki paidbah ka jylla ia u Aadhaar nombar ha kine ki sngi.
Haba kren sha ki nongthohkhubor u bah Pynshngaiñ, u la ong ba ka District Council kan sa thoh sha ka sorkar pdeng halor katei ka bynta ba ha Meghalaya ki paidbah kim pat kwah, hynrei shuwa ia kane u la ong ba un sa lum shuwa ia ki paidbah lyngba ki Khlieh Nongsynshar, ki Kur, ki shnong ban pan ia ka jingmut na ki.
U la kynthah ia ka sorkar jylla namar ka jingkhohreh pyntreikam Aadhaar ha kane ka jylla u la ong ba baroh dei na ka daw ka jingkheiñsting bad ka jingmyn kitkhlieh ka sorkar.
“Ka sorkar ka khlem pan ia ka jingmut ki paidbah, ka khlem wanrah ia katei ka bynta sha ki paidbah hynrei la shu pyntreikam beit ia ka hukum khle mda pan jingmut, ka paw shai ba kane ka sorkar kam dei ka sorkar u paidbah, kam kheiñ briew ia ki paidbah, ka dei ka jingbym kitkhlieh ki nongialam.
Lada ka sorkar ka sngewkhia na ka bynta u paidbah balei kam thoh sha ka sorkar pdeng bym long ban pyntreikam Aadhaar hangne" u la ong.
U CEM u la ong ruh ba dei na ka jingkheiñ sting ka sorkar ba ki shnong ki thaw ki hap ban tynruh ia u paidbah ban leh Aadhaar namar la pyntieng ba lada ym leh kin duh ia ki jingmyntoi ba ki dei ban ioh, “U myntri rangbah ialade u ong ba um don Aadhaar, sngewlyngngoh ba u khlieh ka jylla um don Aadhaar u hukum pat ia ki tnad sorkar pat kiba hap ha ka jingpeit jong u ban pynbor ia ki paidbah ban leh Aadhaar" u la ong.
Haba kren shuh shuh halor u Aadhaar u CEM u la ong ba kumba long kiwei pat ki ri la ha Europe ne Amerika la iada kyrpang ia ki jaitbynriew rit paid da kaba bud ia ka nongrim jong ka Free, Prior and Informed Consent (FPIC).
U ong ba ha kane ka jylla ruh kaba dei ka jaka ki riewlum kaba la iada kyrpang da ka 6th Schedule ka sorkar kam lah ban pyntreikam ia u Aadhaar khlem da bud ia ka nongrim jong ka FPIC.“Hynrei hangne la pynsted bad khohreh ban pyntreikam kaba long pyrshah ia ka hok ki rit paid kiba shong basah ha ki Schedule Areas, ia ngi la iada kyrpang da ka 6th Schedule hynrei ka sorkar ka khlem ieng ha ka nongrim jong ka FPIC" u la ong.
Katkum ka FPIC ai ia ka hok ia ki rit paid ba khlem ka jingmynjur jong ki lane khlem ka mon jong ki ka sorkar kam lah ban pyntreikam ia kano kano ka project lane kiwei pat ki bynta kiba long pyrshah ia ka riti dustur lane ka jinglong tynrai jong ki bad ka dei ruh ka hok ba la ailad ia ki ban shim ia ka rai ha ka mon lajong.
Hynrei hangne u CEM u la ong ba la shu pyntreikam beit khlem da ia syllok bad ki paidbah kiba hap hapoh ka jingpeit ka 6th Schedule.
Shillong, 03 Naiwieng:Ka phlim Khasi kaba kyrteng ka Haban Tony ka la khring haduh 11 hajar ngut tam ki paidbah nongpeit ha kine ki shi taiew kynthih kaba dang iaid mynta ha Bijou Cinema Hall, Shillong.
U Director kane ka phlim u Bah Daniel Nongrum haba iakren bad u nongthoh khubor, u la iathuh ba katkum ka jingsngew jongu, ka daw ka jinglah jong kane ka phlim Khasi ban khring ia ki nongpeitkai ka dei namar ba la shna ia kane ka phlim ha ka rukom kaba juk bad ka jingjia kane ka juk mynta.
U la ong ba ka jingmut jong kane ka phlim, ka dei hapdeng ar ngut ki shipara ba kha synrap, u Haban bad u Tony.
“Nga sngew ba ka daw ka jingkhring jongka ia ki nongpeit ka lah ban dei namar ba la ring dur ia ka katkum kane ka juk mynta bad nalor ka jinglong ka video ruh ka kham biang ban ianujor bad kiwei pat ki phlim", la ong u Bah Daniel.
U la ong ba la ring ia kane ka phlim ha kylleng ki jaka jong ka ri Khasi bad Jaintia bad katto katne ha ki bynta jong ka jylla Manipur.
Ha kane ka phlim, ki tyngshop kiba iashim bynta ki kynthup ia u Daniel Nongrum, Sweety Angelirie Kharumnuid, Favian Sawkmie, Wanrida Pyngrope, Basharboy Nongrum, Master Ambresstar Kharumnui, Mebanri Saphai bad Master Wanteillang Saphai.
Ka jingmut jong kane ka long ba kine ki ar ngut shipara synrap u Haban bad u Tony ki don ka jingiakynduh kaba shem mynsiem uwei ia uwei pat.
U Haban u ak kum u tyngshop ba kongsan uba leit tuh na ka iing uwei u briew u Bah Fullmoon Syingdoh.
Hynrei ia ki kam jongu la paw pyrthei.
Ka la don ka jingieid, ka jingiaburom hapdeng jongki bad ka don ruh ka jingiapynhiar kput, ka jingynbyrngia ia ki nongpeit ia kane ka phlim.
Nongpoh, 03 Naiwieng:Ka confederation of Ri Bhoi People (CoRP) Sengkmie, lyngba u Evannassar Shylla u ba dei u Asst-Secretary ka CORP Sengkmie, ka la pynpaw ia ka jingsngewkhia kaba jur halor ka ha ka jingjia kaba la jia ha ka 25 Tarik u Risaw, ha kaba u Kba jong ki nongrep uba la kot da ki spah mon tam ula sha pynjulor noh ha ki Hati khlaw ha ka Shnong Wah Umbla kaba don hajan Umsiang ka Raid Maiong Ri Bhoi District.
Ki Nongrep kiba la shah ktah ha katei ka jingwan pynjulor da ka kynhun ki Hati, ki kynthup ia u Bah Planing Pator, Enterfield Mangu, u Bah Speaker Mangu lem kiwei kiwei ki nongrep ba marjan ha katei ka Shnong.
Ha ka kyrwoh, u Bah.
E.Shylla u la pynpaw shuh shuh ia ka jingsngew khia naka bynta kitei ki nongrep kiba shah ktah ha katei ka apot, namar ka jingpynlut por bad trei shitom jongki na ka Rep na ka bynta ban pyndap ha iing ha sem bad ia ki khun ki kti bad kiwei de ki jingdonkam ha iing ki la shu sepei noh tang namar ka jingwan pynjulor da ki Hati khlaw.
Kumta na ka liang ka CORP Sengkmie, ka kyrpad jur ia ka Sorkar Meghalaya ba kan shimkhia ban leh eiei da kino kino ki lad jingiarap na ka bynta kitei ki nongrep kiba la duh noh ia u Kba jong ki tang namar ha jingshah pynjulor ha ki Hati khaw bad ha kajuh ka por ki la kyrpad ruh ia ka Wildlife ba kin peitngor lem ia kiba kum kitei ki jait jingjia ha baroh sawdong ki jaka ki ba shaid jia khah khah namar kum kine ki jingjia kan ktah shibun iaki nongrep.
Kane ka long katkum ka kyrwoh khubor ba la pynlait da u Bah.
Evannassar Shylla.
Shillong, 3 Naiwieng:Haduh mynta ka seng Congress ha Pynursla konstitwensi kam pat ioh kyrtong satia u ban ia khun ha ka elekshon MLA 2018.
Kumba ka long haduh mynta dei sa tang ka Pynursla konstitwensi ka bym pat shai satia mano ban ia khun na katei ka seng hynrei ha kiwei pat ki konstitwensi ki kyrtong ki la iaid shakhmat ban ialap elekshon.
Haba pyrshang ban wad jingtip iano ka seng Congress kan pynieng na Pynursla ha u 2018 ki la mih ar tylli ki kyrteng u bah Shining Khongthohrem bad u bah Nehru Suting.
Shibnai mynshuwa ka UDP Pynursla ka la pynbna ba ka la mynjur ia ka kyrteng jong u bah Nehru Suting kum u kyrtong jong ka na Pynursla konstitwensi hynrei tang hadien shisngi u bah Nehru u la ong ba kam dei satia ba u pan tiket hynrei dei tang ka jingiakren bad ka shithi ba u jubab ia ka jingtwad jingmut jong ki bad katei ka jingiakren ka long ruh kumjuh bad ka seng Congress, u la ong.
Ha katei ka jingiakren kaba khyndiat sngi mynshuwa u bah Nehru u la ong ba dei ha ka 15 tarik u naiwieng baroh kan sa shai.
Lah ban kdew ba ka Congress ka la buh por khadduh ha ka 31 tarik risaw ia ki kyrtong ba kin pynpoi ia ki phom jong ki hynrei la ioh jingtip ba ka Congress na Pynursla haduh mynta kam pat lah ban pynpoi ia ka kyrteng u kyrtong jong ka.
La iathuh ba haduh mynta ka dang don ka jingiatan tyllai na ka seng Congress bad UDP ia u bah Suting.
Ki don katto katne tylli ki konstitwensi ba ka Congress ka dang buh teng ban pynskhem ia ki kyrtong hynrei la iathuh ba ki kyrtong pat ki la don lypa kum ka Mawryngkneng konstitwensi la ong ba ka Congress ka dang sngap jar hynrei ki khubor pat ki la ong ba yn ai khun u khun jong u Charles Pyngrope uba dei u MLA ba mynta u bah David Nongrum.
Ha Mawsynram watla ka don ka jingpynsah teng mynshuwa hynrei mynta ka la shai ba un iakhun u bah Himalaya Muktan Shangpliang.
Shillong, 3 Naiwieng:Ki nongialam ka seng NPP ki la kam ba kin nangbun shuh shuh kiwei pat ki MLA na kiwei ki seng saiñpyrthei ki ban wan ia soh sha katei ka seng bad ym dei satia tang na ka seng Congress, hynrei na kiwei pat ki seng ruh.
Ki nongialam katei ka seng ki la ong ba kiba bun kitei ki MLA ki dei na ki konstitwensi nongkyndong.
Ki la iathuh ba nalor ki MLA kiba la paw kyrteng ha ki kotkhubor kin dang don shuh sa kiwei pat kiba ka jingiakren ka dang iaid shakhmat bad ki pan por ban ai jubab naba ki dang ia syllok bad ki nongkyrshan jong ki.
Ki nongialam NPP ki la pynpaw ka jingduh jingkyrmen lypa ha ki konstitwensi kiba don ha nongbah Shillong hynrei ki la pynpaw pat ka jingsngew skhem ba kin khur jingjop ha ki konstitwensi nongkyndong.
U State President ka NPP u Dr.W Kharlukhi, haba ia kren bad ki lad khubor u la ong ba ym don satia kiba pan tiket na katei ka seng ha ki konstitwensi kiba hap hapoh sor Shillong lait noh tang ka North Shillong konstitwensi, hynrei u ngeit ba u kyrtong jong ki, na North Shillong ruh u dei uba la rem lypa.
Katei ka seng ka la ong ba kan ia khun ha ki 50 tylli ki konstitwensi na ka 60 bad ka jingbuh thong jong ki ka long ban jop 15 konstitwensi na ri Lum Garo bad 18 na ri Lum Khasi -Jaintia bad katei ka biang pura ia ki ban thaw sorkar ha u 2018.
Katkum ka jingiathuh ki nongialam katei ka seng ki la ong ba ha ri Lum Garo ki la don ki nongpan tiket ha baroh ki konstitwensi katba ha ri Lum Khasi -Jaintia ki nongpan tiket ki dei tang ha ki konstitwensi nongkyndong watla don iwei -ar ha sor kiba kim kyrmen poi sha ka thong.
U Dr.Kharlukhi u la ong ba ha ki konstitwensi ia knieh tiket, ka NPP kan ai tiket beit tang sha kito ki briew kiba don ka jingkyrmen ban jop.
Shillong 03 Naiwieng:Ki trai jaka na shnong Thieddieng kaba hap ha Mawsynram konstitwensi ki la kynnoh ba ka NEEPCO ka la shu jynrat naphang ia ki bri ki bsah jongki haduh ba ki la lko pom khlem da ioh jingbit satia na ki kum ki trai jaka.
Haba kren sha ki lad pathai khubor mynta ka sngi, ka kong Kwintal Diamai bad ka kong Simarbon Syierlait ki la kynnoh ba ka kompeni NEEPCO kaba pyntrei ia ka Mawphu Hydro Power project ka la shu tih ia ki nala (tunnel) ban pyniaid um kiba dei ha jaka jongki, khlem da ioh jingbit satia na ki haduh ba ki la lko hi pom.
Ki la kynnoh ba ka NEEPCO ryngkat ka jingiasngewthuh jingmut bad ki nongpyniaid shnong ki la tih donbor ia katei ka tunnel kaba kum ba 4 phut sawdong ban pyniaid um khlem ka jingtip jong ka kum ka trai jaka.
“Ki la shu tih jubor ia ka jaka jong nga khlem da ioh jingbit namar ba ki don ka jingiasngwthuh jingmut bad ki nongpyniaid shnong", la kynnoh ka kong Simarbon Syierlait haba kren sha ki nongthoh khubor mynta ka sngi.
Ka la ong ruh ba bun ki khlaw ki la shah pynjulor lut bad ka la ktah ia ka kamai kajih jong ki kum ki nongrep.
“Nga wan hangne ban iathuh ia ki jingeh kiba la wan ban pynduh ia ki jaka puta jong nga ha kyntoit Rangshi khlem ka jingtip jong nga, kim don hok ban wan leh donbor", ka la kam ka kong Simarbon.
Ka la kynnoh ruh ba bun ki jaka kiba la shah leh donbor da kaba pom pathar ia ki dieng ki siej, ki la sdang ruh sa ha kiwei ki jaka bad ka dawa ban pyndap biang ia ka tunnel ba 4 phut kaba la pynjot.
Ha kawei ka liang, ka Westaibon Synjoin kaba dei ka nongialam seng longkmie ka la kynnoh ia u MLA ka thain u Bah Pynshngain N Syiem uba la stad ban leit tuklar shabar ka konstitwensi jongki katba ia la kajong ka konstitwensi pat u sngap jar jar wat haba ki paidbah ki iakynduh jingeh.
“Shano ki nongmihkhmat ki jah haduh ba la shah pynduh ia ka hok jong ki, ki nongialam shnong kim ju wan mih satia.
Ka jingleh la kum ba udei ma u trai jaka ia ka shnong Thieddieng baroh kawei", ka la ong.
Ka la bynrap, “lada ki donkam ia ki jaka ki dei ban wan pan jingbit, ngin iai pyrshah haduh kaba kut".
Ka North East Electric Power Corporation Ltd ka la ioh ia ka jingmynjur na ka sorkar ban tei ia Mawphu Hydro Power Project Stage-II bad ka la pyntrei shaid shaid mynta ia ki kam jongka.
Shillong, 3 Naiwieng:1,202 ngut ki nongshong shnong jong ka Khasi, Jaintia Hills, ki la rai ban weng noh ialade na u aadhar number bad katei ka dei, hadien ka jing pynshlur jong ka Meghalaya Peoples’ Committee on Aadhar (MPCA).
Na ka liang jong ka MPCA, ka la tyrwa ban iarap sngewbha ia kito kiba kwah ban weng noh ialade na u aadhar, ha kaba la sdang naduh ka 30tarik Risaw haduh ka 3tarik Naiwieng 2017 ha Shillong bad ha Nongstoin.
Ka MPAC, ka ong shuh shuh, ba namar ki dang don bun ngutkiba kwah ban law noh ialade ryngkat bad ka jingkyrpad bala ioh na kylleng ban pynjlan sngi shuh, la ia kut ban dang bteng haduhka sngi thohdieng, 10 tarik U Naiwieng, 2017 ha ki laijaka; kata, ha Shillong ha Office ka KSU Central Body, haNongstoin hapoh ka jingpynbeit ka KSU Nongstoin Circle bad ha Mawkyrwat hapoh ka jingpynbeit ka KSU Mawkyrwat Circle, ong ka kyrwoh na U Bah Auguster Jyrwa, Rev.K.Pyrtuh, Rev.Dr.P.B.M.Basaiawmoit.
Shillong, 3 Naiwieng:Ki nongialam UDP jong ka Amlarem Circle, haba iakren bad u nongthoh khubor mynta ka sngi, ki kam, ba ki la dep phah ia ka shithi jingmynjur jong ka Circle, ba kin ai tiket ia U Ma Lahkmen Rymbai MLA barim jong katei ka Constituency, na ka tiket UDP, ha ka elekshon MLA 2018.
Katei ka rai, ka dei kaba la shim, ha ka 27tarik Risaw 2017, da ki nongialam jong ka Circle.
La iathuh ba haduh mynta, U Ma Rymbui, uba dei ruh U President jong ka West Jaintia District Congress Committee, u dang pan por na ki nongialam UDP, ha kaba ula buh por, ba un risain shwa na ka seng Congress, ha une u bnai Naiwieng, ha shwa ba un pyn iasoh ialade sha ka seng UDP bad ban shim ia ka tiket jong katei ka seng, na ka bynta ka elekshon 2018.
Shillong, 3 Naiwieng:U bah K.Pohshna u la ong ba la 5 snem mynta ym don skhim satia hapoh Amlarem Block bad ki paidbah ki shem jingeh shibun.
U la ong ba ym shym la don kam pynroi satia ha baroh ki tnad sorkar hapoh Amlarem Sub-Division lait noh tang ka bylla 100 sngi ne ka MNREGS.U bah Pohshna u la ong ba ki la don ki skhim kiba la dep mang ia ki shnong bapher bapher hynrei ym tip satia na kaei ka daw la pynduh noh kaba ki lah shuh ban ioh.
Ha ka Border Area ruh u la ong ba bun ki shnong kiba don ha ka thup kyrteng ki la shah pynduh.
Ka khaïi pateng u la ong ba ka la ktah jur, ym lah shuh ban pyniaid iew ia u mawshun, u dewiong bad kumjuh ia ki mar -rep.
Utei u rangbah u la kynnoh ba kine baroh ki jia na ka daw ka jingbym ler ki nongmihkhmat kum u MLA bad MDC ki bym lah ban treikam na ka bynta u paidbah.
U la ong ba ym paw satia ha ki khubor ba u MLA ne MDC kin ia tai na bynta katei ka jingeh u paidbah.
U la kyrpad ia u myntri rangbah ka jylla u Dr.Mukul Sangma ba un plie ia ka iew khappud ha katei ka thaiñ bad ban pyllait noh ia ki challan khaïi mawshun, dewiong kumba u la dep ban aiti ia ki mat jingdawa ha u myntri rangbah.
Shillong, 3 Naiwieng:Ki nongialam UDP jong ka Amlarem Circle, haba iakren bad u nongthoh khubor mynta ka sngi, ki kam, ba ki la dep phah ia ka shithi jingmynjur jong ka Circle, ba kin ai tiket ia U Ma Lahkmen Rymbai MLA barim jong katei ka Constituency, na ka tiket UDP, ha ka elekshon MLA 2018.
Katei ka rai, ka dei kaba la shim, ha ka 27tarik Risaw 2017, da ki nongialam jong ka Circle.
La iathuh ba haduh mynta, U Ma Rymbui, uba dei ruh U President jong ka West Jaintia District Congress Committee, u dang pan por na ki nongialam UDP, ha kaba ula buh por, ba un risain shwa na ka seng Congress, ha une u bnai Naiwieng, ha shwa ba un pyn iasoh ialade sha ka seng UDP bad ban shim ia ka tiket jong katei ka seng, na ka bynta ka elekshon 2018.
Shillong, 4 Naiwieng:Ka Joint Action Committee (JAC), ka la rai ban bat naphang ia ki trok nabar jylla ban ym shah ba kin pynhap dewbilat hapoh kane ka jylla kiba khlem ioh ia ka trading license bad ia ka special permit namar ba ka la ktah jur ia ka kamai kajih jong ki trok ki trai jylla na ka jingioh laitlan jongki ban wan kamai sahuh ha kane ka jylla.
Ki la buh por ba ki bor ba dei peit kin jubab happoh ka 10 tarik bad lada kim jubab, kin sa shong jingialang ha ka 9 tarik ban shim ia ka rai da kumwei pat halor kane ka kam.
Ban pynkhlain ia kane, la thaw ruh ia ka JAC Indigenous People Economic Rights ba kynthup ia ka Meghalaya Commercial Vehicles Union (MCVU), HYC, KSU Jaintia Hills, JSU,AJSU bad kiwei ki seng.
U nongaibuit ka JAC u Bah Peter J Lawai, haba kren sha ki nongthoh khubor, u la ong ba ka jingialang jong ka JAC kaba long dang shen ha Jaintia Hills, ka la shim ia kane ka rai hadien ba ki district council bad ka tnad Transport ka sorkar jylla kim shym la leh eiei ban tehlakam ia ka jingwan leh kam khaii ki briew nabar ka jylla, khlem ioh trading license, labour license bad ka work permit haduh ba ka la ktah jur ia ka pliang ja ki trai jaka.
“Katkum ka motor vehicle Act 1982, ki kali ba ioh national permit kim lah ban wan kamai ha ka jylla ban kit mar na kawei ka jaka sha kawei pat lait tang na kawei ka jylla sha kawei ka jylla lada kim ioh ia ka special permit, ka trading license", la ong u Bah Peter.
U la ong ba kaba lyngngoh ba kumno ki district council kiba don ha kane ka jylla kim lah ban leh ia kane bad ka paw ba ka jingdon jongki, kam don jingmyntoi eiei ia ki trai jaka.
U la ong ba ka jingioh laitlan ki trok nabar jylla ban wan kit dewbilat na ki kompeni ba don ha lum Jaintia hills, ka la ktah jur ia ka kamai kajih jong ki trai jylla bad kaba kham sngew phylla ka long ba kumno ki district council bad ka sorkar jylla kam leh eiei halor kane.
Katkum ka jingong jongu, ki don da ki hajar ki trok ki trai muluk kiba shu shong khlem kam khlem jam shuh naduh ba la khang tih dewiong ha ka jylla bad ka lad jongki, ka dei sa tang ban kit dewbilat hynrei ha kane ka lynti ruh ki iakynduh jingeh namar ka jingleh mon ki kompeni shna dewbilat kiba oh da ka dor lajong khlem burom ia ka dor ba la buh ka sorkar kaba long T.12 shi ton.
U la ong ba kine ki kompeni kila shu khein da ka dor lajong da kaba ai daw katkum ka dor iew dor hat.
U la ong ba ka jingai laitlan ka sorkar ia ki kali ban wan kamai sha kane ka jylla naduh kiba kit briew shangkai kam la shym la ai jingmyntoi eiei ia ki trai jylla bad u la ong ba dei ban leh kum ha jylla Sikkim ha kaba ki kali ba wan nabar kin hap ban iengha kawei ka jaka ba buh ka sorkar bad kin shim pat da ki kali trai jaka ban leit buh sha kylleng ki jaka ia ki nongwan rkai pyrthei.
Katba u chairman ka JAC u Bah Handle Mukhim u la ong ba lada ki bor ba dei peit kim jubab hapoh ka 10 tarik, kin sa shong jingialang biang ha ka 9 tarik ban shim ia ka rai kumno ban leh ha kaba iadei bad kane ka kam.
U la ong ba ka JAC ka ai jingmut ia ka sorkar ba ka dei ban buh noh da ka inter state maxi cab terminus khnang ban khang lad ia ki kalai kamai nabar jylla ba wan shane ban iaid sahuh bad kane kan ai kam ia ki samla khlem jam ha ka jylla ba kin kit pat ia ki briew kiba kwah ban leit kai kylleng ki jaka ha kane ka jylla namar ba kumba ka long mynta, la shu ai laitlan ia ki kali ba wan nabar.
U Bah Handle u la ong ba naduh ba na ka jingkhang dewiong ka NGT, ki la iakynduh jingeh ha ka kamai kajih namar ba ki trok ki la duh kamai lut.
Mynshwa ki la khein 14 spah shi ton ka bai kit dewbilat, hynrei naduh ba khang dewiong, ki pynhiar sha ka T.7-8 spah shi ton bad kane ka la ktah jur ia ki trok kamai khamtam ka jingai laitlan ka sorkar ia ki kali nabar ban wan kamai sahuh ha kane ka jylla.
U Bah Handle u la ong ba haba ki wan ki kali kiba dei nabar jylla, ki donkam ban ioh ia ka regional permit, ka special permit ban rung sha jylla hynrei ha kane ka jylla, ka sorkar ka shu ai laitlan beit khlem kano kano ka jingbuh kyndon katba ki kali ba leit na kane ka jylla shabar jylla ki iakynduh shibun ki jingeh.
Nongstoiñ, 3 Naiwieng:Mynta ka sngi, ki nongshong shnong jong ka Mawrok Porsohsat, ki la ia mih paidbah, da ka jingthmu ban leit kyndang naphang ia ki lai tylli ki dukan kyiad, kiba shu mih kynsan, ha Kenkba, kaba don harud ka surok bah Nongtoin.
Kitei ki 3 tylli ki dukan kyiad, ki dei kiba la long trai da ka kong Shandaris L Nonglait, B.Thabah bad ka T.S.Wine shop, ha kaba la shu plie sop sop, khlem da ioh jingtip jong ki paitbah ka shnong bad ba shu ialeh sop sop bad U Sordar Shnong.
Ha katei ka jingiamih paitbah jong ki nongshong shnong jong ka Mawrok Porsohsat la iadon ryngkat lang ruh ki sengbhalang kiba kynthup ia ka KSU, FKJGP, HYC bad ki nongialam jong ki Seng longkmie bad ha katei ka sngi, ka la don ka jingialang kaba lyngkot ha kaba da kawei ka jingmut ki la shim ia ka rai ba baroh ki trai jong kitei ki wine store kin kit noh ia katei ka kyiad kaba don ha katei ka dukan bad ban lied noh ia katei ka jaka die kyiad.
Hynrei kyndit kynsan kynsan ka jingkhluit bad bitar shla jong ki paidbah ka la sdang ban paw bad katba nang slem, ka la jan mih ruh ka jingiaklumar kaba shyrkhei ha kaba kala ima haduh katta katta namar ba ki paitbah ki la thmu ruh wat ban thang noh ia kitei ki wine store, namar ka jingbym wan u Sordar u Bah H.Wahlang ha katei ka jingialang hadien ba la phah khot nyngkong ban pynshai halor katei ka jingai jingmynjur.
Shuh shuh hapdeng jong katei ka jingiaklumar la wan poi ruh u Dy Superintendent jong ka tnad Excise u Bah R.C.Lyngdoh u ba la pyrshang ban tem ia u paidbah ha kaba na ka liang jong ki paitbah ruh ki la iasngap shipor bad u bah Lyngdoh u la pynsngewthuh ruh ia ki paidbah ba kim dei ban thaw kino kino ki jingklumar, namar kitei ki trai jong kitei ki dukan kyiad (wine store) ki buh ia kitei ki dukan ruh ka dei namar ba ki la ioh ia ka jingmynjur na ka shnong bad lada ki kwah ban pynduh noh ruh ki hap ban leh da ka lynti kaba dei.
Kham hadien katto katne por la wan hiar sa ki pulit ryngkat ka kong B Ranee, Magistrate bad ha katei ka por hi u sordar katei ka shnong u bah H.Wahlang u la wan mih namar ka jingphah khot na ka liang ka tnad Excise bad mar kumta la risa ki paitbah ryngkat ka jingthapkti arsap ia u sordar shnong bad ha katei ka jingiaklumar u sordar um shym la ioh ban kren wat shikyntien ruh namar ki paitbah ki la bitar bad mar ia kren ma u ki paitbah ki la pynphai ktien kylla, wat ki ktien ktien sang ruh ki la mih lut.
Kumta ha katei ka por ka Kong Ranee, kaba dei ka Magistrate, ka la ialeh ban tem ia ki paitbah kiba don ha katei ka jaka ha kaba ka la kyrpad ia ki ba kim dei ban thaw ki jingklumar namar wat uwei ruh um don uba bah khlieh, lada mih ka jingia umsnam ha kaba ka la kyrpad ruh ban ailad ia ki nongtrei jong kitei ki winestore ba kin kit noh ia ki mar jong ki; hynrei hapdeng jong katei ka jingkren da ka jingpynshit jongno re jongno la mih biang ka jingklumar ha kaba ki paitbah ki la thmu ban ktah kti ia u sordar jong katei ka shnong, hynrei namar ka jinglah jong ki katto katne ki riew rangbah la lah ban tem noh ia katei ka jingjia.
Ha katei ka jing iakhih paidbah, la ai por tang 2 lane 3 sngi, ba kitei ki wine store kin lied noh ia kitei ki dukan bad na ka liang jong ka Kong Ranee, ka la kular ruh ban phah pulit ha katei ka jaka ban ap miet khnang ba kan nym don kano kano ka jingjia kaba sngewsih.
Na ka liang jong ki nongthohkhubor ki la ioh lad ruh ban iakren bad u sordar katei ka shnong u Bah H.Wahlang ha kaba na ka liang jong u ula iathuh ba ia katei ka rai ban ai jingmynjur, ia kitei ki wine store la dep ban ai naduh ka snem 2014 da ka rai jong ka dorbar ha ryngkat kumba 100 ngut eiei ki nong wan dorbar, hynrei kaba sngew lyngngoh ka long ba na kano ka daw kitei ki paitbah ki don biang ban pyrshah ia kaei kaba ki la rai lang.
Haba kylli pat na u Secretary jong ka shnong Mawrok Porsohsat u bah K.Iawphniaw u la iathuh ba katei ka rai ka la don naduh ka snem 2014 ban shah tang kawei ka wine store, ym lai tylli kumba la lap mynta.
Shillong, 05 Naiwieng:U myntri ka tnad jngohkai ka sorkar India u Alphons Joseph Kannan-thanam un wan sha kane ka jylla naduh ka 9 tarik ban leit iashim bynta ha ka shad Wangala jong ki Garo kaban long ha ka 10 tarik.
Haba iakren bad u Bah Shibun Lyngdoh u president ka BJP, u Alphons un wan ha ka 9 tarik bad ha kane yn iakynduh ia ki nongialam BJP, ki nongtrei party jong ka Garo Hills shi bynta ban pynkhreh ia ka elekshon bad ha ka sngi ba bud, yn leit ban iashim bynta ha ka shad Wangala.
Katkum ka jingong u Bah Shibun un nym wan sha Shillong namar ba u dang bun kam bad un sa wan ha kawei ka sngi pat.
Ha kawei ka liang, u Bah Shibun u la ong ba u President ka BJP u Amit Shah un wan hadien ba la kut ka MLA elekshon ha Gujarat sha kane ka jylla.
U la ong ruh ba ha ka jingshisha ka la don ka jingiapynbeit bad ki katto katne ki MLA kiba kwan ban iasoh bad ka BJP ha ka jingiakynduh ha Delhi bad u Amit Shah hynrei ka jingrung jongki, ka lah ban kham pynslem khyndiat namar ba ka don ka elekshon ha Gujarat.
“Ka jingthmu jong ki MLA ban rung sha ka party kan long hadien katto katne bad ym slem shuh namar ba ki dang don kiba ki kam ban hap ap", la ong u Bah Shibun.
Katkum ka jingong jongu, ka jingslem jong ki MLA ban rung sha ka BJP ka dei namar ba ki dang don kiba ap ban pynlait lut ia ka MLA skhim namar ba mynta ka dang bun ka pisa ka MLA skhim kaba dang sah ban pynlait.
Shillong, 5 Naiwieng:Ka Joint Action Committee (JAC) Mawsynram Border Area ka la takraiñ tyngeh ia u MLA ka Mawsynram u bah Pynshngaiñ N Syiem, namar ka jingjot rathai ka surok kiba hap ban iaid lynti sha ki shnong kiba don ha khappud ha Mawsynram konstitwensi.
Haba kren sha ki lad khubor u Chairman katei ka JAC u bah Kyllang Thongni u la ong napdeng ki mat treikam kiba u bah Pynshngaiñ u la khlei ha ki kular elekshon jong u ym pat don tang kawei ruh kaba u lah ban pyndep.
U la ong ba na ki mat treikam ba u buh hakhmat eh ka dei ka surok , ki umbam umdih, hynrei kam poi shano shano ruh, “Tang kawei ka mat treikam ruh um lah ban pyndep, yn jia aiu ia ki shnong ki thaw lada jai lei bym don sa ka skhim 100 sngi ka MNREGA" ong u bah Kyllang.
U la ong ba kata ktah eh dei ka ‘Non Co-operation Movement’ ba u MLA jong ki u pynbna pyrshah ïa ka sorkar jylla bad katei ka la buh ia ka Mawsynram konstitwensi ha ka jingeh kaba khraw ha kaba la sahkut lut ki kam pynroi baroh.
U la kynnoh ruh ba u MLA um ju poi shuh sha konstitwensi la 5 snem mynta, “Imat um tip ia ka jingeh ki paidbah ba um ju poi konstitwensi la 5 snem mynta" u la ong.
U la iathuh ba ka surok kaba sniew jubor mynta ka dei naduh rum Trongpleng ter ter shaduh Lad Bakli.
Katei ka surok ka la pynlong ïa ka kynhun ki sengbhalang na ka thaiñ khappud Mawsynram kumjuh ki riew paidbah ban tylli lang kawei ban pynsngew ïa katei ka sur sha ka sorkar ba kan tuklar noh mardor shwa ba katei ka thaiñ kan shah dkhat jubor ha ka leit ka wan.
Shillong, 5 Naiwieng:Ka HNLC, mynta ka sngi, ka ai burom halor ka rai jong ka High Court jong ka Meghalaya, halor ka bamsap tah sia lieh, ha kaba iadei bad ka jingthung nonghikai bad ka seng, ka kynnoh shuh shuh, ba ki la don shibun ki jingtohkit lane ki komishon, halor ka jingsiat briew pathar, ba kynthup ia U Fullmoon dhar, ka jingsiat briew ha Mookhep, ka jingpyniap ia U Ajaju, Political Secretery jong ka ANVC bad kitei ki jingtohkit, ki dei tang kum ki tyngshop jong U Mukul Sangma Ka HNLC, ka ong shuh, ba ka bamsap sia lieh jong ki nonghikai, ka dei ka kong Ampareen Lyngdoh, kaba dei kaba ha khmat duh bad kumta, ka dei ban shong phatok shi jingim bad ka HNLC, ka ong shuh shuh “Kum ka myntri sorkar, kaba shah budnam, kan shakri ia ki paidbah".
Ka HNLC, ka pynkynmaw ba ka la thwet kham mynshwa ia U bah HS Shylla, hynrei, u donbok, ba ula lait im bad ka ong biang katei ka seng, ba ki don ki riew sain pyrthei, kiba shet ia ka jaitbynriew bad ki don mynta ha ka jingap tha jong ka HNLC.“Ngi dang sngap jar mynta, namar ba ngin dang pynkhreh ia ki kyrteng jong kito ki riew shet kylla".
Ka HNLC, ka byrngem ruh, ba u Mukul Sangma, u dei uba ka seng, ka thwet bha bad ka kren shai, ba lada u rem elekshon ha ka 2018, kan pynsuk shibun ia katei ka seng, ba kan thwet tyngeh ia u bad ka HNLC, ka ong ba utei u dei u briew, uba ju tyrwa ban iakren iasuk, hynrei, u dei pat ruh, uwei na kiba shet kylla.
Shillong,5 Naiwieng:U Senior Working President jong ka seng UDP u bah Bindo M Lanong, u la thalaiñ ia ka seng Congress bad ka sorkar ba katei ka seng ka ialam ha kaba u la ong ba ka dei ka sorkar ka bym lah ban ai jingiada ia u paidbah kane ka jylla.
“Tih dewiong ruh ym long, tih mawshun ym long, khat shyiap ruh ym long, pom dieng ruh ym long lait noh tik tak tang ban shna synduk iap briew kata ruh hap ioh jingbit, ka sorkar aiu kum kane?" ong u bah Bindo.
U bah Bindo u la ong ba kine baroh ki jia namar ka jingtlot ka sorkar haduh ba ka kashari kaba long kum u Linesman ha madan ialehkai phutbol, ka la mih sha madan ban ialehkai phutbol lang.
“Ka dei ka sorkar kaba tlot bad ka sorkar kaba biej, ka mut pynkhyllem dieng ia kito ba lah kyllon, ka kashari ka on gem u Mukul ruh u sngap noh, ka kashari kaba hap ban shu kaweh lama kum u Lines man ruh ka la mih ban ia lehkai lang ha madan" ong u bah Bindo.
Haba kren sha ki paidbah ka Umroi konstitwensi ha ka jingialang ha Bhoirymbong u bah Bindo u la ong “U MLA jong phi ruh u ia don bynta lang bad kane ka sorkar, nga lah kren ha kiba bun jaka ha ri Bhoi ba u MLA jong phi te dei uba triem shisha, un ym triem kumno haba shonging ruh ha Dwar u Ksuid te, ym don ba nud ban shong ing ha Dwar u Ksuid ute u shong, nangta ki kam baroh nga iohsngew ba u khur lut marwei" ong biang u bah Bindo haba ialap pyrshah ia u MLA ka Umroi u bah Ngaitlang Dhar.
U bah Bindo u la ong ba kat shaba phai mynta ki paidbah ki la shah lehbeiñ ha ka sorkar, “Ym don jingiada shuh ha ka rep ka riang ruh, ym don jingiada ia kiba treikam business ruh, ia ki nonghikai ruh tabaiñ da ka sia lieh, u Mukul ruh u don bynta lang bad kato ka Minister kynthei ka Ampareen, nongtrei sorkar ruh u ong ym shah shuh ban long Rangbah Shnong, Secretary Shnong,bat kam ha ki kam Sports ruh ym long shuh, u kham triem shuh shuh une ban ia u Ngaitlang ruh" bteng biang u bah Bindo.
Dei na katei ka daw u bah Bindo u la ong ba wat ki MLA Congress ruh kim sngew neh shan ban don ha katei ka seng bad kim treh shuh ban ia khun na katei ka seng ha u 2018, “Rowell, Prestone kiba shong ha dwar u ksuid, na Nartiang kim treh shuh, nangta I longkmie nangtei na Iewduh na Motphran ruh im treh shuh, u RC Laloo na jowai ruh um treh shuh, ym don ba treh shuh hynrei nga lyngngoh ba u khun u President barim jong ngi u dang leit sha katei ka seng kaba ki trai seng ruh ki phet lut" u la ong.
Shuh shuh u la bteng biang da kaba ong, “Dang katno mynta u bah E.K Mawlong u la khlad hynrei ki khun ki la klet ia la u kpa ki leit rung sha ka seng kaba ki shyrkhei ruh ki la phet, nga la kren ia u George nga la ong ia u peit kum ka burom ia u kpa jong phi lada phi don jingmut ban ia khun elekshon wan, ngi la tyrwa ia u kum ka burom ia u kpa hynrei um treh mynta pat ngi iohsngew ba u leit sha kata ka seng ba ki trai seng ruh ki phet iap lut" ong u bah Bindo.
U la ong ba mynta ka la dei ka por ia ki paidbah ban ailad ia ka UDP bad ki seng riewlum ban synshar ym shuh ban ailad ia kiba na ri Lum Garo ban iai synshar shi synshar, “Ngi don ka Team kaba khlaiñ, ngi long kum ka Team phutbol ngi tip ia ki jingdonkam jong phi kiab phi ruh phin ym tip nai ia kren ia kata ka riang ka riang ka pule puthi hynrei ailad ha ngi, ngi tip bha ia kaba phi phi donkam eh, ngi lah ban leh ia kata tang lada ngi wan ha ka bor synshar, ka la dei ka por ban synshar ma ngi ym shuh na Garo Hills" u la ong.
Shillong, 05 Naiwieng:Ka People’s Democratic Front (PDF) kam pat don kyrtong satia na Mawphlang watla ka la dep thaw ia ka tnat jongka.
U samla Auspicious Lyngdoh uba dei u General Secretary ka PDF Central Executive Committee bad uba dei ruh u nongshong shnong ka Mawphlang u la pynpaw ba u kyrtong na ka Mawphlang Constituency u dei ban long u briew uba don ia ka jingkit khlieh na ka bynta ka bha ka miat bad uba bud ryntih ia ki riti treikam ka Party.
Haba kren halor ki jingeh kiba kum ki nongshong shnong ka Constituency ki mad, u samla Auspicious u la ban jur ba ka PDF ka mih halor ka nongrim ban ioh ia ka jingiatrei lang bad ki kynhun nongrep, nongbylla sngi bad kiwei kiwei pat kiba ka sorkar kam shym la phai khmat ban pyntrei kam ban kyntiew ia ki da ki rukom treikam kiba biang kum ha kiwei pat ha ka jylla.
U samla Auspicious uba la kren shibun kiei kiei kiba ka sorkar kam shym la pyntrei ha ka jylla naduh ki rukom treikam ban kyntiew ia ki nongrep, ki nongbylla sngi, ki nong niah kali kamai bad kdew ruh ba haduh 39,000 ngut ki samla kiba don jingkhein ki ïaid khlem kam khlem jam bad ka sorkar kam shym la pyntrei kam ia ki lad kumno ban iarap ia ki samla la ha ka liang ki kam ialehkai bad kiwei kiwei.
Kiwei pat kiba la ai jingkren ha kane ka jingialang ban thaw ia ka Zonal Committee ha Mawphlang ha ka 4 tarik u Naiwieng ki kynthup ia u Bah Hamlet Dohling bad u Bah Judah Wahlang kiba long ki kyrtong ka PDF na Mylliem bad Sohiong Constituency.
Ha kane ka sngi la pynskhem ruh ia ki nongkitkam ka Zonal Committee ha ki ar tylli ki bynta kata jong ki rangbah bad ki samla da u Bah Ivanlumlang Marbaniang uba dei u President ha ka jingiadon lang u Bah AL Nonglait uba dei u Finance Secretary, u Bah Dipshon Ryntathiang lem bad kiwei kiwei.
La pynskhem Ia u samla Auspicious Lyngdoh kum u President, u Bah Chester Myrthong kum u Working President, u Bah Marpherstar Babai kum u General Secretary lem bad kiwei kiwei katba ha ka liang jong ki samla pat la pynskhem ia u samla Sainbok Kharsahnoh kum u President, u samla Franky Thabah kum u Working President, u samla Pynkhrawbor Lyngdoh kum u General Secretary lem bad kiwei kiwei pat ki dkhot.
Nongstoiñ, 5 Naiwieng:Ki nongrep tang mar iapoi u bnai Naiwieng ki ju don ia ka mynsiew kaba kmen bad ka dur khmat kaba phuh samrkhie namar ba ka la dei ka por ba kin kheit noh ia u soh ia kaba ki la bet bad trei shitom baroh shisnem.
Hynrei ha kaba kum katei ka por kyndit kynsan kynsan ha ka jingbym poi pyrkhat ki nongrep, ki la hap ban jaw ia ki ummat kiba kthang namar ka jingwan kynsan kynsan u phria ha ki katto katne ki bynta jong ka West Khasi Hills District, u bala pynjulor lut khait ia ki jingthung jingtep khamtam ia u kba.
Katkum ka tyllong khubor bala ioh lum da u nongthoh khubor la ong ba mynta ka janmiet ha ka por kumba 2:00 baje nohsngi ei ei, u phria u ba jur bad u ba heh u la wan ban ther kynsan kynsan ha ki katto katne tylli ki shnong kiba hap hapoh ka West Khasi Hills District, bad ki shnong kiba shah ktah ki kynthup ia ka shnong Mawkhan Pambeh, ka Mawlai Syiem, Langlew, Marngor bad kiwei kiwei ki shnong kiba marjan ha katei ka thain.
Shuh shuh ka tyllong khubor ka iathuh ruh ba ka shnong kaba la jur bah ka jingshah ktah kadei ka Mawkhan Pambeh kaba don ha ka thain Marngor bad la ong ruh ba u phria u ba heh u la ther tyngeh naduh ka thain Ramtangi ka lynti ban leit sha Marngor ter ter haduh ba ki kba ki la lwet lut plain bad la ong ruh ba don ki nongrep kiba la dep ban ot bad ki dang buh thad ha pynthor bad haba leit ban peit hadien katei ka jingjia kila lap ba ym shym la don eiei shuh bad sah satang ki jyntang kba suda.
Shillong, 06 Naiwieng:Ki nongthoh khubor ka nongbah Shillong ki la ujor sha u Deputty Commissioner ka East Khasi Hills u Bah Peter S Dkhar halor ka jingphet jyndat ka kompeni Reliance Communications Ltd, khlem da pyntip shwa ne ailad ia ki paidbah ka jylla.
Ha ka jingujor ki nongthoh khubor ki la ong ba kane ka kompeni, ka la pynthut ia ka network naduh ka 25 tarik Risaw haduh mynta bad ka ophis jongka, ruh la shu khang dam khlem da pyntip paidbah shwa ban leh ia kane.
Baroh ki nongpyndonkam da kane ka kompeni naduh kiba leh pre-paid bad post-paid ki la sah ha ka lyngngoh ngain ia kane ka jingleh ka kompeni.
Halor kane, la kyrpad ia u DC ba un tuklar ban hukum ba kane ka kompeni ka dei ban siew bailutksan ia ki nongpyndonkam namar ka jingleh bym suidniew jongka ia ki paidbah.
Shillong, 6 Naiwieng:Ki trai hotel bapher, ha ka nongbah Shillong, ki la rai ban pyniaid iew noh, da ka doh, ban shalan da ki trai jylla, ha ki jingdonkam jongki, ha kaba shet ba tiew bad ai bam ai sa, ia ki nongbam, kiba sah ha ki hotel jongki.
Katei ka rai, ka mih ha ka jing ia kynduh, ba la pynbeit da ka Seng FKJGP Sengkmie lyngba ka Socio Economic Movement, kaba kyrsiew thiah ia ki paradoh para snam ha kaba iadei bad ka ioh ka kot lyngba ka Livestock Farming Committee ka la trei shitom bad iaid shakhmat ban pyntyllun ia kane ka thong, kaba la pynkha ha ka 11tarik Iaiong 2017 ban iarap ban btin lynti ia ki paradoh para snam ha kaba iadei bad ki kam ri jingri ha ka jylla baroh kawei.
Katei ka dei ka jing ia kynduh, ba la pynlong da ka Seng FKJGP Central Body bad ki trai jong ki Hotel jong ka jylla bapher bapher ha ka 3tarik Naiwieng 2017 ha shillong Club kiba kynthup naduh ka Hotel Pine Wood, City Hut Dhaba, Bamboo Hut, Polo Towers, Yalana Hotel, Heritage Club, Heritage Royal, Shillong Club, Pegasus, Blue Inn Berries bad kiwei kiwei de, ki la rai da kawei ka sur ban snoh kti lang da kaba yn pyniaid iew noh ha ki jingdonkam bapher bapher jongki da ka doh(Poultry) ki ban shalan hi noh da ki trai jylla.
Kane ka thong, ka dei thik ban kyntiew iaka ioh ka kot ka jylla bad ruh ka kabu plié lad plié lynti ia ki ba bun ki riew shimet ki paradoh parasnam kiba im ja naka kam ri jingri.
Ha katei ka jingialang la iadon ryngkat ruh ki nongialam ka Sengkmie naduh u President Bah Wellbirth Rani, General Secretary Bah Dundee Cliff Khongsit, Chairman ka Livestock Farming Committee Bah Marbud Dkhar, Dr.Marco Mitri bad kiwei de ki dkhot ka Seng.
Shillong, 5 Naiwieng:“Ngam shym la weng satia ia ka jing ia tainia bad U Lotha, ai un buh tarik bad ka jaka, haei ba ngin iatai" ong U U Rajaul Karim Laskar, uba dei u pyrman, ba peit ia ki rit paid jong ka seng Congress.
U Laskar, ula iathuh, ba ula mynjur ruh ia ka por kaba 2 sngi kynthih, lane kaba 48 kynta ka jing iatainia, kumba la kwah da U Lotha, uba dei U General Secretery jong ka BJP, uba peit ia ki Scheduled Tribe, tangba ula kren shai, ba un nym mynjur ban ialam ia U Mukul Sangma, myntri rangbah ban iatai bad U Lotha, ha ka sngi kaba lai jong ka jing ia tainia jong kitei ki masi kyrtong jong ki ar tylli ki seng heh.
Namar ba kitei ki ar ngut, ki la kren kob tyngeh ha ki kotkhubor, na bynta ka jing ia tainia, kumta ki paidbah jong ka Ri Khasi Jaintia, ki kwah ban tip, la ka jingiakob ka dang don, ne ka la shu kut, tangba ia byrngem ha ki kotkhubor, kumta U Laskar, u kren shai, ba na ka liang jongu, un nym kynran dien satia bad ia mynta u ap, sa tang ia ka jubab na U Lotha.
“Ngan nym kynran dien satia" ong U Laskar bad u ong ruh, ba kum U Secretery ba peit ia ki rit paid, u kwah shibun ban kren ia ka bha ka miat bad kiei ki mat, kiba ka Congress, ka don na bynta jong ki jaitbynriew rit paid, tangba u kwah ban kren shai, ba ka jing ia tainia pat kam dei kaba don ka jingbuh kyndon.
Lah ban pynkynmaw, ba ka jing ia kob ia tainia, ka sdang shwa, na U HB Lotha, uba kwah ban ia tainia bad U Mukul Sangma, myntri rangbah ka Jylla, ha ka jingkynnoh, ba kane ka sorkar U Mukul, ka dei kaba bam sap tam bad ka dei halor katei ka jingkynnoh, ba ula mih paw sa U Laskar, ha kaba ula kob ban mih bujli ha ka jing iatainia, ha ka jaka jong U Mukul Sangma bad U Laskar, u tyrwa ia ka jing ia tainia, kaba shiphew kynta, katba U Lotha, u kwah da kaba 48 kynta.
Dei ban pynbeit ki lad pathai khubor ban iatainia u heh BJP bad CongressU President ka BJP u Bah Shibun Lyngdoh, u la ong ba ka jingiakop tainia u Hayithung Bill Lotha u nongialam ka BJP ba peit ia ki Scheduled Tribe/ Scheduled Caste bad u nongialam ka Congress ba peit ia ki rit paid u Rejaul Karim Laskar, ka shu long tang ha ka jingiakop ha kot khubor bad na ka liang jongu, um pat ioh kano kano ka jingthoh ban pynthikna ia kane.
Haba kren mynta ka sngi, u Bah Shibun u la ong ba lada ka long ban iatainia shisha, la dei ban pynbeit ki lad pathai khubor kum ki riew pdeng ym ban pyniaid mano mano pat.
“Ngam ioh jingtip eiei halor kane hynrei la shu iohi ha lad pathai khubor.
Hynrei lada ki kwah ban iatainia shisha, la dei ba pynbeit da ki lad pathai khubor ban khot lang ia ki baroh ar ngut", la ong u Bah Shibun.
U president ka BJP u la ong ba ka jingiakop tainia kam dab ha than hynrei ka donkam ban iapyni ia ka thong hynrei kumba kila iakop baroh ar ngut, ka shong ha ki ban iatainia.
U Lotha ha ka jingwan jongu sha Shillong dang shen, u la kop iatainia ia u Myntri Rangbah ka Meghalaya u Dr Mukul Sangma halor ki kam bym ler ka sorkar Congress ha kane ka jylla bad ki kam bamsap ba shyerkhei.
Hynrei na ka liang u Laskar u la kwah ban mih ha jaka u Dr Mukul ban iatainia bad une u heh ka BJP da kaba u la kop ban iatainai haduh ar sngi ruh kampher.
U Rupang, ula iakren bad U Lotha, halor katei ka jing ia tainia, hynrei, ula buh noh ia ka mobile jongu bad la shu sngew kumba u ong “Ngan sa kren hadien" bad haba la phah da ka mesej ruh, hynrei, um shym la jubab satia.
Shillong, 06 Naiwieng:U MLA ka South Shillong u bah Paul Lyngdoh u la ther ia kane ka sorkar ba ialam da ka Congress da kaba kynnoh ba ki kam tamasa kim nym lah ban kyntiew ia ka jylla bad ki samla.
Haba kren sha ki nongthoh khubor mynta ka sngi, u bah Paul u la ong, “ka tamasa cherry blossom, ka tamasa iaput iatem kam nym lah da lei lei ban kyntiew ia ki samla bad ka jylla".
Ula bynrap, “ka jylla bad ki samla ka kiew lyngba ki kam ban siandur ia ka lawei jongki".
U Bah Paul u la ong ba ka jylla Meghalaya kan kiew kan san lyngba ka jingkhlain jong ki briew bad ka spah ba ka don ban pyndonkam hok.
“Ka dei ka kam beain ban ialehkai ia ka lawei jong ka jylla da ki kam bym ler kam eiei", la ong u bah Paul.
Lah ban kdew ba ka sorkar jylla dang shen, ka la pynlong ia ka tamasa kaba shi taiew kynthih kaba ai kyrteng ka 18 degree bad mynta ka la pynkhreh ban pynlong sa ia ka tamasa syntiew dieng ne cherry blossom.
Katkum ka jingtip, ka tnad khlaw ka jylla ka la pynlut haduh kumba 80 lak na ka bynta ban pynlong ia ka tamasa syntiew dieng hynrei bun na kine ki dieng kiba khlem syntiew khlem sla shuh namar ba ki la hap lut.
Ki don ruh sa kiwei ki tnad ki ban pynlut ia kane ka tamsa.
Shillong, 6 Naiwieng:Ka ishu Sohra ka la pyniatyngkhuh bad ka pynmih ka jingiapher jingmut hapdeng ki nongialam ka BJP ha kane ka jylla.
Katkum ki tyllong khubor ba la iohlum la ong ba u bah Shibun Lyngdoh President rangbah ka BJP, u don ha ka liang jong ka Mandal kaba mynta kaba don sha ka liang u bah Bantei Rumnong katba kawei pat ka kynhun jong ki nongialam ka don sh akawei pat ka liang kaba ialam da u Dr.P.W Khongjee.
La ong ba dei na katei ka daw ba ka jingiapher jingmut ka la mih hapdeng ka BJP ha kane ka jylla ha kaba u bah Shibun, u la ong ba ka jingwan jong u Nalin Kohli dei ka jingwan kaba khlem ka jingtip jong ka Party katba kiwei pat ki nongiala m ki ong ba la Party ka don jingtip bha bad ka la bthah ia baroh ki nongkitkam jong ka ban ia donlang ha katei ka sngi.
Haba ia kren bad u nongaiktien ka seng BJP u bah J.A Lyngdoh u la ong ba ka jingwan u Nalin Kohli bad u Alphons ka dei kaba shu wan kynsan ban peit ka jinglong jingman ka seng BJP ha Sohra hynrei ka Party ka tip bha ia kata.
Halor ka jingkynnoh ki BJP na Sohra u ba U Dr.Khongjee um dei u dkhot jong ka BJP u bah Lyngdoh u la ong, “Ngi tip bha ba u Dr.Khongjee u dei u dkhot ba pura jong ka BJP, ha ka BJP phi lah ban rung dkhot da ka phone Call lane SMS ne Miss Call" u la ong.
Kiwei pat ki tyllong khubor ki la iathuh ba nalor katei ka mat ka la don sa kiwei pat ki mat kiba ia kynad hapoh ka seng BJP ha kane ka jylla bad katei ka jingiakynad ka la poi sha u pud kaba lah ruh ban mih ka jingbujli nongialam thymmai ha kaba yn bujli noh da uwei pat u nongialam ha ka ha jaka u bah Shibun Lyngdoh.
Ki lad khubor ki la iathuh ba ia ka kam President lah ban shimti noh da u bah J.A Lyngdoh ha kaba ia ki nongbud jong u bah Shibun kum u bah David Kharsati, yn thung noh kum ki nongialam ba kham hakhmat.
Shillong, 6 Naiwieng:U bah Pyniaid Sing Syiem MDC ka Soh-ryngkham konstitwensi un pyniasoh ialade sha ka seng NPP ha ka 11 tarik mynta u bnai ha ka jingialang bah ka ban long ha Sohryngkham ha ka 11 tarik mynta u bnai.
La ioh jingtip ba nalor u bah Pyniaid kin don ruh sa kiwei pat ki MDC jong ka KHADC ki ban wan ia soh sha katei ka seng ha kaba la ong ba u bah Ricky Shullai u la wan kynduh mynta ka sngi bad ki nongialam ka NPP ban pan tiket ban ia khun na katei ka seng ha ka elekshon MLA 2018.
Kiwei pat ki MDC ki ban sa ia soh sha katei ka seng ki long u bah Jansing Tynsong, bah Victor Rani bad kiwei pat.
Nongpoh, 06 Risaw:Hadien ba la ioh jingtip halor ka jingdon jong ki katto katne tylli ki dukan kiba ju mlien ban die beain ia ka kyiad ha Nongph, mynta ka sngi ki pulit ka Nongpoh Police Station, ki la pynlong ia ka jingleit khynra ba kynsan kynsan ha ki katto katne ki jaka ha Nongpoh bad ha kane ka jingleit khynra, ki la ioh ruh ban kurup shibun ka kyiad kaba kynthup ia ka kyiad Khasi bad kyiad phareng.
Ki pulit ka Nongpoh PS, hadien ba ki la ioh ban kurup ia katei ka kyiad, ki la theh lut sha madan.
Ki pulit ki la maham ruh ia kito ki briew kiba ju mlien ban die beain ia ka kyiad ba kim dei ban lehshuh, namar ki pulit nangne shakhmat kin dang iai pynlong ia kaba kum katei ka jingkhynra kaba kyndit kyndit.
Shillong, 06 Naiwieng:U Working President ka UDP u Bah Paul Lyngdoh u la ong ba ka sorkar thymmai kaban wan hadien ka elekshon ha kane ka jylla kan sa pyndep ia ka kam jyrsieh bamsap sialieh ban poi sha kaba kut ba kiba donkti ha kam, ki dei ban ngat sha u shabuk ka ain.
Haba kren mynta ka sngi, sha ki lad pathai khubor, u Bah Paul u la ong ba ka UDP ka pdiang sngewbha ia ka rai jong ka Meghalaya High Court ha kaba iadei bad ka jyrsieh thungkam sialieh.
“Ka jingpynmih rai ka High Court, ka long kaba pdiang shi katdei eh ban pynkhuid ia ki kam bymman ha ka tnad pule puthi ka jylla", la ong u Bah Paul.
U la ong ba ka tnad pule puthi ka la ring sdot bha ha ka jylla namar ba ka jur palat ka jingthung kam shiliang da kaba kyntait ia kiba biang bad ioh ki bym biang kumba ka paw ka jingtohkit ka CBI.“Ha ka jingshisha, ka Shillong bad ka jylla Meghalaya kaba ioh nam kum ka jaka pule kaba pawnam ha ka ri, kam dei ba duna ki nonghikai kiba tbit hynrei ka dei namar ka jingjur palat ka jingthungkam shiliang", la ong u Bah Paul.
U Bah Paul u la ong ba ka jyrsieh bamsap ka la pynjot ia ka tnad pule puthi ha ka jylla bad ka dei ka jingpyntieng ia ki runar nangne shakhmat.
U la ong ruh ba katkum ka jingiathuh ka myntri ha ka iing dorbar dang shen, ki don palat shi lak ngut kiba pep skul shiteng por ha ka jylla bad kane ka la paw ba kumno ka jinglong ka pule puthi ha ka jylla ka la ktah jur ia ki khun samla ia ka lawei jongki.
‘Ban pyndam sia lieh ka dei ka pop bah ba la leh sha ki spah bad hajar ngut ki samla bad ngi iaroh ia ka rai jong ka High Court halor kane", la ong u Bah Paul.
U la ong ba katkum ka jingtohkit ka CBI, la lap ba ka myntri ka dei nongshah kynnoh kaba hakhmat eh bad ka sorkar kaba thymmai ban sa ialam da ka UDP kan sa pynthikna ba kane ka kam kan poi sha kaba kut na ka bynta ka lawei ki samla bad ki khun ki kti.
“Ka kam jong ka sorkar thymmai ka long ban pynthikna ban nym ailad shuh ia ki kam bymman ym tang ha ka tnad pule puthi hynrei ha baroh ki tnad sorkar.
Ngin sa thaw thymmai ia ka jingtreikam ka MPSC ban long kaba khuid bad kaba shai", la ong u Bah Paul.
Shillong, 6 Naiwieng:Ka seng ki samla pule ka Khasi Student Union (KSU) jong ka Langkynma Area ka pynpaw ia ka jingpyrshah jur ha ka jing shongbishar, kaba la long ha shnong Nongjri, South West Khasi halor ka jingai jingmynjur, u Rangbah Shnong Nonghlam na ka bynta ban pynrung kyrteng ha ka EPIC.Haba ia kren bad u President jong ka KSU Langkynma Area u Samla Ioanis Hahshah u la ong u Rangbah Shnong ka shnong Nonghlam u Bah Justice Hahshah u la ai jingbit, ia palat shi spah ngut ki briew kiba dei ki bar jylla bad kumjuh ruh ki bar ri na ka bynta ban pynrung kyrteng ha ka EPIC.Kine ki briew kiba u Rangbah Shnong u ai jingmynjur, ki dei kiba don ha ka rta kaba 30, 40, 50 snem tam bad kane kala buh ia ki nongialam jong ka KSU ha ka jingar tatien ba lada kidei ki nong shnong shnong ba pura ka jylla shaei ki jah naduh ba ki dap 18 snem shaneng bad dei halor kane na ka liang jong ka KSU ka pyrshah jur.
Shuh shuh na ka liang jong u Samla Ioanis u la iathuh ba kine ki briew kiba ioh ia ka NoC na u Rangbah Shnong kidei na ka Jaitbynriew Garo kiba dei na shilliang jong ka ri bad ia kane ngi kum ka seng ngi da pynrem jur ia u Rangbah Shnong uba la leh ia kane khlem ka jingtip jong ka shnong bad kumjuh ruh ki paidbah jong ka shnong.
Shillong, 6 Naiwieng:U Hayithung Bill Lotha uwei na ki nongialam ka BJP na ka jylla Nagaland, u la ong ba u la wan khnang naduh ka jylla Mizoram, ban kren shai sha ki nongthohkhubor halor ka jingiakob tainia jong u bad u myntri rangbah ka jylla Meghalaya u Dr.Mukul Sangma.
Haba ia kren bad ki nongthohkhubor mynta ka sngi u Lotha u la ong “Nga don ha Mizoram ban ialap elekshon, hynrei nga la wan beh khnang sha kane ka jylla Meghalaya ban kren halor ka jingiakob tai nia jong nga ia u myntri rangbah kane ka jylla u Dr.Mukul Sangma" u la ong.
“Ha kine ki sngi nga la ong ba u Dr.Mukul u dei u myntri rangbah ba bamsap tam ha ka ri India bad nga la kob ban ia tainia bad u, hynrei hapdeng kitei ki jingkob jong nga um nud bad u la phah ktien da u nongialam ka Congress u Rajaul Karim Laskar, utei ruh u la kren pynklet noh sha kawei ka bynta haba u kob ban ia tai nia, na ka jingbamsap u la kren pynklet pynban sha ka jingiakren ia ki rit paid jong kane ka Ri, hynrei watla katta ruh nga pdiang sngewbha ia katei ka jingkob jong u" ong u Lotha.
U Lotha u la ong ba hadien ka jingkob jong u, ia ka jingiatai hakhmat ki paidbah, u Mukul u la phah da u Laskar, hynrei u la ong ba lada u Dr.Mukul u niewkor shisha ia ka jylla Meghalaya u dei ban pdiang ia katei ka jingiatai nia hakhmat ki paidbah, “Ki nongthohkhubor, ki nongialam niam, ki sengbhalang ki dei ka rynsan kaba paka ban pynbeit ia katei ka jingiakob tai nia jong ngi" ong u Lotha.
Shuh shuh u la ong ba ki Congress ki kwah ban iatai 10 kynta halor katei ka mat ba ki la pynkylla na ka jingbamsap sha ka jingiakren jaitbynriew rit paid, “Nga lei nga ong balei tang 10 kynta, 2 sngi syndon ngin iatai hynrei pynthikna ruh ba ka jingiatai na ka bynta ka bamsap bad u myntri rangbah ka Meghalaya kan long tang kumba 5 kynta eiei, hynrei u kyntait, u Dr.Mukul u lehraiñ ban mih sha katei ka jingiatai, kum ki nongmihkhmat paidbah ngim dei ban lehraiñ ngi dei ban long kum u Sing uba kyrhuh ban ia khun na bynta ka bamsap kum ki nongialam" u la ong.
“Nga iohsngew ba u Dr.Mukul mynta um ioh thiah ioh dem shuh la bun bun sngi, hynrei nga ong ia u shuwa ba phin thiah syndon noh jar, lane ba phin ym lait ang shuh artad phi dei ban wan sha ka jingiatai nia ba u paidbah un shai, ngi pdiang kyndon pa kyndon katba phi ong ban ia kren ia ki mat, ngi long kiba la khreh" ong u Lotha.
Halor ka jingkren u Laskar ba u kwah ban iatai ia ka mat ki rit paid u Lotha u la ong ba ia ki rit paid dei ka seng BJP kaba la shimkhia da kaba thaw ia ka tnad Minitry of Tribal Affairs ha ka 13 tarik u risaw, 1999 ha ka por ba u Atal Bihari Vajpayee u long u myntri rangbah duh bad ia ka tnad DONER ha u Nailur, 2001.
Shillong, 6 Naiwieng:Tang mar ia sdang nyngkong ia ka jingialap elekshon kum u kyrtong ka seng Congress u bah Himalaya Muktan Shangpliang u la jaw ummat jrup hakhmat ki spah ngut ki paidbah ha ka jingialang kaba la long mynta ka sngi ha Pongkung-Saw Symper Area.
Katei ka jingialang ka dei kaba nyngkong eh ha ka jingiaid lynti jong u bah Shangpliang ban ialap elekshon kum u kyrtong u ban ia aireng ha ka elekshon MLA 2018.
Katei ka jingjaw ummat u bah Shangpliang ka dei hadien ba u bah Bhalang Kharbani Secretary ka Mawsynram Block Congress Committee, u la pynkynmaw ia ki jingjia, ba kawei ka khynnah kynthei kaba la ioh pang Cancer na ka shnong Pongkung ka la mad jingeh bad hapdeng katei ka jingiakynduh kaba ka hap ban shah puid la donkam ba ki kmie ki kpa jong ka kin siew T.1.50 lak tyngka ban ioh puid bad hapdeng ka kutlad ki la leit ban ia kynduh ia u MLA u bah Pynshngaiñ ban pan jingiarap bad u la kular ban iarap hynrei ha kaba khadduh u iarap tang T.2000 ( Ar hajar tyngka) ia ki, hynrei ha ka kutlad ki la leit mih sha u bah Shangpliang bad la ioh ban puid ia katei ka khynnah.
Katei ka khynnah kaba la shait la khlaiñ bha mynta ka la wan ban ai khublei ia u bah Shangpliang ha katei ka jingialang bad u la jaw ummat rangbah hakhmat kiba bun bah ki paidbah, “Ngam pat ju ithuh ia kane ka khynnah hynrei nga la shu iarap bad nga sngewkmen ba nga iohi ba ka la shait la khlaiñ bha mynta ba ka wan ai khublei ia nga" u la ong.
U bah Shangpliang ula iathuh khana ruh ia ka jingiakynduh jingeh jong uwei u khynnah 14 snem na ka shnong Balat-Dangar uba la khluit ding uba trei iarap kum u Mechanic ha kawei ka karkhana kaba haduh ba u hap ban pynlut da ki phew hajar tyngka haduh ba un da koit bha mynta.
“Nga don ka jingphohsniew, ka thong ban iarap ia ki paidbah, ngam pat long eiei, hynrei nga la iarap ban pynioh surok na Pongkung sha Wahlyngkut , nga la iarap ban wanrah ia ka PHC Pongkung ka ban treikam noh mynta, nga la iarap ban wanrah ia ki Bank ha Pongkung, katne nga la leh katno lei da nga la don ha ka bor, nga la ju angnud naduh ba nga dang samla ba ngan ia leh elekshon ban shakri ia ki paidbah, dei haduh mynta ba ka la urlong" u la ong.
U la ong ba kat shaba phai ha Mawsynram konstitwensi ki paidbah ki shu ud shu nam namar ka jingsahdien bad ka jingshah iehbeiñ, “Nga ong ia phi lada phi kwah jingkylla lada phi kwah ia ka roi ka kiew yn ka roi ka par ban roi mano ban par mano, jied ia u bah Shangpliang, ngan wanrah ia ka jingkylla kaba phi ruh phin ym phohsniew,ka koit ka khiah, ka surok ,ka pule puthi dei ki mat ba hakhmat eh jong nga" u la ong.
U bah Shangpliang u la iathuh khana ruh ha katei ka jingialang ba da ki spah ngut ki riew shimet ki la wan sha u ban wad jingiarap ha la ki jingdonkam jong ki bad kitei ki sngewkmen ba mar ia wan sha u, tang shisien ia kren ki ioh ia kaba ki thmu.
U la iathuh ba wat ka shnong Pongkung ka ju ud ju nam ba kam don ka Hall kaba paka ban pynlong jingialang bad u la pan ia ka Estimated Plan bad tang kumta hi ki la wanrah bad u la pynioh lyngba ka MP Rajya Sabha kong Wansuk Syiem kaba kot sha ka T.40 lak tyngka.
Ha katei ka jingialang la don ki nongialam jong ka Mawsynram Block Congress Committee , u bah Sully Lyngdoh u kyrtong MLA 2013, kyrtong MDC 2014 uba wan ba-ar uba long ruh u rangbah shnong jong ka Pongkung, la don lang u bah Pynthymmaibor Chyne Secretary East Khasi Hills District Congress Committee, ka kong Jop Scott Shylla President Mahila, bah Khelor Kharnaior President MBCC bad kiwei pat.
Shillong, 7 Naiwieng:U President jong ka Seng Samla Mawkneng kaba hap ha ki thaiñ Sohiong u bah Curtis Rani u la ujor sha u SP Crime Branch ka East Khasi Hills pyrshah ia ka tnad sam bording ka MeECL kaba dei peit ha katei ka thaiñ namar ka jingthur mur bad ka jingtorti palat ha ka riukom kheiñ ia ka bai thang ding.
Haba ia kren bad ki nongthohkhubor u bah Curtis u la ong ba um sngew donkam shuh ban leit sha ka Consumer Forum naba katei ka jingleh ka MeECL kam dei shuh ka jingbakla, hynrei ka dei ka jingthaw thok leh thok bad ka dei ka kam thok kam shukor ia ki paidbah, “Nga leit khnang sha ki pulit ba katei ka la dei ka kam pyntriem kaba shyrkhei kaba lute na ki paidbah ba kan MeECL kan pei shkor syndon, lada ki pulit ki shimkhia ia ki kes kam thok kiba ha ki Facebook bad kiwei nga ngeit kin kham shimkhia ia kane ka jingujor jong nga" ong u bah Curtis haba iathuh ba u la dep ujor ha ka 6 tarik mynta u bnai bad ki pulit ki la kular ha u ban shimkhia.
Katkum ka jingiathuh u bah Curtis Rani u la ong ba ka MeECL ka shu mut dur ia ka bai thangding jong ki paidbah naba shong bad kam shym la leit ban peit ia ki mitar ne ki jingthew bad ka pynpoi ia ka bai thangding katba ka sngew mon, “Ngi la leit jurip ia ki mitar thangding ki paidbah ngi lap ba ki mitar kiba sniew ki bym treikam shuh ruh ka MeECL ka pyni ba ki dangbha bad kiba bha ka pyni ba ki la sniew ha ka jingkheiñ jong ki, katei ka jingkheiñ ka iaid manla u bnai ha uwei u bnai u mitar u bha ha uwei pat u bnai u mitar u sniew hynrei ki mitar ki long kumjuh uba bha u bha uba sniew u sniew, kumno kan lah long ba manla u bnai ki mitar ki sniew bad man u bnai ki bha, ki paidbah ba la dep siew ia ka bait hang ding ruh ki ioh ia ka Bill ba kim pat siew, kaei kane lada kam dei ka kam thok kam shukor, kam dei shuh ka jingbakla ban long man u bnai man u snem hynrei ka dei beit ka kam leh thok, kumta donkam ban ujor beit sha ki pulit ba kiba donkti kin shah kem" u la ong.
U la ong ba ki la lap ruh ba ka rukom kheiñ baiding ka ia pher na ka bai ding kaba poi ha u mitar bad kane ka dei naba ym ju don ba leit peit mitar hynrei la shu mut dur tang naba shong.
U la iathuh ba ia kane ka bynta ki nongmihkhmat ka Sohiong ba kynthup ia u MLA bad HDR Lyngdoh bad u MDC bah Samlin Malngiang ki la leit ban ujor bad pyntip sha u chief Engineer ka MeECL hynrei haduh mynta ruh kam don jingkylla satia.
Katei ka jingjia u la ong ba ka la ktah ha ki spah tylli ki shnong ha Sohiong.
U la iathuh ba ka daw ba u la mih shakhmat da katei ka bynta ka dei namarba ym tang ki wei ne ar ngut kiba mad jingeh hynrei ki paidbah salonsar ia ia kynduh ia kane ka jingeh.
Haba phai lei sha bording u la ong ba mynta ka shi taiew tam ka shnong Mawkneng kam ioh bording bad la ong ba u duh u Transformer.
Shillong, 7 Naiwieng:U bah Sounder Strong Cajee mynta ka sngi u la risaiñ noh na ka jinglong dkhot na ka seng BJP bad ia ka shithi risaiñ u la phah sha u President ka BJP kane ka jylla.
U la kdew ha katei ka shithi ba ka jingrisaiñ jong u ki dei na ki daw bym lah kiar bad naduh mynta ka sngi ka 7 tarik u naiwieng un ym dei shuh u dkhot ka BJP.Lah ban pynkynmaw ba u bah Sounder u la rung sha ka BJP ha u jymmang mynta u snem kata 6 bnai mynshuwa ha ka jingialang kaba la long ha Assam Club, Laban.
Shillong, 7 Naiwieng:Ki trai par dewiong ha Meghalaya, ki kyntait war, ba ki mut ban aiti ia ki par jongki, sha ka sorkar Jylla, ba kan ioh tih dewiong.
Ha ka jingpynmih khubor, ka State Co-ordination Committee of Coal Owners, Miners & Dealers Forum (SCCCOMDF) ka pynpaw ia ka jingsngew pyrshah jongka, halor ka khubor ba ka sorkar jylla, ka kam ba kiba bun ki trai par dewiong, ki la mynjur ban aiti ia ki par dewiong jongki, ha ka Meghalaya Mineral Development Corporation (MMDC), ba kan tih dewiong na kitei ki par jongki.
Ka seng, ka ong, ba katei ka khubor, ka la ialam bakla ia bun bah ki trai mar poh khyndew, namar ba kiba bun ki trai par dewiong, kim shym la mynjur satia ban ailad ia ka MMDC, ba kan tur sha ki jaka puta jongki bad na ka liang jong katei ka seng ruh, ka la ujor sha katei ka Tribunal, ba kam mynjur satia ia katei ka jingthmu jong ka sorkar Jylla.
Ka jingshong bishar jong ka NGT, kan long ha ka 8tarik Naiwieng 2017 ha Delhi bad ki riewsaid jong ka seng, ki la pynkhreh ban pyrshah, halor katei ka jingthmu jong ka sorkar JyllaHa kawei pat ka liang, na ka liang jong ka SCCCOMDF, ka la dawa ruh ha ka Supreme Court, ha U Naitung 2017, na ka bynta ba kan ailad ban die noh ia u dewiong, uba dang sahteng ha ki par bad ka jingshong bishar, na ka bynta katei kan long ha ka 10tarik Naiwieng 2017, ong shuh ka khubor.
Shillong, 7 Naiwieng:Ka KHNAM State Youth Wing’s hapoh ka jingialam u President jong ka u bah Thomas Passah mynta ka sngi ka la leit ban ia kynduh ia ka Director jong ka tnad ba peit ia ka kam jngohkai pyrthei (Tourism Dept) ka kong R.C Sohkhlet.
Ha katei ka jingiakynduh ka KHNAM ka la ia kren bad aida ka jingthoh ba ka tnad jngohkai pyrthei kan ym ailad satia ia ki kali Assam ba kin wan kamai sahuh ha kane ka jylla sha ki jaka jngohkai pyrthei bapher bapher.
“Ngi la ai jingmut ba ka sorkar kan leh kumba leh ka jylla Sikkim ba ki kali ba wan nabar kin ym bit ban leit ialam ia ki nongjngohkai pyrthei sha ki jaka bapher jong katei ka jylla hynrei ka dei ban don ka jaka ban bat ia ki kali ba nabar bad na kata ka jaka pat dei ban ailad ia ki kali kamai jong ki trai muluk kiba don ia ka Registeration jong ka Meghalaya ba kin kit ia kitei ki nongjngohkai kylleng ki jaka ba kin im kamai" ong u bah Thomas Passah.
U la ong ba kumba ka long mynta ka jingtuid ki nongjngohkai sha kane jylla ka la buh bha hynrei ki kali ki trai muluk kim ioh kamai satia bad kat shaba phai la dap tang da ki kali Assam suda.
U la ong ba ka jingkiew ka kam jngohkai pyrthei ha kane ka jylla kam shym la wanrah jingmyntoi eiei ruh em ia ki nongshong shnong kane ka jylla namarba wat ka ja ban bam ruh ki briew ba nabar ki song lypa na Assam, “Kane ka dei kaba shisha namarba wat ka ja ban bam ruh ki song lypa, kim wan bret pisa eiei ruh em haba ki wan namarba la pynsngewthuh bakla ia ki da kito ki nongniah kali na Assam ba kam long ban bam kulmar shane, kaei kaba ngi iohi mynta ka long ba ki nongjngohkai kim wan bret pisa hynrei ki wan bret tang ki plastik ba ki song bam nabar sha kane ka jylla" ong u bah Thomas.
Utei u nongialam samla ka KHNAM u la ong ba kane baroh ka dei na ka daw ka jingbym lerkam ka sorkar ba kam lah ban wanrah ia ki polisi kiba biang ha ka kam jngohkai pyrthei, “Ngim iohi eie iia ki polisi ba ka sorkar kan wanrah lait noh tang ki polisi tamasa, ha ka tamasa ki pynlut da ki klur tyngka ban ia bam ia dih sngewbha mano pat ba myntoi na katei ka jingiabam ia dih sngewbha, ki trai muluk jong ngi ki nongniah kali kim ioh jingmyntoi eiei ruh em hynrei ki shu peit jawdud ia ka jingioh kamai ki kali Assam" u la ong.
Ia katei ka jingdawa ka KHNAM ka la ong ba kan leit pynsngew ruh sha u myntri ka tnad ba peit ia ka kam jngohkai pyrthei u Dr.Mukul Sangma kumjuh ruh sha u DTO ban leh ia kaba donkam.
U la ong ba ka Director ruh ka la kular ba kan pyntip ia katei ka jingdawa sha ka tnad kaba dei peit.
Katei ka seng ka la ong ba kan khot ruh ia ka Association ki trai bad ki nongniah Taxi ban ia phylliew jingmut ia katei ka kam.
Ka KHNAM ka la ong ruh ba lada u trai muluk u ioh ban leit kamai u tip kham bha ia ka surok ban iaid ha kane ka jylla ban ia ki briew kiba wan nabar kiba iaid kumba iaid ha ki ri thor bad lada dei ba niah hi u trai jylla kan ym jia kano kano ka jingjia ba sngewsih kum ka jingaksiden lane u ioh ruh ban batai ia ki shaphang ka jingmut jong ki jaka jngohkai pyrthei bad kumjuh ruh ka bam ka dih u ioh ban batai bha ia ki jaka ban bam.
U bah Thomas u la ong ba lada ka sorkar ka leh da katei ka buit ka ioh ka kot lyngba ka kam jngohkai pyrthei kan kiew ha ka jylla.
Shillong, 7 Naiwieng:Ha ka por 3baje dang step phyrngap mynta ka step ka KHNAM, ka la leit sha NEIGRHIMS ban hadien ba ioh jingtip ba ki khar Muslim ki ju wan man ka sngi da ki bos, ha katei ka jaka sumar.
Ha katei ka jingleit jurip ka KHNAM ka la lap ba ki don haduh 6 bos ki khar Muslim kiba la wan da ka Night Super sha katei ka jaka sumar ryngkat ki khun ki kti bad baroh shiing shisem ki ialam lut.
Napdeng kiba katei ka seng ka la ioh ban peit ka la lap ba ki don kumba 20 ngut eiei ki bym don don sla satia kum ka EPIC ne kiwei pat ki kot ban pynshisha ba ki dei ki nong India kumta ka KHNAM ka la pyntip pulit bad aiti ia kitei ki briew sha ki pulit.
Katkum ka jingiakren bad u President ka KHNAM State Youth Wing u bah Thomas Passah u la ong ba kiba bun na kitei ki 6 bos ba ka KHNAM ka la lap kiba bun dei kiba na Silchar.
“Ngi lyngngoh shisha kumno ki briew kiba naduh Silchar ki wan ban shah sumar khnang shaduh Shillong, ki briew ruh ki bym i kop nongpang eiei, kiba shait ba khlaiñ, ngi suba ba ka lah ban don kaei re kaei halor ka jingwan kynsan kine ki briew kaba la jyllei bha mynta" ong u bah Thomas.
Utei u nongialam ka KHNAM u la ong ba shuwa ia kane ka KHNAM ka la leit ban jurip bad kitei ki khar Muslim ki kren heh pynban haba la kylli la ki don EPIC ne-em.
Shuh shuh u la ong ba ka L&T Company kaba peit ia ka projek ban pynheh ia ka NEIGRHIMS ruh ka la wanrah bun ki nongtrei kiba nabar bad haba leit kylli na u Project Manager la ki don Labour License ne-em um tip eiei shaphang ka Labour License bad haba kylli shaphang ka Work Permit ruh um don jingtip eiei.
Shillong, 7 Naiwieng:Hadien jong ka HNLC, mynta ka la dei sa ka pali jong ka HYC, ba kan tuklar halor ka tah sia lieh bad katei ka seng ka dawa ia ka kong Ampareen Lyngdoh, ha ryngkat ki 14ngut kiwei pat ki MLA, ki myntri sorkar, ki heh sorkar, ba ki dei ban hiar shuki.
Ka kyrwoh na ka HYC Central Executive Committee, lyngba ka Education Cell, ka pynrem jur ia baroh kito kiba donkti ha ka kam jyrsieh tah sia lieh ia ka jingthungkam nonghikai ha ki LP Schools ha ka Jylla ha u snem 2010.
Kat kum ka kaiphod jong ka CBI, la shem ba haduh 15 ngut ki heh ki hain ba kynthup ia ki Ministers ha kito ki por, Ki MLA, MDC, Ex MLA bad kumjuh ruh ki heh sorkar ki ia don bynta lang ha kane ka kam shukor kam thok da kaba ki ai ia ki kyrteng jong ki briew jong ki ban thung kam wat lada kane ka long be ain bad pyrshah ia ka riti synshar jong ka Ri.
Ka seng ka pynrem jur ia ka myntri pule puthi, ha kato ka por kaba lah aibor bad kyntu ia ki ophisar ka Education Department ban tah sia lieh ia ki jingai marks, khnang ba yn lah ban thung be ain ia ki briew jong kitei ki heh ki hain ne ki nongmihkhmat paidbah ba kup snieh langbrot.
Ka Seng kam lah khlem da pynpaw ia ka jingsngewkhia ba ka Sorkar ka lah pynlut lehse da ki phew lak bad klur tyngka na ka bynta ban pynlong ia ki eksamin bad interview ban thungkam nonghikai ha u Snem 2010 kaba dei hi ka pisa paidbah lyngba ka jinglum khajna ka jong ka na ngi ki Nongshongshnong jong ka Jylla.
Lah hap ruh ban pynlut da ki phew lak na ka bynta ban thung ia ka HLSC ja ba lah shong bad wad bniah halor kane ka jyrsieh.
La pynsyrwa ia ka pisa paidbah ha ka ban ialeh mukotduma, halor kane ka bynta ha High Court bad Supreme Court.
Kumta ka Seng ka dawa ba baroh kito kiba donkti ha kane ka jyrsieh tah sia lieh kiba lah paw kyrteng ha ka kaiphod CBI, kiba kynthup ia ka kong Ampareen Lyngdoh, RC Laloo, PL Tariang, Ronnie V Lyngdoh, Remington Pyngrope, Charles Pyngrope, Sanbor Shullai, Prestone Tynsong, AL Hek, Don Kupar Massar, F War, M.Pariat, JA Lyngdoh, Lambor Malngiang bad JD Sangma, ba ki dei ban siew bai lutksan da kaba ki sei na la ki jong ki pla ban pynlut ia ki jinglut jingsep ha ki kam bapher bapher ban jied thymmai biang ia ki Nonghikai LP Schools hapoh ka jylla.
Ka Sorkar kam dei ban ktah ia ka pisa paidbah ban pynlut biang sa shisien ia kane ka kam.
Ka Seng ka dawa ruh ba ki Minister bad MLA kiba lah paw kyrteng ha ka jing tohkit jong ka CBI, ki dei ban hiar shuki noh mardor kum ka dak ka jingsngewkhia halor kane ka jingleh jong ki.
Shillong, 7 Naiwieng:Ka Synjuk ki Nongsynshar Shnong ka Bri U Hynniewtrep (SNSBH), ki la phah dorkhas mynta ka sngi sha U Mukul Sangma, myntri rangbah ka Jylla, ha kaba ki dawa, ba u dei ban weng noh ia ia hukum jong ka sorkar Jylla, kaba la pyntreikam, ha ka 13tarik Kyllalyngkot 1989 bad katei ka jingdawa jong ka Synjuk, ka long katba kum ka jingiakren bad ka sorkar Jylla, ha ki ar sien ki jingialang, ha ka 10tarik Rymphang 2016 bad ka 31tarik Nailar 2016, ha kaba la iakren halor kitei ki ar tylli ki phang bad ba la dawa ruh ban bujli, da kiwei pat ki ain kiba thymmai.
Katei ka ain jong u snem 1989, ka ong ba ka ain jong ka Meghalaya Urban Development Authority (MUDA), ka treikam ha baroh kawei ka Jylla bad katei ka dei ka ain, ka bym shym la leit satia ha ka iing dorbar Jylla bad kumta ka sah, tang ka jingpynbna jong ka sorkar.
Ka Synjuk, ka ong shuh shuh ba wat la ia ka ain jong ka MUDA, kaba la pyntreikam ha ka 5tarik Nailar 2015, ka sorkar kam shym la pyntreikam satia, hynrei, lyngba ka hukum jong ka High Court, la pyntreikam biang, lyngba ka jingpynbna jong ka sorkar, kaba ha ka 16tarik Kyllalyngkot 2016.
Ban lait na kitei ki jingkynrum kynram, ka Synjuk, ka dawa ia ka sorkar Jylla, ba kan weng noh, ia katei ka ain kaba la pyntreikam ha u snem 1989, na ka bynta ban wan rah ia ka jingsuk mynsiem ia u paidlang jong ka Jylla hi baroh kawei.
Ha kawei pat ka shithi, ka SNSBH, lyngba U bah RL Blah General Secretery, ka la thoh sha U Chief Executive Member, Khasi Hills Autonomous District Council, Shillong bad katei ka dei halor ka rai jong ka High Court jong ka Meghalaya, ha ka 16tarik Rymphang 2017, halor ka mukotduma, da U Bah Tirot Sing Syiemlieh, kaba dei halor ka ain jong ka MUDA bad ka jingtreikam jongka, shabar jong ki jaka Municipal.
Ka High Court, ka ong shuh shuh, ba wat la katei ka ain kan trei kam shabar jong ki jaka Municipal, ha kaba iadei bad ka jingtei iing tei sem, hynrei, ha kajuh ka por, ka kwah ruh ba kan don jingpeit biang ia katei ka ain, kaba dei lyngba ki kyndon kiba la ju hap ha ka jingpeit jong ka Khasi Hills Autonomous District Council.
Ka Synjuk, ka ong ba ka High Court, ka la dep pynmih ia katei ka rai, la palat hynriew bai, hynrei ka KHADC, ka iai sngap jar haduh mynta bad katei ka pyni ba ka KHADC, kam shym la shim khia satia ia katei ka ain, kaba long ka ain kaba la pynjari da ka bor, jong ka tnat pynroi sor, halor ki kam thaw iing thaw sem, ha ki jaka kiba hap shabar Municipal.
Ka Synjuk, ka dawa ia ka Council, ba kan leh stet ia katei ka kam, hapoh ar phew sngi, naduh ka la iohpdiang ia katei ka shithi, na ka bynta ban pynneh ia ki riti treikam jong ka Sixth Schedule bad kumjuh ban iada ia ka hok jong ki trai shnong jong ka Jylla.
Shillong, 07 Naiwieng:U Myntri tnad sor u Bah Ronnie u la ong ba ka jingiasoi soskular ban aiti sha ki riew shimet ban pyniaid ia ki kali saw (STPS) ka dei kaba bakla naduh ba sdang bad ka paw mynta ba kine ki bos ki la shong ei sha lum sha khlaw khlem lerkam shuh.
Haba kren sha ki nongthoh khubor mynta ka sngi, u Bah Ronnie u la ong ba ka long kaba pang met ban iohi ba ki bos sorkar, kiba la buh ban shakri ia u paidbah, ki long ha kane ka dur.
“Ka jingiasoi soskular ban ai pyniaid ia ki kali (JNNURM) ka dei kaba bakla naduh ba sdang", la ong u Bah Ronnie, bad bynrap, ba ka sorkar kan sa bishar biang ia kane.
Ula ong ba ka sorkar kan sa bishar biang ia ka soskular ba iasoi bad kine ki riew shimet ne kynhun bym dei sorkar namar ba bun ki kali naduh kiba rit bad kiba heh ruh ki la bun kiba la jot rathai haba ka jingiaid jongka kam da dap wat tang san snem ruh.
“Ha ka por ba ngi ai pyniaid ha ka Meghalaya Transport Corporation (MTC) ka jingpyniaid ka biang bha hynrei hadien lai snem ba la pynduh iaka jingaiti ha ka MTC, ka jingpyniaid ka la sniew bha", la ong u Bah Ronnie.
Katkum ka jingong u myntri, ka sorkar kam don jingeh mynta ban bishar biang ia ka jingiasoi soskular bad ki kynhun bym dei sorkar bad wat ban aiti biang ban pyniaid ha ka MTC, kawei na ka tnad pyniaid kali ka sorkar kaba la biang nadong shadong naduh ka jingdon ki jaka shna, ka rukom pyniaid.
U myntri u la ong ba watla u shimti kum u myntri sa tang shi por ban kut noh ka jinglong MLA shwa ban leit biang sha ka elekshon hynrei un pyrshang ban pynthikna ba ka jingshakri jong ki bos kan long na ka bynta ka jingmyntoi ki paidbah.
U la ong ba kumno ki bos saw ki lah ban iaid kamai da ka number ka sorkar haba kim siew khajna eiei bad kane ka dei kaba bakla shibun namar ba wat ka MTC kaba dei ka tnad ka sorkar kaba pyniaid ia ki bos, ka don la ujong u number bad ka siew khajna sha ka sorkar.
Ban lap ia ka jinglong jingman ba shisha jong kine ki bos, u myntri u la ong ba un sa leit ban pynlong ia ka jingleit jngoh ia ki ha kylleng ki jaka ba buh ia ki.
“Ngan sa leit ia ki ha ki jaka ba buh ha kylleng ki jaka", la ong u Bah Ronnie.
Katkum ka jingtip bun kine ki bos kila shu shong sha khlaw kum sha Mawlai, Mawblei, sha Mawiong ba la buh ha jaka bym shngain satia bad don kiba dang shu iaid shipor ruh kim don taiar shuh, ki la jot lut ki tiar ki tar.
Nongkya/Umsning, 31 Jymmang:Ka dei ka jingjia kaba i sangsot ban peit bad kaba sngew myllung ban sngap ia kaba la jia ha ka shnong Nongkya ha kaba ki la don haduh 6 ngut ki heprit kiba la khlad kyndit noh namar ka jingngat bih na ka bam, kaba ki la bam ha ka jingiaseng District jong ka Balang u Blei kaba la long ha ka Balang Nongkya ha ka sngi u blei jong ka taiew ba la dep.
Ia kitei ki 6 ngut la tep mynta ka sngi, 5 ngut na ki, ki dei ki heprit na ka Balang Presbyterian Nongkya katba marwei pat ka dei ka khynnah samla na ka Balang u Blei na katei hi ka shnong.5 ngut ki heprit jong ka balang Presbyterian ki dei ki khynnah shynrang, kitei ki kynthup ia u Wellbornson Nongkseh, 7 snem karta u khynnah uba dang shong klas I u khun ba-ar jong i kong Rophina Nongkseh uba la khlad noh ha ka 29 tarik mynta u bnai.
I kong Rophina i la iathuh ba ha ka janmiet sngi u blei u khun jong i u la wan iathuh sha ing da ka jingkmen ba u la bam ia ka jadoh dohsniang kaba la sam ha katei ka jingiaseng, i la ong ba um ju bam doh sniang ,hynrei dei ha ka por 3:30 baje mynstep u la ud pang bad tang mar kumta hi la trei ka prie ka pynhiar bad la ialam ia u sha jaka sumar ha shnong hynrei u la khlad noh.
Uwei pat u heprit u dei u dei uba la tip kyrteng kum u Baiamyntoi Rympeit khun ba saw jong i kong Mondil Rympeit bad u bah Eres Kharpan, ute iu heprit u dang shong klas III, u la khlad ha ka 30 tarik mynta u bnai ha ka por 10 baje mynstep.
Uwei pat dei u Defrind Shongwan uba dang 4 snem 9 bnai u khun jong i kong Alisha Shongwan bad u bah Marvelous Shylla na ka shnong Madan Umrnong kaba don mar syndah bad ka Nongkya , utei u la khlad ha ka 30 tarik u jymmang ha ka por 12:05 baje shiteng miet.
