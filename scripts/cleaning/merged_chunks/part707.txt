U Myntri Rangbah ba mynshuwa u jong ka Pynursla, u don haduh.3, 68, u don haduh 3.1 2.3.
klur tyngka.
U nongiakren na North Shillong, uba long mynshuwa u, don ka spah ka phew kaba lai klur tyngka.
Kumta ym lah satia ban niew kyrteng, ia ki riew longspah long phew, kiba sa ia ka bor synshar khadar ha kane ka thong ban ioh pat sa ia ka bor jong ka synshar khadar.
Ha ki por kiba mynshuwa kito kiba iakhun ia ka bor synshar, ki dang ialeh ban ioh tang ki jingkynshew kiba malu mala, na ki paidbah.
Hynrei  la iohi ba ki por ba mynta ki la kylla nadong shadong, khamtam na ka liang jong ka ioh ka kot, bad ka jingdon jingem, jong kito kiba kwah ban ioh sa ia ka bor jong ka synshar ka khadar.
Kaba bun jong kiba bun spah, ka dei ka jingioh lane jingdon ia ka spah jong ki mar poh khyndew khamtam, u dewiong, u maw shun bad kiwei kiwei kumta baroh kine ki dei shisha jong ka Mei Ramew, jong kane ka Ri Hynniewtrep Hynniewskum.
Ka spah ka long namar kata ka bor.
Ka bor ka long pat mynta ka spah ka phew.
Ka China ha ka Sngi Palei ka la pynngat kyndon pyrshah ïa ka Lockheed Martin Corporation bad ïa ka kynhun ki nongialam jong ka Raytheon Technologies halor ka jingiadon bynta ban shalan ïa ki tiar siat sha Taiwan, kane ka long hadien ba ka China ka la khang pyrshah ïa baroh ki kompeni jong ka ri ba kim bit ban shalan tiar ne ban iadie- iathied bad ki kompeni ka U.S.Ka long ruh hadien ba ka China bad k US ki la sdang iakynad naduh ka por ka jingleit jurip jong ka Nancy Pelosy sha katei ka ri dew lynnong Taiwan ha ki khyndiat bnai ba la leit, ha kaba ka China ka la pynkilan ïa ki shipai jongka bad phah iaid tawiar ïa ka Taiwan ha katei ka por namar ka China kam kwah ïa kino kino ki bor ba nabar ba kin leit ban iadon bynta hapoh Taiwan.
La ong ba ka Lockheed Martin Corp bad ka Raytheon Missile& Defence Corp, ki la shah khang pyrshah ha ka sorkar China ban thied ne die ïa ki tiar kiba iadei bad ka China.
La ong ba ka Raytheon Technologies ka la die ïa ki tiar liengsuiñ Pratt & Whitney engine, kumjuh ruh ïa kiwei de ki tiar liengsuiñ kiba ka la pynpoi sha China ha kine ki khyndiat por ba la leit.
Katba na ka liang jong katei ka kompeni, ka la kyntait ïa katei ka jingkynnoh bad ka la ong ba kam shym la phah tiar eiei sha China tad haduh kine ki sngi naduh ba ka China ka la khang ïa ka jingiadei kam bad ki kompeni na United States.
Hynrei, la ong ba ka Lockheed, ka ju shalan tiar sha palat 70 tylli ki ri bad katei ka kompeni ka la ong ba ka ju shalan tiar sha kitei ki ri bapher lyngba ka jingiatip lang jong ka sorkar bad kumta ka long hi ka jingiadei kam bad ka jingiadie- iathied na ka sorkar bad kiwei pat ki sorkar.
Namarkata, kam shym dei ka rai shimet jong katei ka kompeni.
Ha u Rymphang jong u snem ba la leit, ka China ka la pynngat kyndon ïa kitei ki 2 tylli ki kompeni halor ka jingphah ïa ki tiar siat ba la poi kumba $100 million sha ka Taiwan.
Shuh shuh ruh la ong ba ka China naduh ki snem 2019 bad 2020, ka la dep pynngat kyndon bad khang pyrshah ïa kitei ki kompeni, watla naduh katei ka por, ka China kam pat don daw eiei ïa ka US haba iadei bad ka Taiwan.
Kumta ruh katei ka kompeni ka la ong ba watla katta, ka United States katkum ka aiñ Taiwan Relations Act 1979, ka la dep iasoi ban pynbiang ïa ka Taiwan da ki tiar iada khnang ba ka Taiwan kan lah ban iada ialade na ka jingshah pyni bor ne jingshah thombor ha kiwei pat ki bor ba nabar.
Ka ïingbishar bakyrpang ka PMLA kaba don ha Kolkata ha ka sngi Ba-ar ka la kyntait ïa ka jingkyrpad jamin jong u Myntri barim jong ka West Bengal u Partha Chatterjee ha kaba ïadei bad ka jingdonkti halor ka kam bamsap kaba la mih na ka jingthungkam ha ka skul, ha kaba ka la ong ba u la long u briew uba la hakhmat eh bad uba donbor bad uba lah ban pynthut ïa ka rukom tohkit halor kane ka jingjia.
’U Chatterjee, uba la shah set patok naduh ka 23 tarik, Naitung jong u snem ba la lah, u la buh da ka jingkyrpad jamin bad ong ba u la shah set slem bad ba ka jingpynlong ïa ka jingleit khynra bad ka jingkurup ka la dep.
Kum ka jingpynshisha ba ki sabut ba la lap kiba don ha ki jingthoh bad ki Electronic Device ba la kurup da ka kynhun Enforcement Directorate (ED), u nongïasaiñ aiñ na ka bynta jong u u la ong ha ka ïingbishar ba kam long kaba suk ban pynduh noh ïa ki lada u shah pyllait jamin.
Kum shi bynta ban pyrshah jur halor kane ka jingkyrpad, ka kynhun ED haba ïakren halor u nongthaw aiñ barim jong ka spah snem kaba 19 u Ishwar Chandra Vidyasagar, ka la ong ba wat lada ïa u Vidyasagar bad u Partha Chatterjee la kha ha Bengal, une uba hashwa u la paw ba u la kyntiew ha kaba ïadei bad ka pule-puthi ha ka jylla katba une u Myntri u la paw ba u la don jingthmu ban pynsniew ïa ka.
Ka kynhun tohkit ka la ong, “U Vidyasagar u la ïaid shakhmat na ka bynta ban pynbha ïa ka rukom pyntreikam ha ka pule puthi jong ka Bengal da 100 snem hynrei u Partha Chatterjee u la thmu ban wanrah ïa ka jingsahdien halor kane da 100 snem.
"U heh ka kynhun tohkit u la ong ba u Chatterjee u la shah kynnoh ba u la donkti ha ka jingkamai ïa ka spah kaba beaiñ da kaba ïaid da ka lynti kaba beaiñ bad ka jingïasuhbuit sniew na ka bynta ban thung kam beaiñ ha kiba bun ki jaka treikam jong ka tnat pule-puthi.
Ka Election Commission ka ri India ka ju pynlong ïa ka ilekshon ha kylleng ki Jylla ha la kajong kajong ka por bad snem katkum ka jingïaid ka samoi treikam kaba san snem.
Ka Election Commission ka la ai kyrteng ïa ka ilekshon kum ka tamasa synshar paidbah (festival of democracy).
Ha ka por ilekshon, ka dei shisha ka tamasa, namar ki paidbah ki shad ki kmen na ka bynta ki kyrtong bad ki seng saiñ pyrthei kiba ki sngewdei ban kyrshan.
Kane ka tamasa ka long kaba shongshit, bad don ka por ba ka jingshongshit ka poi shaduh ka jingshong syier.
Hynrei ha ki ilekshon ba la leit noh ha ki phew snem mynshwa, ki paidbah haba ki shongshit ilekshon, ki shongshit halor ka nongrim ba ki kyrshan ïa ki kyrtong kiba don ka jingnang jingtip bad jingshemphang ban leit mihkhmat sha ka Ïingdorbar Thawaiñ ka Jylla.
Katba nang tyllun ki snem, ka jinglong bad jingpyrkhat ki briew ruh ka la nang kylla.
Ha ka por ba dang shu ïoh shen ïa ka Jylla Meghalaya, lah ban ong ba ka jingdon kiba nang thoh nang pule ha Meghalaya ka dang duna lada ïanujor bad mynta.
Tangba ka pyrkhat ka pyrdaiñ ki briew ha kito ki por, ka long kaba khlaiñ, bad halor ka nongrim kaba skhem.
Ki nongthep vote ha kito ki por ki long kiba pyrkhat jngai bad ha kito ki por, dei ki paidbah kiba ïit ïa ki briew kiba don ka jingnang jingtip bad jingshemphang ban mih shakhmat ban ïakhun ilekshon.
Ki paidbah ki trei na ka bynta ki kyrtong bad ki da synñiang wat ïa ka pisa na ka bynta ki katto katne ki jingdonkam ban pyntyllun ha ka por ilekshon.
Lah ban ong ba ka ilekshon ha kito ki por ka long kaba tad.
Ha kine ki khyndiat snem, ka ilekshon sha ka Ïingdorbar Thawaiñ ka Jylla, ka kylla bad ka long kaba rem, bad ishyrkhei ban peit.
Ki nongïakhun ilekshon mynta la kham bun kiba hehspah, ha kaba ka jaka jong kane ka tamasa synshar paidbah ka la bthuh bad sop da ki pum-pum jong ka bor ka pisa.
Haba ki briew kiba bun pisa ki mih ban ïakhun ilekshon, ki la pynap lypa da u khwai bad shana kumno ban pynbiej ïa ki paidbah.
Ki paidbah ruh ki la klet noh ban pynshong nongrim ba ka ilekshon ka dei kum ha kito ki phew snem kiba la leit.
Ki paidbah khamtam kiba duna ka ïoh ka kot, ki la shah buh lypa ha ka thup kyrteng jong ki kyrtong hehspah kumno ban khwai ïa ki da ka pisa.
Haba ban ka duk ka jynjar, ym don jingpynshoi da kawei pat kaba kham halor ban ïa ka pisa.
Wat kiba la bit la biang ruh ki tur sha kita ki kyrtong kiba lah ban pynbiang ïa ki jingdonkam shimet jong ki.
Kane ka jia mynta ynda ka Jylla ka la bun ki nongshong shnong kiba la nang la stad.
Kumta, kat nang stad, nang khongpong ka jingpyrkhat.
Kum ki paidbah nongjied, la kum liat ha ka jingriam kaba la pynkylla khongpong wat ïa ka rukom pyrkhat, ha kaba ki dang shemphang pynban ki nongjied ha kito ki por ba dang duna kiba nang ban thoh bad soi kyrteng.
Haba ngi thung diengsoh, ngi hap ap katto katne snem ba un heh un san bad pynmih soh.
Kumjuh ruh ha ka ilekshon, ngi dei ban sei shwa ïa ki kyrtong ki ban long u nongmihkhmat, kiba ngi khmih lynti ba ynda la shahjied, kin wan ki jingmyntoi sha ki paidbah.
Hynrei ha kane ka juk kaba mynta, la liat ha ka jingpyrkhat khongpong, ha kaba ki paidbah ki ïoh kheit soh shwa khlem thung, kaba mut, ki paidbah ki ïoh jingmyntoi shwa na kito kiba khreh ban ïashimbynta ha ka tamasa synshar paidbah.
Kat kiba lah ban sam ki jingmyntoi shimet, bad ha ki shnong ki thaw, kita ki kyrtong ki kham paw bad kham wan shakhmat ha ka jingïakhun.
Ka por ka la dei ba ka juk barim ka juk bashida kan wanphai biang ha ka jingmut jingpyrkhat jong iwei-pa-iwei ki nongshong shnong kane ka Jylla khnang ban ïoh shisha ïa ki nongsynshar kiba tip bad kiba shemphang ban ïalam bad synshar ïa ka Jylla.
Ka seng kieng atiar kaba na ka jylla Manipur, ka National Revolutionary Front, Manipur (NRFM) ha ka 16 tarik mynta u bnai ka la kam ïa ka jingdonkti jong ka ha ban pynïap ïa ki 2 ngut ki nongkhaïi droks ha 2 tylli ki thaiñ jong ka jylla.
Ha ka kyrwoh ba la pyllait da u information and publicity secretary jong ka NRFM – Sanajaoba Meitei u la pyntip ba ka seng ka la phah ïa ki dkhot jong ka ban pynïap ïa u Kayenpaibam Nganga (26 snem ka rta) na ka daw jong ka jingdonkti jong u ha ki kam khaïi beaiñ ïa u droks.
Ïa ka metïap jong u Nganga la ïoh ban tam naduh ka wah Heingang ha ka 14 tarik mynta u bnai.
Kat kum ka kyrwoh la ïathuh ruh ba ki dkhot jong ka seng ki la leit ruh ban pynïap ïa kawei ka samla kynthei kaba la tip kyrteng kum ka Hoikhling (26 snem ka rta) na ka daw jong ka jingdonkti jong ka ha ki kam khaïi droks.
Kum ban shu ïathuh hangne, ka Hoikhling ka la shah siat ïap ha ka 17 tarik u Risaw, 2022 hajan ka ïing sah jong ka kaba don ha ka shnong Pholjang, Churachandpur district.
Ha ka jingpyllait kyrwoh jong ka NRFM ka la maham ruh ba kan sa ai da ka jingsneng kaba tyngeh pyrshah ïa kiwei kiwei ki nongkhaïi droks, ki nongrahbor bad kumjuh ruh ki nongdie drok kiba donkti ha ki kam beaiñ.
Haba phai sha kawei pat ka kyrwoh, na ka liang ka tnat pulit jong ka jylla Manipur ha ki jingleit khynra ha ki 24 kynta kiba la leit noh ki la ïoh ruh ban kem ïa 3 ngut ki dkhot jong ka seng NRFM.Na kitei ki 3 ngut, ki bor pulit ki la ïoh ruh ban kurup ïa kawei ka pistol ha ryngkat ka ‘magazine’, 5 tylli ki kuli 7.65, 3 tylli mobile, ka pisa T.220, kawei ka Aadhaar bad PAN Card bad kawei ka thuk thuk Honda Activa.
Kat kum ka jingpyllait kyrwoh jong ka tnat pulit la pyntip ba u Thounaojam Hemba Singh (19 snem ka rta) na ka thaiñ Kongba u la shah kem ha ryngkat ka pistol najan ka City Convention.
Da ka jingtohkit pyrshah ïa utei u runar, ki bor pulit ki la ïoh ban kem sa ïa 2 ngut kiwei pat ki dkhot jong ka NRFM.Ki 2 ngut ki dkot ka NRFM kiba la shah kem ha katei ka sngi ki kynthup ïa u Sagolsem Rahul Meitei (19 snem ka rta) na Bamon Kampu, Imphal East district bad u Khulem Shyam Singh (19), na Khongpal Chaingangbam Leikaki, Imphal East district.
Ïa kitei ki 3 ngut ki dkhot ka NRFM kiba la shah kem ha katei ka sngi la leit ban aiti noh sha ki bor pulit jong ka Porompat PS na ka bynta ki kam tohkit kiba dang sah.
Ka kynhun Myntri ha Himachal Pradesh ha ka jingïalang kaba ar ba la dep ban pynlong hynnin ka sngi, ka la rai ba ki khunswet ïa kiba la shah ñiew ba ki dei ki khun jong ka jylla, kin sa shah shimti noh ha ka sorkar jylla ha kaba kan sa pynthymmai ïa ki skhim ai jaka sah bym treikam shuh, ki jaka sah khun swet bad ki ïing sah na ka bynta ki tymmen ki kro bym don shuh ki nongri hapoh ka jingtreikam jong ka skhim ‘Mukhya Mantri Sukh-Ashray Yojana.
’Ka skhim kaba T.101 klur kan sa ai jingïarap ïa ki khun swet bad kito ki khynnah kiba sah bad ki bahaïing jong ki, khamtam ki khynnah kiba don jingduna dkhot met, ki longkmie kiba duk bad ki tymmen.
Ka sorkar ka la ong ba ka jingpyntreikam jong kane ka skhim kan kynthup ha ka ban shna ïa ki kamra pyndonkam kumba dei ban don, ki Smart Class, ki Coaching Room,ki jaka ïalehkai na ka bynta ki Indoor bad Outdoor Sport, ka Music Room, bad kiwei pat ki kamra kiba dei ban buh katkum ba la thmu.
Kum shi bynta ban pynbiang ïa ki jingdonkam na ka bynta ka pule puthi jong ki khunswet, la donkam ban pynbiang ïa ki rukom ai jinghikai kiba kyrpang.
U Symbud Myntri Rangbah jong ka jylla Mizoram, u Tawnluia ha kane ka taiew kaba mynta u la pynbna ba ka sorkar jylla hapoh ka skhim Jal Jeevan Mission (JJM) ka la shim ïa ki sienjam kiba kyrpang ban pynbiang ïa ka um bam um dih sha baroh ki longïing longsem kiba na ki thaiñ nongkyndong.
U la pynbna ba ïa katei ka kam yn sa lah ban pyndep hapoh u bnai Nohprah jong une u snem ba mynta.
U Myntri u la pyntip ba hapoh katei ka skhim yn pynkynthup ïa palat 700 tylli ki shnong kiba na ki thaiñ nongkyndong ka jylla Mizoram.
Haba ai jubab ïa ka jingkylli na u MLA ka Mizo National Front (MNF) – Ramthanmawia, na ka liang u Tawnluia u ba dei ruh u Myntri u ba dei khmih ïa ka tnat Public Health Engineering u la ïathuh ba tad haduh kane ka kynti kaba mynta na ka liang ka sorkar jylla lyngba ka Functional Household Tap Connections (FHTC) ka la lah ban pynbiang ïa ka umbam umdih sha baroh ki longïing ha ki 263 tylli ki thaiñ nongkyndong.
U la ïathuh shuh shuh ba ki don sa 465 tylli ki shong nongkyndong kiba ka sorkar kan sa pynbiang ïa ka um bam um dih lyngba ka FHTC.Na ka liang u Tawnluia u la ïathuh shuh shuh ba watla ka tarik ba khatduh ban pyndep trei kam ïa ka skhim JJM ka dei ha u snem 2024, na ka liang ka Sorkar Pdeng ka la bthah ïa ka sorkar jylla ba ka dei ban pyndep ïa katei ka skhim hashwa ban kut une u snem ba mynta.
U la ïathuh ba na ka liang ka sorkar jylla kam lah ban pyntikna la ïa katei ka skhim yn lah ne em ban pyntreikam kat kum ka tarik ba la bthah da ka Sorkar Pdeng.
Ha ka jingai jingkren jong u Myntri, u la ïathuh shuh shuh ba hapoh ka skhim JJM, ki la don haduh 11 tylli ki shnong kiba ka sorkar jylla ka la lah ban pynbiang ïa ka umbam umdih da kaba pyndonkam da ki solar water pump.
U la pyntip ba na ka liang ka sorkar jylla ka la shim ïa ki sienjam kiba kyrpang ban pynbiang ïa ka umbam umdih sa sha 175 tylli ki shnong da kaba pyndonkam da ki solar pump.
U Lieutenant General ba la shongthait, u Kaiwalya Trivikram Parnaik ha ka 16 tarik mynta u bnai u la bam smai ban shimti ïa ka kam kum u Lat ba thymmai jong ka jylla Arunachal Pradesh.
Ïa ka jingïalang bam smai ha katei ka sngi la pynlong ha Raj Bhavan, Itanagar.
Ha katei ka sngi ïa u Parnaik la pynbam smai da u Justice Nani Tagia – nongïasaid jong ka Gauhati High Court.
Ha katei ka jingïalang bam smai la wan ban ïashim bynta lem da u Myntri Rangbah ka jylla – Pema Khandu, ki dkhot ka Kynhun Myntri, ki MLA, ki heh sorkar bad kiwei kiwei ki kynrem ki lyndan.
U Parnaik u la shimti ïa ka kam kum u Lat jong ka jylla Arunachal Pradesh na u BD Mishra, u ba la leit ban shimti noh ïa ka kam kum u Lieutenant Governor ba thymmai jong ka Ladakh.
U BD Mishra u la shimti ïa ka kam kum u Lat ka jylla Arunachal Pradesh ha ka 3 tarik u Risaw, 2017.
Ka Bobbeeta Sharma kaba dei ka Media Coordinator ka All India Congress Committee (AICC) ka la ong ba ka seng Congress ka kwah ban wanrah shibun ki jingai myntoi na ka bynta ki longkmie kynthei khnang ba kin lah ban ïeng ha la ki jong ki kjat, ba kin don ka bor bad ba kin lah ban kamai dalade.
Haba kren sha ki lad pathai khubor halor ka ilekshon ka ban sa long ha ka 27 tarik u bnai Rymphang 2023 bad halor ki mat kiba ïadei bad ka jingpynkupbor ïa ki kynthei, ha ka sngi Palei ha Congress Bhawan ha ryngkat ka jingïadonlang bad ka President ka Meghalaya Pradesh Mahila Congress, ka Kong Joplyn Shylla, ki kyrtong longkmie na ka seng Congress, ka Bobbeeta ka la ong ba ki kynthei ki long kum ki païa baskhem hapoh ka ri synshar paidbah bad kiba wanrah ïa ka roi ka par hapoh ka jylla.
“Ngi kum ki kynthei, ngi sngew sarong ba ka jylla Meghalaya ka dei kaba ai jait sha ka kynthei ha kaba ki kynthei ki don ïa ka bor bad ha ka jaka kaba khlaiñ bha.
Ïa ki kynthei ha ka jylla Meghalaya la tip ba ki dei kiba trei shitom bad kiba trei bha.
Watla ïohi ba bun na ki kynthei ki dang hap ban ïaid ka lynti kaba jrong ba kin lah ban ïeng ha la ki jong ki kjat bad ban ïoh ban kamai dalade.
Lada ka kynthei ka lah ban ïeng ha la ki jong ki kjat, ka lah ban shim ïa ka rai na ka bynta ïalade bad na ka bynta ki khun ki kti jong ka bad na ka bynta ka lawei jong ka ïing ka sem.
Ka seng Congress ka sngap ïa ka jingdonkam jong ki longkmie ka jylla Meghalaya ba kin lah ban don ïa ka tyllong ban pynmih pisa khnang ba kin lah ban kyrshan ïalade bad ïa ka ïing ka sem ka jong ki," la ong ka Bobbeeta.
Kumta na ka liang ka seng Congress khnang ba kan nang aibor shuh shuh ïa ki kynthei bad ïa ki longkmie, ha kane ka kynti kaba mynta ruh ka la khlei biang sa shisien ïa ki jubanlak lane ki mat jingkular ilekshon ki jong ka lada ka wan ha ka bor kiba kynthup ban pynïoh jingsumar ei sha ki paidbah nongshong shnong ka jylla lyngba ka skhim Free Health Care Scheme, ka seng ka la buh ïa ka thong ruh ban ïarap ïa ki kynthei ha ka ban seng kam seng jam, ban ai jingïarap pisa kaba T.3000 sha ki longkmie kiba kit khunrei kiba dei na ki longïing longsem ba duk kiba hap hapoh ka Below Poverty Line (BPL), ban pynshong skul ei ïa ki khynnah kynthei naduh ka klas kaba rit haduh ka klas 12 khnang ban plie ka lad ka lynti ïa ki khynnah kynthei ba kin ïoh ïa ki jingangnud bad ki jingthrang ki jong ki.
Shuh shuh ka seng Congress kan ai jingïarap ruh sha baroh ki longïing longsem kiba duna ha ka ïoh ka kot bad kiba hap hapoh ka BPL ïa ki jingtap tnum ïing, ka seng kan ai ei ruh 200 unit ka bording sha baroh ki longïing longsem kiba duna ha ka ïoh ka kot bad kiba hap hapoh ka BPL, ka seng kan ai ei ruh ïa ki tyndong lyer shet jingshet lane ki LPG Cylinder kiba hap hapoh ka BPL, ka seng kan thaw ruh ïa ka ïew die jingdie ha kaba ïa ki mar ki mata kiba don ïa ka jingthoh “Proudly Made in Meghalaya" yn sa pynïaid ha katei ka ïew bad ka seng ka la kular ruh kan thaw da ka Special Urban Police Force ka ban dei ka kynhun ka ban don ka jingïajan bad ki paidbah bad ka ban tehlakam ïa shibun ki jingjia kiba sniew da kaba pyndonkam ïa ki tiar ki tar kiba mynta bad katei ka kynhun kan ai jaka ruh ïa ki kynthei ba kin don bynta.
:Katba ki sngi ban thep vote ki la nang jan, ki jingjia kiba ïadei bad ka jingïakynad ilekshon ruh ki la jia ha kine ki sngi, ha kaba na ka liang ki bor pynïaid ilekshon ryngkat ki pulit ki la nang buh jingkheiñ ruh ïa ki jaka thep vote kiba don jingma bad kiba kham don shuh shuh ha ka jingma.
Na ka liang u Chief Electoral Officer ka Jylla, u Bah F R Kharkongor u la ïathuh ba hadien ka jinglum jingtip khamtam ka jingpeit thuh ïa ka jinglong jingman na ka liang ki pulit, la lap ba ki don 323 tylli ki jaka thep vote kiba jur bha ka jingma, bad 640 tylli ki jaka thep vote ki dei kiba don jingma tangba kim da dei katta katta.
U la ong ba ki don ruh 84 tylli ki jaka thep vote kiba  hap lang ha ka thup kiba don jingman bad kiba kham don jingman shuh shuh.
La nang pynkhlaiñ ruh ïa ka jingpahara da ki pulit CRPF bad ki pulit ka Jylla ha ki jaka kiba lah ban mih ka kynrum kynram bad jingïakynad ilekshon.
Baroh ki jaka thep vote kiba saphriang ha kylleng ki 60 tylli ki konstitwensi, ki don 3,482 tylli.
U Director General of Police (DGP) jong ka Chhattisgarh u la phah da ka shithi sha u Director General jong ka National Investigation Agency (NIA) ban dawa phah tohkit halor ka jingshah pynïap jong ki lai ngut ki nongmihkhmat paidbah ha ka thaiñ Bastar, la ïathuh ki heh pulit ha ka sngi Palei.
“U DGP jong ka Chhattisgarh u la phah da ka shithi sha ka kynhun NIA na ka bynta ban dawa phah tohkit halor ki jingjia jong ki jingshah pynïap ki lai ngut ki nongïalam jong ka seng BJP tang ha ki 10 sngi," la ong ka jingthoh ba la phah sha ki nongthoh khubor.
Kane ka jingdawa ka la long hadien ka jingshah pynïap jong ki lai ngut ki nongïalam jong ka seng BJP ha ki lehnoh Maoist ha ki 10 sngi ha ka thaiñ Bastar.
Ka jingthoh kaba la wan na ka sorkar jylla ka la bynrap shuh shuh da kaba ong ba u Myntri Rangban jong ka jylla u  Bhupesh Baghel u la ai ka jingïaroh sha ka kynhun ki shipai ïada ri.
“U Myntri Rangbah u la ong ba ka la don ka jingpyntreikam kaba jop, ka jingshaniah bad ka jingshngaiñ da ka jingtrei shitom ki shipai ïada ri ha kaba kane ka la pynduna ïa ki kam pyntriem jong ki lehnoh ha ka jylla," la bynrap shuh shuh ka jingthoh.
“Ki la don baroh kumba 555 ngut ki lehnoh Maoist kiba la leit ban pyndem ha ki kti jong ka aiñ ha Chhattisgarh ha u snem ba la lah naba ka jingpyntreikam jong ka sorkar ban ai jingïarap bad myntoi ïa ki ka la treikam bad kumjuh na ka jingai mynsiem jong ki pulit ka Chhattisgarh, ha kaba kane baroh ka la pyni ïa ka dak jong ka jingjop.
Ha kum kane ka por, kiba don kumba  46 ngut ki lehnoh Maoist kiba la shah pynïap ha ka por ba don ka jingïasiat kaba markylliang bad ki kynhun shipai ïada ri," la pynshisha ka jingthoh ba la phah.
Kumba ka la jia, la ong ba ha ka sngi Saitjaiñ jong ka ïatew ba la lah, u nongïalam shnong barim bad u dkhot jong ka seng BJP u Ramdhar Alami, u la shah pynïap ha ki lehnoh Maoist ha kaba ki la kynnoh ïa u ba u la dei u nongai khubor shaphang jong ki sha ki pulit.
Ki la kynnoh ruh ïa u ba u la long u nongrong tuh ïa ka pisa ha kaba ïadei bad ka jingpyntreikam ïa ka Bodh Ghat Project.
Ha ka 10 tarik, Rymphang, u Vice-President jong ka seng BJP ha Narayanpur distrik u Sagar Sahu u la shah siat ïap ha Chhote Dongar jong ka Narayanpur bad ha ka 5 tarik, Rymphang, u Mandal President u Neelkanth Kakkam u la shah pynshisha ba u la shah pynïap ha ki lehnoh jong ka thaiñ Awapalli jong ka Bijapur distrik.
Ka seng All India Congress Committee (AICC) kumba ju long ka la ïai ai mynsiem ïa ki kynthei bad ki longkmie ba kin ïashimbynta ha ka kam saiñ pyrthei bad ka seng ka la ïoh ruh ïa shibun ngut ki nongmihkhmat, ki Myntri kynthei hapoh ka jylla, kiba bat bad pynïaid ïa ki kam hapoh ka seng, ki MP kynthei hapoh Rajya Sabha, ki dkhot ka National Women’s Commission kiba dei napoh ka jylla.
Haba kren sha ki lad pathai khubor halor ka ilekshon ka ban sa long ha ka 27 tarik u bnai Rymphang 2023 bad halor ki mat kiba ïadei bad ka jingpynkupbor ïa ki kynthei ha ka sngi Palei ha Congress Bhawan ha ryngkat ka jingïadonlang bad ka President ka Meghalaya Pradesh Mahila Congress, ka Kong Joplyn Shylla, ki kyrtong longkmie na ka seng Congress ha ka sngi Palei, ka Bobbeeta, ka la ong ba ka seng Congress ka ngeit ruh ba ka donkam ïa ki kynthei bad ki longkmie ba kin ïashimbynta ha ka ban ai ïa ka rai ha ka liang ka synshar ka khadar.
Ha kane ka kynti kaba mynta ka seng hapoh ka jylla ka la sei ïa 10 ngut ki kyrtong kynthei kiba shemphang bad kiba stad ba kin ïakhun ïa ka ilekshon MLA ka ban sa long ha ka 27 tarik u bnai Rymphang 2023.
“Kaba rit duh ka kyrtong ka seng ka dei kaba dang 28 snem ka rta.
Ngi sngewkmen ba ki la wan shakhmat ban shakri ïa ki paidbah ka jylla Meghalaya lyngba ka seng Congress.
Ngi kyntu ruh ïa ki kynthei ka jylla ba kin wan shakhmat ban ai ka jingkyrshan ïa ki kyrtong kynthei jong ngi," la ong ka Bobbeeta.
Ki 10 ngut ki kyrtong kynthei ba ka seng Congress ka la sei ha kane ka ilekshon ka ban sa long ki kynthup ïa ka Kong Jhanika Siangshai na Khliehriat, ka Kong Rona Khymdeit na Nongpoh, ka Kong Bethleen Dkhar na West Shillong, ka Kong Venetia Pearl Mawlong na South Shillong, ka Kong Banidashisha Kharkongor na Nongthymmai, ka Kong Lakyntiew Sohkhlet na Sohra, ka Kong Pynhunlang Nongrum na Mawkynrew, ka Kong Victorealness Syiemlieh na Ranikor, ka Deborah C Marak na Williamnagar bad ka Uttora G Sangma na Ampati.
Ka Punjab bad Karnataka ki la lah ban pynthikna ïa ka jaka ha ka semi-final jong ka lympung 76th National Football Cham-pionship jong ka Santosh Trophy, ka jingïalehkai ka ban sa long ha King Fahd Stadium ha Riyadh.
Ka jingïoh rung jong ka Punjab sha ka semi-final ka la long hadien ba ka la lah ban ïakhaid noh da mar shi kol ha ka jingïalehkai pyrshah ïa ka Kerala, katba ka Kerala kaba dei ka lahduh jong kane ka lympung ha ka snem ba la lah, ka la duh ban buh jaka ïalade ha ka semi-final.
Haba phai sha ka jingïalehkai, dei ka Kerala kaba la khyrwit kol nyngkong lyngba u Vishak Mohanan ha ka minit kaba 24 hynrei tang hadien 10  minit kata ha ka minit kaba 34, ka Punjab ka la ïoh ban pynphai ïa kane ka shi kol lyngba u Rohit Sheikh.
Ka Kerala ka la hiar sha madan da kaba tip ba tang ka jingjop kan lah ban kyntiew ïa ka sha kawei pat ka kyrdan hynrei watla ka la sdang ha ka rukom kaba biang bad ïoh ruh ban khyrwit kol hynrei kam shym la lah pat ban pynneh ïa kane ka rukom.
Ha kawei pat ka jingïa -lehkai, ka Karnataka ka la ïakhaid da mar 2 kol ha ka jingïakhun pyrshah ïa ka Odisha bad kane ka la biang pura ïa ka Karna-taka ban ïoh buh jaka ïalade ha ka semi-final.
Haba phai sha ka jingïalehkai, dei ka Karnataka kaba la khyrwit kol nyngkong lyngba u M Sunil Kumar ha ka minit kaba 17, hynrei ki rangïalehkai ka Odisha kiba la ïakhun tyngeh ki la ïoh ban khyrwit ar tylli ki kol kata ha ka minit kaba 21 lyngba u Prabin Tigga bad ha ka minit kaba 35 lyngba u Chanra Muduli bad haduh ba kut ka kylla step ka la tam da 2-1 kol.
Dei ha ka minit kaba 50 jong ka kylla miet bad ka Karnataka ka la ïoh ban pynphai ïa ka kol kaba ar kaba la wan lyngba u Shajan Franklin.
Ha kawei pat ka jingïalehkai, ka Maharashtra ka la lah ban pynliem noh ïa ka Goa da 2-0 kol bad ïa kine ki kol la thep da u Himanshu Patil ha ka minit kaba 5 bad 89.
Kane ka jingïalehkai hapdeng ka Maharashtra bad Goa ka la long tang ban shu pyndep rukom hadien ba baroh ar liang, ki la kut noh ka lynti ban jam shakhmat.
Ka jingïalang hapdeng u Deputy Commissioner ka East Khasi Hills, u S.C.Sadhu kaba la long ha ka 13 tarik mynta u bnai bad ki dkhot ka Mawlai Town Dorbar (MTD) bad ka Seng Samla Mawlai Pyllun (SSMP) ka la rai ban khang ïa ka jingpynlong ‘Road Show’ ne ‘Car Rally’ hapoh 15-Mawlai konstitwensi.
Na ka liang u shongknor ba pynïaid ïa ka jingïalang, u la pynsngew ba ka jingthmu jong ka jingïalang ka long ban ïakren haba ïadei bad ka jingtuklar ban ym shah ïa kano-kano ka ‘Road Show’ ne ‘Car Rally’ kaba long kum shi bynta jong ka jingïalap ilekshon da uno-uno u kyrtong jong baroh ki seng saiñ pyrthei kumba la pynsngew da ka ophis jong ka MTD, Shillong ha ka 10 tarik mynta u bnai hapoh 15-Mawlai konstitwensi namar ka ilekshon ka ban sa long.
Hadien ka jingïakren sani bha, ka jingïalang ka la shim ïa ka rai ba ka MTD bad ka SSMP ka la pyntip ba baroh 5 ngut ki kyrtong ki la pynpaw ïa ki jingsngew jong ki bad ai ruh ka jingkyrshan ïa ka jingtyrwa kaba la buh hakhmat jong ki ban pynsangeh ha ka ban pynlong ïa ki ‘Road Show’ ne ‘Car Rally’ hapoh 15-Mawlai konstiwensi.
Hynrei, lah ban shah ïaid tang 50 tylli ki kali ha surok ha ka por jong ka jingïalang paidbah hapoh 15-Mawlai konstiwensi.
Shuh shuh ki dkhot ha kane ka jingïalang ki la mynjur ban ai lad ïa baroh ki seng ban ïalap ilekshon.
Kane ka long katkum ka kyrwoh na u District Election Officer, East Khasi Hills.
Ka Allahabad High Court ka la rai pyllait jamin ïa ki phra ngut ki briew haduh ka 20 tarik, Lber halor ka jingshah kynnoh donkti ha ka jingjia ïakynad kaba la jia ha u snem 2021 ha Lakhimpur.
Haba la kheiñlang, la ong ba ki la don baroh kumba 13 ngut kiba la shah kynnoh donkti ha ka jingjia kynthup ïa u Ashish Mishra, uba dei u khun jong u Myntri ka sorkar kmie uba dei khmih ïa ka tnat ki kam pohïing u Ajay Mishra ba la tip ruh da ka kyrteng kum u Teni, ïa kiba la shah pyllait jamin.
Ka kynhun nongbishar ha Lucknow ka la pdiang ïa ka hukum ha ka sngi Ba-ar kum ka jingpyntreikam ïa ka hukum jong ka Supreme Court ha ka 25 tarik, Kyllalyngkot, kaba la ai jingbit ban pyllait jamin ïa u Ashish Mishra.
Ka kynhun nongbishar jong u Justice Rajesh Kumar Singh Chauhan ka la buh ïa ka 20 tarik, Lber kum ka tarik ban bishar bniah halor ka jingjia.
Kiba la shah pyllait jamin ki dei kiba la tip kyrteng kum u Ankit Das, Nandan Singh Bisht, Latif ba la tip ruh da ka kyrteng kum u Kale, Satyam Tripathi ba la tip ruh da ka kyrteng kum u Satya Prakash Tripathi, Shekhar Bharti, Ashish Pandey, Rinku Rana bad u Sumit Jaiswal.
Ka kynhun nongbishar ka la buh kijuh ki kyndon kumba la pynbna ha ka hukum ba la pyllait jamin ïa u Ashish Mishra.
Ha kaba ïadei bad ka jingpyllait jamin ïa u Ashish Mishra da kumba 8 taïew, ka ïingbishar ba hakhliehduh ka la hukum ïa u ba u la dei ban mih noh na Uttar Pradesh tang hapoh shi taïew hadien ba u la shah pyllait na patok.
Ka ïingbishar bahakhliehduh ka la ong ba u Ashish u la dei ban shong ha Uttar Pradesh ne Delhi ha kine ki por ba u la shah pyllait jamin.
Lada don kano kano ka jingthmu jong u Ashish Mishra, ki bahaïing ne ki nongkyrshan jong u kiba ïaleh ban pynthut ne byrngem ïa ki nongsakhi ha ka jingjia, yn sa weng noh shi syndon ïa ka hukum pyllait jamin.
Ha ka 3 tarik, Risaw, 2021, ki la don kumba 8 ngut ki briew kiba la shah pynïap ha Tikunia kaba don ha Lakhimpur Kheri ka jaka ha kaba la jia ka jingïakynad jong ki nongrep kiba la pyrshah ïa ka jingleit jngoh jong u Symbud Myntri Rangbah u  Keshav Prasad Maurya sha katei ka thaiñ.
Katkum ka jingujor ejahar jong ki pulit ka Uttar Pradesh, la ong ba ki la don kumba 4 ngut ki nongrep kiba la shah ïuh da ka SUV ha kaba u Ashish Mishtra u la shong.
Hadien kane ka jingjia, u nongñiah jong ka SUV bad arngut ki nongbud jong ka BJP ki la shah pynïap ha ka kynhun jong ki nongrep.
Uwei u nongthoh khubor ruh u la ïap ha kane ka sngi ba la mih ka jingïakyn-ad.
U Anil Kapoor un sa don bynta ha kawei ka Web Series jong ka Hollywood , ka Rennervations ha kaba ryngkat bad u ha kane ka Web Series un shim bynta lang da u Jeremy Renner.
U Anil lyngba ka Social Media ula pynbna bad iathuh ia kane ka khubor ba sngewtynnad sha ki nongbud bad nongkyrshan jong u ha kaba une u tyngshop ula pynpaw ia ka jingsngewtynnad bad jing sngewkmen bakhraw ban ioh ak phlim lang bad u Jeremy.
Kane ka dei ka sien ba-ar na ka bynta u Anil bad Renner ban iakynduh lang ha ka kam ak phlim ha kaba kine arngut kila shim bynta ruh ha ka phlim ba lam khmat da u Tom Cruise ka Mission: Impossible Ghost Protoco.
Naduh u snem ba la leit ka khubor halor ka jingdon bynta u Anil ha ka Rennervations ka la pur bad saphriang sted bha hynrei une u tyngshop um pat shim la kren ne ong eiei halor kane.
Hynrei dei mynta ba ula pynshai syndon ia ka sha ki nongbud bad nongkyrshan jong u.
Sa tang khyndiat sngi, ka jingkhroh ka jingkjor, ka jingialap ka jingpynksan  ia lade kan sa kut noh.
U paidbah nongshong shmong ka Meghalaya un sa lah ban pynpaw pyrthei  ia la ka jingstad jingshemphang ka bor, ka iktiar, ka hok, ban pynpaw ia ki briew kiba kumno un jied ki ban  long ki nongialam, ki nongpyniaid ia ka spah ka phew, ki jingdon jingem ba ka, jylla ka don.
Ym tang katta, hynrei ki nongialam kiba tip bad sngewthuh ia, ka jingkordor ka jylla, ka jingkordor ki nongshong shnong naduh ki khunlung  ba dang shu kha haduh ki tymmen ki kro ki bym don bor shuh na lade, naduh ki khynnah kiba dei ki lawei ka jaidbynriew haduh ki samla (kynthei bad shynrang) ki ba dei ki rishot ki nongkyrshan ka jylla, ka jingkordor ki samla rangbah bad ki rangbah kiba dei ban pyntyllun  ia ki shalyntem ka im lang  ka sah lang, ka roi ka par, ka bha ka miat ka suh ka sain ha ka jylla ha ki bynta ba pher ba pher ba ki don bad ban pyndonkam bad ai lad ia ki  ba kin pyni ia la ki dap ki talen ba, U Blei U la, pynkup ha kiKa 2 tarik u Lber kan pyni katno hajar ki nongshong shnong kin ngop ha ki kyntien jali jaum  ba, shisien San smem, katno hajar kin ngop ha ka jingshah thied ba tad dor  ha, ka bor pisa.
Kan long ka ba sngewshyrkhei ban iohi katno hajar kin bieit ha ki jingkular 3000/ shibnai, lane 2000/shibnai, ki jingkular ban ai kawei ka kam na ka bynta kawei pa kawei ka, long iing!Kita ki kwah thaw sorkar da ki jingkular kum kitei, nangno mo kin ioh ka tyllong sei pisa ka ba jylliew haduh katta katta ba kin sei ban ai ia kawei pa kawei ka riew kynthei ha ka jylla, ia baroh ki samla, khlem kam… Katno ngut ki don ki kynthei kiba bsa hi ia la ka iing ka sem ? Katno ngut ki samla bym don kam ? Balei kim don kam ?  Hato don jubab ia ki ta ki jingkylli ?Ki don bun ki samla ki bym don kam namar ba kim treh ban trei,  kiba kwah ban don ha ka, kam ym ban trei hynrei tang ban ioh tulop ! Ki don bun kiba kwah tang ka, kam kaba suk, ngam tip ka kam aiu kata.
Iohsngew bunsien ba ki samla haba, kylli balei phi khlem trei shuh hangto haba phi ju don ? Kiba jubab ba ani thait phi bunkam palat, ym ju ioh shuti, khia  than ka kam, salia phi namar hap leit sha nongkyndong bad kumta ter terNga ieh ha ki nongpule ba kin pyrkhat Hato ka jingkular ban ai ia kita ki jingai 1000/, 2000/-, 3000/- ki shong nia ne em.
Kito ki bala dep pyndap ia ki form Hato ki la, kylli mo katno kan neh kata, ka jingsiew ? Lada ki shong nia nangno ka thymmei sei pisa, bad balei ki sorkar bala leit noh kim shym la nang bam pyrkhat kumta naduh mynshua  haba ki dang don ha ka bor.
Ki dkhot jong ka, sorkar MDA, balei kim shym la ai jingmut lem  kumta mynba ki dang ia long Minister ha kane ka sorkar.
Nangno ki ioh jingmut ban pynmih kita ki kam da ki lak tylli mynta ha ka por ialap ilekshon haba 5 snem ha ka sorkar pat ki post ki ba lait ruh ym shym la lah pyndap, ki post thymmai ba ki pynmih kum ki post Consultants  bad Advisors  etc etc da ki phew tylli pat ki tthep da ki briew na shabar ba ym don ki briew lajong kiba tbit ! bad ia kata ym don nongmihkhmat ba kren pyrshah , mynta pat ki kular ban pynmih kam, ki kam aiu? Hato kita, ki samla ka jylla kin tbit ban trei ia kita ki kam ne yn sa hap ban khot na, kiwei pat ki jylla ba marjan ban pyndap ia kita ki post ?Ka por ka dang don ia ngi marwei marwei ba ngin shong ngin duriap ban  pyrkhat ia la ka kamram  ba ngi don ha lade naka bynta ka bha ka miat ka imlang ka dah lang.
Kaei ka ban mih na kane ka ilekshon mynta ? La jynjar ban pyrkhat.
Ki Seng Rewlum kiba kam ba ki ieit jaid bynriew, Hato balei mo kim lah ban ia wan lang ha kajuh ka lama ban ia trei lang haba ki don ka juh ka jingthmu ? Balei ba ki ieng pyrshah kawei ia kawei pat ka semg riewlum  para maki hi ? Hato kam long kaba ithamula ia ki wei pat ki jaidbynriiew Hato kam pyni ba ngim don ka, jingiatylli bad Hato ym dei kane  kaba, pynlong ia, kiwei pat ki jaidbynriew ba kin wan ia leh shongshit bad leh trai hangne.
Hato mano na ki briew jong ki kiba kot rynieng ban long nongialam ba ha khmat eh ? Mano ban lait kren ynda poi ha, Delhi, ka ktien aiu kin kren? Katno kin shlur  ban kren ? Katno ki shaniah ha lade ba kin lah ban kit ia burom ka state ha ki tyrpeng jong ki.
Ban shu kwah long CM te kaba suk  bha hynrei ban  kit ia ka lyngkor Hato mano ban nud ban ong “Nga lah" Ban shu pynshong shit ia kiba la shongshit lypa da ki jingdih da, ka ba, ong “in Delhi Modi govt,……in.
Meghalaya CM….
……BJP, suk bha hi keiñ, HYNREI  ban wan rah ia ka jingkylla ngi donkam ban peit noh ia ki khmat thymmai, da ka jingkyrmen ba in lah ban leh kumta,Tip yn jia aiu lada ki briew kiba bha kiba trei na ka bynta u paidbah, kiba  u paidbah u ieit bad u don jingkyrmen bad u kwah ban ai lad  HYNREI kiba don pat ha ki party la ka jong ka jong  ki ia jop lut….
Tip kum kata lah mo ban jia ? Kaei ka ban bud nangta ? Ki kyrtong kiba ieng ki la ju pyrkhat mo ia kane… Shano  kin leit, badno kin iateh lok haba dang shi taiew mynshua ka jingiabeiñ ia khoh ka jingiakop ka bym sngewthuh sngewthaw shuh…Tang kawei ka lad.
Mangi ki paidbah nongjied, ngin pynrit ia lade, ngin ia leit lang baroh sha, U Blei ha jingduwai ban kyrpad iaU Blei ba Un dang ri ia ka jylla jong ngi bad ia ngi ki briew jong U bad pyllait ia, ngi na ki jingma ki ba ap ia ngi, da kaba, ai ha ngi ia ka jingstad jingshemphang ba ngin nang ban pynmih ia ki briew napdeng kita ki 375 ngut, da kiba ithuh ia U Blei ba U long ma U  U Trai ki jylla ki hima U ba halor tam na ki nongsynshar baroh bad Uba pynkhyllem ia, ki syiem bad ia, ki myntri bad Uba, sei bad thung ia ki ruh(Daniel 2:21).
Jeremiah 32 : 27 :- Ha  khmih, nga long U Trai, U Blei ka doh baroh don ka bym lah bad Nga?Dr.Valencia, Myrboh.
Ka TMC ha ka Sngi U Blei ka la ban jur halor ka jingkynnoh bym biang ha ka synshar-khadar jong ka Sorkar MDA hapoh ka jingïalam ka NPP bad ka jingsniewdur ha ki liang bapher-bapher ha South Tura (kaba long ruh ka konstitwensi u Myntri Rangbah) bad kam ba dei tang ma ka, ka seng kaba lah ban wanrah jingkylla kaba ki paidbah ki dei hok ban ïoh.
“Ngi la sakhi ba dei tang ka TMC kaba lah ban ïakhun pyrshah ïa ka BJP.Naduh ka jingpynsngew ïa ki mat ki jura jong ki jaidbynriew jong ngi haduh ban dawa na bynta ka jingpynrung ïa ka Ktien Khasi bad Garo ha ka Khyrnit ba 8 ka Riti Synshar ka Ri, ki nongïalam jong ngi na ka por sha ka por ki la pynsngew ïa ka sur jong ki na bynta ki nongshong shnong ka Jylla.
Ki briew ki long kiba stad bad ki ap kmang ïa ka 27 tarik u Rymphang," la ong u kyrtong ka TMC na South Tura, u Richard Marak haba kren sha ki lad pathai khubor.
Ha kane ka sngi la ïadonlang ruh kiwei-kiwei ki nongïalam ka seng ba kynthup ïa u Sapford N.Sangma, West G.H District Coordinator; Ajay Marak, South Tura Block President, Chenny Tasha D.Marak, General Secretary bad Stephen Sangma, Joint Secretary na bynta ka South Tura.
Haba kdew ïa ki jaka ba thylli ha ka pule-puthi bad ka jinglong-jingman jong ki skul ha Tura, utei u kyrtong u la ong, “Kane ka Sorkar ka la buh hakhmat eh ïa ka pule-puthi ha ki mat ilekshon jong ka ha u 2018 bad ka la pan ïa ki ‘vote’.
Hynrei ngi lah ban ïohi ïa ka jinglong ki skul ha South Tura, ka konstitwensi u Myntri Rangbah.
Bun na kine ki skul ki la jot rathai.
Ki khynnah kin hap ban pule ïa ki jingpule ba shakhmat jong ki ha ki ïing Community Center ha Dobasipara.
"Kitei ki nongïalam haba pan jubab na ka NPP halor ka jingbym biang ka roi ka par ha South Tura, North Tura, bad Raksamgre, ki la buh jingkylli halor ka jingbym biang ki bos.
Haba kynnoh ba ka don ka bamsap haba shyrkhei ha kine ki 5 snem ba la dep, u Marak u la ong ba lada hap ban pynpaw pyrthei ïa kiei-kiei baroh, kan shim por da ki bnai.
“Ha man la ki tnad treikam, ki don ki jingbym biang bad ki jingkynnoh bamsap bad ka TMC ka la pynsngew na kawei ka mat sha kawei pat namar ngi sngewkhia ïa ki briew lajong.
Ha ki mat ilekshon jong ngi, ki don 10 kular bad ngin pyntreikam ïa baroh kine na bynta ki briew jong ngi," la ong u Marak.
Katkum ki khubor la ong ba ka jingiap jong ki briew ka la sdang ban kiew na ka jingwan lynshop ka ‘erlangthari Gabrielle hapoh New Zealand, ha kaba ka jingiap jong ki briew ka la poi 8 ngut katkum ka kaiphod ba la ioh lum tad haduh jong ka step Sngi Thohdieng.
La ong ba katei ka ‘erlangthari ka la jah bad jaijai noh sha ki bynta South jong ka Pacific hynrei ka la pynjot bad pynjulor ia shibun ki jaka hapoh New Zealand bad khamtam ha ka North Island.
Kumba 10,000 hajar ngut ki briew ki la shah pynkynriah noh na ki katto katne ki shnong kiba la ithuh ba katei ka ‘erlangthari kan wan iaid lynti bad kumta ruh la bun tylli ki nongbah bad ki shnong kiba la duh ia ka um dih bad ka bor ding ilektrik naduh ka jingwan lynshop jong katei ka ‘erlangthari ha ki khyndiat sngi ba la leit.
La ong ruh ba ka la don kawei ka longiing kaba kynthup ia ka kmie, u kpa bad 2 ngut ki khun jongki, kiba la sahkut hapoh ka iingsah jongki ha ka por ba katei ka ‘erlangthari ka wanrah ia ka jingshlei um ha ka thaiñ Bay jong ka Hawke.
Kumta, kitei ki 4 ngut ki la pyrshang ban phet na katei ka iing jongki shalor ki iing jong kiwei pat ki para marjan hynrei la ong ba namar ka jingshlei um ka la jur, baroh hi ki la shong halor ka um.
Tang hadien khyndiat por la ong ba ka um heh ka la wan bad rat ia i khun ba dang 2 snem shiteng bad i la ngam jyllop noh syndon ha katei ka por.
Kumjuh ruh na ka liang u Myntri Rangbahduh ka New Zealand, u Chris Hipkins u la pynpaw ka jingsngewkhia halor jong katei ka lanot ba ki paidbah ka ri ki hap ban mad ha kum kane ka por bad kumta ruh u la phah ia ka khubor sngewlem sha kito ki loniing kiba la duh noh ia ki baieid- bathoiñ ki jongki ha kane ka por.
Hynrei u la ong ba u pynshlur pat ia ki paidbah ba kin ym kynran dien hynrei kin iakhun bad shah shitom ia mynta shipor katba ki bor pyniaid ruh ki dang ialeh ban pynbiang ia ki jingdonkam jongki bad ban ialeh katba lah ruh ban pyllait im ia ki paidbah na kitei ki jingma kiba ap ia ki lyngba jong katei ka ‘erlangthari, kaba la wanrah ia ki jingshlei um bad kumjuh ruh ki jingtwa khyndew.
Ka KSU Mawlai Circle ka la pynhap pyrda noh ïa ka Maitshaphrang Khasi League Basketball Tournament 2023 ha kaba ka Dubakh ‘A’ bad ka Jaïaw Pdeng ki la khur ïa ka nam lahduh ha ka Lah Sngi U Blei.
Ha ka jingïakhun final jong ki kynthei hapdeng ka Dubakh ‘A’ pyrshah ïa ka Dubakh ‘C’, ka Dubakh ‘A’ ka la khur ïa ka jingjop, katba ha ka liang ki shynrang ïa ka nam lahduh la rah da ka Jaïaw Pdeng kaba pynliem ïa ka SYM.Ïa katei ka lympung la wan ban pynhap pyrda noh da u Bah Danny M.Khyrïem, Vice – President barim jong ka KSU Sengkmie.
Hashwa ban pynhap pyrda ka la don ka jingïalang kaba lyngkot ba la pynïaid da u Samla Mekenson Marbañiang Asst Finance Secretary KSU Mawlai Circle, la ïoh ïa ka jingkren pdiang sngewbha bad maitphang na u Samla Rapborlang Nongrum General Secretary KSU Mawlai Circle.
Haba ai jingkren na ka liang jong utei u nongïalam u la pynpaw ba ka jingshim jong ka KSU ban pynlong ïa kiba kum kine ki lympung ïalehkai ka long ban pynshlur ïa ki khun samla jong ka jaidbynriew ba kin sei ïa la ki sap kaba ki don.
U Samla Eric Nongkynrih, Assistant General Secretary KSU Central Executive Council haba ai jingkren kum u Symbud Kongsan, u la ai mynsiem ïa ki samla ba kin ïashim bynta ha kiba kum kine ki jingïalehkai.
U Bah Danny M.Khyrïem u la pynkynmaw ba ka KSU dang ha kine ki sngi ba dang shu dep, ka KSU Sengkmie ka dang dep pynhap pyrda ïa ka Maitshaphrang Khasi League 20twenty Cricket Tournament kaba long ka jingailad ïa ki khun samla ha katei ka jingïalehkai.
Na ka liang jong utei u nongïalam barim u la pynkynmaw ba ha ki por ba ki dang don ha ka Seng ki ju pynrung kam ïa ki nongïalehkai ha ki shlem treikam bapher bapher halor ka nongrim ba ka don ka sports Quota.
Nangta, u la pynpaw ruh ka jingbynñiaw haba ïanujor ïa la ka Jylla bad ka Jylla Manipur naba ha man la ki jingïalehkaisamla Manipur ki don beit kumjuh ruh la ka dei ha ka eksam UPSC na Jylla Manipur yn ym duna ïa ka 3 ngut ki ban pan IPS ne IAS.Kumta u la ai mynsiem ïa ki khun samla ba kin trei shitom la ha ki jingpule ne ha ki kam ïalehkai khnang ba ka Jylla jong ngi kan kiew shaphrang shajrong.
Uwei u briew uba dei na Australia u la shah pynïap ha uwei u dohkha shark kaba hap ha ri France jong ka New Caledonia.
Uwei u briew uba la 59 snem karta u dang jngi kumba 150m (500ft) ha kane ka duriaw kaba paw bha ha Noumea ha ka porba u la shah thombor ha ka sngi u blei, la ong ki bor bahalor.
U la shah dait bunsien, bad u la mynsaw bad shitom jur na ka kjat bad ki kti jong u, bad u la khlad noh hadien katto katne por.
Kane kadei ka jingjia kaba 3 sien na ka jingshah thombor ha ki dohkha shark hajan ka duriaw Chateau-Royal ha ki 3 taïew ba la lah.
Arngut ki briew kiba ïa jngi kham hajan jong u, ki la ïalam noh ïa u sharud duriaw, ha kaba ki lad aijingsumar ki la pyrshang ban sumar ïa u.
Bun ki briew ki ïadon ha katei ka jaka ha ka por bajia katei ka jingjia, ki khubor ki la ong, da ka jingsheptieng ki la leit sha katei ka jaka.
Ki bor bahalor ki la khangnoh ïa bun ki jaka jngi ba hapoh katei ka jaka, bad aibor ban kem ïa ki dohkha shark kiba don ha kitei ki wah.
Uwei u briew uba la 49 snem karta uba dei u nongjngi u la mynsaw jur hadien ka jingshahthombor ha uwei u shark hapoh katei ka jaka ha ka 29 tarik u Kyllalyngkot.
Ka New Caledonia, kaba leit sha ka phang south jongka Vanuatu, ka don kumba 1,200km phang east jong ka Australia.
Watla kadei ka ïing jong ki 270,000 ki paidbah nongshong shnong, ka wan ha ka kyrdan ba 13na ka jingbun ka jingshah thombor ha ki shark, katkum ka Florida Museum of Natural History.
U Gaurav Gogoi uba dei u MP ka Lok Sabha na ka Indian National Congress (INC) u la ong ba lada ka Congress ka wan ha ka bor synshar, u Bah Vincent H Pala un long kum u Myntri Rangbah ka Meghalaya.
Haba kren sha ki lad pathai khubor, u Gogoi u la ong u Bah Vincent H Pala uba dei u President ka Meghalaya Pradesh Congress Committee (MPCC) bad uba dei u MP ka Lok Sabha, u la ïakhun shisha na ka bynta ka bit ka biang ki paidbah ka jylla Meghalaya.
Haba ka don ka jingthombor ïa ki riewngeit Khristan ruh ha kylleng ka ri, u ju rah ïa kane ka mat ban ïakren hapoh ka Parliament bad u la kren shibun kiei kiei na bynta ki rit paid bad ban wanrah ïa ka roi ka par hapoh ka konstitwensi jong u.
U la ong ba ka Congress ka la dep rai ruh ba u Bah Pala un long kum u Myntri Rangbah ka jylla lada ka Congress ka wan ha ka bor bad un long u Myntri Rangbah ka jylla u ban noh shibun ka jingieid ïa ki paidbah ka jylla.
“Nga la dep ïohi ïa u Bah Vincent Pala hapoh Parliament bad nga la dep ïohi kumno u ïakhun na ka bynta ka bit ka biang ka jylla Meghalaya bad man ka por ba don ka jingshah thombor jong ki riewngeit Khristan ha ki snem kiba la dep hapoh ka jingsynshar jong ka sorkar u Narendra Modi.
U la kren shaphang ki rit paid bad u la krem ruh shaphang ban wanrah ka roi ka par.
Nga la ïohi ba kum u MP kumno u don ka jingkitkhlieh ban kren bad wanrah ïa ka jingkiew hapoh ka konstitwensi ka jong u.
Nga la dep ban ong ïa ka konstitwensi jong u ba phi long ki paidbah kiba donbok bad lada phi ïoh ïa u kum u Myntri Rangbah lei un dang the shibun ka jingieid namar kum u MP u hap ban phiah noh ïa ka jingieid jong u ha ki 36 tylli ki konstitwensi bad lada u long kum u Myntri Rangbah un sa theh kham bun," la ong u Gogoi.
Ha kawei pat ka liang, u Gogoi u la ong ba u artatien ba ka Bharatiya Janata Party (BJP) kan ïoh biang ïa ka jingjop na ki artylli ki konstitwensi hapoh ka jylla ha kane ka ilekshon ka ban sa long shen.
U Gogoi u la ong ba ka long kaba artatien ba ki arngut ki nongmihkhmat ka seng BJP, kita u Bah Alexander Laloo Hek uba dei u nongmihkhmat ka Pynthorumkhrah Constituency bad u Bah Sanbor Shullai uba dei u nongmihkhmat ka South Shillong Constituency, ba kin wan phai biang sha ka jingjop ha kane ka ilekshon MLA ka ban sa long ha ka 27 tarik u Rymphang 2023.
U la ong ba lada ka seng BJP ka wan ha ka bor hapoh ka jylla, u Myntri Rangbah ka jylla un nym shong ha nongbah Shillong bad ka kyrteng jong u kan long tang kum ka nam, hynrei ïa baroh ki jingshim rai yn shim na Dispur, Assam.
“Lada ka BJP ka wan ha ka bor, u Myntri Rangbah ka jylla un nym shong ha nongbah Shillong.
U lah ban don tang ka nam, hynrei ïa ki jingshim rai baroh yn shim na Dispur bad kata ka dei kaei kaei kaba ngi hap ban kiar na ka bynta ka jingmyntoi bad ka jingsuk jong ki paidbah ka jylla Meghalaya bad ba ïa kam saiñ hima sima jong ka jylla, yn dei ban shim rai hi da ki paidbah ka jylla Meghalaya," la ong u Gogoi.
Ki kynhun jong ki riewngeit Khristan ki la pynlong da ka jingïakhih ha Jantar Mantar kaba don ha New Delhi ban pyrshah jur halor ka jingshah thombor jong kiba bun ki ïingmane, ki jingshah leh donbor shah thombor bad shahkem jong ki riewngeit Khristan ha kylleng ki bynta jong ka ri.
“Ngi la shah kynnoh ba ngi la pynbor ha ka ban pynrung ha ka jingngeit Khristan ïa ki briew.
Ki briew kiba na ka kynhun jong ki riewngeit Khristan ki la pynpaw ka jingpyrshah jur halor ka jingshah ibeiñ bad shah thombor jong ki Khristan, ha Jantar Mantar.
Ki ïingmane ki la shah pynjulor, ki briew jong ngi ki la shah shoh bad shahkem.
Ki riewngeit Khristan mynta ki don hapdeng ka jingsyier," la ong u Steven u riewngeit Khristan uba long u nongshong shnong jong ka Uttar Pradesh.
U la pynshisha da kaba ong ba ka ri ka la sakhi ba ka la don kumba 525 tylli ki jingjia kiba la paw ba ki la long pyrshah ïa ka kynhun jong ki riewngeit Khristan ha u snem 2021 bad 600 tylli ha u snem 2022.
“Ha Uttar Pradesh, ki jingjia kiba kum kine ki la nang bun bad kiew na ka 70 tylli ha u snem 2020 sha ki 183 tylli ha u snem 2022," u la pynshisha.
Uwei pat u riewngeit Khristan ïa uba la tip kyrteng kum u Shivpal uba na Fatehpur kaba don ha Uttar Pradesh u la pynshisha da kaba ong ba ki pulit jong ka jylla ki la kem ïa ki briew halor ka jingkynnoh ba ki la pynkylla niam Khristan ïa kiwei pat.
“Ngim shym la ïoh jingbit ban duwai ha ki ïing jong ngi.
Ki la don kumba katto katne ngut ki longkmie kiba la shahkem naba ki la pynlong jingduwai ha ka por ba don kawei ka jingrakhe sngikha," u la ong.
Kawei na ki jingujor ejahar ba la buh pyrshah ïa ki Khristan ka la buh kyrteng ruh pyrshah ïa uwei u khynnah uba la 11 snem ka rta bad uwei u briew uba la ïap noh ha u snem 2010, la pynshisha u Steven.
“Kiba bun ki ïingmane ki la shah thombor bad ki riewngeit Khristan ki la shah thombor, kine ki jingjia ki la jia ha Chhattisgarh, Rajasthan, Uttar Pradesh bad ha kiba bun kiwei pat ki jylla.
Ïa ki jingmudui la buh pyrshah ïa ki khlem nongrim bad da ki jingkynnoh bymhok.
Ngi la wan hangne ban pynpaw ka jingsngewlem jong ngi ïa ki hynmen ki para jong ngi kiba la ïakynduh jingeh na kine ki jingshah thombor," la ong ka Poonam kawei na ki riewngeit Khristan kaba na Punjabi Bagh kaba ha Delhi.
U President rangbah ka United Democratic Party (UDP), Bah Metbah Lyngdoh u la ong ba ki seng ri-thor kiba wan sha ka Jylla ki pynbiej ïa ki paidbah nongshong shnong ha ka kyrteng jong ka roi ka par.
U Bah Lyngdoh u la ong ïa katei haba ai jingkren ha ka jingïalang jong ka UDP, Mairang Circle kaba la long ha ka Sngi Saitjaiñ ha u Mot Tirot, Mairang.
Haba pynsngew ïa ka jingsheptieng jong u ïa ki seng ri-thor, u la ong ba kine ki seng ki wan ban pynbiej ïa ki paidbah ha ka kyrteng jong ka roi ka par, hynrei kim ong eiei shaphang ki lad jingïada ban pynneh pynsah ïa ka jinglong rit paid jong ki.
“Ka ilekshon 2023 ka dei ka ilekshon kaba pher bha.
Nga sheptieng ba ïoh ki paidbah ki shah ïalam bakla…kata ka dei na ka jingwan jong ki seng kiba pynbiej mynta ïa ki paidbah ha ka kyrteng ka roi ka par, hynrei ym ban don ïa ka jingmut ban ïada ïa ka jaidbynriew rit paid," la ong u Bah Lyngdoh sha u paidbah ba bun balang uba la wan poi ha katei ka jingïalang.
U la ong ba ka UDP ka ïeng ha ka nongrim ban ïada ïa ka jaidbynriew katba kiwei pat ki seng kiba ïakhun ïa ka ilekshon khamtam kito kiba na shabar ka Jylla ki thmu ban ñiom ha ka kyrteng jong ka roi ka par.
U Bah Lyngdoh uba long ruh u kyrtong ka UDP na Mairang u la phla sha ki paidbah ba ha ki por ba la dep, ki la don bun ki seng heh ka ri ne ki seng na sha ri-thor kiba la pynbiej ba un pynïasoh noh bad ki, hynrei u la kyntait ïa ka jingtyrwa bad rai ban ïaineh ha kawei ka seng bad ka nongrim jong ka, kata ban ïakhun bad ïada ïa la ka jong ka jaidbynriew.
Nalor kane, u la ong ba ki paidbah kim dei ban duh mynsiem haba phai sha ka roi ka par namar ka roi ka par kan wan beit bad kaba donkam ïa ki paidbah ka long ban ai lad ïa ka UDP ban don ha ka bor da ka jingpynjop lang ïa kiwei ruh ki kyrtong ka seng ha kane ka kynti ba mynta.
Ha kawei ka liang, ka General Secretary ka UDP, Nongliput Unit, samla Airisha Mawlong ka la ong ba ka politik ka long kum ka kam shongkha-shongman namar shisien ba la bakla ban jied, la bakla shirta jingim bad hap ruh ban kit ban bah ïa ki jingeh shi junom.
Ha kajuh ka por, ka la kyrpad ïa ki paidbah ba kim dei ban dang ailad ïa ki seng kiba na shabar namar ki la dep ban knieh ïa ka hok jong ki trai-ri bad ka don ka jingma ïa ka jaidbynriew rit paid na ka daw ba kine ki seng ki don ïa ka thong ban pynrem ïa ki seng ’riewlum.
Shuh shuh, ka la buh ka jingkyrpad ha u Bah Lyngdoh ba lada ka UDP ka wan ha ka bor, ka dei ban pynkylla ïa ka ‘Reservation Policy’ namar ki samla ki jynjar bad lynñiar bad ki mad bun ki jingeh na ka jingnoh shiliang palat kane ka mat treikam.
Kiwei kiba la ai jingkren ha kane ka sngi ki kynthup ïa u Bah Marshal Diengdoh, nongïalam barim ka NPP, Kong Madonna Langstieh, nongïalam ka Congress nalor kiwei-kiwei.
Ki pulit ha ka 17 tarik mynta u bnai ki la ïoh pdiang ïa ka ejahar na u Branch Manager, SBI, Pynursla Branch ba uwei na ki nongtrei jong ki u la rong noh ïa ka pisa kaba T.95 lak na kane ka jaka kynshew pisa ha ka 13 tarik mynta u bnai.
Haba ïadei bad kane, la bynshet kam ha u SDPO, Sadar bad ka kynhun jong u ban tohkit bad wad ïa utei u briew.
Na ka liang jong ka kynhun ka la ïaid shakhmat bad ka jingtohkit bad la wad ruh ïa utei u briew ha ryngkat ka jingïarap ki bahaïing hasem jong u lem bad ki nongtrei jong katei ka jaka kynshew pisa.
Kumta ha ka 19 tarik mynta u bnai, utei u briew u la shah bat noh ha u SDPO, Sadar bad ka Special Cell bad hadien kane, la kem noh ïa u.
Ka jingtohkit halor kane ka dang ïaid shaphrang ban pyntikna ïa katei ka jingjia bad ka pisa ïa kaba u la ïoh ban rong.
“Katkum ka jingtohkit, u la pyndonkam bakla ïa ka ‘password’ ba la ai sha u halor ka jingshaniah da uwei u pat u nongtrei (kaba long pyrshah) na bynta katto-katne bnai ban tuh ïa ka pisa bad kumba ka long, u la pynlut ïa ka pisa ha ki kam khalai lyngba ka ‘online’," la ong ka kyrwoh na u Dr.M.G.R.Kumar, IPS, Sr.
Superintendent of Police, East Khasi Hills.
:Ha ka jingpeit bniah ïa ki kot ki sla jong ki 375 ngut ki kyrtong ki ban ïakhun ïa ka ilekshon sha ka ïingdorbar thawaiñ ka jylla ka ban long ha ka 27 tarik mynta u bnai, ka Association for Democratic Reforms (ADR) ka la pyntip ba ha kane ka kynti, ki don haduh 186 ngut kita ki kyrtong kiba dei ki ‘crorepati’ lane kiba ka spah ka phew ka long T.1 klur tam.
Ha ka ilekshon kaba la long ha u 2018, ka ADR ka la ong ba na ki 370 ngut ki kyrtong, 152 ngut ki dei ki crorepati.
Haba peit ïa ki seng saiñ pyrthei, ka ADR ka la ong ba na ki 57 ngut ki kyrtong ba pynïeng da ka NPP haduh 43 ngut ki dei ki crorepati.
Na ki 46 ngut ki kyrtong ka UDP, 30 ngut ki dei kita ki crorepati, na ka All India Trinamool Congress 27 na ka 56 ngut ki dei ki crorepati, 25 na ka 60 ngut ki kyrtong ka Congress ki dei ki Crorepati, katba na ka BJP, 23 na ka 60 ngut ki dei ki Crorepati.
Kiwei pat ki seng saiñ pyrthei kiba don ki kyrtong kiba dei ki crorepati ki kynthup ïa uwei na ka Gana Suraksha Party, 8 ngut na ka HSPDP, uwei na ka Republican Party of India, 7 ngut na ka Voice of the People Party lane VPP, 17 ngut ki kyrtong khlem seng, lai ngut na ka PDF bad uwei na ka Republican Party of India (A).
Nalorkata, ka ADR ka la batai ba ki kyrtong kiba ka jingdon jingem bad ka spah ka phew kaba kot 5 klur tyngka shaneng ki don 85 ngut na ki 375 ngut.
Kiba don hapdeng 2 klur haduh 5 klur tyngka ki don 47 ngut, katba ki don 103 ngut ki kyrtong kiba ka spah ka phew ka long hapdeng 50 lak haduh 2 klur tyngka.
Kiba ka jingdon jingem hapdeng 10 lak haduh 50 lak tyngka, ki kyrtong ki don 76 ngut katba ki don 64 ngut ki kyrtong kiba ka spah ka phew ka duna ïa ka 10 lak tyngka.
Ha kawei pat ka liang, na ki 375 ngut ki kyrtong kiba ïakhun ïa ka ilekshon sha ka ïingdorbar thawaiñ ka jylla, ka Association for Democratic Reforms kaba la peit bniah ïa ki kot ki sla jong ki kyrtong ka shem ba haduh 132 ngut ki dei kiba la pyndep tang ïa ka Klas 8 haduh Klas 12.
Nalorkata, 235 ngut ki kyrtong ki la pyntip ba ki la pyndep ïa ka Graduation bad shaneng, 7 ngut kiba don ïa ka Diploma katba uwei u la pyntip ba u dei tang uba shu nang ban thoh bad pule lane uta u Literate.
Ha kaba ïadei bad ka rta jong ki nongïakhun, 134 ngut ki dei kiba don hapdeng 25 haduh 40 snem ka rta, 215 ngut kiba hapdeng 41 haduh 60 snem ka rta katba 26 ngut ki dei kiba hapdeng 61 haduh 80 snem ka rta.
Nalor kata, ki don 36 ngut ki kynthei kiba ïakhun ha kane ka ilekshon haba ïanujor bad ki 33 ngut kiba la ïakhun ha ka ilekshon MLA 2018.
U Chief Inspector jong ka Boilers and Factories, Meghalaya u la pynmih ïa ka jingbthah sha baroh ki trai jong ki karkhana bapher bapher kiba don ha ka jylla Meghalaya ba kin ai shuti ïa ki nongtrei ha ka 27 tarik mynta u bnai, ha ka jaka jong ka sngi ba nyngkong jong ka taïew kumba la batai hapoh ka Section 52 jong ka Factories Act, 1948.
Kane ka long kum shibynta ban ailad ïa ki nongthep ‘vote’ ba kin lah ban leit ïashimbynta ha ka ilekshon sha ka Ïing Dorbar Thaw Aiñ jong ka jylla.
Ki bor pulit ka thaiñ Jiribam district (khappud Manipur-Assam) ha ka 17 tarik mynta u bnai ki la wiang ding bad pynjulor noh ïa haduh 450 byrni u kwai (tyrkhong) ba shongdor haduh kumba T.1 lak.
Ïa utei u kwai la ïathuh ba ki bor pulit ki la ïoh ban kurup na ki nongkhaïi kwai beaiñ hadien ka jingshah kem jong ki 5 ngut ki suba – 3 ngut na Assam, uwei na Rajasthan bad u wei na Manipur.
La ïoh ban kem ïa kitei ki runar hadien ba ki bor pulit ki la leit ban pynlong ïa ka jingkhynra bad talasi ha ka surok bah NH-37 kaba pynïasoh ïa ka nongbah Imphal bad ka nongbah Silchar.
Ïa utei u kwai la pynjulor lyngba ka jingïoh ïa ka hukum na u First Class District Magistrate, Jiribam District, bad hadien ka jingïoh ïa ka kaiphod kaba bniah na ka tnat Food and Safety Department, Sorkar Manipur.
Kat kum ka jingïoh lum khubor la ïathuh ba ïa u 450 byrni u kwai la pynkit da 2 tylli ki trok Tata hadien ba la wan ban pynpoi ha Moreh na Myanmar.
kat kum ka jingïoh lum khubor la ïathuh ba ïa kitei ki 5 ngut kiba la shah kem ha katei ka sngi la  shimti noh da ki bor pulit khnang ban pynlong ïa ki jingtohkit ba dang sah.
U tyngshop ka KGF u Yash un sa ak kum u Raavan ha ka phlim thymmai jong u Nitesh Tiwari ka Ramayana ha kaba ryngkat bad u ha kane ka phlim yn sa ak lang ruh da u Ranbir Kapoor.
U Yash uba la sin ruh kum u Rocky ula soi ia ka Ramayana kaba dei ka Epic ha kaba kane ka phlim ka dei kaba la dep pynkhreh mynta la kumba shisnem tam eiei bad mynta u snem lah ban sdang leit ring noh ia ka.
Ha ka Ramayana u Ranbir un ak ia ka bynta jong u Ram bad ha ka jingshisha u HR ula dei ban shim ia katei ka bynta hynrei na kiba bun ki daw ula hap ban mih noh na katei ka phlim.
Mynta u snem u Yash ula shah tyrwa haduh 5 tylli ki phlim thymmai bad ka Ramayana ka dei kawei napdeng kine.
U Yash um shim nud satia ban kyntait ia ka Ramayana naba u tip ba kane ka phlim kan sa long kaba itynnad bha naba yn shna ia ka katkum ka juk bad ka stai thymmai mynta.
Naduh u 2019 la pynbna ban shna phlim halor ka Ramayana bad u Madhu Mantena bad Nitesh Tiwari kin direk ia ka.
Naduh kaba sdang kine arngut ki la pyrshang khring ia u Yash ban ak ia ka bynta jong u Ravaan bad ki la lah ban pynurlong ia kane.
Ha ka jingshisha ia ka Ramayana la dei ban ak da u Hrithik Roshan hynrei na ki daw ki bym lah kiar une u tyngshop ula randien noh na kane ka phlim.
Ka jingkyntait u HR ban ak ia ka, ka la pynlong ia ki nongpynmih jong ka ne ka phlim ban tyrwa noh ia u Ranbir uba la mynjur ban soi ia ka.
Ha kaba iadei bad kane ka phlim yn pyn khreh ban sdang leit ring ha ki bnai lyiur mynta u snem bad kane ka phlim lah ban pynmih haduh u 2024.
Ka Ramayana kan dei ruh ka phlim kaba la shim na ka kot bakhuid jong ki Hindu.
Na ka liang ka sorkar kaba lamkhmat ia ka ri Austrlia bad ka sorkar jylla jong ka Queensland ki iathuh ba ha ka jingiatreilang  mynta kin sa pynlut lang haduh A$7.1 billion ($4.9 billion) na ka bynta ban thaw ia ki madan ialehkai ba thymmai bad ruh ha ka ban pynthymmai bad pynbha shuh shuh ia ki madan ialehkai kiba dangsah ha ka jingpynkhreh jong ka ri baroh kawei ban pdiang ia ka lympung ialehkai Olympic ha u snem 2032 ha Brisbane.
Kumta ha kaba iadei bad katei ka jingpynkhreh ha ka ban pynlut ia kiei kiei baroh da kitei ki ar tylli ki sorkar bahakhmat, na ka liang jong ka sorkar bahakhliehduh jong katei ka ri kan pynkhreh ha ka ban theh A$2.5 billion na ka bynta ban nang iai pynbha bad kyntiew shuh shuh ia ki madan ialehkai baheh ha Brisbane; ha kaba  ka jingtyrwa mynta ka long ban don ia ki madan ialehkai ki ban ngiam briew haduh 17,000; katba ka sorkar jylla jong ka Queensland kan pynkhreh ia ka song pisa kaba A$2.7 billion na ka bynta ban thaw biang sa shisien  pat ia ka madan ialehkai Kriket jong ka Gabba.
Shuh shuh ruh ka khubor ka iathuh ba 16 tylli ki madan ba thymmai ne ki ban sa shah kyntiew kyrdan sha ka rukom kaba kham janai shuh shuh, kin ioh ia ka song pisa kaba A$1.87 billion ha ka jingiasynnianglang jong ki ar sorkar kaba long da mar shiteng (50/50) katkum ka jing-iakut ka jong ki.
Kumta ruh ka Brisbane kan kylla long ruh ka nongbah kaba  lai jong ka ri Australia kaba lah ioh ha ka ban pynlong ia ka lympung ialehkai Olympic jong ka aiom lyiur hadien ba ka Melbourne ka lah dep ban shim ia ka bynta ha u snem 1956 bad ka Sydney ha u 2000.
Kumba ka long mynta ka Queensland ka lah don lypa 80% jong ki madan ialehkai kiba donkam na ka bynta ban pynlong ia ki jingialehkai  ryngkat bad ka jingkhmih lynti ha ka jingpynbha bad tei thymmai ia ki na ka bynta ban dang lah ha ka ban pyndonkam ia ki madan ha ki por ki ban dang wan kata hadien ba lah dep ban pynlong ia ki jngialehkai.
Kumba ka paw mynta ka long ba ka jinglut baroh na ka bynta ban pdiang ia ki jingialehkai baroh jong ka lympung, katei ka ri ka lah pynthymmai da kaba pynkiew sha ka A$7 billion  na ka A$5 billion, bad ki nongpyniaid bahakhmat jong kitei ki ar sorkar ki pynpaw ba kin ym wad satia kino kino ki lad jingiarap ne jingnohsyniang na ka International Olympic Committee.
Ka madan ialehkai baheh ha Brisbane kan sa pynlong ruh ia ka Olympic & Paralympic jong ka jingialehkai iakob jngi-um bad polo da kaba pyndep pura ia ka thup kyrteng jong ki madan ialehkai ki ban sa pynlong ia ki 16 tylli ki rynsan ialehkai hapoh ka jingjngai ha ka jingiaid kjat kawei ka madan ialehkai na kawei pat.
Kumta ruh ka jingthaw mynta ia ka madan ialehkai kaba heh ha Brisbane la  thmu ha ka ban sdang noh ia ka jingtei ha u snem 2027 bad ia kaba la khmih lynti ruh ban lah pyndep pura la kumno kumno haduh u snem 2030.
Katei ka lympung ialehkai ka ban sa long ka khmih lynti ruh ha ka ban iohlum haduh A$8.1 billion ha ka liang ka ioh-ka-kot  bad ki jingmyntoi ha kiba bun ki liang ha  sha ka Queensland, bad palat A$17.6 billion sha ka Australia.
Ka Love Supreme Jazz Festival ka long kawei na ki tamasa kaba la pynlong ha UK ha kaba kane ka tamasa ka dei kaba ju neh haduh 3 sngi bad la ju pynlong bha ia ka ha u bnai Naitung ha Glynde Place kaba don ha ki bynta ba shathie jong ka South Downs of East Sussex.
Ha kane ka tamasa la ju tem ia ki jingrwai Blues, Hip Hop bad kiwei kiwei bad ka Love Supreme la pynhap ha ki 5 tylli ki bynta kiba kynthup ruh ka R&B, Funk, Soul and Blues; The Big Top.
Naduh ba la seng nyngkong eh ia ka ha u 2013 kane ka tamasa ka la khring ia kiba bun ki nongrwai kiba kynthup ruh u Hugh Masekela, Herbie Hancock, Ms.Lauryn Hill, Earth, Wind and Fire, Grace Jones, Van Morrison, Gladys Knight, Laura Mvula, Jamie Cullum, The Cinematic Orchestra, George Benson, Chick Corea, Steve Winwood, Nile Rodgers, Louie Vega, Esperanza Spalding, Elvis Costello, Brad Mehldau, Robert Glasper, Mahalia, Gregory Porter, Lianne La Havas, Tom Misch, Mavis Staples, Pharoah Sanders bad kiwei kiwei.
Kham bun ki briew kiba wan ban peitkai ia kane ka tamasa ki dei ki samla kiba dang sngewtynnad ban shad bad ban leh kmen.
Ia ka Love Supreme la pynmih da ka Neapolitan Music bad U-Live bad la seng da u Ciro Romano.
Ha u 2021 ia kane ka tamasa la pynlong ha ka 2 haduh 4 u Naitung bad la wan ban shim bynta da ka TLC, The Isley Brothers, Tom Misch & Yussef Dayes, Sister Sledge, Candi Staton, Nubya Garcia, Kokoroko, The Brand New Heavies, Cory Wong bad MF Robots.
Ha u 2020 la hap ban pynsangeh ka jingpynlong ia ka na ka daw jong ka jingwan lynshop ka khlam.
Ha u 2019 ha kane ka tamasa la wan ban shim bynta da ka Sampa The Great bad GoGo Penguin bad kumjuh ruh kiwei kiwei ki kynhun rwai.
Ha u 2018 kane ka tamasa ka dei kaba shongkun bha ha kaba la kynmaw burom ruh ia kito ki nongrwai kiba la khlad noh.
Ha kajuh ka por ki nongrwai kiba la kham slem bad kiba la rim ki la wan ban shim bynta lang ha kane ka tamasa ban pynshongshit bad pynshongkun ia ka kumba ka dei ban long.
Ha u 2017 baroh ki tiket sha kane ka tamasa la die lut ha kaba ha utei u snem ki nongwan shim bynta ki long ka Nao, Corinne Bailey Rae, George Benson, Kamasi Washington and St Paul & The Broken Bones bad kiwei kiwei.
Ha u 2016 pat la shim bynta ha kane ka tamasa da ka Grace Jones bad ha utei u snem ruh ki la bun bha ki nongwan shim bynta.
Ha u 2015 la pynlong ia kane ka tamasa naduh ka 3 haduh ka 5 tarik u Naitung bad la wan rwai da ka Chaka Khan, Rag N’ Bone Man, Omar and Neneh Cherry.
U Van Morrison ula pynkut ia kane ka tamasa ha u 2015 bad ha utei u snem ki la don ruh kumba katto katne ki nongwan shim bynta kiba kynthup ruh u Terence Blanchard, Jason Moran, Joshua Redman bad Hugh Masekela.
Ha u 2013 kaba long ka snem bas dang nyngkong eh ia kane ka tamasa la wan ban shim bynta da ki kynhun rwai kiba na ki shnong bapher bapher ban ai mynsiem ia ki.
U Myntri ka sorkar kmie uba dei khmih ïa ka tnat pule-puthi u Dharmendra Pradhan u la wer na ka bynta ban nang pynbha shuh shuh ha kaba ïadei bad ki rukom ai jinghikai pyntbit ïa ki nonghikai khnang ban lah ban nang pynkhlaiñ shuh shuh ïa ki rukom pyntreikam ha ki skul.
Ha ka jingai jingkren jong u ha ka jingïalang ba la pynlong ha kine ki khyndiat sngi halor ka prokram ba la tip kum ka ‘Strengthening Teaching, Learning and Results for States (STARS) kaba la sdang ha Bhubaneswar ha ka sngi Palei, u Myntri sorkar u la ong ba ki khynnah pule jong ka lawei kin dup long kiba shemphang ba shai jingmut lada ai ki jinghikai pyntbit sha ki nonghikai skul.
Ka Progress of the World Bank and State-funded STARS Programme ba la pyntreikam ha Odisha bad ha ki san tylli ki jylla kiba kynthup ïa ka Rajasthan, Maharashtra, Kerala, Madhya Pradesh bad Himachal Pradesh ki dei kiba la khmih bniah da u Pradhan.
U la bthah ïa ki heh ba dei khmih bad ïa ki nonghikai ba ki dei ban nang pynkhlaiñ bha ha kaba ïadei bad ka pule-puthi katkum ka jingtreikam jong ka National Education Policy (NEP)-2020.
Kum ka jingai jingmut ïa ki ha kaba ïadei bad ka jingpyntreikam ïa ki buit kiba thymmai ha ka jinghikai bad ka jingpule, u la ong ba ka National Curriculum Framework (NCF) ka dei ka nongrim jong ka NEP.Ha kaba ïadei bad shi bynta ban pynkynmaw halor ki 6 tylli ki distrik ban pyntreikam ïa ka NEP bad pynïasoh bad ka PM Shri Yojana, u la ong ba ïa ki Sport bad ki jingïalehkai kiba ïadei bad ki ba la buh ha ki prokram na ka bynta ka jingbha jong ki khynnah la dei ban pyntreikam.
Ka apot sepsngi te ka lap ia ki, naba kim shim la tip lypa ia ka lanot kaba ap ia ki.
Kum ki briew, ngim ju lah ban tip lypa ia ka sngewbha ne ka sngewsih.
Ym don ba lah ban tip lypa ba lano ka sngewbha ne sngewsih kan lap la ha kano ka por, ka kynta, ka minit, ne ka khyllipmat.
Kumjuh ruh, ngim lah ban tip lypa, ia ki jingkylla kiba long pynban ki jingsngewsih ia ka shong-suk shongsain ka imlang sahlang.
Mynta ngi rkhie, shibit pat ngi ïam, mynta ngi khawai, sa shiphang shibit ka jingpang ka ban, lada kat kito ki sngi ki long ki sngi ka jingioh-thiah suk, kynsan kyndit ka lashai bad kumta terter ki sngi, ym suk shuh ka thiah ka dem, dang shiphang ngi bam pahuh, suki-pa-suki pat ka thylli noh ka pla, bad kumta ter ter kiba bun ia kiba ngim lah ban tip lypa ba kin wan lyngshop ha ngi.
Kane kein ka dei kata ka bor Blei ia kaba ym don pat da kawei ka bor kaba lah ban leh pyrshah ia ka bor u nongbuh nongthaw.
Ha ka pyrthei, don ka synshar Blei, lem ruh ka synshar u soitan.
Lada ka bor u soitan ka iai skhem bad neh slem ha ki mynsiem briew kumta, ka jingjaijai bad jemnud u nongthaw ka iai bitar la kan slem te, hynrei ia kaba u briew pat un ym lah ban pdiang ne mutdur ia ka apot kaba la ban bad lap ia ki.
Namarkata, ka jingngat ki briew ha ka shrip ka apot ka pynkylli iangi ba kaei kane, bad balei ka wan jia.
Lehse, ka apot sep-sngi kaba la ban bad wan rah shibun ki jingkhuslai ki lah ban long namar ka jingbym tieng burom shuh jong ngi ia u nongthaw, ka jingbym don shuh kata ka jingiatip lem, jingsngewthuhlem, bad jingsngewsynei lem para briew, ka jingpynshitom ia ki mynsiem briew ha kiba bun rukom, ka jingleh pyrshah ia ka mon u Kynrad bad kiwei kiwei kiba long ba kum ki briew ngi hap mad ia ka apot.
Haba la thoh hi la ka sngi ka ia, ka por ka kynta ia kaba ka apot kan sa jia, ngim lah kein ban iaid lait na kita.
Kum ka apot ka Turkey bad Syria ki la mad.
Ka por ka jingsngewsih, ka jingïam briew, ka jingduh noh ia ki baieit bathoin ki mynsiem, ka jingjulor ka pyrthei mariang, ka jingduh noh ia ka spah ka phew, ka la ktah shibun ia kine ki artylli ki ri.
Ka long kaba sangsot bha, haba ngi iohi ne sngew ia ka jingiam khamtam u rangli u juki, namar ki la duh noh ia ia kat kaba ki don.
Ha kum kane ka apot, uba iap ruh u bun, bad uba iasait na ka bynta ka jingim ruh u ba bun.
Shano kin leit shano kin wan, da kumno kin koit na ki jingmong bad haei ka jaka riehtngen jong ki khamtam ia kito kiba u blei u dang ibit ban im.
Katno ka long kaba sngewsih ba dang don kiba dang iasait la ka jingim, ki khih ki ksar, ki iam ki lynniar, ia ki jingpang jingmong ia kaba la wan lyngshop haki kum ka jinglyngshop u Khynniuh ha ka jingbym poi pyrkhat.
Uba iap u la nang bun, uba iasait ban im ruh u bun, katba ki lad jingiarap ne pyllaitim kim da long kiba kotbor namar ka jingjulor ka long kaba bun bha.
Kumta, sa tang ki jingsngewlem lym ruh ka jingdwai na kylleng satlak ka pyrthei ia kito kiba la ngat ha kum kane ka apot.
Kane kein ka dei ka por ba ngi wad jingsuk ba haei ka don.
Kumta, to ngin tieng burom i’u Blei bad khamtam ia ka jingdon jong u.
Kynmaw ba u Blei u lah ban tynjuh iangi da kiba bun rukom, bad u lah ruh ban wan paw hangi ha ki dur paw kiba pher.
To ki jingdwai kin iai sah ia kito kiba mad ia kum kane ka apot, bad to u Blei ba ha ka jingibit jong u un pynim bad pynkhiah ia kiba ula mang ba kin im bad ban shakri ia u.
U nongïalam ba pawkhmat jong ka seng BJP na Tamil Nadu u C P Radhakrishnan ha ka sngi Saitjaiñ u la bam smai ba un shimti ïa ka kam kum u Lat uba 11 jong ka Jharkhand ha Raj Bhavan kaba ha Jharkhand.
U Acting Chief Justice jong ka Jharkhand High Court u Aparesh Kumar Singh u la pynbam smai ïa u Radhakrishnan, 65, ha ka jingïakynduhlang ba la don ryngkat ruh u Myntri Rangbah jong ka jylla u Hemant Soren, ki Myntri ka sorkar kmie, ki MP bad ki MLA.U Radhakrishnan, u la long u dkhot jong ka Lok Sabha la ar sien na Coimbatore, bad mynta u la shimti ïa ka kam na u Ramesh Bais, uba la long u Lat jong ka Jharkhand naduh u Naitung jong u snem 2021.
Sa tang khyndiat sngi, ki paidbah ka Jylla kin ïoh ïa ka lad ban pyndep ïa la kajong ka kamram ban leit thep vote kum ki nongshong shnong na ka bynta ban jied ïa la ki jong ki kyrtong bad ki seng saiñ pyrthei kiba ki sngew dei, kata, ha ka 27 tarik, Rymphang, 2023.
Ka Election Commission ka ri India ka la buhthong ba ka jingthep vote ka dei ban long kaba khuid bad kaba ïaid beit ïaid ryntih hapdeng ka shongsuk shongshngaiñ.
Ka la don ruh ka jingpynkhreh ban pynkhlaiñ ka jingpahara ha baroh ki jaka thep vote bad yn kham pynkhlaiñ shuh shuh ha ki jaka thep vote kiba don jingma bad kham jur shuh shuh ka jingma.
Hynrei, ha kine ki khyndiat sngi naduh ba la kham shongshit ka jingïalap ilekshon, la mih sa ki jingjia kiba la wanrah ka jingshong syier ïa ki nongshong shnong.
Ki la don ki jingjia ha kine ki sngi kiba ïadei bad ka jingïakynad ilekshon kiba la jia kum ha Phulbari konstitwensi kaba hap ha West Garo Hills district, bad ha West Shillong konstitwensi, ka konstitwensi kaba ha nongbah Shillong.
Ka jingshim kabu ki runar ban pynthut bad pynshong syier ïa ki paidbah ka kham jia bha ha kiwei pat ki Jylla lyngba ka jingkyrshan jongno-re-jongno na lyndet.
Lehse, ka dei ka sien banyngkong ba ka jinglong jingman tang namar ka ilekshon ka la poi shaduh u pud ba ki bor pynïaid ilekshon ha Meghalaya ki la hap ban wanrah noh da ki shipai ban phah ïaid pahara khnang ban wanrah biang ka jingshngaiñ hapdeng ki nongshong shnong khnang ba ki runar kiba pyrshang ban thombor ïano-ïano kin shynraiñ.
Ka jingïakynad ilekshon ka ju jia ha kaba ju poi shaduh u pud ban ïashoh ïadat, bad pynïap para briew.
Kum kine ki jingjia ki dei ki jingleh riewkhlaw ha kaba ki paidbah babun balang da lei lei kim lah ban pdiang, bad ki bor ba dei khmih ki hap ban pyntikna ba ki runar kim ïohlad ban leh ki kam thombor bad pyntriem.
Ki nongshong shnong ki don ïa ka hok ïano ki kwah ban kyrshan haba wan ka ilekshon ban jied ïa ki dkhot ka Ïingdorbar Thawaiñ ka Jylla ne Parliament, hynrei ban pynbor ïa ki paidbah ban kyrshan ïano-ïano da kaba byrngem byrsit, ka jingmut jong ka synshar paidbah ka la ïap lypa.
Ha Jylla Tripura, ki paidbah ki dang shu dep shen ban thep vote ha ka 16 tarik mynta u Rymphang, 2023, na ka bynta ban jied ïa ki dkhot ka Ïingdorbar Thawaiñ kumba long ha Meghalaya.
Ki la jia ki jingïakynad ilekshon ha ka sngi thep vote ha ki katto katne ki konstitwensi, bad ki jingjia ki bteng wat hadien ka jingthep vote.
Ki la don palat 100 ngut ki briew kiba la mynsaw ha Tripura namar ki jingjia ïakynad ilekshon kiba la jia hadien ka jingthep vote, ha kaba ym duna ïa ka 8 ngut haduh 10 ngut ki don kiba mynsaw ha man la ki district.
Ka Jylla Meghalaya kam dei ka Jylla kaba ki paidbah ki thrang ïa ka jingumsnam, naduh ki nongïakhun ïa ka ilekshon bad ki paidbah nongjied.
Ki paidbah ki kwah ïa ka suk ka saiñ bad kim khmih lynti ba ki kyrtong kiba ïakhun ïa ka ilekshon kin long ki nongpynshit bad nongthaw jingkulmar tang ban jop ilekshon.
Ki kyrtong kiba ïakhun ilekshon ki dei ban lah ban tehlakam ïa la ki jong ki nongkyrshan, ym ban khmih lynti ban jop ïa ka ilekshon da kaba shu thombor bad byrngem byrsit.
Ka kyiad, ka pisa bad kiwei kiwei ki jingthong, ki dei kiba sniew ha kaba ki don ki kyrtong kiba pyndonkam ban phah byrngem bad thombor ïa ki briew ki bym kyrshan ïa ki.
Kane ka dei ka juk ha kaba ki paidbah nongjied ki la lah ban ïohi lut lada leh bakla da ki kyrtong kiba ïakhun ilekshon lyngba ka jingdon ki kor ki bor.
Ka jingjia kaba jia sha kiwei pat ki Jylla bad ki Ri ha pyrthei, la lah ban pynsaphriang tang hapdeng khyndiat sekon ne minit.
Namarkata, ki runar kim lah ban phetrieh na ki kor ki bor, kum ki mobile phone, kor ringdur (CCTV) ba la pyndait ha kylleng ki jaka, bad kine ki la ïarap shisha ïa ki nongtohkit ban lapksai ïa ki runar kiba donkti.
Ki briew ka aiñ ki dei ban leh da kaba tyngeh ïa kino-kino kiba pynshit ban thaw jingkulmar ha kane ka ilekshon, namar ka jingshngaiñ jong ki nongshong shnong ka dei ka jingjop ka synshar paidbah lyngba ka jingthep vote kaba lait na kino-kino ki jingpynwit.
Ka Thangsning SCC bad ka Lumpaïa Avengers CC ki la khur ïa ka jingjop ha ka lympung 2nd District League T20 Cricket Tournament 2023 ba la pynlong da ka East Khasi Hills Cricket Association ha madan Smit.
Haba phai sha ka jingïalehkai hapdeng ka Thangsning SCC pyrshah ïa ka Friends United CC, ïa ka jingkynting pisa la jop da ka Thangsning SCC bad kam trai shwa ban kawang bol.
Ki nongtied ka Friends United CC kiba la tied nyngkong ki la lah ban kamai 112 run na ki 20 tylli ki over bad hap noh 8 wiket.
U Bryan Mac Millan Marbaniang marwei u la tied 27 run katba u Khrawkupar Kharumnuid pat u la khur 2 wiket na ki 4 over bad ai tang 11 run.
Haba beh ïa kane ka thong, ka Thangsning SCC ka la kot tang ha ka over kaba 15.5 da kaba kamai 113 run bad hap 5 wiket.
U Badap Pura Nongkhlaw marwei u la tied 39 run bad u Khrawkupar Kharumnuid u la tied 34 run, katba u Wansiewdor Lyndem u la khur 3 wiket na ki 3 over bad ai 14 run.
Ka Thangsning SCC ka la jop ïa kane ka jingïalehkai da 5 wiket bad ha kane ka jingïaleh-kai u Khrawkupar Khar-umnuid u la khur ïa ka nam ‘Player of the Match’.
Ha kawei pat ka jing-ïalehkai, ka Pomshutia kaba la tied nyngkong ka la lah ban kamai tang 54 run na ki 13.5 over bad hap lut baroh ki wiket.
Tang u Aristerwell Suting u la kamai 10 run na ki 22 tylli ki bol, katba u Ralphy Heinrich Diengdoh u la khur 3 wiket na ki 3 over bad ai 14 run bad u Daryll Donald Nongbri u la khur 2 wiket bad ai tang 4 run na ki 2.5 over.
Haba beh ïa kane ka thong, ki nongtied ka Lumpaia Avengers ki la lah ban pyndep tang ha ka over ba 11.5 da kaba tied 58 run bad hap 5 wiket.
U Easterland Iangrat u la tied 20 run katba u Aristerwell Suting u la khur 3 wiket na ki 4 over.
Ka Lumpaia Avengers CC ka la jop ïa kane ka jingïalehkai da 5 wiket bad u Ralphy Heinrich Diengdoh u la khur ïa ka nam ‘Player of the Match’.
U Bah Prestone Tynsong uba dei u National Vice President ka National People’s Party (NPP) bad Symbud Myntri Rangbah ka jylla, u la ong ba ka NPP kan sa thaw beit marwei ïa ka Sorkar ba thymmai bad kam donkam satia ïa kiwei ki seng saiñ pyrthei namar ka NPP kan jop palat 32 ngut ki MLA ha kane ka ilekshon.
“Ngim donkam shuh ïa kiwei ki seng saiñ pyrthei na ka bynta ban thaw ïa ka sorkar thymmai, namar tang ka NPP marwei ngin lah ban thaw ïa ka sorkar naba ngin jop palat ïa ka 32 ngut ki MLA ha kane ka ilekshon ka ban long ha ka 27 tarik mynta u bnai," la ong u Bah Prestone haba kren sha ki lad pathai khubor ha ka sngi Ba-ar.
“Ha kine ki 5 snem kum ka seng NPP ngi la ïatreilang bad ki seng saiñ pyrthei bapher bapher ba kynthup ïa ka BJP, UDP, HSPDP, PDF, NCP ha ka sorkar Meghalaya Democratic Alliance (MDA), hynrei mynta pat ki sdang ban kynnoh bad kynthoh pyrshah ïa ka seng NPP kaba ïalam ïa ka sorkar MDA.“Ka jingkawang ktieh kitei ki seng mynta ïa ka NPP ka jur bha khamtam eh ïa u Myntri Rangbah ka jylla (Conrad Sangma) bad ïa nga kum u Symbud Myntri Rangbah.
Kane ka paw shai kdar ba ka seng NPP ka khlaiñ ha kylleng sawdong ka Meghalaya kaba la pynlong ïa kine kiwei kiwei ki seng saiñ pyrthei ban tieng ban smiej bad ki pynthohbria laiphew jait," la ong u Bah Prestone.
U la ong ba ïa ki jingkynnoh baroh pyrshah ïa ka NPP, ki jingshisha kin sa paw ha ka 2 tarik jong u Lber, namar dei tang kane ka Sorkar kaba la shim ïa ki sienjam kiba tyngeh ban kynthup ïa ka jingpynbeit ïa u pud u sam, ka ILP, ka Them Metor bad ban pynïoh ïa ka jingithuh ïa ka ktien Khasi bad Garo ha ka kyrnit baphra.
“Dei ma ngi na ka NPP kiba la maitphang ïa kine ki mat bad rah sha ka ïingdorbar thawaiñ ka jylla ban ïakren ïa kine kiei kiei baroh," la ong u Bah Prestone.
“Ka NPP ka la ïengskhem ban shakri ïa u paidbah lyngba ka Election Manifesto bad Vision Document na ka bynta u snem 2023-2028 bad ngi la pyni shai ïa ki mat treikam kiba ngi ngin leh bad wat ïa kaba ngim lah ban pyndep ngin ïaleh ban pyndep noh ïa ki," la ong shuh shuh utei Symbud Myntri Rangbah ka Jylla.
U la ong, ki paidbah ki dei ban bishar ïa ka rukom kynnoh bad ïa ki rukom kren ki jong ki (kiwei ki seng saiñ pyrthei) kaba baroh baroh ki kynthah bad kawang maw beit tang ïa ka NPP.:U MLA barim ka Sohïong, Bah Samlin Malngiang, uba dei u kyrtong ka NPP u la phah ka khubor sngewlem hadien ka jingkhlad noh u Bah HDR Lyngdoh uba long u MLA barim uba la mih ban ïakhun kum u kyrtong ka United Democratic Party (UDP).
U Bah Samlin u la phah ïa ka khubor sngewlem sha ka ïing ka sem jong une u rangbah bad ha ka facebook page jong u, u la thoh ban pynpaw ka jingkyndit bad jingsngewsih kaba khraw mar ïa ïoh jingtip halor ka jingkhlad noh jong u Bah HDR ha ka janmiet jong ka 20-02-2023.
“Nga phah ka khubor sngewlem sha i kurim, ki khun bad kiba ha īing ha sem baroh to U Blei Trai Kynrad un pyntngen ia ki, namar ngi tip ba ka jingim bad ka jingiap kadei ka jingbuh beit ryntih U Kynrad bad ai ba ka Mynsiem i Maheh H.D.R Lyngdoh kan ioh shong jahthait ha ka kti U Blei"“Nga pynkynmaw ba i Maheh i la long teng u MLA ka Sohïong Constituency 25 snem, bad kum u MDC.Ha ka jinglong MLA i la bat ruh kum u Myntri Sorkar bad peit bun tylli ki tnat treikam.
Kumta ngi pyrto ïa ki jingnoh synñiang jong phi ia ka Sohiong Constituency bad ia ka jylla Meghalaya baroh kawei", la pynpaw u Bah Samlin.
Kum ban pynkynmaw, u Bah Samlin Malngiang u dei uwei u nongkyrshan ba radbah jong u Bah HDR Lyngdoh hynrei haba ka por ka la ïaid u Bah Samlin u la ïakhun ïa ka ilekshon MDC shiteng samoi bad long u nongjop ha kaba u la lah ruh ban jop ïa ka ilekshon MLA ha u snem 2018 pyrshah ïa u Bah HDR Lyngdoh.
Ka sngi ban leit ontep donburom ïa ka met u Myntri barim ka Sorkar, u Bah HDR Lyngdoh la pynkylla noh na ka 24 tarik sha ka 23 tarik mynta u bnai.
Kane ka long katkum ka jingpyntip kaba la phah hadien ba la shong pyrkhat kam kyrkieh ka Executive Committee ka UDP Sohïong Circle ha kaba la don ka jingpynkylla haba ïadei bad ka sngi ontep katkum ka jingbthah na ka liang ka ïing ka sem ryngkat bad ka UDP Sohïong Circle.
La ïathuh ba ka sngi ontep ka dei ha ka 23/02/2023 ha ka por 11 baje mynstep ha kaba la kyrpad ban pyntip lem sha baroh khnang ba ka kam kan bit kan biang.
U Bah HDR uba ju khot ieid da u Maheh, u la mih ban ïakhun biang ha kane ka ilekshon na Sohïong konstitwensi kum u kyrtong ka UDP.U Bah HDR, uba la long u MLA ka Sohïong konstitwensi na ka seng HSPDP ha u snem 1988, bad kham bun snem na ka seng Congress, u la khlad kyndit ha ka janmiet ka Lah Sngi U Blei ha Bethany Hospital namar ka jingkem pang kynsan.
Ïa ka jingthep vote ha Sohïong konstitwensi la hap ban pynsangeh noh shwa, hynrei ka jingthep vote kan ïaid beit ha ki 59 tylli ki konstitwensi ha ka 27 tarik mynta u bnai.
Ha kawei pat ka liang, u kyrtong ka Congress u Bah Osborn S Kharjana, u la phah ka khubor lem sngewlem sha ka ïing ka sem bad ki khun ki kti u Bah HDR bad duwai ruh na ka bynta ka jingjahthait ka mynsiem une u nongïalam uba la khlad noh.
U Bah Kharjana, u la ïathuh ruh ba na ka liang jong u, u la pynsangeh lut ïa baroh ki kam kiba ïadei bad ka ilekshon  ha Sohïong ïa mynta tad haduh ban da dep ban leit ontep ïa u Maheh HDR Lyngdoh.
:Ka Sunrise Cricket Club ka la khur ïa ka jingjop ha ka lympung ïalehkai First Division Shillong Cricket League 2022-23, hadien ba ka lah ban pynliem noh ïa ka Nongthymmai S.C.C da 151 run ha ka Sngi Ba-ar ha madan Polo.
Ha kane ka jingïakhun ka Nongthymmai kaba la jop ïa ka jingkynting pisa, ka la ailad shwa ïa ka Sunrise ban kan tied nyngkong.
Ka Sunrise haba wan ban tied ka la kamai 301 run bad shah pynkhyllem 7 wiket ha ki 35 over.
U Basant Chettri u la ïoh ban khyrwit ïa ka shiteng spah da kaba ïoh 68 run na ki 65 bol ryngkat bad u Bishnu Mahato uba la khyrwit 57 run na ki 39 bol.
Katba u Kunal Lama bad u Prem Lama ki la khur mar 2 wiket na ka bynta ka Nongthymmai.
Haba wan beh ïa ka thong, ki nongtied ka Nongthymmai ki la shah pynkhyllem lut baroh ki nongtied bad kamai 150 run ha ki 33.3 over.
U Sandeep Chanda u la tied 43 run na ki 57 bol bad u Shyam S.Pachar u la ïoh 16 run na ki 18 bol.
Katba u Basu Chettri u la khur 4 wiket bad ïa ki 2 wiket la khur da u Bhuwan Thapa na ka bynta ka Sunrise.
Ïa ka nam ‘Man of the Match’ la khur da u Basant  Chettri.
Ha man la ka ilekshon, ki ju don ki jingïakren haba ïadei bad ki mat kiba ktah kyllum ïa ki nongshong shnong la ka dei ïa ki mat kiba ktah ïa ka ri baroh kawei, ne kiba ktah tang ïa kano-kano ka Jylla ne kynhun jaitbynriew.
Ha ka ilekshon MLA ha u snem 2018, ki seng saiñ pyrthei ha Meghalaya ki la kren kynthoh bha khamtam ïa ka Bharatiya Janata Party (BJP) halor ka jingkhang ban shohdoh bad bam dohmasi ha kiwei ki Jylla kaba la leh katkum ka aiñ kaba la mynjur da ka Ïingdorbar Thawaiñ jong kano kano ka Jylla.
Kiba bun ki seng saiñ pyrthei ha Meghalaya, lehse namar kim pat ïa ithuh ithaw bha, bad ki dang kheiñ nongwei ïa ka BJP, ki la ther ha ban da biang ïa kane ka seng ka bym don MLA wat tang uwei ruh hashwa ka ilekshon MLA, 2018.
Hynrei tang shu kut ka ilekshon, baroh ki seng saiñ pyrthei, lait noh ka Congress, kiba la ther ha ka por ba ïalap ilekshon ïa ka BJP namar ka aiñ ba khang ïa ka dohmasi, ki la kylla long pynban ki bahaïing bahasem hapoh ka Sorkar kaba thymmai, kata, ka Sorkar Meghalaya Democratic Alliance, kaba la thaw ha ka 6 tarik Lber, 2018.
Ka BJP kaba la ïoh tang 2 ngut ki MLA ha u snem 2018, ka la pynpaw syndon sha ka pyrthei ba dei maka kaba donbynta ban thaw ïa ka Sorkar MDA lyngba u nongïalam ba bun buit bha, u Dr Himanta Biswa Sarma ban pynduh thaw Sorkar ïa ka Congress.
Kumta ka mat kaba ïadei bad ka dohmasi ruh ka la kynjah noh khamtam na ka liang kito ki seng saiñ pyrthei kiba thaw lang ïa ka Sorkar MDA.Ha ka por ba ka Assam ka la wanrah ïa kawei ka aiñ  kaba tip kum ka Assam Cattle Preservation (Amendment) Act, 2021 ka la don ka jingpan jingpynshai la kane ka aiñ kan ktah ne em ïa ka jingwanrah masi sha Meghalaya namar ki masi kiba wanrah na Bihar bad kiwei ki Jylla ki hap ïaid lyngba ka Assam.
Ka Assam ka la wanrah ïa katei ka aiñ da kaba aidaw ba ka dei kawei na ki lad ban khanglad ruh ïa ka jingshalan masi tuh sha Bangladesh lyngba ki Jylla ka Thaiñ Shatei Lam Mihngi kynthup ïa ka Meghalaya kaba don markhap bad ka Bangladesh, nalor ka Assam.
Kane ka mat dohmasi ka la shu kut noh ha ka jubab ba ym don jingktah ei ei wat lada ka don ka aiñ ha Assam, bad lada ka Jylla kam thaw aiñ ban khang ïa ka dohmasi, ym don kiwei pat kiba lah ban khang.
Ki Jylla kum ka Madhya Pradesh, Bihar, Uttar Pradesh bad katto katne kiwei pat ki la khang pyrshah ban shoh masi ban bamdoh.
Mynta ki seng saiñ pyrthei kiba donlang ha ka Sorkar MDA, kim da kren shuh ïa ka mat dohmasi lyngba ki rynsan ïalap ilekshon, hynrei kaba ki kham pynheh sur ka dei ka mat Inner Line Permit (ILP).
Ki la ngiat sha ka BJP kaba ïalam ïa ka Sorkar Pdeng ha Delhi ba ïa ka mat ILP ym shym la leh ei ei da ka Sorkar Pdeng haduh mynta wat haba la dep mynjur ïa ka rai (resolution) da ka Ïingdorbar Thawaiñ ka Jylla ban pyntreikam noh ïa ka ILP.Ka BJP ha kane ka ilekshon ka la buh kyrtong syndon ha baroh 60 tylli ki konstitwensi, bad ka don jingkyrmen ba da ka jingwan ïasoh katto katne ngut ki MLA na kiwei pat ki seng, kan kham ïarap ïa ka ban ïoh rung ha kiwei pat ki konstitwensi kiba la don lypa ki MLA, ym kum ki konstitwensi kiba hap ban pynïakhun da ki kyrtong kiba thymmai.
Mano napdeng ki seng saiñ kiba ïakhun ïa ka ilekshon ki ban kham ïoh bun ngut ki MLA ha une u snem 2023, bad kiba kumno ki briew ki ban shahjied, ka dei ka jingkylli kaba ngin sa ïa tip baroh ha ka sngi ñiew vote.
Lada kano kano ka seng kan ïoh kham bun ki MLA, ka jingkylli ka long, hato dei namarba ki biang ki mat treikam bad ki nongrim kiba sngew ïahap ki paidbah, ne dei na kadaw kiwei pat ki bor bad jingpynthame?.
Ki paidbah nongkyrshan jong ka seng VPP Nongstoiñ ha ka sngi Balang ka taïew ki la mih shakhmat ban ïa shad da ka jingtem ïa ka jingrwai “Kong Deng, Kong Nah ha u Prah" ha ka rally jong ka VPP ïa kaba la pynlong ha sor Nongstoiñ ha shuwa ban sdang ka jingïalang ïalap ilekshon na ka bynta u kyrtong jong katei ka konstitwensi.
U President ka VPP u Bah Ardent M Basaïawmoit haba kren ha ka jingïalang u la ong, pynjop lut ïa baroh 18 ngut ki kyrtong ka VPP hangta phin sa ïoh ïa u Myntri Rangbah uba khlaiñ uba ïeng na ka bynta ka jingeh jong ka jaidbynriew.
U Bah Ardent u la ong ruh, “Ko ki paidbah ba ieit haduh mynta kim pat sei ïa kita ki nongïalam ba nud ban leit sha Delhi hakhmat u Myntri Rangbahduh ne hakhmat u Amit Shah ban ong ba kum ka jaidbynriew Khasi ngi don la ka jong ka dustur.
"Nalor kata u la ong, “Jied ïa ka VPP phin i kumno ngin kren ïa kitei ki nongïalam hapoh Delhi, ngin nym shah katba ki leh ma ki, ngin ïeng ngin pyneh ïa ka jong ka hok, dei ei na kata ka daw ba ngi da kwah eh ba ki paidbah kin ailad ïa ka VPP," bad bynrap, “Nga nud ban ong lada phi ailad mynta ïa ka VPP phin nym babe.
"U Bah Ardent u la ong, haba seng ïa ka VPP don shibun kiba ong kheiñ troiñ, don shibun ki seng ki ong kan poi shano kata ka seng thymmai, hynrei mynta ki MLA na ki seng bapher-bapher ki king-khlieh mynta hangno ka jaka ba don ka seng VPP.U la ong, “Ngi, ngi don ka jingkyrmen ba ngin poi sha ka thong kum ka VPP."Shuh shuh u la ong ruh ba la seng ïa ka VPP da ka jingpyrkhat na ka bynta na 50 snem ka ban sa wan ym dei tang na ka bynta ka jingmyntoi shi sngi.
Nangta u la ong ruh ba la pynlong ïa kane ka jingïalap ban pynshai halor kumno ban saiñdur ïa ka pateng ka ban sa wan.
“Ka Jylla Meghalaya ka dei kaba duk tam napdeng ki Jylla jong ka thaiñ shatei lam-mihngi namar ba la jyrsieh ka bamsap bad ka sorkar kam nud ban ïathuh ba ka pla tyngka ka long kaba thylli bad ka sorkar kam don pisa bad ka sorkar MDA ka la pyntyllun ïa ki kam tang da ka ram," la ong u Bah Ardent.
U la kynthoh ruh ba ka sorkar MDA ka la kam trai ïa ki skhim jong ka sorkar pdeng bad u la ong ruh ba u Myntri Rangbah bad u Symbud Myntri Rangbah ka Jylla ki la pynkiew skong ïa ki MLA bad ki kyrtong jong ki ban ong ba ki la trei shitom ban wanrah ïa ki skhim pynroi.
Kumta u la ong ba dei halor kitei ki jingbamsap la pynlong ban seng nongrim ïa ka VPP ban wanrah ïa ka synshar khadar kaba khuid ban pynkut ïa ki kam bamsap ban pynkut ïa ka jingpynlut phut bad ban pynkhlaiñ ïa ka pla tyngka jong ka sorkar.
Ynda la khlaiñ ka pla tyngka jong ka sorkar ki paidbah kin ïoh ïa shibun ki jingmyntoi bad lada ka VPP ka wan ha ka bor u la ong ban pynkhuid ïa ka bamsap kumba pynkhuid ïa ka Ïewduh ha ka por ba u long CEM ka KHADC.Ka Raj Bhawan ka la pynliem noh ïa ka Khalsa Warriors da 74 run na ka bynta ban khur ïa ka jingjop ha ka lympung ïalehkai First Division Shillong Cricket League ba la pynïaid da ka Shillong Cricket Association.
Ha kane ka jingïakhun kaba la long ha ka Sngi Balang ha madan Polo, ka Khalsa Warriors kaba la jop ïa ka jingkynting pisa, ka la ailad shwa ïa ka Raj Bhawan ban tied nyngkong ha kaba la kamai 189 run bad shah pynkhyllem 9 wiket ha ki 35 over.
U Vishal Konwar u la ïoh ban khyrwit ïa ka shiteng spah da kaba ïoh 56 run na ki 38 bol lem bad u Sanjay Mandal uba la ïoh 53 run na ki 71 bol.
Katba u Sawan Singh u la khur 3 wiket bad ïa ki 2 wiket la khur da u Khushaldeep Singh.
Haba wan beh ïa ka thong, ki nongtied ka Khalsa Warriors ki la shah pynhap wiket lut baroh na ka bynta ban kamai 115 run ha ki 27.2 over.
U Karan Jaiswal u la tied 28 run na ki 45 bol bad u Anon Ram u la tied 22 run na ki 28 bol.
Katba u Vinay u la khur 5 wiket bad ïa ki 2 wiket la khur da u Rohit Ram.
Ïa ka nam ‘Man of the Match’ la khur da u Vinay na ka Raj Bhawan.
Ka Bharatiya Janata Party kaba ïakhun ïa ka ilekshon ha Meghalaya bad kum ka seng kaba don ha baroh kawei ka ri, ka don la kajong ka nongrim bad ka saiñ pyrkhat.
Kum ka seng saiñ pyrthei kaba heh bad kaba dei ban trei na ka bynta baroh lang ki nongshong shnong jong ka ri India, bunsien ka shah buh jingkylli kum ka seng saiñ pyrthei namar ka don ha ka ïa ka kata ka jinglong tynrai Hindu lane Hindutva.
Ki don ruh ki kynhun kiba ju ïaid lang da kajuh ka sur ban pynrung ïa kane kajuh ka jingsngew bad jinglong tynrai.
Lada phai sha ka ilekshon sha ka Ïingdorbar Thawaiñ ha Meghalaya, ka BJP ka la pynïakhun kyrtong ha baroh 60 tylli ki konstitwensi.
Katno ngut kan ïoh MLA ym lah satia ban ïathuh lypa.
Kawei na ki nongrim ba ka BJP ka ïeng ban ïakhun ha kiwei pat ki Jylla, ka dei ka jingïada ïa ki masi ha kaba la khang syndon ban shohdoh masi bad bam dohmasi.
Ka jingkren jong u President ka BJP ha Meghalaya, Bah Ernest Mawrie shaphang ka dohmasi ka la pynkhih ïa ka jingpyrkhat jong kiwei pat ki seng saiñ pyrthei ha kiwei pat ki Jylla kiba ju ïaid lang ha kajuh ka thong bad donlang kajuh ka jingmut.
U Bah Mawrie u la ong ba ha Meghalaya, baroh ki bam dohmasi bad ma u ruh u bam dohmasi khlem don ka jingkhang ne jingpyrkhing.
Lehse kane ka pyndiaw pynban ïa ka BJP ha kiwei pat ki jylla.
Hynrei namar ka jingdonkam ban thied ïa ka jingieid ki paidbah bad ban ïoh jingjop, kum katei ka jingsngew kam dei ban don bad la shu sngap la ka sngap noh.
Tangba ka BJP ka la shah ther ha ka Shiv Sena kaba dei ka kynhun jong u Uddhav Thackeray bad wohnia ïa ka jingpyni ar jinglong ka BJP ha Meghalaya bad ha kiwei pat ki bynta jong ka ri India.
Ka Shiv Sena ka la ong ba ka ‘Hindutva’ jong ka BJP bad ka jingieid ïa ka masi ka dei kaba shu leh mynleh bad kynnoh ruh ba kita ki jinglong Hindutva jong ka ki kylla rong bad kylla ar jinglong katkum ka jingdonkam jong ka saiñ hima ha kylleng ki bynta jong ka ri.
Ka BJP kaba la ïoh ban synshar ha Assam, ka la wanrah ïa ka aiñ kaba tip kum ka Assam Cattle Preservation (Amendment) Act, 2021 ban tehlakam ïa ka jingshohdoh bad shalan masi sha kiwei ki Jylla kum sha Meghalaya, Nagaland, Mizoram bad kiwei.
Wat u Myntri Rangbah ka Assam, u Dr Himanta Biswa Sarma ruh u la kren kyrpad teng ba donkam ban pyrkhing ïa ka jingbam dohmasi ha ki jaka ba sah bun ki briew kiba dei ki Hindu.
Lehse mynta hap shu sngap shwa khnang ban kiew ka jingïoh MLA bad ynda la ïoh shuki, yn sa ïa peit pat kumno ban leh.
Ka BJP ka buh jingkyrmen bha ban ïoh thaw Sorkar wat lada kan ïoh tang hapoh 10 ngut ki MLA.Lada kat u hehduh ka BJP ha Jylla u la ong ba ym don jingwit ei ei ruh em ïa ki jaidbynriew ha Meghalaya kiba bam doh masi, ka jingkylli ka long, hato yn pyllait lynti laitluid ban wanrah ïa ki masi na ki Jylla kiba synshar da ki Sorkar BJP? Ki paidbah kin thep ïa ka vote jong ki ha Meghalaya bad Nagaland ha ka 27 tarik Rymphang, 2023, bad ka jingñiew vote kan long ha ka 2 tarik Lber, 2023.
Ka Meghalaya kan sa ïoh ïa ka Sorkar kaba thymmai ha ryngkat bad ka Jylla Nagaland, bad Tripura kaba la dep ban thep vote ha ka 16 tarik Rymphang, 2023.
Ngi im ha ka ri synshar paidbah (democratic country) kaba heh tam ha ka pyrthei, bad ngi dei kiba bhabok ban ioh ia ka hok kaba mano-mano ruh napdeng ngi paidbah ngi lah ban ioh ban synshar bad ban mih shakhmat kum ki nongialam jong ka ri.
Lada ngi peit sha kiwei-kiwei ki ri ka pyrthei ngi iohi kumno ki briew ki im sohsat wat ha ri lajong namar kim ioh iaka hok ban im laitluid kum kiba im haki ri shynshar paidbah.
Da ngi phaikhmat  sha ki ri ka pyrthei kum ka North korea, China, middle east bad kiwei-kiwei ngi iohi ba ka jingim jong ki briew long kum ha bindi watla ki im ha ri lajong, klet noh shuwa ban ioh hok ban synshar hi ne ban jied iala ki jong ki nongialam namar ngin shem kim ioh wat tang ban im laitlud kum ma ngi.
Kane ka jingshisha ka hikai ia ngi ba ngin sngewthuh ba kata ka bor bad ka iktiar kaba ngi ioh ka long kaba kordor bad ngim dei ban pyndonkam bakla ia ka.
Ngim dei ruh ban shim tang kum ka kam sngewbha ne shongshit ne shim iaka kum ka lad kamai pisa.
Ka jingshim daka pisa ban thep iaka vote ka jong ngi ka long kumba ngi die tad noh ia kata ka iktiar bad ka bor kaba kiwei ki bym ioh ki kwah dik-dik bad wat ban thied iaka haka dor kaba rem.
Haba ngi kren ia kata ka bor baki nongialam ki ioh, hangta ka don ruh ia ka bor ban pynjot bad ruh ban pynbha.
Lada ngi ioh daki ba biang kata ka jingbha ka wan ha ngi, bad lada ngi ioh daki bym biang kata ruh kan ktah beit ia ka ri bad ka jaitbynriew ym tang jong kane ka pateng hynrei ruh kumjuh ia ka pateng ka ban sa wan.
Namarkata, kum ba lah pynkhamti ha ngi ia kata iktiar to ngin pyndon kam hok ia ka.
To ngi da jied sani bha daki briew kiba lah ban wanrah ia ka jingsynshar kaba hok, kaba sei ki soh ba thiang ban im ka ri bad ka jaitbynriew.
Lada ia ka dorbar shnong ngi ong ka dorbar Blei ka bym dei ban don ka jaboh jabain kumta ruh ngi dei ban pynlong ia ka election kaba khuid khnang ba ka politic ruh kan khuid kum ki dorbar shnong.
Ha kum kine ki por election ka long kaba donkam ba ngin tip ia katto katne ki mat ba kongsan khnang ba ngin kham sngewthuh ha ka ban jied iaki briew ban kyntiew ia ka constituency ka jong ngi bad kumjuh iaka  ri hi baroh kawei.
To ngin ia peit iaki jingkylli bad jubab kiba long kumne harum.
Kiba kumno ki dei ki nongialam ?Kiba kumno ki briew ki lah ban shimti kum ki nongialam khamtam ha ka kam sain pyrthei?Ia kane ka jingkylli nga sngew ban ong ba long kaba donkam ban lah ban jubab da baroh ki nongthep vote namar lada ngim pat shai ia kane ka jingkylli kata ka vote jong ngi ruh kam iarap ei iaka imlang ka sahlang bad ruh iaka lawei jong ngi hi.
Ki nongialam ki dei ban long kiba don :1.
Ka jingstad ne ka Jingtip, ka buit treikam, bad kiba iohi jngai (visionary)2.
Kiba pynshongnia na baroh ki liang.3.
Kiba don ka jingkitkhlieh.4.
Kiba trei hok ne tieng Blei.5.
Kiba shemphang bad ba shlur.6.
Kiba don ruh ka jingieid bad jingisynei ia kiwei pat.
Q.Balei ngi donkam ia ki briew ba stad  ne ba shemphang?Ans.
Lada ngi kren ia ka jingstad bad jingshemphang jong ki nongialam, ka thew iaka jinglah ban sngewthuh naduh tynrai ne naduh tyllong iaki daw jong ka jingeh ba bun.
Lada ngi kren ia ka jingeh kaba la jan man ka ing ki ia kynduh, ngi hap ban wad iaki daw bah jong kita ki jingeh bad kumno ban weng iaki kawei hadien kawei pat.
Lada ngin shim nuksa na ka liang ka technology, kum ka mobile, ka computer bad kiwei kiwei, kumno kine ki wanrah jingkylla ia ngi haduh katne ngi long? Ka daw bah ka dei namar don ki briew kiba wad bniah bad kiba wad ruh iaki buit ki lad ban weng iaki jingeh kawei ha-dien kawei pat.
Dei kiba kum kine ki briew kiba wanrah ka jingkylla la ka long ha kano kano ruh ka kam ruh.
Kumba ngi tip hi ba kiei kiei kiba bha bad kiba kordor ki don ha ki jaka ba rieh bad ba eh ban ioh, ka ksiar, ki mawkordor wat ka jingstad ruh kam dei kaba suk ban ioh, kumta hi ruh ka long ka jingnang ban pyniaid ia ka ri ban ioh iaka roi ka par, bad dei tang ki briew ba shemphang kiba lah ban sei ki buit ki lad na kawei ka por sha kawei pat ki ba lah ban wanrah jingkylla.
Q.Hato ka lah biang mo tangba lah ioh ia ki nongmih khmat ha Assembly na bynta ka constituency jong ngi ?Ans.
Em, Kam long kaba biang ban jied tangba lah ioh iaki nongmih khmat namar ka kam MLA kam dei tang ban long Member Jong ka legislative Assembly hynrei ki hap long ruh ban long ki nongthaw ain.
Haba ngi kren ia ki nongthaw ain kata ka mut ba ngi pyniasyriem kum kita ki nongthoh kot, lehse ngi lah ban ong, kiba da tip thik ba thik ia ki daw jong ki jingeh ka ri.
Ngi dei ruh ban jied ia kiba lah ban pyninia bad pynibuit iaka sorkor ne kum kita ki ban tih ban khlong iaki mawkordor Jong ka roi ka par.
Q.Balei ka state jong ngi ka tyrkhong bad dap ram ?Ans.
Don bun ki daw ba pynlong ia ka state ne ka ri ban kiew haka roi ka par, tangba to ngin kren hangne tang iaki daw ba lah ban leh eiei bad kiba kongsan.
Ka state ka jong ngi ka don katto katne ki jingeh bym lah ban kiar, tangba kaba kham pynsuki shuh shuh ha ka ioh ka kot  ka long ba ngim long kiba shemphang ne ba stad haka ban pynmih pisa ne gene-rate revenue ia ka state bad ngim long ruh kiba trei da ka jingstad.
Ka jingriewspah ka ri kam shong tang ha ka sorkar ne tang haki paidbah hynrei ka iaid lang ryntih ha baroh ar liang.
Ka sorkar ba stad ym dei tangba ka nang ban pyndonkam iaka pisa bad pyniaid iaki kam ki jam, hynrei ka nang ruh kumno ban pynmih pisa iaka state ne ka ri lajong.
Ka sorkar ka don ka bynta ba khraw kumno ban pynmih pisa da ki buit ki lad baroh, ym tang ban shu pyniaid iaka pisa ba don.
Ka sorkar ka dei ban nang ban invest ruh ha ki kam ba lah ban pynim iaka state.
Ka long kum juh ruh ia ki nongshong shnong, khnang ban ioh ka kamai kajih ban pynioh kam ioh jam ki dei ban nang ban seng iaki kam ba bun jait khnang ban ioh kam ia lajong bad ruh ia kiwei pat.
Sha kiwei kiwei ki jaka ngin iohi ki briew ba don ba em ne ki briew ba don ka baiseng ki plie ia ki business bapher bapher, ki plie ia ki company bad kane ka pynmih pisa iaka state bad ka aikam ai jam ruh de ia kiwei kiwei.
Tangba kaba sngewsih ban iohi ka long ha state jong ngi kiba don ka spah ka phew, jaka ban seng ki business bapher bapher ne seng ki company, ki bun ba long politician.
Ka jingkylli ka mih lada kiba don ba em ki join politic mano pat shuh ban seng business ne seng company bapher bapher ban kiew ka state? Kiba duk lei klet noh ban lah ban pyniohkam ia kiwei, tang ia lajong ruh kim lah bha bad ba kin shim da ka loan ruh ka eh sa ban hap siew saka interest thik pa thik bad kiwei kiwei ki jingeh.
Lada kiba don ba em ka state jong ngi ne ka sorkar jong ngi kim leh eiei mano pat shuh ba lah ban leh ?Ban wanrah kam ki company na shabar ruh ka eh bad mih huri-hura, mano shuh ban pynioh kam ioh jam ia ki khynnah jong ngi?Balei her lut shabar ki khynnah samla? Balei ban wan ruh kim treh wan? Yn wan kumno hi da ki kwah eh ruh ban im ha ri lajong namar ym don ka kamai kajih ba lah ban kyrshan ia ka ieng?Ki nongialam ka state ne ka ri jong ngi ki dei ruh ban long ki briew kiba nang bad ba don iaka khlieh ba stad ban leh business, khnang ba kin ioh pynmih pisa ia ka ri bad ban iohkam ioh jam ruh ki khynnah jong ngi ha ka juh ka por.
Lym kumta kam don jingmut ban ialam iaka state tang ban shu long tang ki nongsam tiar ing tiar sem bad ki nongpyntreikam iaka pisa ne ki distributors.
Dei kane ka daw bah ba balei ngi dap ram, dei kane ka daw ba balei ngi hap shu shaniah bad khmih lynti tangban da ioh naka sorkar kmie (Central Govt).
Namarkata lada ngi long sah tang ki nong thied na kiwei kiwei ki state ha ki snem ban dang wan ruh kata ngi lah ban sngewthuh lupa ba kine ki juh ki jingeh kin iai bteng bad ki nonghikai, ki khynnah wad kam, ki nongrep kin mad ia ki juh ki jingeh.
Lada ngin ngam kham bniah ha kane ka liang, sa kawei ka jingkylli ka mih.
Balei ki khynnah jong ngi ki kham im shabar ban ha state lajong, ne Balei ba ka suki ka ioh ka kot?Ka daw ba kongsan ka long ba ngim don system ne proper planning hangno hangno ruh.
Kumno ki briew kiba don ka kam kin bit kin biang bad ba kin ym kyrduh ? Kiei ki daw ba pyntroin iaki ing ki sem bad iaka imlang ka sah lang? ETC, Kumno ki baduk na kiba duk tam ruh kin im?  Ka sorkar ba stad ka dei ban don iaka policy pyniad kam ne ka planning kumno ban pynim ia baroh, lym kumta kam don jingmut tang ban shu ai thum, ai da ki mar ki mata ha jaka jong ka kamai kajih kaba im.
Ki nongialam ba stad bad kiba don ka sap leh business kumba lah kren ha neng kin pynmih bad pynioh kam bad thaw ia ki ain ban im kiba duk ba duna khnang ba kin sa ioh thied hi ia ki jingdonkam baroh.
Q.Ki briew ba don ka spah ka phew ki dei ne em kiba Shemphang ?Ans.
Ka Jingstad bad jingshemphang kam don tang ha kiba don ka spah ka phew.
Ka jingsngewthuh kam shong tang haduh katno ngi sngewthuh ha ka khlieh hynrei haduh katno ruh ngi lah mad haka doh lajong iaki jingeh, bad dei tang u ba lah mad u ba sngewthuh kham bha iaka jingeh jingjynjar.
Ka jingstad bad jingshemphang kam don tang ha u/kaba don ba em namar U Blei u ai langryntih iaka sap ha baroh la u duk ne riewspah kumjuh, kaba eh ka long lada ym plie ka lad iaki bym don pisa leh election kumno kin lait kren?.
Q.Hato uba duk u lah ne em ban ieng election?Ans.
Hooid mano mano ruh ki lah ban ieng election kaba kongsan eh ka dei ka jingstad jingshemphang, jingtrei hok, bad nang ban leh iaka ba bha duh, Ka spah kam don bynta eiei haka ban nang ban pyniaid iaka ri, hynrei dei ka jingstad u briew bad ka mynsiem trei hok ka ban pyniaid beit iaki kam.
Q.Hato ki briew ba don ka spah ka phew ki sei na pla lajong ne kumno ban wanrah ka roi ka par ban shna ia ki surok ki syngkien ?Ans.
Em ! ! ym don mano mano ruh ban sei na pla lajong ban wanrah iaka roi ka par bad kiwei kiwei khlem da khmih lynti shuh,namar lada wat ka sorkar ruh kam lah kyrshan haduh katta ka duna pisa kumno hi ki riewshimet kin lah ban sei na pla ?(Yn dang bteng).
:U nongïalam ba ha khliehduh jong ka National People’s Party (NPP), u Conrad K Sangma bad uba long ruh u Myntri Rangbah ka Jylla, u la ong ba kam don jingmut satia ban jied ne kyrshan ïa ka TMC ne ïa kiwei kiwei pat ki seng saiñ pyrthei namar ïa ka Sorkar ba thymmai yn thaw da ka NPP.U Conrad u la kren ïakren ha ka jingïalang ïalap ilekshon kaba la long ha ka sngi Palei ha Dadenggre na ka bynta ban pan jingkyrshan ïa u kyrtong ka NPP u James PK Sangma bad uba dei ruh u MLA ka constituency bad ha kajuh ka por u hynmen jong u.
Ha kane ka sngi, u Conrad u la khot bad wer ïa ki dkhot jong ki seng saiñ pyrthei bapher bapher kynthup ka TMC ba kin wan ïasoh noh sha ka seng NPP bad ban ai ïa ka jingkyrshan.
“Wat nym pynsepei kai ïa la ka jong vote ka jong phi namar kan nym don jingmut ban kyrshan ïa ka TMC ne kiwei kiwei ki seng.
Ka NPP kan sa thaw ïa ka Sorkar.
Kumta mih na la ïing ban jied bad kyrshan ïa ka NPP," la ong u Conrad.
Haba shim ïa u nongïalam ka TMC bad Myntri Rangbah barim u Dr.Mukul Sangma kum u nongïalam ba synshar donbor, u Conrad u la ong, “U Mukul u lah ban ïasoh sha ka TMC, hynrei u dei ujuh u briew, uba la donkti shim ïa ka jingim jong kiba bun ki mynsiem ba lui-lui bad kum ka ri-lum Garo kan ym klet ïa ka jingjia ha ka 30 tarik u Nailur, ha kaba 9 tylli ki mynsiem briew ki la duh ei.
"Shuh shuh u Conrad u la ong, “U Mukul u la ieh ïa ka Congress, namar ka jingpyrkhat ba um don lawei shuh ha ka Congress.
Hynrei u khlem da kheiñ bha ba ki paidbah ka ri-lum Garo kin nym pdiang ïa ka seng kaba dei na shabar haba ki don ka lad ban jied ïa ka seng na la ka jong ka Jylla.
"Haba kynnoh ba u Dr.Mukul u la treikam da kaba pyndonkam ïa ka bor bad kiar ïa ki jingïakren ha ka ban pynbeit ïa kino-kino ki jingeh ne jingshah tynjuh, u Conrad u la ong, ka NPP ka ngeit ha ka ban sngap ïa ka sur jong u paidbah.
U la ong ba ha kine ki san snem ki la don shibun ki jingtynjuh hakhmat ka Sorkar, hynrei ki la don ki khep ruh ba ki kynhun seng bapher bapher ki la hap ban ïakhun pyrshah ïa ka Sorkar.
Tangba ka Sorkar kam ju pyndonkam ïa ka bor bad ka la jied ïa ka lynti jong ka jingïakren ban pynbeit ïa ki jingeh jong ki.
U Conrad u la ai khublei ïa ki paidbah ka Dadenggre Constituency kiba la ai ka jingshaniah ha u James Sangma halor ki kam kiba u la trei bad ruh ba u long u nongïalam ba don ka jingkitkhlieh.
Shuh shuh ha kane ka jingïalang u Conrad u la pyntip ba ka projek shna surok na Rongram-Dadenggre bad Phulbari ka dei kaba la shah iehbeiñ la bun bun snem, hynrei u James Sangma u la phah pyntrei biang ïa kane ka surok ba thymmai ha ka jingmang tyngka ba kot T.80 klur.
U la ong ruh ba lada la shah jied ha ka bor, ka jingdawa ban pynkha ïa ka District thymmai bad ka Dadenggre kum ka Headquarter, kan dei ka mat treikam ba hakhmat eh jong ka Sorkar Jylla.
Haba kren ha ka jingïalang, u James u la ai khublei ïa ki paidbah ka Dadenggre kiba la ïawan paidbah ban pdiang ïa u National President ka NPP Conrad K Sangma.
U la ai khublei ruh ïa u Conrad halor ka jingkitkhlieh lem ïa ka constituency da kaba ai ïa shibun ki kam pynroi ha ka thaiñ.
Ha kane ka rynsan ïalap elekshon, la ïoh jingkren ruh na ka kmie u Conrad bad u James Sangma, ka Soradini K Sangma.
Ka Soradini kaba dei ka kurim u (L) P.A Sangma.
ka la kyntu ïa ki paidbah ka Dadenggre ban vote ïa u khun jong ka.
Nangta ka la pyntip ruh ba ki paidbah ka ri-lum Garo ki la leh shibun kiei kiei na ka bynta ka longïing jong ka, kaba u kurim ba la khlad noh, u la bynshet ha ki khun ba kin trei na ka bynta ki paidbah ka ri-lum Garo.
U Genaro  Garcia Luna uba la 54 snem ka rta, uba dei u Myntri barim ka tnad security jong ka ri Mexico, la lap ba u donkti  ban shim ïa million ka pisa na ka kynhun leh kam be-ain bad khaïi bakhlain bor tam jong ka Mexico kaba la tip kymka ‘Sinaloa Drug cartel’.
U la shah kem ruh ha u snem 2019 ha Texas bad u la lait jamin noh.
U lahruh ban shah set patok shi rta jingim.
U Garcia Luna un shah set patok da kaba shu kheiñ kylluid kumba 20 snem, katkum ka jingkren jong ka tnad Department of Justice.
Kane ka jingrai pynrem ïa u ka la wan hadien 4 taïew bad lai sngi hadien ka jingbishar ïa u ha ka US District Court in Brooklyn, New York.
Ki bor bahalor ki la ong ba uwei u heh duh jongka ‘Mexican equivalent of the US Federal Bureau of Investigation’ ka la mynjur ban shim ïaka million ka pisa kaba la buh ba synduk brief case bad la pynpoi da ki dkhot jong u ‘Joaquin “El Chapo" Guzman Sinaloa drug cartel’.
U Garcia Luna, uba la sah sha US hadien ba u khlem don shuh ha ka kam, udei u ophisar ba ha khlieh duh jong ki ophisar Mexico.
U Ioan Grillo, uba dei u nong Mexico-British uba dei ruh u nongthoh kot bad expert jong kaba la khot ka ‘Mexico criminal underworld’, u la ong sha ki lad pathai khubor ba ka jingthmu kaba khraw jong ka Sorkar US bad Mexico ka long ban ïakhuh pyrshah ïa ki kam bamsap bad ki kam be-ain.
U la bynrap ruh ba ka jinglap ïa u Garcia Luna ka lah ruh ban ïarap ïa ki ophisar jong ka Mexico ban leh ïa ki kam bamsap.
Une u Myntri barim la ju tip ruh kum u ‘Architech of Mexico war on drugs’ – bad la ong ruh ba u la ai ki jingtip sha ki Sinaloa drug cartel bad kiwei de ki kynhun khaïi drok bad pyntip ruh ïa kine ki kynhun shaphang ka jingkhynra jong ki bor jong ka ain.
Bad u Garcia Luna u la kyntait ïa kane.
Ka jingkynnoh pyrshah ïa u Garcia Luna ha kaba donkti bad ka Sinaloa cartel ka la paw hadien ka jingbishar pyrshah ïa u Guzman, uba la shah rai pynrem set patok shi jingim ha u snem 2019.
U nongkhaïi drok barim uba la tip kyrteng kum u Jesus “Rey" Zambada u la phla ha kapor ba bishar pyrshah ïa u Guzman u la pynpoi da ki million ka pisa sha u Garcia Luna.
Ka case pyrshah ïa u Garcia yn buh ruh ïa 9 ngut ki nongsakhi, bun ki kynthup ki nongkhaïi drok kiba la shah rai pynrem, kynthup u Zambada.
U la kyntait ban leit sha ka jingshah bishar, hynrei ka lok jong u, ka Linda Cristina Pereyra, ka la ïeng bad pyrshang ban pynrem ïa u tnga jong ka bad ka rukom im jong u.
Ka Saritha Komatireddy kaba dei ka US prosecutor ka la ong ba ka Sinaloa cartel kam lah ban pynkiew ïaka kam khaïi drok jong ka khlem ka jingïarap jong u Garcia Luna.
Ki lawyer jong u Garcia Luna ki la ïatim bad kine ki nongsakhi kiba la don lang ha ka jinghajir pyrshah ïa u ban ïada ïalade hadien ba ki la dep ban leh ki kam be-ain.
Ki bor sorkar jong ka jylla Tripura ha ka Lah Sngi U Blei mynta ka taiew ki la ïathuh ba ki bor pulit jong ka jylla ki la leit ban kem noh ïa uwei u nongïalam Panchayat na ka shnong Dwarikapur, Khowai district na ka daw jong ka jingdonkti jong  u ha ka jingjia shah pynïap jong uwei u nongïalam jong ka seng CPI-M.U nongïalam Panchayat u ba la shah kem ha ka miet jong ka Sngi U Blei ba la dep u dei u ba la tip kyrteng kum u Krishna Kamal Das (48 snem ka rta) u ba la donkti ha ka jingjia shah pynïap jong u nongïalam ka CPI-M u ba la tip kyrteng kum u Dilip Shukla Das (50 snem ka rta).
Halor katei ka jingjia, watla na ka liang ki bor pulit ki la kam ba katei ka jingjia ka la jia na ka daw jong ka jingïashun ba shimet bad ym dei na ka daw jong ki kam saiñ hima, pynban na ka liang ki nongïalam jong ka CPI-M lem bad ka Congress ki la kynnoh ba u Dilip u la shah pynïap na ka daw jong ka jingdonkti jong ki nongïalam ka BJP ban kynshoit bad pynshlur ïa ki nongkyrshan jong ka BJP ban thombor ïa ki nongkyrshan jong kiwei kiwei pat ki seng saiñ pyrthei.
Kat kum ka jingïathuh jong ki bor pulit ka jylla, ki la pyntip ba u Dilip u la leit ban thombor shwa ïa ka ïing sah jong u Krishna ha ryngkat ka jingkynnoh ba dei ba u uba la kyntait ban ai jingïarap ïa u na ka bynta ka skhim PMAY bad kumjuh ruh halor kiwei kiwei ki lad jingïarap kiba ka sorkar ka pynbiang.
Katei ka jingïakajia hapdeng kitei ki 2 ngut ka la sdang ka miet jong ka Sngi Saitjaiñ ba la dep – 2 sngi hadien ka jingpynlong ïa ka ilekshon sha ka Ïing Dorbar Thaw Aiñ jong ka jylla Tripura.
Na katei ka jingïakajia la ïathuh ba u Dillip u la ïoh ïa ka jingmynsaw kaba jur hadien ka jingshah thombor ha u Krishna bad ha u nongñiah kali jong u uba la tip kyrteng kum u Tapas Das.
U Dilip u la khlad noh ha ka Sngi U Blei ba la dep hadien ba la leit ban rah sumar ïa u sha Agartala Government Medical College.
Tad haduh ba la ïoh ïa kane ka khubor, la ïathuh ba na ka liang u nongñiah kali jong u Krishna Kamal u dang don hapdeng ka jingphet rieh bad ki bor pulit ki la sdang ban pynlong ïa ka jingleit thwet khnang ban ïoh kem noh ïa u.
U kyrtong ka VPP na North Shillong Constituency, u Bah Adelbert Nongrum u la phla ba um shym la leit ïuhkjat ha Them Ïew Mawlong namar u kwah ïa ka vote, hynrei ban die pat ïa ka longdien, namar ki dei ban tip mano ba dei trai ïing bad mano ba dei nongshong wai.
Ïa kine ki kyntien u Bah Adelbert u la pynpaw haba ai jingkren ha ka jingïalap ilekshon ba khatduh kaba la long ha YMCA Mawkhar ha ka janmiet 24 tarik Rymphang 2023.
Ha kane ka jingïalang palat spah ngut ki nongkyrshan u ‘prah’ ki la wan ban sngap ïa kaei ba ki nongïalam jong ka VVP ki don ban pynsngew.
Haba ai jingkren ha kane ka jingïalang, u Bah Adelbert u la ong ka jingkhlaiñ kam shong ha ka jingbun paidbah, hynrei lada dei tang ar ngut ruh yn pynkhih win ïa ka jylla baroh kawei.
“Ki ong ïa ngi, ngin leh aïu lada jop ka VPP tang khyndiat ngut, hynrei nga ong phi pat ba la synshar haduh sanphew wei snem phi la leh aïu ïa ka jaidbynriew jong ngi haba ki bun paid, hynrei phi khlem shna ïa ki aiñ phi dei ki nongshna tang pisa" u la ong.
“Ki kynnoh ïa nga ba nga ïam bait, ba nga lung mynsiem, nga hap ban ïam na ka bynta ka pateng ban wan.
Hato ban lung mynsiem ka long pop seh, katba shabar pat ki leh ïa ki kam tuh kam thok suda, hynrei nga ong ïa phi ki paidbah lada ki ai pisa shim beit tangba ha ka 27 tarik mynta u bnai thep vote ha ka shap u prah" u la ong.
Katkum ka khubor ba la ioh lum ka iathuh ba u trai jong ka klob ialehkai phutbol English Premier League ka Liverpool u John Henry na ka ri USA, u lah pynpaw ba kam shym la don satia kano kano ka jingthmu ne ka jingpynkhreh na ka bynta ban die noh ia katei ka klob ialehkai, hadien ba ki trai jong katei ka klob kiba la iasnohktilang ban long trai ia ka ki lah pynpaw ha u Naiwieng ia ka jingpynkhreh ban dei noh ia katei klob ialehkai.
Kumta ha kaba iadei bad katei ka bynta, ka Fenway Sports Group (FSG) kaba lah pyndep pura ia ka jingshimti jong ka ia ka klob baroh kawei ha ka dor 300 million pounds ($358 million) ha u snem 2010.
Ha ki lai bnai ba lah leit noh ka iathuh ba kan sa pynpaw ia kata ka lynti ba ka lah jied na ka bynta ban wanrah shakhmat ia ki nongpynlut-nongiarap lada kita ki pynpaw ia ka jingkwah jong ki ban long-trai ia ka klob.
Hynrei hadien ka jingpynpaw ba nyngkong da ka FSG lyngba ka kaiphod ka jong ka, na ka liang jong u Chairman katei ka klob ialehkai u Tom Werner u iathuh ba kam shym la don kano kano ka jingpynkyrkieh na ka bynta ban pyndep pura ia kino kino ki jingiateh kiba long donkam bad hakhmat eh.
Na ka liang jong u Henry u iathuh ruh ba haduh mynta kam shym la don kano kano ka jingthmu na ka bynta ban die noh ia ka klob watla ka lah don ka jingiakren bad ki katto katne ki nongpynlut ha kaba iadei bad ki kam ki jam na ka bynta ka klob bad lehse kan sa don kano kano ka jinglah ban seisoh hynrei ym pat ka jingkhreh ban die noh ia ka klob.
Haba ban jur halor ka bor jong ka synshar paidbah ban weng ïa ki nongïalam ba bamsap, u nongïalam ka TMC Legislature Party, Dr.Mukul Sangma ha ka Sngi Thohdieng u la ong ba ki paidbah ka Jylla ki dei ban pyntikna ba ki jied ïa ka Sorkar Jylla kaba trei na bynta jong ki ha ka jaka ban bud tdong ïa la ki kynrad ha Delhi.
Haba ai jingkren sha ki paidbah nongkyrshan ha Mahendraganj ha ka Sngi Thohdieng, u Dr.Sangma u la ong, “Ha ka 6 tarik u Lber, 2018, nga la kut noh ka jinglong Myntri Rangbah.
Ki nongïalam ka BJP na Delhi ki wan sha Meghalaya bad thung ïa u Myntri Rangbah u bym shym la shah jied na kano-kano ka konstitwensi ha katei ka por.
Tang hadien ba u la long Myntri Rangbah, u la long MLA.Kane ka pyni ba ngim shym la jied ïa kane ka Sorkar Jylla, la leh da ki nongïalam na Delhi.
Kam shym dei ka rai jong u paidbah ka Jylla hynrei da ka bor.
"U Dr.Sangma u la ong, “Wat jied tang ki MLA [ha kane ka kynti], jied ïa ka Sorkar.
Ki briew ki dei ban ‘vote’ ïa ka Sorkar kaba trei na bynta ki paidbah bad shakri ïa ki.
Ka jingthmu jong ka saiñ pyrthei ka long ban trei na bynta ka bha ka miat jong ki paidbah ha baroh ki liang.
Ka saiñ pyrthei ka dei ka atiar kaba ngi lah ban pynjem ïa ki jingeh jong ki paidbah.
"U la kular ruh ba kane ka Sorkar kan pyntikna ïa ka suk ka saiñ bad ka roi ka par jong ka Jylla.
“Ngin wanrah biang ïa ka suk ka saiñ ha ka Jylla wat hapdeng ki jingtynjuh kiba ap ha ka kyrteng jong ka shong suk shong shngaiñ.
Ngin pynurlong ïa ki 10 kular ka TMC na bynta ka Jylla, pynbiang ïa ka jingkyrshan pisa sha ki kynthei jong ngi bad ki samla bad wanrah 3 lak tylli ki kam," u la ong.
Haba pynsngew halor ki jingkynnoh bamsap bad jingpynbudnam kiba la wan jia naduh ba ka Sorkar MDA ka wan ha ka bor, u Dr.Sangma u la ong ba tang ka TMC kan pyllait ïa ka Jylla na ka bamsap.
“Kito kiba lalot, kim tip jingkut ban pyndap la ki pla ha ka jaka ban trei bad kyntiew ïa ki paidbah.
Lada mynta ka sngi, ka Meghalaya ka dei ka Jylla kaba bamsap tam, kam dei namar ki paidbah.
Ka dei namar jong kito kiba don ha ka bor.
Namarkata ka long kaba kongsan ban pyndonkam ïa ka hok jong ngi ban ‘vote’ ha kane ka ilekshon," u la ong.
Shuh shuh utei u nongïalam ka liang pyrshah u la bynrap, “Ka sur jong ngi ka dei ka atiar bad nga la pyndonkam ïa ka na bynta ki paidbah.
Ngi donkam ban ïakhun ban pyllait ïa u duk u suk na ki jingeh jong ki bad ban pynurlong ïa ki jingangnud jong ki khun samla.
Kine ki dei ki kamram jong ka Sorkar Jylla.
".
Ka kynhun rwai Back street Boys kaba la wan phai biang sha ka kam rwai hadien 13 snem la ioh khubor ba kan sa wan ban shim bynta ha Mum -bai bad Delhi ha u bnai Jymmang ha kaba kane ka dei kum shi bynta ka jing leit rwai kylleng jong ka.
Kane ka kynhun rwai kaba la khring ia Billion ki riewieit jingrwai na kylleng ka pyrthei kan sa wan ban shim bynta sha India ha kaba kane ka jingwan shim bynta jong ka, kan sa long kaei kaei kaba ki nongshong shnong ka Mumbai bad Dehli kin sah kynmaw.
Ka jingleit rwai kylleng ka BSB mynta u snem ka dei ruh ban rakhe ia ka jingdap 30 snem ba la seng ia kane ka kynhun bad ka jingmih pyrthei jong ka.
Ha kane ka jingwan rwai sha India ka BSB kan sa rwai ia ki jingrwai ba paw jong ka, ka  ‘I Want It That Way’, ‘Everybody (Backstreet’s Back)’ ‘As Long As You Love Me’, ‘DNA’ ‘Don’t Go Brea king My Heart’, ‘Chances’ bad kiwei kiwei.
Katkum ki khubor la ong ba u Secretary of State jong ka United States, u Antony Blinken un sa wan ban jurip sha India ha ka taiew ban wan naka bynta ban ïashim bynta ha ka jingialang G20 jong ki nongialam ki ri bapher bad ban wan iakynduh ruh ia ki heh ka India kum shi bynta ban pynpaw ia ka jingiadei kaba skhem hapdeng ka United States bad ka India.
Ka India ka la ioh bat ia ka jinglong President ha ka G20 dei naduh ka 1 tarik jong u Nohprah ha u snem 2022 ba la leit.
Kumta la ong ba ha ka 1 tarik jong u Lber ban wan, u Blinken un leit hiar sha New Delhi ban ïashim bynta ha katei ka jingialang G20 jong ki Myntri ka tnat kam bar ri jong kitei ki ri bapher kiba long ki dkhot jong katei ka kynhun G20.
Ka mat ba kin ïakren ha katei ka jingialang, kan long ban pyntikna halor ka jingshngaiñ jong ka bam- ka dih, ka bor ding, ka jingjur ki kam khaïi droks, ka jingdonkam ban kyntiew ia ka rukom ai jingsumar haba iadei bad ka koit ka khiah hapoh ka ri, ki lad jingïarap haba jia kano kano ka lanot ha ka por bym lah ban tip bad kumjuh ruh ka jing pyn iaryngkat  dor ia ki kynthei bad shynrang bad kumjuh ruh ban ai bor ia ki kynthei ba kin don bynta ha ki liang bapher khnang ba kin lah ban ïeng ha la ki jong ki kjat bad ba kin long ruh ki nongiada na ka bynta kiwei pat kiba donkam ia ka jingkyrshan.
Kumta ruh la ong ba utei u nongialam ka United States un don ha India tad haduh ka 3 tarik jong u Lber.
Shuh shuh ruh la ong ba u Blinken ha kane ka kynti un sa wan sha India hadien ka jingleit jurip jong u sha ki 2 tylli ki ri jong ka thaiñ Central Asia, na Kazakhstan bad Uzbekistan, ka ban sdang naduh ka 28 tarik jong une u Rymphang.
Ha ka 28 tarik u Rymphang, u Blinken un leit ban jurip sha Astana jong ka Kazakhstan, ha kaba un leit ban kynduh ia ki heh jong ka Kazakh ban pynkhlaiñ ia ka jingiadei hapdeng ka US bad kitei ki ri.
Hadien kata pat un sa leit ban jurip sha Tashkent jong ka Uzbekistan, ha kaba un leit ban kynduh bad ïakren kam bad ki heh ka Uzbekistan bad hangtei ruh un ïakren- ia pynbeit kam badki kum shi bynta ban pynkhlaiñ ia ka jingiadei hapdeng ka US bad katei ka ri.
Ha kane ka kynti, la ong ba hapoh jong katei ka jingialang G20 kaba heh, ki nongialam jong kitei ki ri ki ban shong jingialang ha katei ka sngi, kin ia pyrkhat bad puson bad kin buh peit thuh thik pa thik ruh halor ka jingduh nong bad ka jinghiar ka ioh ka kot jong ka Ukraine ha une u snem ba la leit tad haduh kane ka kynti namar ka jingleit hiar thma dusmon jong ka Russia naduh u snem ba la leit.
Katei ka jingialang G20 jong ki Myntri ka tnat pla tyngka bad ki Lat jong ka Central Bank jong kitei ki ri bapher ia ka ban la pynlong hapoh Bengaluru, ka long ruh hadien ba la iohi ba ka la don ka jingmyntoi na ka jingialang G20 ba la pynlong ha u Risaw jong u snem ba la leit, haba iadei bad ka jing ia pyrkhat kam ban tehlakam ia ka jingkiew dor ki mar- ki mata namar ka thma ha Ukraine kaba la jia naduh u Rymphang jong u snem 2022 ba la leit.
Kumjuh ruh ka Treasury Secretary jong ka United States, ka Janet Yellen ha ka Sngi Palei ka la pynpaw ia ka jingmyntoi kaba la mih na katei ka jingialang kaba la dep ban pynlong ha ki khyndiat bnai ba la leit bad kumta ruh ka la ong ba ka jinglong jingman ha kane ka por ka la kham biang arshah ban ia kaei kaba ki la mutdur ha kitei ki por ba la leit.
Kumta ruh ka Yellen ka la ïaroh ia katei ka jinglah jong ki Sorkar bad ki Central Bank jong baroh ki ri kiba hap hapoh ka G20 ha une u snem ba la leit, ha kaba ki la lah ban tehlakam ia ka jingkiew dor ha utei u snem.
Namar kumba la iohi ia ka jinglong jingman ha kane ka kynti, la shem ba ka jingkiew dor hapoh United States bad ha kiwei de ki ri ka la sdang ban kham hiar, hynrei ka Yellen ka la kyntu pat ba ym dei ban shu kheiñ sting ne shim sting noh haba la iohi ia ka jingmyntoi bad jingsei soh, bad kumta ruh ka la ong ba kitei ki ri ki dang dei hi ban trei shitom kham bha shuh shuh, khnang ban nang lah ban kham pynbha shuh shuh ia ka jinglong jingman ha ki sngi ki ban wan.
Shuh shuh ruh la ong ba ka Yellen bad kiwei de ki myntri jong ka kynhun G7 ha katei ka Sngi Palei, ki la pynpaw ia ka jingdonkam ban pynmih pisa naka bynta ka Ukraine bad ki la kular ruh ban nang pynjur ia ki kyndon bad jingpyrkhing pyrshah ia ka Russia namar ka jingleit hiar thma ba khlem kut trai jong ka pyrshah ia ka ri Ukraine ka bym pat da biang wat ia ki tiar iakhun.
Kumjuh ruh na ka liang ki nongialam ka Japan hapoh jong katei ka kynhun G7, ki la ong ba katei ka kynhun kan ialeh ban peit thuh ia ki jingmyntoi bad jingtreikam, na ka jingbuh kyndon pyrshah ia ka Russia bad lah ruh ban leh eiei shuh shuh lada kim pat ibiang lane kim pat ikop treikam bha.
Ha kajuh ka por ruh na ka liang ka Germany pat, ki nongialam ka Germany ki la ong ba ka long kaba donkam ban ai tyngeh ia ka Russia khnang ba kan pei phang noh bad lada kam i-patiaw satia, dei ban pynsah marwei ia ka, khnang ba kan sngewthuh ia ka jinghiar ka ioh ka kot jongka kumba ka la leh ia ka Ukraine.
Katba na ka liang jong ka India, la ong ba kam shym kwah ban poi sha katei ka mat ne ban shim rai la kan ai jingkyrshan ne kan pynsah marwei ia ka Russia namar dei tang ka Russia hi ba ka India ruh ka ju shaniah ha baroh shi katta ki snem ba la leit bad bun na ki tiar thma bad ki liengsuiñ thma kiba ka India ka don ruh ki dei hi ki jong ka Russia bad kiba ka la ioh na ka Russia.
Kumta ka India tad haduh mynta- mynne, ka dang neh hi, ha kajuh ka rai ban ym iashah liang shano shano ruh khnang ba ka jingiadei jongka bad ka Russia ne bad kiwei ki ri jong ka pyrthei ruh, kan ym dkut ne pulom noh.
Haba iadei pat bad ka jingleit hiar thma jong ka Russia ia ka Ukraine, ka Russia ka la ong ba kane kam dei ka thma, hynrei ka dei tang ka ‘Special Military Operation’.
Katkum ki khubor la ong ba ki paidbah nongshong shnong ka ri Ukraine, ha ka Sngi Thohdieng kin pynlong jingduwai kyrpang na ka bynta ka ri bad ka suk ka saiñ hapoh ka ri.
Ha kane ka sngi, kaba dei ruh ka sngi ba la buh jingkynmaw ia ka jingdap shi snem ka jingleit hiar thma jong ka Russia pyrshah ia ka Ukraine.
Ha katei ka sngi la ong ba u President ka Ukraine, u Volodymyr Zelensky u la ai mynsiem ia ki paidbah nongshong shnong ka ri da kaba ong ba ka Ukraine ka long ka nongjop ha katei ka thma bad kane ka long ruh wat hadien ba ka Russia ka la byrngem tyngeh ba kan ther da ki ‘namding kiba kham khlaiñ shuh shuh ban ia kiba ka la ju pyndonkam baroh shi katta ki bnai naduh u snem ba la leit.
Ha u snem ba la leit, ha katei hi ka sngi (24 tarik u Rymphang), u President ka Russia u Vladimir Putin, u la pynkyndit ia ka pyrthei baroh kawei da kaba phah ia ki shipai ka Russia ban rung sha Ukraine bad ban leit hiar thma kyndit- kyndit khlem kano kano ka dak ne ka jingmaham lypa halor katei ka jingthmu hiar thma jong u ia ka Ukraine.
Kumta la ong ba ha katei ka Sngi Thohdieng, u President ka Ukraine, u Volodymyr Zelensky u la ai jingkren halor ka lanot ba ka Ukraine ka hap ban kit bad ioh mad ha kane ka por tang namar ka mynsiem dusmon jong ka Russia.
Kawei na kitei ki jingkynmaw ia ka jingdap shi snem ka thma, la pynlong hapoh ka shnong Bucha, kaba long ka shnong kaba la mad bha ia ki kam thombor jong ka Russia.
Dei ha katei ruh ka shnong ba ki nongialam niam ki la pynlong jingduwai kyrpang naka bynta ka shongsuk- shongsaiñ hapoh ka ri bad ba kiei- kiei kin iaid beit- iaid ryntih noh kumba ka dei ban long.
Ha katei ka sngi, u Zelensky u la ong ba u mynsiem bymman u dang don bad dang treikam wat haduh kine ki sngi ba mynta, bad ka thma kaba jur ruh ka dang ap ia ka ri Ukraine.
Hynrei, u la ong ba ka Ukraine ka tip shai ba ha kaba kut katei ka thma kan kut ha ka kti ka jingjop jong ka Ukraine.
Kumjuh ruh na ka liang ka tnat iada ri jong ka Ukraine, ka la maham lypa ia ka dak ka jingbym shngaiñ ba ka Russia ka lah ban ther ‘namding biang ha kum kane ka por.
La ong ruh ba ki ri bapher jong ka thaiñ West, kiba la ju ai jingkyrshan naduh ka pisa haduh ki tiar iakhun thma na ka por sha ka por hapdeng ka jingiakhun thma jong ka Ukraine pyrshah ia ka Russia, kitei ki ri ruh ki la rakhe bad kynmaw ia ka jingdap shi snem jong ka jingleit hiar thma ka Russia sha Ukraine bad kaba long ruh ka jingïakynad kaba jur bad kaba heh tam eh hapoh ka dew bah Europe ha kane ka juk ba mynta naduh ki por ba la khie ka Thma Bah ba Ar.
Kumjuh ruh na ka liang ka United States bad kiwei pat ki dkhot jong ka kynhun G7, ki dang thmu ban pynngat kyndon thymmai shuh shuh ia ka Russia halor ka jingbym sangeh jongka ia katei ka thma ba khlem nongrim.
Kumta la ong ba ha ka Sngi Palei, ka United Nations ruh ka la pynpaw ia ka jingdawa kaba jur ba ka Russia ka dei ban phah mih noh shi syndon ia kitei ki shipai jong ka kiba dang don hapoh Ukraine tad haduh kane ka kynti ba mynta bad ruh ba ka dei ban sangeh bad pynkut noh shi syndon ia katei ka thma.
Ka nongmihkhmat barim jong ka sorkar Madhya Pradesh kaba dei ruh ka Lat barim jong ka jylla Chhattisgarh, ka Sushri Anusuiya Uikey kaba dang shen ka la shah pynkhamti ha ka President jong ka ri India – Droupadi Murmu ban shimti ïa ka kam kum ka Lat jong ka jylla Manipur, ha ka 22 tarik mynta u bnai ka la bam smai ban shimti ïa ka shuki ha ka jingïalang bam smai kaba la pynlong ha Raj Bhavan, Imphal.
Ha katei ka sngi ïa ka Sushri la pynbam smai da u Justice MV Muralidaran u ba dei u acting chief justice jong ka Manipur High Court.
Ka Sushri Uikey, kaba dei mynta ka Lat ba 18 jong ka jylla Manipur ka la mih bujli ïa u La Ganesa ban shimti ïa katei ka shuki Lat jong ka jylla.
Ha ka jingïalang bam smai kaba la pynlong ha katei ka sngi, la wan ban ïashim bynta lem ruh da u Myntri Rangbah ka jylla – N Biren Singh, u Lamphang ka Ïing Dorbar Thaw Aiñ jong ka jylla Manipur – Thokchom Satyabrata Singh, ki dkhot ka Kynhun Myntri, u Chief Secretary, ki heh pulit bad kiwie kiwei ki heh sorkar jong ka jylla.
Ha ka jingwan ïuh kjat jong ka Sushri ha ka sngi Ba-ar mynta ka taiew la pdiang burom ha ryngkat ka ‘guard of honour’ ba la pynkhreh da ki pulit bad bor pahara jong ka jylla.
Ka Sushri Anusuiya Uikey hashwa ba kan shimti ïa ka shuki kum ka Lat jong ka jylla Manipur ka la dei shwa ka Lat jong ka jylla Chhattisgarh naduh ka 16 tarik u Nairung, 2019 tad haduh ka 12 tarik u Rymphang, 2022.
Ha ka jingai jingkren ha kaba ïadei bad ka jingpyntreikam kaba dang shen halor ka jingpynpra ïa  ki ïing ba la shna beaiñ, ki heh ka Civic Body ki la ong ba ïa ki ïing kiba la shna beaiñ la pynpra noh namar ka jingpynkheiñ ïa ki kyndon ba la buh.
Ka kynhun Civic Body ka la pynpra ïa lai tylli ki ïing bad ar tylli ki ïing ba la buh ïa ki jaka die jaka thied ha Jain Colony ha Jassian Road, ïa 7 tylli ki dukan ba la shna ha ka surok Jassian bad ka ïing kaba don ha Kunj Vihar ha Jassian Road.
Ka MC Assistant Town Planner (ATP) ka Bedi ka la ong ba ka jingïoh jingtip ha kaba ïadei bad ka jingdon jong ki ïing kiba la shna beaiñ ka la long na ka jingleit khmih bniah kaba ju long man ka sngi jong ki heh ba dei khmih, bad hadien ba la lap ïa kane, ki bor ba dei khmih ki la phah pynpra noh ïa ki ing bad ki jingtei ba la shna beaiñ.
Kumba la bynrap halor kane, la ong ba ha ka taïew ba hashwa, ka jingpyntreikam pyrkhing ka la long pyrshah ïa ki jingshna kiba la shna beaiñ ha Ghumar Mandi, Model Town Extension, bad ha ïew Model Town Gol.
Ki heh ba dei khmih ki la pyntip shuh shuh da kaba ong ba kin sa ïai bteng ha ka ban pynlong ïa ka jingkhmih bniah bad ka jingleit pynpra ïa ki ïing ba la shna beaiñ bad ïaid lait na ki kyndon ba la buh ha ki sngi bad ki por ban wan ruh.
Na ka liang jong ka ATP Bedi ka la buh ka jingkyrpad ïa ki nongshong shnong ba ki la dei shwa ban pan jingbit bad ban khmih bniah bad ki heh jong ka Civic Body lada ki thmu ban shna ïing ne kiwei pat ki jingtei bad ban bud ïa  ki kyndon ba la buh.
Ka la buh ïa ka jingmaham kaba pyrkhing ba yn sa pynshitom tyngeh lada lap ïa ki briew kiba pynkheiñ ïa ki kyndon ba la buh.
Ki dkhot jong ka Bharatiya Janata Party (BJP) ha Delhi, ki la pynlong ïa ka jingïakhih kaba heh habar jong ka shlem treikam ka Aam Aadmi Party’s (AAP) halor ka jingdawa ban phah hiar shuki noh ïa u Symbud Myntri Rangbha u Manish Sisodia halor ka jingshah kynnoh ba u la don bynta ban syntiat.
U heh nongïalam jong ka seng BJP ha Delhi u Virendra Sachdeva, ki MP kiba kynthup ïa u Parvesh Verma, Manoj Tiwari, u Myntri barim jong ka sorkar kmie u Vijay Goel ki la don bynta ha ka jingïakhih ryngkat ki nongbud jong ka seng BJP ha ryngkat ka jingdon jong ka kynhun pulit kaba la pynlong ïa ka jingpahara.
U Virendra Sachdeva bad u Manoj Tiwari ki la shahkem ha katei ka sngi ha ka por ba ki la ïashim bynta ha ka jingïakhih.
Ka kynhun ba bun jong ki pulit ka la shah pyntreikam na ka bynta ban khang lynti ïa ki nongbud jong ka seng BJP ba kin leit sha ka jaka treikam jong ka seng AAP.Ka kynhun ki pulit ka la pynkhlaiñ ïa ka jingpahara ha DDU Marg ha kaba ka jaka treikam ka don, ha kaba la don ruh ka jingbuh ar laiñ ïa ki jingker.
Ki nongïakhih jong ka seng BJP ki la pyrshah bad ki la ong ba ki dei ban ïaid bad ban poi beit ha ka jaka ba ki thmu ban poi kata ha ka jaka treikam jong ka seng AAP.Kum u nongïalam ha ka lympung jingïakhih, u Virendra Sachdeva, ki MP jong ka seng kiba kynthup ïa u Manoj Tiwari bad u Parvesh Verma ki la pynshisha da kaba ong ba jingbuh ïa ka FBU (Feedback Unit) ka long ka jingma ïa ka shongshngaiñ jong ka ri.
U Sachdeva u la ong ba ka Feedback Unit beit beit ka ju ai jingtip sha u Myntri Rangbah u Arvind Kejriwal bad ka ju shah hukum ba la dei ban lum jingtip shaphang ki kynhun kiba pyrshah jong ka seng AAP, ki kynhun jong ki lad pathai khubor, ki jaka khaïi,  napdeng kiba bun kiwei pat.
Ki nong ïakhih ki la pyrta da ki kyntien kiba pyrshah ïa u Sisodia bad dawa ba la dei ban weng noh ïa u kum u Symbud Myntri Rangbah.
Kane ka jingïakhih jong ka seng BJP ka la long hadien ba ka sorkar kmie ka la pynshai ïa ka rukom ba la buh jingujor thymmai pyrshah ïa u Sisodia da kaba ai jingbit ban phah tohkit bniah ha ka kynhun CBI.Ka Union Ministry of Home Affairs ha ka sngi Balang ka la pynshisha ha ka jaka treikam jong u Lt Governor ka Delhi ba ka la ai ïa ka rai ban phah tohkit ïa u Sisodia hapoh ka kyndon17 jong ka Prevention of Corruption Act, 1988.
Na ka liang ka seng AAP ka la ong ba kane ka jingkynnoh pyrshah ïa u Sisodia ka dei ka bym don nongrim.
Ka kynhun CBI ka la ong ba ka la lap ïa kane na ka jingtohkit kaba hashwa ba ïa ka kynhun Feedback Unit (FBU), ba la buh da ka sorkar Delhi na ka bynta ban khmih bniah halor ka jingdon jong ka kam bamsap,  ka la shah pynshisha ba ka la khmih bniah ha ki kam ba ïadei bad ki kam saiñ pyrthei.
Ka kynhun tohkit ka la ai jingmut ba la dei ban buh da ka jingujor ejahar pyrshah ïa u Sisodia.
Ki bor sorkar jong ka jylla Assam ha ka Sngi Balang mynta ka taïew ki la pyntip ba uwei u dkhot jong ka seng kieng atiar ULFA-I u la wan ban pyndemwait noh ïalade hakhmat ki bor pulit jong ka thaiñ Dibrugarh district.
U dkhot ka ULFA-I u ba la wan ban pyndemwait ïalade ha katei ka sngi u dei u ba la tip kyrteng kum u Bikramjit Chetia ïa u ba la ju tip ruh da ka kyrteng sin kum u Bikram Gogoi bad u Ranjit Asom.
Kat kum ka jingïathuh jong ki bor pulit ka jylla ki la pyntip ba u Bikram u la wan ban pyndemwait noh ïalade hadien ka jingïoh ïa ka lad ban phet jyndat na kawei ka ktem trei kam jong ka seng ULFA-I kaba don ha Myanmar.
Ïa u Bikram la leit ban shimti da ki bor pulit ka Chabua PS na kawei ka thaiñ khappud kaba don hapdeng ka jylla Assam bad Arunachal Pradesh ha Tinsukia district.
Na ka liang ki bor pulit ki la pyntip ba u Bikram u dei u nongshong shnong ka thaiñ Chabua, Dibrugarh district jong ka jylla Assam.
Ki la pyntip ruh ba u Bikram u la leit ban pynïasoh ïalade bad ka ULFA-I ha u snem 2019.
Halor katei ka jingjia, na ka liang u SP ka Dibrugarh District – Shwetank Mishra u la ïathuh ba na ka liang ka tnat pulit kam pat shym la tip satia ïa ki daw ba balei u Bikram u la ieh noh ïa ka ULFA-I.u la ïathuh shuh shuh ba na ka liang ki bor pulit ki la sdang ruh ban pynlong ïa ki jingtohkit pyrshah ïa u.
Ki atiar jong ka synshar paidbah ki long kiba la thir sani lyngba ki kliar iktiar jong ka sorkar kmie kiba kynthup naduh ka Dorbar Thawaiñ Ri, ka Ïingbishar Kmie bad kiwei kiwei ki shlem thaw aiñ jong ka sorkar kmie.
Manla ki aiñ ba thaw pat ki dei kiba la batai bniah da ki muktiar katkum ki kyndon aiñ ba la don lypa kiba la pynshong nongrim ha ka Riti Synshar-Ri India.
Kumta ka rukom thawaiñ ka long kaba sansynrop bad kaba ym neh sah hajuh; ha kaba manla ka khep katkum ka jingdawa jong ka por la taisyrdep (amend) na ka bynta ban bit ban biang ka synshar bad ka bishar ha satlak ka Ri India.
Kat kita ki jingpyrshang ban pynbiang na ka bynta ki paidbah paidsan ha ka imlang sahlang, hynrei dang don hi ki khep ba ka jabieng baproh jong ki muktiar bad nongsaidaiñ ka don la ka lynti ban batai katkum ka jingsngewthuh shimet da kaba sot artat na ki aiñ tynrai jong ka synshar khadar ha ka Ri India.
Na kata ka daw ka long ka ba suhsat ban thew shilynti ia ka rukom batai aiñ namar ba katkum ka bor sngewthuh shimet jong ki muktiar ha la marwei ka long ka ba skhem bad shong nia katkum ki nongrim jong ki aiñ tynrai, hynrei ki kyndon kiba lah ban iapher ba batai uwei u muktiar na uwei pat.
Kumta ha ka kam jied-lamkhmat ki kyrtong ki donkam ban husiar thikna khnang ban ym kyrtoh lyndet ka rukom batai ia ki aiñ bapher bapher ha kaba mihkhmat ia ki paidbah ha ka imlang sahlang na ka bynta ban iasaid ha ka dorbar thawaiñ.
Kumba ka long mynta ka paw ba ka synjor palat ka rukom tainia ha ïingdorbar thawaiñ na ka daw ba byllai na ki kyrtong ki ba jop ha ka jied-lamkhmat ki long kiba ym pat biang thikna ka jingnang jingstad bad ka pule dangle.
La kumno kumno ha ki snem ba sdang naduh ba la ioh la ka jylla rilum ba laitluid, wat lada dang don kiba kham duna ha ka pule dangle, hynrei ki long ki rangbah ki ba shemphang bad proh jabieng ha baroh ki liang.
Haba nujor bad ka juk mynta la shem ba la jyllei than ki kyrtong kiba ym tang ba duna ka kyrdan pule dangle, hynrei sa bad ka mutlop ka janor bad lymbiang ka tainia, haduh ba teng teng la isaitmet bad thamula hakhmat ka imlang sahlang.
Nalor kata ha ka ba sdang ban ioh jylla rilum ba laitluid ki kyrtong ki long ki ba shitrhem naduh dohnud bad kiba shemphang ka jabieng ha kaba shakri paidbah bad ha ka ba pyndonkam ia ka iktiar synshar; hynrei mynta pat ka don ka marmon ba la jyllei than eh ki heh saipan bad ki riew bymman ki ba leh arsap da ka ba rieh tngen ha ka hamsaia ieit jaitbynriew.
Na kata ka daw ki paidbah ki la dei ban husiar bha ban ym kmen tohhoh ha ka pisa ba shi khyllipmat namar ka synshar paidbah kam dei shuh ka ba janai ban sei ia ki kyrtong kiba kynsai.
Ka kam jied-lamkhmat (election) ka la byrsieh ha ka tngit jong ka tyngka bad ka la nang jyrsieh ha ka ba kyntur ki heh saipan bad ka dang hiardor shuh shuh ha kaba mih sa ki kyrtong ba luiñ jabieng bad teng teng kum kiba king janor.
Kumta kiba bun na ki nongmihkhmat ha dorbar thawaiñ ki long kiba teh thylliej lane kiba shleiñ ka ktien ka ba pohdor, tang khyn-diat khynsoit ki ba proh jabieng bad phngaiñ janor ban kren da ki kyntien kiba kordor bad kiba khia thew.
Namarkata ki paidbah ki la dei ban long kiba kham shemphang ban pyrkhat namar ba ki kyrtong ruh ki mih hi na ka lympung paidbah, ym dei kiba mih phylla na kano kano ka shlem.
Lada ki paidbah ki khñium ia ki kyrtong ki dei ban kdew kti sha lade namar ba dei ma ki ki ba jied na kata ka lympung paidbah jong ka synshar paidbah.
Haba shim kyllum ia ki kyrtong kiba iakhun ha kane ka jied-lamkhmat mynta ka kynti lah ban pynshongdor katkum ki dak ki shin ki ba don jingkyrmen na ka bynta ka roi ka par jong ka jylla bad na ka bynta ban kyntiew ia ka kamai kajih bad ka jingnang jingstad jong ki paidbah salonsar.
Kumba la lum jingkheiñ naduh na ki shlem jong ki riew shemphang la ha ki salonsari ne ha ki skulbah ne ki shlem trei sorkar kaba kynthup ia ki nonghikai, ki kynrem lyndan ha ka kam shakri sorkar, ha ki kam khaii pateng haduh na ki thab ki dab, ki luk ki lak, ki rangli juki ha ki lynti syngkien, ha iew ha hat, ha shnong ha thaw la shem ba ka sur paidbah hi ka peit lynti sha ki kyrtong ki ba shitrhem ban shakri paidbah, kiba shida ka dohnud, kiba biang ka kyrdan pule dangle bad kiba shlur ban tur shaphrang na ka bynta ki jingdawa jong ka imlang sahlang.
Lada pynshong nongrim na kaei kaba la kdew, ym lah ban len ba ka seng saiñ pyrthei VPP ka ieng rasong ha kliar duh, namar ba ki kyrtong ki long kiba don jingkyrmen, kiba lah ban shaniah, kiba shitrhem, kiba shida, ki ba nang ba stad bad kiba shlur ban tur shaphrang.
Ki seng riewlum naduh ka UDP, HSPDP, PDF ne KHNAM ka ba suba ba lah sarang, baroh lang ki lah ban don katto katne ki kyrtong ki ba shitrhem, kiba shlur, kiba nang ba stad, kiba shemphang, kiba shida te ñiar; hynrei haba shim kyllum na ka sur paidbah la shem ba ki long kiba ym don jingkyrmen bad kiba ym lah ban shaniah.
Ka jingai jait kmie kam da dei tang ba la seng u longshuwa manshuwa, hynrei ka dei namar ki tieng ba ka jait jong ka kmie kan duh jait noh lada ki khun jong ka kmie ki ai jait noh ha u lok ne u tnga uba dei u nongai symbai.
U shim lada ka kmie ka ioh khun 6 ngut ki khun kynthei khlem niew ia ki khun shynrang.
Te na kine ki khun 6 ngut ki don kiba ioh tnga kumne- ba nyngkong i ioh ia uba na ka jait Rumnong, ba ar i ioh ia uba na ka jait Langstieh, ba lai i ioh ia uba na ka jait Ryntathiang, ba saw i ioh ia u riewlum Naga, ba san i ioh ia u phareng (English) bad ba hynriew i ioh ia u Negro.
Te lada ki khun kynthei jong ka kmie kaba dei ka jait Syiemlieh ki ai jait noh sha u kpa uba ai symbai, kata ka kpoh jong ka jait Syiemlieh ka la duh jait noh.
Namar kaba nyngkong ka ai jait u kpa Rymmong, ba ar i ai jait noh sha u kpa Langstieh bad ba lai i ai jait noh sha u kpa Ryntathiang, ba saw in ai jait noh ha u kpa Naga, ba san kan ai jait noh ha u phareng (English) bad ba hynriew in ai jait noh ha u kpa Negro.
Kane ka mut ka jait jong ka kmie Syiemlieh ka la duh noh khlem don pateng shuh keiñ jong kato ka kmie Syiemlieh ka la duh noh khlem don pateng shuh kein jong kato ka longïing.
Dei halor kane ka daw ba ka jaitbynriew Khasi kim trei ban ai jait kum kiwei na u symbai khnang ban lait ka duh jait duh kynja jong ka kmie.
Kane kam dei eh ka jingong, ban lait na ka shongsang bad kit khunrei ha ki kynthei ne kim burom shuh ia u kpa.
Phi iohi ba bun ki longiing ki burom bha ia u kpa uba ai ia u symbai bad kumjuh kida burom ia i Meikha pakha.
Kane ka ai jait kmie ka iaid la ka jong ka jong bad kam don jingiadei ei ei bad ka jingong kin ia poi kha para ma ki haba ai jait kpa.
Kaba ai jait kpa ne kaba ai jait kmie makna ki don hi kiba la shongsang, namar ia kane ka shongsang ha u Khasi lei mynshuwa ki da don ki nongpeit pyrman kata u khla bad u pyrthat.
U khla un dait bad u pyrthat un poi ia kiba shong-sang shongsmeh ha ki por mynshuwa.
Ka ai jait kmie bad ka ai jait kpa kim don jingiadei ei ei bad ka shong sang.
Ka jingïalap ilekshon ki seng saiñ pyrthei bad ki kyrtong kiba ïakhun ïa ka ilekshon sha ka Ïingdorbar Thawaiñ kaba khatwei ka jylla ka la poi artad sha kaba kut.
Ki kyrtong ki la leit kylleng ki jaka ha kine ki 37 sngi naduh ba la pynbna ïa ka ilekshon ha ka 18 tarik Kyllalyngkot, 2023, na ka bynta ban pynsngew ïa la ka nongrim bad ki mat treikam kiba ki don ban tyrwa sha ki paidbah.
Don ki kyrtong kiba pynsngew ïa ki mat treikam kiba ki la dep pynkhreh shimet-shimet, bad ki don pat kiba pynsngew ïa ki kular ilekshon bad ki mat treikam kiba la pynkhreh da ka seng kaba ki ïeng ban ïakhun ïa ka ilekshon.
Kaba kham shongshit bad kham pynkhluit ïa ki paidbah ha ka ilekshon ka dei ka jingïakynnoh bad kynthoh markylliang ki seng saiñ pyrthei halor kiba bun ki mat kiba ktah ïa ki paidbah.
Don ki nongkren kiba tbit bad kiba nang bha ban pynshai pynsngew ïa ki paidbah ha ki ai jingkren bad ka jingkren jong ki ka rung ha ka jingmut jingpyrkhat jong ki nongsngap.
Hynrei ki don pat ki nongkren kiba kren ruma khlem sngewthuh ïa ka phang.
Ka don lei lei kawei ka jingkren ïalap ilekshon ha kine ki sngi ha kaba la poi shaduh u pud ban smai hakhmat u paidbah ban shong samla sah shirta lada ki paidbah ki pynjop ïa kawei pat ka seng ka bym dei ka seng riewlum.
Ka jingïalap ilekshon ka dei ban long kaba don nongrim namar kaei kaba ki kdew lyngba ki mat treikam, ka dei na ka bynta san snem, la ka dei ha la kajong ka konstitwensi ne ha ka Jylla baroh kawei.
Lada peit na ka rukom tuid ki paidbah sha ki jingïalang ïalap ilekshon, bad ka jingshongshit khlehbiej jong ki, kham duna kiba pynleit jingmut ïa kaei kaba ki kyrtong bad kiwei ki nongai jingkren ki ïalap ha ka jingïalang.
Ki seng saiñ pyrthei ki don la ki jong ki mat kular ilekshon (election manifesto) kiba ki la pyllait paidbah.
Ki paidbah ki donkam ban tip kiba kumno kita ki mat treikam ba ki seng saiñ pyrthei ki don na ka bynta ban saiñdur ïa ka Jylla ha baroh ki liang.
Hynrei ka jingshong shit jong ki paidbah ha ka por ilekshon kumba ka paw, kam da dei eh ba ki kmen ne sngewtynnat ïa ki mat treikam kiba la pynsngew da ki seng saiñ pyrthei ne da ki kyrtong.
La ïohi ba ka jingshongshit ka dei namarba haba ki leit sha ka jingïalang ilekshon ki khmih lynti ban ïoh ei lut nadong shadong naduh ka bai sngi, bai kali, bai bam, khamtam haba ki don ki kyrtong bad ki seng kiba pyndonkam da ka pisa.
Ka ilekshon ka dei ka tamasa synshar paidbah kaba ju pynlong da ka Election Commission ka ri India na ka bynta ban jied ïa ki nongthaw aiñ.
Ka 27 tarik Rymphang, 2023 ka dei ka sngi ba ki paidbah ka Jylla kin rai ïano bad kiba kumno ki briew kin leit sha ka Ïingdorbar Thawaiñ bad ka lawei kaba shngaiñ ka don ha ka kti jong ki nongjied lada ki jied ïa ki nongmihkhmat da ka jingkitkhlieh.
Ngeit skhem ba kaei kaba ki seng saiñ pyrthei bad ki kyrtong ki la dep ban pynsngew lyngba ki rynsan ïalap ilekshon ha kylleng ki konstitwensi kan long ka jingmyntoi ïa ki paidbah kumno ban jied ïa ki briew kiba dei ban long ki nongïasaid ïa ki jingeh ba ki paidbah ki mad bad kiba shemphang ban thaw ki lad ki lynti ban weng ïa ki jingeh ha kane ka Jylla.
:Ka lympung ïalehkai 2nd District League T20 Cricket Tournament 2023 ba la pynïaid da ka East Khasi Hills Cricket Association ka la nangjam shaphrang ha kaba ka Marbisu bad ka Cricket Smit ki la khur ïa ka jingjop ha ka sngi Thohdieng.
Ha katei ka jingïakhun kaba la long ha Smit, ka Cricket Smit ka la khur ïa ka jingjop hadien ba ka la pynliem noh ïa ka Lumpaia Avengers CC da 5 run.
Ka Cricket Smit ka la kam trai ban tied nyngkong ha kaba ka la kamai 133 run bad shah pynkhyllem 8 wiket ha ki 20 over.
U Elbrenroy Mawthoh u la tied 27 run na ki 35 bol bad u Banshanlang Nongdhar u la ïoh 25 run na ki 21 bol.
