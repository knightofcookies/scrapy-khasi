Haba ia dei bad ka tulop ka la iathuh ba ka sorkar kala phah ia ka pisa sha ka GVK bad kane ka Company kan sa pyllait ha ba kut jong mynta u bnai.
Na ka liang ki ne ki nongtrei ka EMRI 108 mynta ka janmiet ki la wan ruh ban ia kynduh ia u myntri rangbah ka jylla u Conrad K Sangma, ha kaba na ka liang u myntri rangbah u la kular ba un bishar bnaih bad un sa shim rai halor ka ne jingdawa jong ki, ynda u la ioh ia ka kaiphot ba pura na ka liang ka tnad.
Shillong: Ha ka sngi nyngkong jong ka 10 tarik u bnai Kyllalyngkot 2022, u State President jong ka All India Trinamool Congress(AITC), u Bah Charles Pyng rope u la ong ba un dang iakhun biang ia ka elekshon MLA ha u snem 2023 na Nongthymmai Constituency.
Haba kren bad ki lad pathai khubor, u Bah Charles Pyngrope u la ong, “Nga la kren da kaba shai ba nga dei u kyrtong na Nongthymmai bad kum u President jong ka seng, ngam tharai ban don mano mano ba lah ban weng ianga mynta".
Kaba pynlong ia u Bah Charles Pyngrope ban kren kumtei, ka dei namar ba ki la don ki khubor kiba la her kylleng kylleng ba un leit iakhun noh ia ka elekshon na Mawryngkneng Constituency kaba long teng ka konstitswensi jong u khun jong u uba la khlad noh, u Bah David Nongrum.
U Bah Charles u la pynpaw ba kane ka jingthmu ban phah ia u ban iakhun na Mawryngkneng ka dei ka buit jong ka seng Congress ha ka por ba u dang don hapoh ka seng.
Shuh shuh u la ong ruh, “Ka lah pynlong ianga ba ngan sngewthuh ba kin don ki jingpyrshang ban phah ianga ba ngan leit iakhun ia ka elekshon na Mawryngkneng hynrei kata ka lah ban long tang ka jingpyrkhat thamula jongno re jongno namar kumba ka long khlem don satia ba iathuh bad ki khlem ai satia kata ka jingrai ka ban long na nga".
Shillong:Ka jingkieng double-lane Umpling ka ban pyniasoh ia ka Shillong bad ka new- Shillong ka ban iaid lyngba ia ka shnong Umpling, yn lah ban plie noh ha u bnai Lber mynta u snem; ia kane la iathuh da u Bah Charles Pyngrope u ba dei u Chairman jong ka Assembly Public Account Committee (PAC).
Lah ban kdew hangne ba ka jingpyntrei ban pynheh ia ka jingkieng Umpling sha ka double Lane kaba la pyntrei mynta kumba lai snem eiei.
Na ka liang ka PAC mynta ka sngi ka la leit ban khmih ia katei ka jingkieng double-lane bad ia ka surok kaba pynkynduh ia ka Shillong sha New Shillong.
Haba ia kren bad ki lad pathai khubor na ka liang u bah Charles Pyngrope u la ong ba ka la don ka jingslem ban pyndep ia kane ka jingkieng, hynrei kane ka dei na ka daw ka jingwan jong ka khlam COVID -19, hynrei ia kane ka jingkieng la khmih lynti ban plie bad ban pyndonkam noh ha u bnai Lber 2022.
U bah Charles u la iathuh ba kane ka jingkieng kan long ka ban pyniasoh ia ka Shillong bad ka New Shillong lyngba ka Umpling bad kan dei ruh ka jingkieng ban weng ia ka jingdheng kali, khamtam ia ki kali ki ban iaid sha ki thain NEIGRIMHS bad ka jingkhlain jong kane ka jingkieng ka long haduh 70 MT.U bah Charles u la iathuh, ba wat la ka jingpyntrei ban pyndep ia kane ka jingkieng ka long kaba la kham shim por, hynrei ha ka jingpyntrei ia kane ka jingkieng kam shym la don kano kano ka jingpyndonkam bakla ia kane ka skim kaba kot sha ka T.4.35 klur.
Halor ka jingtrei ia ka surok u bah Pyngrope u la ong ba ia ka jingpynmang pisa na ka bynta ban pynbha ia kane ka surok lah dep ban pynmang lypa bad don ruh ki kam ba lah iaid sha khmat.
“Ngi la ioh jingtip ruh mynta ka sngi, ba baroh ki skim ba la dep phah sha ka sorkar ban pynbha, ban shna ia ki surok, la aiti sha ki Contractor kaba long ruh kawei na ka sienjam kaba bha, bad mynta ka shong ha ki Contractor ban sdang ia ka kam" la ong u Bah Charles Pyngrope.
Haba kaba ia dei bad ka surok ban leit sha New Shillong, u bah Charles u la ong “Ia kine ki surok ym ba la shna tang na ka bynta jong ki briew ka Nongrah,ka Umpling lane iano iano, hynrei ka dei ka lad ban pynduna ia ka jingkhapngiah bad ka jingdheng kali bad ngi hap shim khia kyrpang halor kine ki surok".
Ka PAC mynta ka sngi ka la hiar ruh ban leit jurip ia ka jingpyntrei jong ka Nongrah Water Supply Skim, kaba la sanction naduh u snem 2017 -18 kaba kot sha ka T5.35 klur.
Shillong:Namar ka jingjot rathai ka surok, kaba la pyn syrtok shi katdei ha ka leit ka ka wan jong ki paidbah nongshongshnong kiba sha ka thain ong ka shnong Umdap Shakhoikuna,Umjong, Pahamsohbar bad kiwei kiwei de ki shnong kiba ju iaid lynti lyngba na ka surok PWD kaba sdang na ka shnong Pahamawlein 20mer kaba leit ter ter sha kitei ki shnong bad kumjuh kaba mih ruh shaduh sha Sonapur Assam.
Uwei na ki riewrangbah jong ka shnong Pahamawlein 20mer uba la tip kyrteng kum u Bah Prince Abraham Sylliang u la khang dam ia ka um nala kaba tuid lyngba ka jaka jong u, kaba la pynlong iaka nala ba kan tuid bad tuid sha surok PWD bad kane ka la pyn shitom shi katdei eh ia ki nongleit nongwan na katei ka surok, namar ka jing jylliew palat jong katei ka jing shlei um.
Haba ioh ban iakren bad utei rangbah ula iathuh kaba pynlong ia u ban leh kumtei ka dei na ka daw ka jing leh mynthi ka sorkar bad ka tnat PWD kaba wat hadien mynta la kumba daki phew phew snem na ka liang ki shnong, ki la ju ud bad kyrpad ia ka sorkar lyngba ka tnat PWD ban shna pynbha noh ia katei ka surok kaba sdang na Pahamawlein 20mer kaba leit ter ter shaduh sha ki bynta ka shnong umdap Shakhoikuna Umjong Pahamsohbar bad kiwei ki shnong.
Ha kane ka sngi hi, hadien ka jing ioh jing tip, katto katne por ki ophisar na ka tnat PWD byrnihat sub-division ki la wan poi sha katei ka jaka shlei um ban jurip hi da lade ia katei ka surok.
Ha ka jing iakren jong u Bah Prince Sylliang bad ki ophisar na ka tnat PWD, na ka liang u bah Prince u lah ong iaki ophisar ba lada ki ai ia ka jing kular ba kin shna pynbha noh ia katei ka surok ha kine ki khyndiat taiew un kloi ban pyllait noh ia katei ka jing khangdam ia katei ka nala um.
Na ka liang ki ophisar ki la kular ban shna pynbha noh ia katei ka surok ha kine ki khyndiat taiew ban wan.
Ha katei ka sngi la iadon lang ruh ki rangbah shnong ki paidbah nongshong shnong jong ki shnong jong ka Pahamawlein 20mer, Umdap, Shakhoikuna,Pahamsohbar bad kiwei kiwei ki shnong ba marjan kiba ju iaid lynti man la ka sngi na katei ka surok.
Nongpoh: Ki heh nongialam ka KSU, North Khasi Hills District, kaba la lamkhmat da u Samla Ferdynald K.Kharkamni, President, nangta u Samla James H.Mawphniang, General Secretary lem bad kiwei, hynnin ka sngi ki la leit ban kynduh ia ka Kong RM Kurbah, DC Ri Bhoi, da kaba phah ruh da ka dorkhas, ban pynpaw ia ka jingsngewbitar eh halor ka jingiai mushlia bad pynthut ka sorkar Assam lyngba ki jaidbynriew Karbi bad Nepali ha kito ki shnong Khasi, kiba don ha khappud bad kiba hap hapoh ka Raid Nongtung.
Ha ka dorkhas kaba ki la phah sha ka DC Ri Bhoi, ia kaba la soi da ki heh ka KSU ha Ri Bhoi, ki la pynpaw ba ka daw hi kaba la pynlong ia ka Assam ba kan ioh ban leh katba mon ha kito ki shnong khappud kiba hap hapoh ka Raid Nongtung, ka dei namar ka jingmutlop bad bym shimkhia da ki bor kiba deipeit ia ka Meghalaya, kaba la pynlong ia ka Assam ba kan nangshlur ban pynthut katba mon ha ki shnong khappud.
Lyngba katei ka Dorkhas, ka KSU ka la kyntu ia ka DC Ri Bhoi, ba ka dei ban shimkhia mardor halor ka jingpynsangeh ka sorkar Assam, lyngba u Rupsing Teron, MLA Chingtong Baithalangso Constituency, ha ryngkat ki sengbhalang na Karbi Anglong bad Nepali, kiba la wan ban pynthut ia ka jingpyntrei ia ka skhim Jal Jeevan Mission (JJM) ka jylla Meghalaya ha ki shnong jong ka Ummat kaba la jia ha ka 6 tarik mynta u bnai, ha kaba kitei ki briew na ka Assam, ki la nud wat ban kurup ia ki pipe bad pynsangeh ban pyntrei na bynta ka bha ka miat jong ka jylla Meghalaya.
La pynpaw ruh,ba ka jingiai thombor ki briew ka Assam ha ki shnong kiba don ha katei ka thain, kam dei shuh ka sien ba nyngkong, hynrei ka dei kaba la ju iai jia na ka por sha ka por, ha kaba ki shnong kiba don ha katei ka thain, ki ju shah pynthut beit man ha ka por ba ki ioh ia ki skim pynroi na ka sorkar jylla bad kaba la pynduhnong shikatdei eh ia ki shnong kiba don ha katei ka thain kaba hap hapoh ka Raid Nongtung.
Ha ka dorkhas, ki heh ka KSU, ki la buh jingkylli sha ka sorkar jylla bad ruh sha ki Khlieh Nongsynshar ka Distrik, ba aiu ki leh halor ka jingiaibteng Assam ban tei ia ki kam pynroi ha ki shnong kiba don ha katei ka thain, kiba kynthup ia ka Stadium ha shnong Umlaper kaba ki la dep ban trei, ka Wall Fencing jong ka Stadium ba dang bteng haduh mynta, ka Wall Fencing jong ka Forest Department ha shnong Madan Umwang kaba dang pyntrei mynta, ki surok ka Assam ha katei ka thain lem bad shibun kiwei ki kam pynroi jong ka sorkar Assam bad ka Karbi Anglong Autonomous Council, kiba dang iaid shaid shaid haduh mynta mynne.
Ha kawei pat ka liang, ka KSU, ka jingkylli balei ki khlieh Nongsynshar ka District ki shu sngap bad kuman halor ki kam thombor ka sorkar Assam, kiba kynthup naduh ka jingdon sah ki pulit Assam ha Umlaper bad Umru, kaba la pynthut eh ha ka leit ka wan bad pynrit mynsiem ia ki paidbah Khasi.
Nalorkata ka jingshah pynpra ia ka Khlieh Umwang L.P School bad jingshah pynsangeh trei ia ka Madan Umwang LP School, kaba kum ka seng ka la dawa ban pyntrei noh, hynrei haduh mynta ym pat leh ei ei bad kaba la pynjynjar eh ia ki khynnah Skul.
Ka KSU, ka la pynkynmaw halor shibun ki kam leh donbor ka Assam ha ki shnong ha katei ka thain, kiba kynthup ia ka jingshah pynpra ia ka iing dorbar lem bad ia kawei ka iing baduk kaba la tei lyngba ka skim PMAY ha shnong Umru.
Ka KSU lyngba kitei ki nongialam na Ri Bhoi, ka la ther ruh ia ka sorkar jylla, da kaba ong ba ka Meghalaya, ka shu rieh tngen ha kata ka Status qou hapdeng ka Meghalaya bad Assam, da kaba burom sah ruh ia ka, hynrei haba iadei bad ki kam pynroi bad jingshah nion bein, ka pynkylla langknia ia ki paidbah kiba sah ha khappud.
Namarkata, halor kitei ki nongrim ba la kdew haneng, ka KSU ka la pynpaw ba kam lah ban shu sngap kuman halor kitei ki jingjia bad iai mushlia ia ki paidbah ha katei ka thain, namar ia baroh ki kam pynroi ka sorkar jylla la hap shu pynsangeh lut baroh.
Shillong: U myntri ka tnad PHE u bah Renikton L Tongkhar, mynta ka sngi u la kyntait ia ka khubor kaba la mih ha ka khot khubor phareng, halor ka jingpynsangeh noh ka sorkar India ia ka jingpyntreikam ia ka skim Jal Jevan Mission (JJM) ha ka jylla Meghalaya, da kaba ong ba kane ka khubor ka dei ka bym don ka jingshisha bad ka dei kaba bakla.
Haba ia kren bad ki lad pathai khubor, na ka liang u bah Renikton L Tongkhar, ha ka sngi ba ar jong u taiew u la ong “Nga pynpaw ia ka jingsngewsih halor ka jingmih ka ka khubor halor ka jingshah pynsangeh ia ka jingpyntrei kam ia ka skim JJM ha ka jylla ha ka kot khubor The Shillong Times, namar ba kane ka khubor kam don ia ka jingshisha“.
U la bynrap shuh shuh “Nga kyrpad ia ki nongthoh khubor ba ki dei ban pynthikna shwa ban pynmih ia kano kano ka khubor kaba lah ban ktah ia ka roi ka par jong ka jylla hi baroh kawei".
U la iathuh ruh “Lyngba ka jingmih kane ka khubor bym shisha ha Shillong Times, bun na ki Contractor ki la phone bad kim nud shu ban pyniaid shakhmat ia ka jingpyntrei ia kane ka skim".
“Don na ki Contractor ki bym treh shuh ban pyniaid shakhmat ban pyntrei ia kane ka skim namar ba ki sngewthuh shai ba lada ka sorkar India hi kam bei pisa shuh kan long kaba eh ia ka sorkar Jylla ba kan siew ia ka pisa kaba la kot da ki klur sha ki ne ki Contractor" u la bynrap shuh shuh.
U bah Renikton u la ong “Kane ka la ktah, ka la pynwit ia ki briew kiba la bei pisa ha kane ka mission bad lada ka dei ka khubor ka ba don ka jingshisha ngim lah ban leh eiei, hynrei kane ka khubor hi, ka long ka bym shisha “.
U la bynrap ruh ba kam shem la don kano kano ka showcause notice lane ka jingmaham kaba la wan na ka liang ka sorkar India ha ka ba ia dei bad kane ban khot ia ngi, ban batai lada ka don kano kano ka jingbakla bad lada don ka jingbakla ar lai sien eiei ki la phah da kano kano ka notice.
U bah Tongkhar u la iathuh ba hadien ba la ioh ia kane ka khubor na ka liang ka tnad ka la wad jingtip sha Delhi ruh, hynrei na ka liang ka Ministry ka la pynpaw ba kam don jingtip eiei halor ka ne ka khubor.
“Nga kyntu ruh ia u reporter ka Shillong Times, u ba la thoh ia ka ne ka khubor ba u don ne em ka jingthoh halor kane ka jingshah pynsangeh ia kane ka skim ha ka jylla, un sngewbha ban pynshai lang ha ka tnad ba naei u ioh ia kane ka jingtip namar ba wat ha Delhi ruh kim tip eiei"la ong u myntri ka tnad PHE.U la ong ruh ba lada ki ioh jingtip eiei ki la bha ba kin wad jingtip kaba shai na ki ophiser lane na nga u Myntri ka tnad ban lait ka jingpynkulmar jingmut ia ki paidbah".
U myntri u la buh ruh ka jingkyrpad ia ki paidbah ba kim dei ban sngewthuh bakla ia kane, namar ba kam dei ka khubor ba shisha bad ula ong shuh shuh “Ha ka jingshisha na ka liang ka Ministry ka la ai ka jingiaroh ia ka tnad PHE ha ka jylla ba ka la lah ban pyntrei bha ia ka ne ka skim ha ka jylla".
U la iathuh ruh ba na ka liang ka ministry ka la phah ruh ia ka bonus ka ba long T10 klur namar ba ka tnad PHE ha ka jylla, ka la pyntrei bha ia kane ka skim ha ka jylla.
U bah Renikton u la ong “Ha kaba sdang ia ka e ka skim ha ka jylla;  4,550 tylli ki longing ki la ioh ia ka umbam umdih ha la ing, hynrei mynta  ka la kot sha ka 1,98, 000 tylli ki long ing kiba la ioh ia ka umbam um dih ha ing jong ki.
“Na ka liang ka tnad ka don ka thong ban pynioh um bam um dih sa ia ki 5 lak tam tylli ki longing hapoh mynta u snem" la ong u bah Renikton.
“Ngi peit ia ki number ka long kaba heh bha ban pyndep mynta u snem; hynrei na ka liang ka tnad ka dem dukhi ban lah ban pyndep ia kane ka thong mynta u snem" la bynrap u myntri ka tnad PHE.U Bah Hopestandard Myrthong uba dei u Sr.
Member ka B.J.P.ha ka press release jong u, u la pynpaw paitbah ba u dap da ka jingsngewlehrain ba ka meghalaya kan rakhe ia ka jingdap 50 snem bad ban plie 300 tylli ki project bad nga tyrwa ba un pyndap sa kwei ka project ba kan long 301 bad kata kawei ka project ka dei tang ban thang noh ia ki map ka Meghalaya ba ju sdien ha man la ki office jong ki Block, ki Civil Sub – Division, ki D.C.Office bad wat ha Secretariat namar balei ki buh ia kitei ki map haba ia ki paitbah la ialam bakla ban ong ba ka Meghalaya kam don pud kam don sam dang hap ban ia pynbeit ia u pud u sam.
Nga pynkynmaw ia ki paitbah khamtam ia ki khun samla ba 50 snem mynshwa ngi la ioh ia ka Hills State Meghalaya watla ka long kaba rit, ba duna briew hynrei kaei kaba la ktah ia ka mynsiem jong ka nongialam ba khraw jong ka Ri India ka Prime Minister Indira Gandhi kadei ba ki paitbah jong ki Ri lum Garo bad Khasi Jaintia ki shim jait na ka kmie kumta ha ka por ba ki nongialam riewlum jong  ngi ki kynthup lang ia ki nongialam na District Karbi hynrei ka Prime Minister ka la jied tang ia ki Garo bad Khasi Jaintia ban ai ia ka Hills State ka la ai kyrteng ka Meghalaya bad katkum ka ain Assam Re-organisation (Meghalaya) Act 1969 bad ka Meghalaya ka kynthup ia 2 tylli ki District kata ka Garo Hills District Autonomous District Council bad ka United Khasi Jaintia Hills Autonomous District Council ba dka dur ka dar ne ki map jong kitei ki District Council haba la pynwan dur kadei ka Meghalaya bad ka sorkar kam ju leh jhulum bad ia u lain jong kitei ki District Council la woh da u GPS bad ter ter ia u ta u lain la buh ruh ia ki Co-ordinate.
Ki 2 tylli ki Sorkar Meghalaya bad Assam mynta ki thung ia kita ki Regional Committee ia pynbeit pud bad ha ka jingsngew jong nga ki la dei ban wanrah ia ka Revenue Officer jong baroh 2 tylli da ka jingiarap lem ka Survey of India bad wad lyngba ki kor ki bor ka juk mynta ba u iaid kumno uta u lain kumba ka sorkar Assam ka la ai jylla kyrpang ia ngi ki Garo bad Khasi Jaintia kumba la ia mynjurlang d aki nongialam na baroh ar liang katkum ka Assam Re-organisation (Meghalaya) Act 1969 bad ia kaei ba la thoh la thoh ym dei ban pynklumar ia ki paitbah namar kane ka wanrah tang ki jingbishni.
Ha ka jingsngew jong nga shimet nga ai jingmut ia ka sorkar Meghalaya bad Assam ba kim dei ban pynlong issue Politik ia kane ka bynta hynrei ban ieng beit halor ka nongrim jong ka ain ba la ia mynjurlang katkum ka Assam Re-organisation (Meghalaya) Act 1969 ba la pynshong nongrim thik ia u lain jong ka Garo Hills District bad ka United Khasi & Jaintia Hills District bad uta u lain u kylla long u lain ne u pud u sam jong ka Meghalaya bad Assam.
Te ngi donkam aiu ia kita ki Regional committee pynbeit pud.
Ha nga hi marwei ban ialam bakla ia ki paitbah nga sngewba kadei ka kam bymman ban ong ba ka Meghalaya kam don pud kam don sam bad ngi la shah knieh jubor ia ki jaka puta kumno ngin tip ia kata haba ia u lain la jong ngim tip ban ong ba haka jingdap 50 snem ka jylla yn pyntrei kam 300 tylli ki project nga ong ban pyndap sa kawei ka ban long 301 kata kawei ka long kaba suk haduh katta katta ban pyntreikam bad ngin thang noh ia ka Map jong ka Meghalaya balei shukor ia ki paitbah khamtam ia ki khynnah skul ba lui lui ban pyni ba ka Meghalaya ka ker na shatei da ka Assam lyngba ki District kum ka Golpara, Kamrup bad ter ter bad haka jingiadei bad kane u Bha Hoprstandard Myrthong u ong ba un sa thoh shen sha u Myntri Rangbah ka Meghalaya bad Assam ban wad jingtip bniah ia katei ka ain ka Assam Re-organisation (Meghalaya) Act 1969 la pynduh ne ka dang treikam bad u pud u sam ba la pynshong dor da katei ka ain ki la jah la dam ne dang don la pynkut ka Press Release jong u Bah Hopestandard Myrthong.
,.
Ka jingsah jingkynmaw kaba khrawtam ka dei ia u traimet, kata ia u Bhalang.
U sngew kata baroh ka dei ka jingleh phylla u Blei ba ha kajuh ka snem un ioh ia ka kam sorkar watla ka dei shwa ka kam ‘peon’ bad sa kawei pat ka dei ka jingioh Merit List bad ka jingshah pynkupburom kaba um mutdur bad um phohsniew ba kan long haduh katto.
Ha katta kajuh hi ka miet ka jingpyrkhat ba bun rukom ka wan shat ha u hynrei kawei kaba u pyrkhat jngai lypa ka long kumne:- “Ha ka jingshisha nga kwah ban bteng ia ka degree ha St Anthony College, kaba dei kawei na ki College kaba pawnam ym tang ha Meghalaya hynrei wat ha North East India wat ha India ruh.
Hynrei ngan leh kumno ngan hap shah ha ka jingpyniaid u Blei bad kan long ka jingeh lada nga pyniaid hi ia la ka jingim khlem ka jingialam u Blei.
Ka kam ban ieh ruh ym long.
Te kan bha hi kumba ong i mama ban bteng ia ka jingpule ban pyndep ia ka kyrdan graduate khnang ba ngan ioh promotion ha ophis.
Ki briew kin ong kumno, hynrei yn myntoi aiu ban sngap ia ki briew ngan hap sngap ia la ka bor bad hap peit ia la ka iing.
Ba nga la ioh la ka kamai ngan pyntreikam ia ka jingpruid dak lypa kaba nga la phrem ha jabieng – Ban seng kam lajong".
Kumba la iakren bad la ka hynmen kumta ka iaid kata ka jingiashong iasah.
U Bhalang ruh um da pynpaw kano kano ka jingleh pher wat haba u la treikam.
U la leit shim phom na kawei ka kolej miet.
Ka tarik ba khadduh ban pdiang ia ka phom ka long ha ka 25 tarik u Jylliew.
Haba iadei bad ka bai rung BA 1st year, u Bhalang u la ong ha la u Kni ba un siew hi noh ia ka bai klas.
U mama jong u ruh u la ong ba ka biang hi ban leh kumta namar ba u la ioh la ka kamai.
Ki sngi ki iaid bad sa tang 3 sngi la kut ka tarik thep phom.
Haba u Bhalang u la leit sobmit phom, kita ki nongtrei ki la lyngngoh ban iohi ba u ioh ia ka Merit bad ka lyngngoh artat ba kumno u wan klas hangta bad ba um leit sha ki kolej ba khampaw ha nongbah.
Wat u Principal ruh u lyngngoh hynrei ka pynkmen ia u ba lada u dang iai minot kan pynpaw nam ia kata ka kolej.
Kumne ki iaid ki por uwei u bnai u leit bad uwei pat u wan.
Ka jingtreikam u Bhalang ka la iaid 7 bnai bad u iohi ba ka pisa ka la lang sbing khamtam lei-lei ma u ba u dei u briew uba kunai.
Ka jingbiangpor, ka jingkohnguh bad ka jingpariah jong u ka la pynsngewtynnad lut ia kita ki nongtrei.
Um ju klet ban ai burom ei ei ia u Sahep, teng teng u ai da u ngap, teng teng da u ashar bang, teng teng da ki set kiba itynnad.
U ophisar u ong ba um dei ban leh kumta hynrei u Bhalang u ong ba ka mynsiem jong u ka kyntu ban leh kumta.
U la bteng ban leh kumta kumba katto katne snem.
Haba u Naiwieng u la mih u Kni jong u u la phah pynkhuid ia ka kper kumba ki ju pynkhuid man la ka snem.
U Kni jong u u la ai jingmut ba u dei ban nang thied lypa ki tiar shna iing kum ka tin sop iing, ka lyntang, u prek bad kiwei kiwei de.
U ruh u la kohnguh ia kata.
Ha ka sien thied tiar nyngkong u la lut kumba T35,200/-.
Haba la sdang ban shna iing u la thied biang sa kumba T13,000/-.
Ka jinglut baroh ka poi T55,500.
Ka iing ka don 3 kamra bad ki kamra kiba la shu biang ban shong ban sah.
Ha u snem thymmai u la sah noh la ka jong.
U la ialam lang ia ka Syrpai bad ia u hynmen.
Ia ka Syrpai u la phah skul ha kawei pat ka skul.
Ia u hynmen pat u la wai iwei i dukan rit ba un shong die jingdie.
Ba ka dang dei tang ka jingsdang, ki la pyrshang shuwa khyndiat khyndiat.
Katba ka por ka nang iaid, kata ka dukan ruh ka la pyni ia ka dak ka jingkiew da ka jingnangbun ki kostomar.
Kane ka la pynioh mynsiem ia ki.
Shillong: Ka Daribha Khongmalai, kaba la ioh jingiaroh ha kiba bun, ba ka don sap ban ak phlim, mynta kan ak ha ka phlim thymmai, ka bym pat pynpaw kyrteng bad ha kane ka phlim, yn ak hi da u hynmen jongka, U Fairman Khongmalai.
Ka Daribha, ka dei na ka long iing ba duk, hynrei, ka don ia ka sap kaba biang bha, lada ka nang ban pyn donkam hok ia ka, ong U Bah Fairman, uba dei u director jong katei ka phlim thymmai.
Lyngba ka jing pawnam jong ka Daribha, ha ka kam ak phlim, la iathuh, ba ki la don bun kiba bishni bad kiba kwah ban pyntroin, ia ka jingtbit jong ka samla Daribha, hynrei, u samla Fairman, ula ong ba um don satia kano kano ka jing sngewwit, halor katei ka jing shah pyn lehrain ha ki riew shim kabu lane kiba ju kren woh daw ia u, haba ki ia kynduh ha lynti syngkien.
Ka jingringdur ia kane ka phlim thymmai, ka dang iaid shakhmat.
Nongpoh: Ka Pynchai I Ka Village Organization, kaba dei ka (VO) kaba kdup ia 8 tylli ki SHG’s kiba don hapoh ka shnong Nar-Aang, ha ka sngi saitjain, ki la pynlong ia ka jingrakhe kaba kyrpang halor ka jingdap ba shisnem pura jong katei ka VO, na ka bynta ban shakri bad wanrah ia ka roi ka par ha katei ka shnong.
Kiba la donlang ha katei ka sngi, ki kynthup ia u Bah Mayral Born Shiem, MLA ka Nongpoh Konstituensi kum u kongsan, nangta u Bah Balajied Rani, MDC ka Nongpoh, u Bah R.Nongrum, BDO ka Umling C&RD Block, u Bah Panjowel Khongmalai Rangbah Shnong ka Nar-ang, ka Kong Ibaphira Marboh, President ka VO lem bad shibun ki riew rangbah na katei ka shnong.
Khyndiat haba ai jingkren ha katei ka sngi, ka Kong Ibaphira Marboh, ka la ong ba katei ka VO hapoh katei ka shnong, ka la trei shitom ban ai ka jingshakri kabab ha ha shnong ha thaw bad khamtam eh haba iadei bad iarap ha ka ban ia kyntiew ia ki para longkmie hapoh ka shnong.
Nalorkata sa ban ai ka jingiatreilang bad ki bor pyniaid shnong na ka bynta ban peit ia ka khuid ka suba bad ka shongsuk shongsain ha shnong ha thaw.
Katba na ka liang u Bah Mayral Born Syiem, u la ai ka jingiaroh kaba khraw bad ai ka jingiaroh kaba kyrpang eh ia ki longkmie kiba don hapoh katei ka VO, namar ka jingtrei shitom ka jong ki, na ka bynta ban kyntiew ia ka roi ka par ha shnong ha thaw bad khamtam eh ban wanrah ia ka shongsuk shongsain lem bad kiwei.
Nalorkata u la ai ka jingkhublei kitbok kitrwaing ia katei ka VO ba kin nangkiew shakhmat shaphang, khnang ba kin nanglah shuh shuh ban leh ia shibun ki kam babha ha shnong ha thaw bad ia katei ka thain hi baroh kawei.
Nongpoh: U Bah Sosthenes Sohtun, MLA Jirang, ha ka sngi saitjain, u la leit ban plie paidbah ia ka ophis treikam jong ka senglongkmie ha shnong Ronghona, kaba don ha ki thain Byrnihat, kata hadien ba u la pynioh ia ki lad jingiarap na ka bynta ban tei ia katei ka ophis treikam ki Longkmie ha katei ka shnong, kaba dei ruh ka shnong kaba don ha khappud eh bad ka jylla Assam.
Lyngba jong katei ka sngi, utei u MLA Jirang, nalor ba u la lah ban plie paidbah ia katei ka ophis treikam ki Senglongkmie, hynrei u la ai jingiarap da ki tiar ba donkam sha ki Longkmie, ki seng samla lem bad katto katne ki tiar na bynta kiba long ka jingdonkam ha katei ka shnong.
Haba iadei bad ka jinglah u MLA ban iarap ia shibun ki jingdonkam jong ki paidbah ha katei ka shnong, ki nongialam shnong, ki longkmie bad ki samla na katei ka shnong, ki la ai ka jingiaroh kaba khraw eh ia u Bah Sosthenes Sohtun, da kaba ki la pynpaw ia kita ki kyntien ba u dei shisha uta u nongmihkhmat uba peit ia kata ka jingeh ki paidbah bad uba long kloi ban iarap haba ki paidbah ki leit ban kyrpad ia u.
Katba na ka liang u MLA Jirang, u la ong ba kum u nongmihkhmat ba la jied da ki paidbah, namarkata ka dei kumta ka dei ka kamram ia u ba un peit ia kata ka jingeh bad ka jingdonkam ki paidbah ha ki shnong bapher bapher kiba hap hapoh ka Konstitwensi, khamtam eh na ka bynta ban wanrah ia ka roi ka par bad ka bha ka miat ha ki shnong bapher bapher.
Nongpoh: Ka Synjuk ki Dorbar Shnong Byrnihat Area, ha ka sngi saitjain, ka la ioh ban pynskhem pura noh ia ki nongkitkam ba thymmai jong katei ka Synjuk.
Ia katei ka jingpyn skhem ia kitei ki nongialam katei ka Synjuk la pynlong ha Byrnihat Auditorium bad kiba la sakhi lang ha katei ka sngi, ki kynthup ia u Pa’iem Ken Syiem, Syiem ka Raid Marwet, nangta u Pa’iem Wanphrang Syiem Sirdar ka Elaka Nongpoh Sirdarship, ha ryngkat ka jingdon kiwei ki nongialam Raid bad ruh ki rangbah shnong na 30 tylli ki shnong kiba hap ha Byrnihat Area, kaba sdang na 12 mer haduh 18 mer.
Ki nongialam jong katei ka Synjuk kiba la shah pynskhem hynne ka sngi, ki kynthup ia u Bah Kendrowell Lapang, kum u Chairman ba thymmai ka Synjuk, uba la mih bujli ha ka jaka u Bah Francis Lapang, nangta u Bah Jeslin Syngkli kum u Vice President, u Bah Johny Syiem, kum u General Secretary, u Donhok Kshiar Asst.Secretary, John Marak Treasurer lem bad 8 ngut ki dkhot ka Executive Member.
Haba shim kyllum ia ka jingkren jong u Pa’iem Wanphrang Syiem bad u Bah Ken Syiem, ki la pynpaw ba ki kmen eh ban iohi ia ka jingialong tylli jong kitei ki 30 tylli ki Dorbar shnong, ha kaba ki la thaw khnang ia katei ka Synjuk, na ka bynta ban wanrah ia ka jingiaieid iajan hapdeng ki para nongialam shnong, khamtam eh na bynta ban iakren halor shibun ki mat kiba iadei bad ka jingdonkam ki paidbah ha katei ka thain.
Ki la kyntu ia kitei ki nongialam ba thymmai jong katei ka Synjuk, ba ki dei ban long kiba iatylli bad khamtam eh ba kitei ki shnong ki don ha khappud bad ka Assam.
Ki la kyntu ruh ia ki nongialam ka Synjuk ba ki dei ban pyni ia kata ka nuksa kaba bha bad ruh ban shimkhia ha ka ban pynnneh pynsah ia ki Riti Dustur, khnang ba ki briew kiba don ha ka liang Assam, ba kin iohi ba ki shnong Khasi bad Garo kiba don ha katei ka thain, ki long kiba iatylli bad ruh kiba don la ki jong ki Riti Dustur.
Nongpoh: Ha ka jingialang paidbah ba dang shen kaba la long ha shnong Maikhuli, kaba dei ruh ka jingialang jong baroh ki jaidbynriew kiba sah ha katei ka thain khappud, kiba la pynlong ia katei ka jingialang ban dawa na ka sorkar Meghalaya ba ka dei ban pynbeit noh ia u pud u sam, ki la pynrem eh ia ki nongmihkhmat na ka jylla Meghalaya, namar ka jingbym shimkhia jong ki ban pynbeit noh ia u pud u sam ha kiba jaka iaknieh pud hapdeng ka Meghalaya bad Assam.
Ki riew paidbah bad kumjuh ki nongialam seng kiba la ai jingkren ha katei ka sngi, ki la pynpaw ba ki lyngoh eh halor ka jinglong ki nongmihkhmat hapoh ka jylla bad kiba iapher bak-ly-bak haba ianujor bad ki MLA ne ki nongmihkhmat na Assam, ha kaba ki nongmihkhmat na Assam, ki shimkhia eh wat ban kam ei ne ban klun ia ki jaka ki puta kiba hap ha Meghalaya bad kiba la pynpaw ba ki sngew lyngoh eh ban iohi halor ka jinglong ki nongmihkhmat na Meghalaya,  namar wat haba ki la tip ba shah klun ki jaka, hynrei ki shu sngap mynthi beit bad tang tengkhat ba kin mih shakhmat ban kren eiei.
Haba iadei bad ka jingshimkhia ki nongmihkhmat ka Assam halor u sam, ki la ong ba ki la lap bunsien ba haba don kino kino ki kam kyntur pud ka Assam ha ki jaka ka Meghalaya, ki nongmihkhmat ka Assam ki ju mih shakhmat shakhmat, katba nadien nadien la kyrshan sa ki Sengbhalang bad ki paidbah bad dei halor kata ka nongrim ba bun ki jaka khappud ka Assam ba kin leit lut sha Assam.
Ki la kren diaw halor ka jinglong ki nongmihkhmat na Meghalaya, namar haba iadei bad ki kam iakajia pud bunsien la mih ban iada da ki paidbah bad ki Sengbhalang, katba ki nongmihkhmat ki sngap jar jar bad kim shimkhia ei ei ruh em, dei halor katei ka nongrim kaba la pynlong ia ka Assam ba kan shlur ban kyntur ia u pud u sam ka Meghalaya, namar ba ki la iohi ia ka jingbym shimkhia da ki nongmihkhmat.
Nongpoh: U Bah Everjoy Nongpluh, President ka Ri Bhoi Student Union (RBSU), u la pynrem jur ia ka sorkar jylla bad khamtam eh ia u Myntri ka tnat pule puthi, namar ka jingbym shimkhia jong ki ban siew noh ia ka tulop ki Nonghikai SSA, kiba la hap ban mih madan na ka bynta ban dawa ia ka hok, kata hadien ba kim shym la iohi ia ka tulop kaba 5 bnai kynthih.
Halor katei ka jingbym ioh tulop ki nonghikai SSA, utei u nongialam ka RBSU, u la kynnoh ba katei baroh ka dei namar ba ka sorkar jylla kam don ia kata ka jingkitkhlieh ban kyntiew ia ka pule puthi ha ka jylla hi baroh kawei.
U la ong ba ka seng ka dawa na ka sorkar ba ka dei ban pyllait noh mardor ia ka tulop ba 5 bnai jong ki nonghikai SSA.Nalor ka jingdawa ban pyllait noh ia ka tulop ki nonghikai SSA, ka RBSU, ka la buhr uh shibun ki jingkylli sha ka sorkar bad kata ka long ba ki la dawa ba dei ban siew noh ki tulop ki nonghikai deficit bad kumjuh ruh halor ka jingbym ioh tulop kito ki nonghikai ha ki skul sorkar bad kiba dang shu shah thungkam dangshen, ha kaba ka seng ka sngew ba katei ka jingshah bat tulop jong ki, ka dei tang na ka jingbymler treikam ki nongtrei ha ki hapoh ka tnat pule puthi.
Kumba ka long mynta, la jan baroh ki nonghikai ha Ri Bhoi kim ioh tulop, ha kaba ia ki nonghikai SSA ki aidaw bym ai na Delhi, kumta haba ka long ha kata ka rukom, ia ki nonghikai skul sorkar, ki nonghikai Deficit lem bad kiwei, ka mut ba dei na ka jingbym ioh pisa na Delhi? Buh jingkylli utei u nongialam ka RBSUNalorkata, ka seng ka buh jingkylli balei ki wei ki department ki leh ia ka Budget Estimation Allocation & Monitoring system (BEAMS) ki lah ban pynioh tulop ia ki nongtrei hynrei balei pat ka Education Department kam lah ban leh tang iaka BEAMS? Ki officer ba kumno phi buh ha office bad ki staff ba kumno ki bymnang wat tang ia ka BEAMS.Namarkata, ka seng ka kyntu ia ka sorkar jylla, ba ka dei ban shimkhia bad ban siew dep noh ia baroh ka tulop ba 5 bnai jong ki nonghikai SSA, nonghikai ha ki skul sorkar bad Deficit, namar lada ka sorkar kam siew ia ka tulop, ka sa wanrah jingeh ia ki nonghikai, kiba jut rei shitom na ka bynta ban kyntiew ia ka pule puthi ha ka jylla, u la bynrap.
Shillong:Ki dkhot jong ka Meghalaya Trucker’s Union, ki la ia kynduh ia u symbud myntri rangbah ka Jylla, u bah Prestone Tynsong, namar ka jingeh ia ki nongniah truck trai jylla na ka jingthied truck hi ki Cement Company kaba la buh jingma, ia ka kamai kajih jong ki trai jylla.
Haba ia kren bad ki lad pathai khubor na ka liang u bah Raiwan Sohtun u General Secretary, ka MTU, u la ong ba ki nongniah truck trai jylla man ka por hi, ki la ju pynlong ia ka jingiakhih na ka daw ba ki Cement Company ki ju nion beain ia ki.
La ka dei ha ka dor kit, dang shen na ka liang ka sorkar ka la dep ban tuklar bad ki la poi sha ka jingiasuk.
“Hynrei mynta ka kynti ka la mih sa kawei ka jingeh ha ka ba kine ki Cement Company, ki la thied hi da ki spah tylli ki truck ha ka ba tang ka Star Cement ki la dep ban thied ia ki 250 tylli ki truck bad ki dang order sa 250 tylli ki truck bad kane ka jingthied truck jong ki Cement Company ka buh ia ki pliang ja jong ki nongniah truck trai jylla ha ka jingma namar ba kan ktah shibun"u la ong.
U la iathuh “Ha kaba ia dei bad kane ka bynta na ka liang ka MTU ka la leit ban ia kren bad ki Cement Company ban dawa na kine ki Company ba lada ki thied ia ki truck ruh, hynrei ki dei ban ai ia ka hok jong ki trai jylla kim dei ban pynduh bad ki dei ban ai da ka bhah ka ban long 85%".
U la bynrap shuh shuh “Ha kaba ia dei bad kane na ka liang ki Cement Company ki la shu sngap jar ha kaba, ka la pynlong ia ka Union ban wan ud ia ka ne ka jingshah nion bein ha ka sorkar jylla ba kan tuklar lang khnang ba ki trai ri trai jylla kin ym duh ia ka lad kamai jakpoh".
U bah Sohtun u la iathuh, ba na ka liang u symbud myntri rangbah u bah Prestone, u la kular ia ki ba ynda la kut ka ne ka election shiteng samoi, un sa khot ia ka jingialang bad ki cement Company ban ioh ban pynbeit ia kine ki jingeh.
U bah Sohtum u la ong ruh ba na ka liang ka Union, kan ap haduh ban da kut kane ka election shiteng samoi bad lada kam shem lamih kano kano ka rai na kane ka jingialang ka ba ka sorkar kan sa khot hadien kane ka election na ka liang ka Union kan sa shim da ka sien jam ban iakhih, kaba khlem buhpor.
Shillong:U Bah Bajop Pyngrope, MDC ka Rymbrai Jyrngam, u la ong ba ka la dei ka por ia ka kynhun myntri ba kan shim ka jingkitkhlieh ban pynsngew ia ka sorkar pdeng, halor ka jing jynjar jong ki nong shong shnong ha ka jylla na ka jingkiew ka petrol bad diesel.
Haba ia kren bad ki lad pathai khubor, na ka liang u bah Bajop, u la ong ba ha kine ki khyndiat bnai la iohi ba u myntri uba dei peit ia ka ne ka tnad u la dep ban kubur ba la dep ailad ia ka One Time Settlement (OTS) na ka bynta na ka bynta kiba don ia ki petrol pump, kiba khlem treh ban siew ia ka khajna la bun bun snem bad ka jingpynpaw jong ki myntri ba ka Value Added Tax (VAT) ka dei kaba duna tam ha ka jylla Meghalaya ka dei ka bym lah ban pdiang, namar ba ha ka Ri hi baroh kawei ka jan ia long katjuh.
“Ka shong ha ka sorkar, ba kin pyrkhat na ka bynta u duk u suk, namar ba ki briew ki don hapdeng ka jingjynjar ha ka ioh ka kot ha ki 2 snem shiteng bad ka la dei kaba u Myntri rangbah un pyn sngew ia kane, ha khmat u Myntri rangbah duh jong ka Ri"u la ong.
U la bynrap ruh “Ka jylla jong ngi ka dei ka jylla kaba dang tlot bha ha ka ioh ka kot bad ka dei ka jylla ka ba dang hap ban shaniah ia ka jingkyrshan na Delhi, nga tharai ka dei ia ki kynhun myntri kin shim ia ka jingkitkhlieh ban ia kren bad ka sorkar pdeng ban pynduna ia ka bai umphiang"u la ong.
Haba twad jingmut na u nongialam rangbah ka Congress party u bah Charles Pyngrope halor ka jingkiew dor ka petrol bad diesel u la ong ba ka sorkar jylla ka lah ban pynhiar ia ka Value Added Tax (VAT) jong ka Petrol bad Diesel ha ka jylla.
U bah Charles Pyngrope, u la ong ba ka dei ka kamram jong ka sorkar jylla, ba kan shim ia ka rai ban pynhiar ia ka VAT na ka petrol bad ka diesel, namar ba lada ka kiew palat kam dei ban nion bein tang ia ki nongthied, hynrei ka dei ban ia sam lang bad ka sorkar ruh.
Shillong:U bah Charles Pyngrope, MLA ka seng Congress, u iathuh ba na ka liang ki MLA jong ka seng Congress, haduh mynta ka kynti, kim shem la don kiba la pynpaw ba ki kwah ban kylliang noh ia u nongialam ka Congress Legislative Party (CLP) u Dr Mukul Sangma.
Haba ia kren bad ki lad pathai khubor, na ka liang u bah Pyngrope, u la ong ba ka jingjied ia u nongialam ka CLP ka dei hadien ba ki la iashong ia tai bha bad lada ki don ka number ki lah ban ialam ia ka party, kane ka long ka rukom ban jied ia u nongialam jong ka CLP.“Hynrei haduh mynta na ka liang ki MLA ka Congress kim shem la pynpaw ba ki kwah ban kylliang noh ia u Dr Mukul Sangma, kum u nongialam ka CLP bad lada ki kwah ban kylliang noh ki dei tang ki para dkhot jong ka party hi"u la ong.
“Kaei kaba la mih ha ki khubor ha kine ki khyndiat bnai ka dei tang ka jingtharai jong kiwei bad kam don ka jingshisha, hynrei kum ki ki MLA na ka Congress ngim shem la kwah ban kylliang ia u nongialam jong ngi"u la bynrap.
Ha kaba ia dei bad ka jingshah thung President jong ka Meghalaya Pradesh Congress Commitee (MPCC) ia u bah Vincent H.Pala, u bah Pyngrope u la ong ba ka dei ka rai jong ka All Indian Congress Commitee (AICC) , “Na ka liang ka Congress ha ka jylla ka kwah ia ka jingkylla, mynta ka la ioh, ngi khlem ong ba ngi kwah ia ka jingkylla bad ka jingkylla ka dei ban long lyngba une ne u tai".
“Ban thung thymmai ia u President ka MPCC ka la don ka jingiakren, hynrei ngim ju dawa ba u President un dei ban long mano bad mynta haba ngi la ioh ia u bah Vincent H.Pala kum u President baroh ngi ia suk ia kane"u la ong.
U la pynshai ruh “Ka jingkylliang ia u President jong ka MPCC, kam mut ba ngi dei ban kylliang noh ruh ia u nongialam ka CLP, u nongialam ka CLP u dei u ba la jied da ki MLA katba ia u President ka MPCC la jied da ka AICC".
U la bynrap ruh ba ka jingkynnoh ba ka don ka jingdawa ban weng ia u nongialam ka CLP, kane ka long ka bym don ka jingshisha, bad lada jia ba u Dr.Mukul u iehnoh kam, kum u nongialam ka CLP ruh kan sa long thylli kumta kan shong nongrim, lada ki dawa.
U bah Charles, u la iathuh ba kum ka party ka long kaba ia tylli bad kam shem la don kano kano ka jingiapher jingmut.
U Bah Pyngrope u la iathuh ruh ba u President ka MPCC, u bah Pala, u don sha Rajabala ban leit ialap election na ka bynta ka kyrtong jong ka party bad kane ka paw shai ba u Pala bad u Dr.Mukul ki iatrei shitom ban pynjop ia ka party ha kane ka election shiteng samoi.
Haba kylli, u bah Pyngrope u la ong “Nga dei u kyrtong na bynta baroh ki kam ha kaba ha u snem 2010 ka la don ka jingmih khubor ba ngan ia khun ban long long kum u Myntri rangbah bad ki la sngew ba ka dei kaba shisha, hadien kum kyrtong na ka bynta u President ka MPCC bad ia kane ruh ki la sngew ba ka dei kaba shisha bad mynta ngam kwah ban kan paw sa kane kum u nongialam ka CLP, namar ba ki briew ia ka ne ruh kin sa sngew ba ka long kaba shisha bad nga kmen ia kaei kaba nga long bad haei ba nga don mynta khnang ba ngan ai ka jingshakri ia ka party kum ba nga long mynta".
Shillong:U MLA ka Nongthymmai Constituency u bah Charles Pyngrope, u iathuh ba ka surok bah, kaba pyniasoh ia ka lad Umroi haduh Maw ryngkneng, ki don ki khyrdop be-ain kiba lute ia ki nongniah kali mynsngi myn shai, ha kaba na ka liang ka sorkar kam shem la shim khia ia kane ka bynta.
Haba ia kren bad ki lad pathai khubor na ka liang u bah Charles Pyngrope u la ong “Ki khyrdop be-ain kiba don ha ki thain Mawryngkneng la kam ba ki dei jong ka District Council, hynrei ka District Council kam don ia ka bor ba kan buh ia kine ki khyrdop, hynrei ki briew ki jynjar, na ka jingmih kine ki khyrdop".
U la iathuh ba kine ki khyrdop beain ki don ter ter naduh Mawryngkneng shaduh Mawknu, ym duna ia ka 10 tylli kiba don ha kane ka jaka, kata ruh ym pat poi sha ka Constituency jong i bah George Lyngdoh ka Umroi bad Umsaw terter bad kane ka long kaba ym lah ban pdiang.
U la iathuh ruh ba ka don ruh ka jingthom bor jong ki briew kiba don ha kine ki khyrdop ia ki nongniah kali ba lada kano kano ka kali kaba ym treh ban ai pisa ha kine ki khyrdop, ki ju beh ia kine ki kali ki shoh ki dat ia ki nongniah, “Kane ka dei tang ka khwan myntoi jong ki katto katne ngut, kaba la pynhiar dor ia ka jylla baroh kawei"u la ong.
U la bynrap shuh shuh “Kine ki briew ki lute ia ki nongniah kali mynsngi myn shai bad kane baroh ka jia napoh jong ka tnad kaba dei ban iada bad kem ia kine, hynrei kane ka kam beain ka iaid shait shait hapoh ka surok bah (national Highway).
U la ong ruh ba halor kane ka bynta na ka liang jong u, u la dep ban thoh da ka shithi sha ka District Council Affair jong ka Sorkar jylla, ha kaba u la pynsngew ia kane ka jingdon ki khyrdop beain ha kaba u la kdew ruh ba kat kum ka Highway Act, yn ym lah ban shah ban buh ia ki khyrdop beain.
U la ong “Wat ha kylleng ka Ri khasi Jaintia ngi lah ban iohi ia ka jingdon kine ki khyrdop beain, hynrei na ka liang ka sorkar jylla, kam shem la shim khia ia kane ka bynta".
Shillong: Ka KSU Mawlai Circle haka 23tarik Risaw 2021 (Sngi Saitjaiñ ) haka por janmiet ka la ïoh jingtip lyngba ka telephone ba ka don ka Sumo kaba kit ïaki bar jylla kiba i shankhmat ba kim dei na kane ka jylla kiba la kiew na Lad Umsaw,kumta na ka liang ka jylli ka la pynlong ïaka jingap ktem ha Mawlai Nongkwar Petrol Pump bad katei ka jing ap jong ka Seng kam shym la long lehnohei ha kaba naka liang jong ki kila ïoh ban bat ïa katei ka Sumo bad haba la khmih bniah ïaki ba shong hapoh la lap ba don haduh 6ngut ki bar jylla, haba la phah hiar ïa ki bad la kylli bniah ïaki ki wan naei bad shano ki thmu ban leit naka liang jong kitei ki bar jylla kila ïathuh baki wan naki shnong bapher bapher jong ka Jylla Assam bad ki thmu ban leit bylla sha ka ktem ki BSF kaba don ha Umpling.
Shuh shuh na ka liang ki nongïalam jong ka Jylli, ki la bthah ïaki ban ai ki kot pynshisha ba ki dei naka jylla Assam, pynban kitei ki briew kim shym ladon satia bad kane kala pyn artatien ïaki nongïalam jong ka Seng bad kumta la kylli ïaki ba balei ki kiew Sumo na Lad Umsaw ka jubab, kaba ki ai ka long ba ka kali Swift kaba don ïa u number plate AS01 DD 9398 kaba ki shong kam shim la nud satia ban wan kit ïaki sha Shillong.
Kumta hadien ba la dep tohkit bniah naka liang ka jylli kala aiti noh sha Mawlai Police Station ban leh ïa kaba donkam bad naka liang jong ki pulit jong ka Mawlai PS kiba don duty, khlem da pynslem hi, ki la pynphai mardor noh ïa kitei ki bar jylla na ka jaka ba ki wan.
Shillong: U MLA ka seng Congress, u Bah Charles Pyngrope, haba ia kren halor ka election shiteng samoi na ka bynta ka Mawryngkneng Constituency, u la ong ba u don ka jingkyrmen kaba khraw ba u kyrtong ka Congress party, u bah Highlander Kharmalki un ioh ia ka jingjop, namar ba ka don ka jingkyrshan ka ba khlain na ka liang ki paidbah ia kane ka party, namar ba ka dei ka seat kaba ka Congress ka la ioh jingjop la 4 sien kynthih.
U bah Pyngrope u la pynpaw ruh ia ka jingkyrmen ba u kyrtong ka Congress u bah Highlander Kharmalki un ioh 30,000 haduh 40,000 Vote na Mawryngkneng Constituency.
“U bah David Nongrum (bamkwai ha dwar u Blei) u la ioh 10,500 vote ha ka Election MLA bad u bah Highlander ha ka election MLA ba la dep u la wan ba ar, ha kaba u la jan ia ka 6 000 vote bad haba shim tang 10-20%, ngi khmih lynti ban ioh ia ka 30,000 -40,000 ka jing iatylli ki Vote" u la ong.
U bah Pyngrope u la ong ruh “Ka jingbym kwah jong u ban pynieng ia kiba ha ing na ka ing, ka long namar ba ngi donkam ia u briew u ba lah ban trei ia ka kam bad uba  lah ban don hajan jong ki, ha kaba u bah Highlander Kharmalki u dei u ba biang tam na ka bynta kane".
U Bah Charles, ula ong shuh shuh “Ha kaba ia dei bad ka Congress party ka dei ka party kaba la ioh ban neh ha kane ka Constituency la saw sien kynthih bad kane ka dei kaba pynskhem shuh shuh ia ka party bad ngam tharai ba ki briew na kane ka Constituency  kin ai ka jingkynshan ia kiwei pat ki party" u la bynrap.
U bah Charles u la ong ba ka party NPP mynta hi kan ym lah ban ioh ia ka jingjop, namar ba ka khlem lah ban leh ia kaei kaba ka la kular bad kane kan pynlong ia kane ka party ba kan shem jingeh ba kan ioh ia ka seat na kane ka Constituency.
“Hato u briew u їoh jingmyntoi ei ei lada u їoh ia ka pyrthei baroh kawei hynrei u duh noh ia la ka jingim (mynsiem)? (Markos 8:36).
Ka jingim ka dei ka mynsiem bad ka mynsiem ka dei ka jingim.
Haba їakren shaphang ka mynsiem, ki niam bapher ki hikai ba ka mynsiem ka dei ka jingai jong u Blei bad khlem ka mynsiem u briew ne ka briew kim lah ban im.
Katkum Ka Risaw Jong Ka Niam Khasi bad ngan sot hangne khnang ba ngin їoh jingmut, “Kaei kaba u Khasi u shim kordor eh ha ka jingim? Kaba u khasi u shim kordor eh ha ka jingim ka dei ka mynsiem.
Kiei kiba kordor tam kiba u Blei u ai ha u briew? Kiba kordor tam kiba U Blei u ai ha u briew ki long ka met, ka mynsiem bad ka rngiew.
Kaei ka mynsiem? Ka mynsiem ka long kaba wan beit na U Blei bad ka leit phai pat sha U ynda ngi la pyndep ia ka jingim jong ngi ha kane ka pyrthei.
Haduh katno ka long ka dor jong ka mynsiem? Ngim nang shuh ban batai ia ka jingkordor jong ka bad ban pyni ia ka jingkordor jong ka ngi la shu khot ia ka ‘Ka mynsiem ksiar ka mynsiem rupa’.
Don ne em ki sakhi ban pyni ia ka jingkordor jong ka? Ka kordor haduh katta ba ban pynduh (pynїap) mynsiem їano їano ka long ka kam ka bym don jingmap shuh hakhmat U Blei" (Ka Risaw Jong Ka Niam Khasi, ka dei ka kot jinghikai ka niam Khasi ba la pynbit pynbiang da I Babu H.O Mawrie).
Ha kawei pat ka liang ka niam Khristan ruh ka hikai ba ka mynsiem ka long kaba kordor bad dei u Blei uba pyrsad mynsiem ym tang ha ki khun bynriew hynrei ha ka pyrthei-mariang baroh kawei.
Ka jingpyrsad mynsiem ka wan na u Blei bad ha ka Kitab Jenesis 1:2 ngi pule- “…bad u Mysiem u Blei u khih halor ki um".
Kumjuh ruh ha ka kitab Esekiel, la їathuhkhana kumno ba u Blei u pyrsad mynsiem bad pynim biang ia ki shyieng kiba tyrkhong bad kiba їap (Esekiel 37).
Ka Baibl bad ka jinghikai shong tynrai ka Balang Khristan ka kdew da kaba shai ba u Blei u ai ka jingim, ka mynsiem ha ki briew bad ki jingthaw jingpynlong baroh.
Ka jingim, ka mynsiem kaba u Blei u ai ka long kaba kordor, kaba remdor bad ym don tyngka pliah, ym don spah, ym don kyrdan bad ym don bor ha ka pyrthei kaba lah ban їapeiῆ lymne ban ia pynleit-iapynwan bad ka.
Ka jingim, ka mysiem ka long kaba kordor tam ha ka pyrthei bad ka Hima u Blei.
Bunsien ki Balang Khrsitan, khamtam eh ki Balang Protestant ne Pentecostal/Charismatic, ki hikai bad ban jur tang ia kane kawei ba ka mynsiem ka dei ban laitim na ka jingshah pynshitom bymjukut ha dujok.
Kane ka jinghikai ka don ka jingduna kaba khraw ha ka namar ka pynlong ia ki briew ba kin pyrkhat tang shaphang ka jingim kaba sha lyndet jong kane ka pyrthei bad ki klet noh ba ka jingim hangne ha sla khyndew ruh ka long kaba kordor bad kaba kongsan.
Kata ka jingim sha lyndet ka pyrthei ym don mano mano ruh ba tip lymda ngi poi hi da lade, ngim lah ban їohi lypa nangne bad ngim tip hi ruh ka long kumno.
Ka jinghikai ban phikir bad sumar tang ia ka mynsiem ba kan lait na ka dujok ding bad ba kan їoh jaka ha ri jingsuk ha bneng, ka la pynlong ia ki briew ba kin ym don jingkitkhlieh ne shim khia than eh ia kiei kiei kiba jia ne kiba long ba man hangne ha pyrthei.
Kumta ki don ki khep ba ki riewngeit Khristan kim don jingsngew ei ei lada don ba pynjot ia ka mariang lane lada don ki nongsynshar runar kiba pynїap dusmon ia ki para briew, khamtam ia ki ritpaid kumba ka jia mynta ha kylleng ka pyrthei.
Namar la hikai ba tang ka mynsiem kaba donkam bad ban lait na ka dujok ding bymjukut bad ban їoh ia ka jingsuk bneng.
Kumta ngim salia wat lada ngi їohi tyngkreiῆ da la ki jong ki khmat ba kiwei ne ki paralok ne ki paramarjan ne ki para briew ki mad ia ka dujok bad ka jingjynjar sat hangne ha pyrthei.
Ngi pyrkhat tang shimet, tang ia la ka jong ka mynsiem ba kan lait na ka dujok ding, hynrei ngim tip pat ba ha ka por ba ngi leh bymsuidῆiew ia ki jingeh bad jingjynjar jong kiwei hangne ha pyrthei, ha kata hi ka khyllipmat ngi die duh bad їapeiῆ ia la ka mynsiem, ka jingim.
Ki Balang ki hikai ban ri khop ia la ka mynsiem, ka jingim na ka pop bad ka sang ka ma khnang ban lait na ka ding bymjukut ha dujok.
Hynrei ka jingim, ka mynsiem kaba u Blei u ai kam dei tang na ka bynta ka ri jingsuk ha bneng kaba ngin sa їoh hadien ba ngi la leit nangne na pyrthei.
U Blei um shym ai ia ka mysiem ksiar ka mysiem rupa ha ngi ba kan shah thang duh bad shah pynshitom junom ha dujok.
Ka mynsiem,ka jingim kaba u Blei u ai ka dei ruh na ka bynta ka jingim hangne ha pyrthei bad ka dei ka saiῆdur jong u Blei ba ngin pyndonkam ia ka mynsiem, ka jingim na ka bynta ka hok bad ka jingshisha.
Kumta ngi kup ia ka jingim tipbriew tipblei bad ngi wan longbriew sha ka pyrthei ban kamai ia ka hok, ym ban thok ban shukor lymne ban pynduh bad pynїap ia ka mynsiem, ka jingim jong kiwei pat.
Ka mynsiem, ka jingim kaba u Blei u ai ka long kaba kordor tam bad ngi donkam da shisha ban sumar bad ban ym die duh ia ka bad ban ym їapeiῆ ia ka da lei lei ruh.
Ki nongthoh komentari ki batai ba ha ka Gospel u Markos 8:36-37 u Jisu u hikai shaphang “kaei kaba kordor tam bad kaei ka bym kordor ha ka Hima u Blei bad ha kane ka pyrthei-mariang.
Kata kaba kordor tam ka dei ka jingim, ka jingim briew ne ki briew kiba im.
" Katkum ki riewstad Baibl, “Kane ka pyrthei-mariang baroh kawei kam long ei ei ha ka dor, lada ngi їanujor ia ka bad kawei ka jingim, bad uwei ne kawei ka briew kiba im katkum ka saiῆdur u Blei".
I Phadar Sngi I ong, “…kiei kiei baroh ki long synrum, ki long slalasu, hakhmat ka jingim.
Haba їathew bad ka jingim, kiei kiei baroh kiba don ha kane ka pyrthei-mariang ki kylla long ka suda.
Ngim ju їohi ha їew ba ki briew ki їapeiῆ ei ei na ka bynta ka suda bad ngim ju їohsngew ba u nongkhaїi un ong, shim їa une u khaw Shimon bad ai ha nga ka suda".
Ka mynsiem ka jingim ka long kaba kordor bad remdor tam hangne ha khyndew bad ha bneng ruh kumjuh.
Ngim lah da lei lei ruh ban die duh, ban їapynleit-їapynwan bad їapeiῆ ia ka bad ka long ka pop kaba khraw ban leh kumta.
Phewse, ngi im ha ka pyrthei bad ka juk ka bym salia ban die duh bad ban їapeiῆ tang ban myntoi shimet, tang ban bit ban biang shi їing, shi kpoh ne shi kynhun.
Ngi im ha ka juk ka bym salia ban їapeiῆ da ka jingim jong kiwei bad ban pynduh, pynїap ia ka jingim jong ki briew tang ban myntoi lane ban rhah spah shimet.
Ha kaba sdang jong ka hajar snem ki la mih shibun ki khanatang shaphang ki briew kiba die duh ia la ka mynsiem, ka jingim bad kiba їapeiῆ їalade bad ki bor ksuid, bor khrei tang ban їoh ia kaba ki kwah bad rhah.
La їathuh ba ha ka por u Patsha Justin ka Hima Rom, uwei u Bishop Theophilus, u la їateh lok bad u soitan hadien ba u la shah sloit na ka jinglong Lyngdoh niam, tangba ka khana ka їathuh ruh ba u la wan phai pat sha ka jingngeit bad ka Balang bad la pynkup biang ia ka nam Lyngdoh niam ha u.
Ka khanatang kaba kham paw nam ka long shaphang u Dr Faustus, u riewstad jong ka Ri Germany ha ka spah snem ba khathynriew.
La їathuh ba u Dr Fasutus u la die duh bad їapeiῆ їalade bad u ksuid na ka bynta ba un nang khraw shuh shuh ka jingnang, jingtip bad jingstad.
Ha kiwei pat ki kyntien, ka khanatang shaphang u Dr Faustus ka long ba une u riewstad u la їateh soskular bad u ksuid bad u la die duh bad aiti ia la ka mynsiem ha u ksuid na ka bynta ki jingmyntoi shimet.
Lehse ma ngi ruh ha ka jingtip lane ha ka jingbymtip ngi die duh ia la ka mynsiem bad ngi їapeiῆ ia ka jingim bad ki jingsniew, ki jingrunar jong kane ka juk tang ban myntoi shimet.
Ngi їohi tyngkreiῆ ia ki jingban beiῆ, hynrei ngi їatehlok bad ki nongban beiῆ.
Kum ka nuksa, ngi tip pylleiῆ pylleiῆ ba ka kynhun jong ki riewshitniam Hindu, kiba їoh ruh ka jingkyrshan na ki seng saiῆ hima, ki thwet, ki kthong bad pynshitom beiῆ khlem daw, khlem nongrim ia kiwei ki ritpaid, pynban ngi dang їatehlok bad ki bad ngim nud ban kdew bad ban їeng pyrshah ia ki kam thombor jong ki.
Kumjuh ruh ngim nud ban ang ka shyntur haba ngi їohi da la ki khmat ba ki briew kiba lui lui, ki nongbylla sngi ki shah shoh shah dat bad shang thang im.
Ha ka khyllipmat ba ngi sngap jar bad ngi pyrkhat ba ka dei ka kam pyrthei ka bym myntoi ia ka mynsiem ka ban leit sha bneng, hamar kata ka por ngi die duh bad їapeiῆ ia la ka mynsiem.
Ka long ka pop kaba khraw ban leh kumta.
Ngi tip bad їohi pylleiῆ ba ki don ki briew (ki lah ban dei kiba ha їing ne ki para dkhot Balang ne paramarjan) kiba riewspah na ki kam thok kam shukor ne ki kam bamsap bad na ki kam pynїap briew, hynrei ngi їaroh, ngi ainguh ia u Blei ba u la kyrkhu ia ki bad ngi duwai ba un nang kyrkhu shuh shuh ia ka spah jong ki.
Haba ngi sngap ka mut ba ngi kubur, ngi їatehlok, ngi їapeiῆ bad ki bad ngi die duh ia la ka mynsiem, ka jingim.
Ngan pynkut ka jingduwai ba la sot na ka kot Ri Hynῆiewtrep Ha North East India;“Ani ka pyrthei aiu sha kum kane! Shano shuh ka Burom ka Ijot…Kat shaba peit la shu i-lam her; la shu ia beh tang ia ka Spah ka Thapbalieh.
La i kumba la klet noh ia ka Akor ka Burom.
La shu kyrkieh la shu khohreh; la shu ia her la shu ia mareh.
Wur wur wer wer la bna na rum na neng, ba wat ka mynsiem briew ka jingim ka la duh dor, kat haduh ba la don ba nud ban shim im im peit peit, khlem sngewpap sngewsang shuh.
Hei ho! Їoh khang dong ka Tyr-ut ka Smer, їoh bud dien ka Raibi.
A mano shuh keiῆ ban pynkhuid ban pyllait; їoh ban sa ka Jemdaw Jemrngiew.
Ka Nguh ka Dem, ka Kyrpad ka Kyrpon, ka Їasaid ka Phirat keiῆ ba u Blei Trai Kynrad un їarap ban lait ka Jemrngiew ka Jemdaw, ban eh ka Bok ka Rwiang bad ban їeng rasong ka Hok ka Shikyntien.
".
Mumbai: Ka jing shah kem jong U Aryan Khan, u khun jong U Shah Rukh Khan, ka la pynmih ia ka jyrsih, kaba jur bha mynta ka sngi bad kata ka long ba u heh duh jong ka tnat kurup droks, lane ka Narcotics Control Bureau (NCB), ula shah kynnoh, ba u dawa pisa T.25klur na U Shah Rukh Khan, ban pyllait jamin ia u khun rangbah jongu.
U Prabhakar Raghoji Sail, uba dei uwei na ki sakhi, halor ka jingshah kem jong U Aryan Khan, u kam ba ia katei ka pisa ba T.25klur, la dawa da U Sameer Wankhede, Zonal Director jong ka NCB lem bad kiwei kiba don ha katei ka tnat, na U Shah Rukh Khan, kum ka bai pyllait jamin ia U Aryan Khan, u khun jong U Shah Rukh Khan.
U Prabhakar Sail, ula pyllait ia ka video bad ka affidavit, ha kaba u kam, ba ula ioh sngew ia ka jing iakren phone, kaba la kren da U Sameer, ia u KP Gosavi uba dei u manager jong U Shah Rukh Khan bad U  Sam D’Souza ha Lower Parel, ha kaba la dawa T.25klur ban pyllait jamin ia U Aryan Khan.
U Sail, u dei ruh uwei na ki nong pahara jong U KP Gosavi, uba dei sa uwei pat u sakhi halor ka jingshah kem jong U Aryan bad utei ula ia shondur lang bad U Aryan bad katei ka dur jongu, ka la saphriang bha mynta ka sngi.
Ka NCB, ka kyntait halor katei ka jing dawa pisa.
U Sail, u kam ba na katei ka T.25klur, la poi sha ka jing ia beit ia ka T.18klur, ha kaba T.8klur, kan leit sha U Wankhede, katba ia kaba tam, yn iasam hapdeng kiwei pat ki nongtrei jong ka NCB.La iathuh ba ka la don ka jing ia kynduh jong kitei ki briew ha  Lower Parel, ha kaba u manager, U Shahrukh Khan, u wan da ka Mercedes rong jngum ban ia kynduh ia ki briew jong U Wankhede.
Ym tang katta, la iathuh ruh ba U Sail, ula soi ha ki 8 haduh 10 sla ki kotsada, ha kaba la phah soi da U  Sameer Wankhede.
“Nga la kyntait ban soi ia kitei ki kotsada, hynrei, ki la pynbor, da kaba ong, ba kam don jingjia eiei ruh em kaba sniew bad ki la bthah ia nga, ba ngan dei u sakhi, uba nyngkong duh, halor ka jingshah kem U Aryan Khan.
U Sail, u lyngngoh ruh ba u trai jongu, U KP Gosavi, ula jah rngai ha kine ki sngi bad mynta, u don ka jingsyier kaba jur, ba u ruh, un lah ban shah pyniap ha U Wankhede.
U Sail, u iathuh ba ka dei namar ba ym shym pat la ioh ia katei ka pisa, kumta, ym shym la pyllait jamin satia ia U Aryan Khan.
La don 6 ngut ki Chief Minister na ka Seng Congress, kynthup ia u Capt.
W.A.Sangma, P.A.Sangma, Salseng Marak, D.D.Lapang, J.D.Rymbai bad Dr.Mukul Sangma, kiba la synshar 34 snem tam hapoh kine 50 snem sa ban dap, ha ka jylla Meghalaya.
Ki Seng trai-ri (Regional) hapoh ka jingialam ka APHLC barim, UDP mynta, ki la synshar 10 snem tam, da ki 4 ngut ki Chief Minister, D.D.Pugh, B.B.Lyngdoh, E.K.Mawlong bad Dr.Don Kupar Roy.
Ka Seng NPP ka la synshar naduh 2018, hapoh u Conrad Sangma, kaban sa dap 5 snem ha u January 2022.
Tang u Dr.F.A.Khonglam marwei uba la iohlad ban synshar shi snem tam, kum u Chief Minister shimet (IND).
Haba poi ki por ilekshon, kumba long mynta ha ki 3 tylli ki Constituency, 13-Mawryngkneng, 24-Mawphlang bad 47-Rajabala, kaban sa long ha ka 30 tarik une u bnai Risaw, ba khlad noh u Bah David, Bah S.K.Sun bad u Dr.Azad, bun ki nongkren ki pynheh, ki pynksan ia la kijong ki nia, ki paidbah ruh bun kiba kulmar, yn pynsngew tang iano, namar kat uba kren, sngew kumba ki long kiba dei suda.
Wat u khar mali ai dud ruh, u ong ba ka dud jong u ka long kaba paka, wat la ka bun ka um ia ka dud.
I Bah Martin Majaw i ju biria ia ki khardud, haba i ju kylli, “Ha kane ka um jong me, don dud katno lih?"Ha ki por ilekshon ruh ki don kum kine ki nongkren, kiba bun ka um ia ka dud, ia kaba ki paidbah kin hap husiar.
Kane ruh ka dei ka kam ba ki paidbah ki dei ban tip, ia kaba u Dr.Mukul bad bun kiwei ruh kim tip, namar ki dei ki kam ain (Constitutional Law), ia kaba ki jnang kynsan ynda ki tip ba don u huk ha ka jingkhang.
Ka jingthut u Dr.Mukul haba thung President MPCC da u Ma Vincent Pala, ka don ka nongrim, wat la ka dei ka kam ing jong ki.
U Dr Mukul uba la long Chief Minister naduh April 2010 ter haduh 2013, sa naduh 2013 haduh 2018, u kham shuwa ruh ban ia u Ma Pala ha ka sain pyrthei, u Ma Pala um ju long MLA, hynrei tang u MP naduh 2009 ter haduh mynta.
Katba u Dr.Mukul ula long MLA Congress naduh u snem 1993, ha ka por ba u Ma Vincent um pat don ha ka kam sain hima.
Kane ka long, tang ban shu iarap pynkdew, ban iatip paidbah, ngam kwah leit khura shaduh u khiew ja kiwei, ioh shah troh.
Hynrei haba la paw pyrthei ka jingiashrut ha ka Seng Congress, mynta pat kynjah kynsan jar, ym dei namar kine ki ilekshon 3 jaka, hynrei namar u Dr.Mukul, um dei u riew ain, um tip ba naduh 2004, la pynduh noh ia ka jingiapait seng, da kaba weng ia ka parakrap 3 hapoh ka Bynrap 10 (10th Schedule), kaba ju ailad mynshuwa ba lah ban iapait ne phet Seng lada don shi bynta na ka 3 bynta (1/3) kiba kwah phet ne mih noh.
Dang shen ka kynhun u Mukul ka leit sha Calcatta, Delhi bad shawei, ban phiah ia ka Seng Congress, hynrei ynda kila tip ia katei ka ain, ki shong noh khop, kum kiba shoh tyndep.
Hapoh te sat hi sia, ka por kan sa pynpaw.
Haba ki rangbah Congress kum u Bah Lamphrang Blah, MDC Mawphlang 5 sien un ialeh noh mynta na ka NPP pyrshah ia u Bah Kenedy Khyriem ka Congress, sa u samla Congress Norbert Marboh un ialeh pyrshah ia u Bah Highlander Kharmalki Congress bad u MDC Congress na Rajabala, un ialeh mynta na ka UDP, te to iakhein jingkhein lang na kiba sngewthuh, shano kane ka kam kan poi? Ym tang katta, sa ka HSPDP ka kyrshan lang ia ka kynhun seng trai-ri.
Nalorkata, 34 snem tam ka Sorkar Congress ka la synshar ha Meghalaya, kumba la kdew haneng, ka jylla lyngkrang kumba ka long.
Kumta hateng-hateng ki jingkylla ki donkam, ban ailad lang ia kiwei kiba don ki rangbah kiba khlain ki tyrpeng ba kin pyni ia ka sap pyniaid kam jong ki.
Shillong: Ha ka 23tarik mynta u bnai, ka Diengsong Youth Club ha ryngkat ka jingiatreilang bad ka NYK Shillong ka la pynlong ia ka Clean India Campaign ka jingpynkhuid bad iawer ia ki paidbah jong ka shnong ban rat dyngkhong ia ka jingbret pathar ia ka plastic.
Ha kane ka program la pyniaid da u Samla Iengskhem Mawkhiew, National Youth Volunteer jong ka Khatarshnong Laitkroh C & RD Block.
La ioh ruh ka jingkren na ki nongkitkam jong ka Diengsong Youth Club.
Shillong: Ki kam sniew bad ki kam thok kam shukor ki la nang jyllei ha ka jylla ha kaba kumba laingut eiei ki samla kiba la kam ialade ba ki dei ki sengbhalang ki la shah bat noh ha ki pulit jong ka Madanryting Police Station katba ki dang pynlong ka jingkhrong pisa beaiñ na ka dukan sha jong uwei u bar jylla kaba don ha Thembasuk Madanryting Block F.Haba kren sha ki lad pathai khubor u Bah H Kharkongor u ba dei u Acting Rangbah Shnong ka Madanryting, u la iathuh ba ki la don ki briew kiba la phone ia u kiba pyntip sha u ba ki la don laingut ki samla kiba la wan lum pisa beaiñ na Thembasuk kaba hap hapoh ka Block F bad katba ki pulit ki dang pynlong ka jingiaid pahara ki la ioh bat ia kitei ki laingut ki samla.
Na ka liang utei u Acting Rangbah Shnong u la kyrpad ba lada don mano mano ki sengbhalang kiba wan lum pisa na kitei ki thaiñ ki dei ban iaid lyngba shwa na ka shnong.
Kitei ki laingut ki samla ki la iathuh ba ki dei na ka shnong Umsning kaba hap hapoh ka Ri Bhoi District bad kitei ki laingut ki la kam ialade ba ki dei na ka seng Federation Khasi United People(FKUP) bad na kitei ki laingut la lap ruh ia ki receipt.
Ia ka kyrteng jong ki laingut ki samla ym pat pynpaw satia, namar ka jingtohkit ia ki ka dang iaid shakhmat bad na ka liang ki pulit ki dang pynlong shuh shuh ia ka jingtohkit khnang ban lap dien sa ia kiwei pat kiba donkti lang ha kane ka jingleit khrong pisa beaiñ na ki dukan.
Shillong: U Bah Prestone Tynsong u ba dei u National Vice President bad u ba dei ruh u Symbud Myntri Rangbah jong ka Jylla u la khyrwit da kaba tyngeh ia u Bah Vincent H Pala u ba dei u President jong ka Meghalaya Pradesh Congress Committee(MPCC) halor ka jingkynnoh jong u ba ka Secretariat ka dei ka krem jong ki mentuh.
Haba kren sha ki katto katne ki lad pathai khubor, u Bah Prestone Tynsong, u la ong ba um ju lah ban mutdur ba kat u MP u ba la jop laisien na Shillong Constituency un kren kum kitei ki kyntien ban ong ba ka Scecretariat ka dei ka krem jong ki mentuh bad u Bah Pretone u la ong ba lada u Bah Vincent H Pala u kwah ban ialam bakla ia ki paidbah jong ka jylla da kaba ong ba ka Sceretariat ka dei shisha ka krem jong ki mentuh u dei ban iathuh pat ba kumno u lah ban ong ia kata, hynrei ka Secretariat lei ka dei ka temple jong ka roi ka par bad ka Secretariat ka dei ka budlum bad ka jabieng jong ka jylla.
Shuh shuh u Bah Prestone Tynsong u la ong ba u Bah Vincent um dei satia ban kren kum kitei ki jingkren namar kitei ki jingkren ki long kiba bakla bad ki paidbah ki bishar ia u briew tang na ki kyntien kiba u kren bad kitei ki jingkren ba kren u Bah Vincent ki long tang ki jingkren ha ka jingdom bad hashwa ba u Bah Vincent un kren u dei ban pyrkhat shwa nangta sa kren pat bad haba u kren ruh um dei ban kren katba lap ba shem hynrei u dei ban kren da ka jingsngewthuh khnang ba ki paidbah ka jylla ruh kin sngewthuh ia kata.
U Bah Prestone Tynsong u la ong ruh ba ha ka kam saiñ pyrthei katto u la iaid ym pat ju don satia ban kren kumba kren u Bah Vincent H Pala u ba kren kum u briew u bym pat kot bor satia ha ka politiks.
U kyndok jingpruid, un sa kiew dor noh shen, naduh ka 1tarik Nohprah 2021 bad katei ka dei, hadien ba ka lai neh ha kajuh ka dor, la 14 snem tam.
Mynta shisong ka jingpruid, ka long shi tyngka, hynrei naduh ka 1tarik Nohprah 2021, kan shongdor noh ar tyngka shi song.
Mynshwa, la kyntiew ia ka dor jong ka jingpruid na ka san phew pisa, sha ka shi tyngka, ha u snem 2007 bad ha shwa jong kata, ka dor jong ka jingpruid, ka la kiew na ka 25 pisa sha ka 50 pisa, kaba dei ha u snem 1995.
La iathuh ba la kyntiew ia katei ka dor, sha ka ar tyngka, naduh ka 1tarik Nohprah 2021, namar, ba ka don ka jingkiew jong ki dor ki mur kiba dei ban shna ia u kyndok jingpruid.
Ki dkhot jong ka  All India Chamber of Match Industries, na  Kovilpatti, Sattur, Gudiyatham, Dharmapuri bad Krishnagiri, ki la shim lang ia katei ka rai, ban kyntiew ia katei ka dor, ong ka khubor.
Ka jingeh, kaba kongsan, ba ki nong shna jingpruid ki ia kynduh, ka long halor ka jing pyn trei kam ia ka   Goods and Service Tax (GST), ka dor ki nongbylla bad sa ka jingktah jur jong kane ka khlam Covid.
Ki nongshna kyndon jingpruid, ki la pyrshang ban pynduna ia ki kyndok, ha ki song jingpruid, ha kaba ki la pynduna sha ka 30 tylli, na kaba ju long mynshwa 50 tylli, hynrei, kim lah satia ban dang die ha kajuh ka dor.
Mynta ki nongshna jingpruid, ki la rai ban kyntiew ia ka dor die sha ka ar tyngka, ha kaba kin don 50 tylli ki kyndok jingpruid.
Hynrei ka ba kham kongsan na kata ka khana ka dei halor ka khubor basniew ba uta u lok u iohsngew ba la iathuh harum haneng shaphang ka iing jong u Bah Shanbor.
“Kpa Wanbok, ngam sngew lah shuh ban shu sngap ha lade, namar nga sngew ieid sngew jan bad phi bad ka iing jong phi, dei kata ka daw ba nga sa pyllait por khnang ban wan mih kumne.
" La ong uta u paralok“Kaei mo kata ka basniew.
?" La buh jingkylli u Bah Shanbor" Phi phim tip Kpa Wanbok, ka iing u Bah Let mynta ki shun bha ia phi baroh shi iing khamtam ia phi…" La iathuh uta u LokU Bah Shanbor u shu sngap shiphang.
Hadien kata u ong“Nga la shu i pher hi ia u naduh kato ka por… Um ju kwah shuh wat ban iakynduh bad nga, shisien ba u iohi ia nga hangno hangno u kiar beit katba lah.
" La iathuh sa u Bah Shanbor" To mynta kum u paralok kaei ka jingai jingmut lem jong phi ia nga na ka bynta kata.
" La pan jingmut u Bah ShanborU Lok u la sngew jakhom khait kumno ban ai jingmut kat ia kata ka kam bah.
Hynrei watla katta ruh uta u paralok u la pynpaw la ka jingsngew.
“Kpa Wanbok ka jingai jingmut ia nga ha phi na ka bynta ban iada na ka ba sniew ka long ba phin iaid da husiar sumar ia lade…" La pynpaw u Lok“Ka dei kata, nga sngewthuh mynta ka jingma ka ap …" La kubur u Bah Shanbor“Hooid Kpa Wanbok wat leh shngain ka iaid ka ieng namar ngim lah tip, ki nongshun ki tip bha kumno ban peit siar ia phi.
" La ban ktien biang uta u Lok.
Haduh jan shiteng synnia ki la neh ka jingiashongkai jar jar.
Hadien ba la miet palat u Lok u mih noh nangta.
Hadien ba la mih uta u lok, u Bah Shanbor u la iakren sa bad la ka lok shaphang kata ka khubor.
“Kmie Wanbok, imat ka por ka la poi ba ngi la dei ban husiar ka iaid ka ieng.
Uto u lok myntan u iathuh shaphang ka jingbna khubor sniew jong u ia ngi ba kiba ha iing jong u Bah Let ki la pynap shrip.
Phi sngew kumno ?" La iathuh u mynkpa bad buh jingkylli artat“Kata kein Kpa Wanbok kaba eh.
Naduh ha kito hi ki por nga la sngewthuh lypa ba kine kiei kiei kin jia beit.
Namar nga ngeit wat kato ka kuna ba ngi shain ruh khlem pep kin da la wad da ka ram ka shah.
Lehse dei kata ruh kaba pyn sat sia ia ka mynsiem jong ki baroh shi iing.
Te yn leh kumno Kpa, kumba phi ong mynne kaba sah ia ngi ka long ban husiar ia lade.
Katno eh pat kein ngin lah, haba ki nongshun ki don harud iing jong ngi kine ki iohi ia ngi haba ngi mih ngi wan bad kumta ter ter".
La phai ktien ka Men Kmie.
Haba la ioh sngew ia ki ktien ka Lok, u Bah Shanbor u sngewthuh ba ka long shisha kaba eh.
Da kumno ban husiar kam dei kaba suk, namar ki dei kiba na shnong.
Hynrei watla katta ruh u pynkmen la ka lok.
“To wat khuslai ia kata, kam lei lei hynrei nga shu iathuh ia phi.
Tangba nga la sngewthuh mynta ngan da wad sabut bha na ki lok kiba jan bad lada nga sngew ba ki thap ban shim ia ka jingim ngan buh lypa da ka FIR ha police station ne kumno phi ong Kmie" la bynrap ktien u Kpa“Nga ngam sngewthuh bha ia kata, ngam pat tip ruh, hynrei tang kawei nga kloi ban iatrei lang bad kaei kaba phi rai…" La ong ka Men Kmie“Ngan iaid shaphrang ban wad sabut bha shuwa… Phi shu sngap shuwa namar uto u lok u wan ban iathuh jar jar mo…" La maham u Men KpaHadien kata ki la khreh ban thiah noh, namar ba ka por ka la miet palat.
Kine kiei kiei baroh kiba ba la sdang ban ioh sngew, ki la pyn pisa jingmut jingpyrkhat ia u Bah Shanbor, namar u sngewthuh ba ka jingkitkhlieh baroh ka dei halor ka tyrpeng jong u.
Hooid ym lah ban len ruh ba u iohi shai kdar ia ka jingshun jong u, Bah Let (U Rangbah Shnong) ia ka iing jong u ka sdang naduh ba ka iing jong u ka rem ha ka Dorbar ia ka khyndew ba ki kam.
Kine kiei kiei ki la pynkulmar jingmut ia u Bah Shanbor; hynrei watla katta ruh u kut jingmut ban iaid kumba dei ka lynti la jong la ka long ha kano kano ka dur ruh.
Haduh jan shai ka bneng u sdang ban ioh thiah jak.
Shillong:U Lamphang ka ïing dorbar thaw aiñ ka jylla Meghalaya uba long ruh u MLA ka Mairang konstitwensi, u Bah Metbah Lyng doh, mynta ka sngi u la pyntip paidbah ka jing angnud jong ki paidbah ka dong ka thain Mairang ban ioh noh la ka jong ka distrik kan sa urlong noh shen kata ha ka 10 tarik u bnai Naiwieng ban ioh plie noh ia u maw nongrim na ka bynta ban kyntiew kyrdan noh ia ka Mairang Civil Sub Division sha ka kyrdan District.
Ïa kane u Bah Metbah, u la pynbna paidbah ha ka jingialang ia kaba ka ophis jong ka Meghalaya State Rural Livelihood Society kala pynlong ia ka SHG MELA bad kumjuh ruh ia ka Health Camp ha Mot Tirot kaba la pynlong ha ka shnong Mission, Mairang.
Haba pynbna paidbah ia kane ka jingthrang bad ka jingangnud jong ki paidbah u Bah Metbah u la ong, “Phi dei ban ioh ia ka jingtip la bun tylli ki snem ngi la iakhun ban ioh noh ia la ka jong ka district bad ban kyntiew noh ia ka Mairang Civil Sub Division sha ka kyrdan District bad nga sngew kmen ba na ka liang jong ka sorkar ka la mynjur ban leh ia kane".
“Ngi la don ha ka lynti jong ka jingpynkhreh ban plie bad ban buh noh ia u maw nongrim ban plie noh ia ka district kaba thymmai la kumno kumno hapoh ka ar taiew tam ne duna ha une u bnai ban wan kata kan long ha ka 10 tarik lada kam don shuh ka jingkylla da kumwei namar ba don tang katto katne ki shnong ki bym pat lah ban pynbeit kiba dei na kiwei pat ki thain kiba ngi la hap ban ia pynbeit khyndiat kiba dang don kawei ka committee kaba dang ia shong mynshi sngi ka ban pyntikna ba kiei kiei baroh ki long kiba iaid beit bad nga khmih lynti ba kin sa ia jingtip sha ki shnong ki shnong ban wan sha katei ka sngi ba khraw" ong u Bah Metbah.
Haba ai jingkren halor ka phang jong ka jingialang u Bah Metbah u la ong, “Na ka liang jong ka sorkar hapoh ka jingialam u Myntri Rangbah ka jylla u Conard K Sangma, nga sngew ban ong ba hadien ba ngi la ju ia pyrkhat ia ki kam bapher bapher ha kaba iadei bad ki kam pynroi ha ki liang baroh bad ka jingjynjar jong ki paidbah ka sorkar ka la leh ia kaba bha tam bad kala shim ia ka sien jam ban pyntikna ba ka National Rural Livelihood Mission dei ban pyntrei kam noh wut wut ha ka jylla ka jong ngi".
Don shibun ki jingmyntoi kiba iadei bad ka jingkiew ha ki liang baroh lyngba kane ka mission bad u ai khublei ba kyrpang ia ka ophis lyngba u Bah Swer uba dei u BDO bad ka kynhun ka jong u kiba la leh ban pyndep ia ka kam tang kam pat kut tang katne wat ki SHG ha ka por ba ki dang sdang ban thaw ki don tang 32 tylli hynrei mynta ka sngi ki lah don haduh 1440 tylli ki SHG ha ka Mairang C& RD Block.
“Nga sngewkmen ba na ki 39 tylli tam ki block ka Mairang kadei kawei ba wan na khmat eh ia kum bad ia kum kine ki mela ym shem la lah ban pynlong ha ki block hynrei sdang na kiba wan sha khmat bad kane ka jingwan jong phi ka pynlong ia ka Mairang ba kan wan sha khmat bad khlem ka jingwan jong phi sha khmat ka Mairang Block kan ym wan sha khmat" u la ong.
U Bah Metbah u la ong, U sngew sarong ba u don ha ka Constituency ba ka Mairang Block ka don bad nga sngew sarong ba barabor ba nga ong ba ki don ki nongtrei sorkar kiba don ka jingkit khlieh ban trei na ka bynta ki paidbah bad kiba don ruh ka jingthrang ban dang pyntyllun sha khmat ia ka block.
“Ngim kwah ia ki ophisar ba kin khmih lynti ba kane ka dong ka thain kan noh synniang ia ki hynrei ngi khmih lynti na ki ophisar ba kin ai ia ka jingnoh synniang ka jong ki" u la ong bad bynrap ruh “Ia mynta nga nud ban kubur ba baroh ki ophisar kiba wan ha mairang ki don ia ka mynsiem jong ka jingnoh synniang bad dei na kane ka daw ba ka Mairang C& RD Block kadei ka Block ba wan ha khmat eh hapoh ka jylla Meghalaya" ong u Bah Metbah.
U Bah Metbah u la ong, “Balei ka sorkar kam ai shi sien ai ka pisa namar ba ki don ki SHG kiba kwah bam ei bad nga kwah ban ong ia phi ki SHG, ki jingiarap kiba wan kynmaw kidei ki pisa ki jong phi bad lada bun ki SHG kiba shu kwah ban bam ei ia ka pisa ka lawei jong ki SHG kala kut bad kin ym mih shuh bad to kynmaw ba ka bank ruh kan peit ia phi kumno phi tista ban siew ia ka pisa kaba phi la shim haba kadei ka kylliang bad ka sut ruh ka long kaba tad eh".
“Ngi don ka daw kaba khraw ba mynta ka snem ngi la jam ia ki maw kyndon na ka bynta ban leh kmen ia ka jingdap 50 snem jong ka jingioh ia ka jylla ka jong ngi kaba ngi ioh la ka jong bad kum ki nongmih khmat ngi kwah ban rakhe na ka bynta ban leh kmen ia ka jingdap 50 snem ryngkat bad phi ki paidbah" ong u Bah Metbah.
Nongpoh:Ki jingthoh ha ki plakad jong ki paidbah ba sah khappud, kaba ki la wanrah ha ka sngi ba don ka jingialang paidbah ha Maikhuli, la mih paw halor shibun ka jingdkoh ka rukom treikam ka sorkar Meghalaya halor ki kam kiba iadei halor u pud u sam.
Na ki jingthoh kaba la iohi ha ki Plakad kaba la rah da ki paidbah ha sah ha khappud, ki la pynpaw ba ki paidbah ha khappud, ki kynduh shibun ka jingeh, nangta b aka Assam ka la klun lut ia ki jaka bad aiu ka Meghalaya kan leh, ki kwah ia ka shongsuk shongsain, ka sorkar Meghalaya ka dei ban kyndit thiah noh, ka Assam ka la knieh lut ia ki jaka khappud, kim pdiang ia kata ka nongrim ia ai iashim ha khappud, namar lada ki jaka jong katei ka thain kin sa leit lut sha Assam.
Ka long ruh kaba sngewkhia eh ban iohi halor ka jingiakhih ki paidbah kiba sah ha kitei ki shnong khappud, namar katkum ka jingiathuh jong ki riew paidbah, ki la pynpaw ba lada ka sorkar jylla kam lah ban pynbeit ia u pud u sam ha katei ka thain, kaba mut ba ki paidbah kiba sah ha liang Meghalaya ha katei ka thain, kin sa mad ia shibun ki jingeh.
Haba pyrshang ban twad jingmut halor kita ki jingeh kaba ki sa iakynduh, ki riew paidbah na katei ka thain, ki la pynpaw ba lada ym biang u pud u sam uba thikna, lehse kan sa don wat ka jingiapher jingmut hapdeng ki briew kiba don ha ka liang Meghalaya bad Assam, ia kaba lyngba kata yn sa mih ka jingjia kaba sngewsih hapdeng ki paidbah kiba sah ha katei ka thain.
Nongpoh:Ki paidbah na ki jaidbynriew bapher bapher, kiba sah ha ki shnong khappud kiba kynthup ia ka Pillangkata, Maikhuli, Iong khuli, Barapathar, Umtyrnga lem bad kiwei ki shnong, myn hynnin ka sngi, ki la pynlong ia ka (Peace Rally) ne jingialang paidbah ha shnong Maikhuli, kata na ka bynta ban dawa jur na ka sorkar Meghalaya ba ka dei ban pynbeit mardor ia u pud u sam ha katei ka thain.
Ha katei ka jingialang paidbah, la iohi kiba kham bun paid hi dei ki paid Garo, nangta de sa ki Khasi, Rabha, Assamese, ki Karbi lem bad kiwei, ha kaba lyngba katei ka jingialang paidbah jong ki, ki la pynpaw ba ka jingbymlah pynbeit pud hapdeng ka Meghalaya bad Assam ha katei ka thain, ka la wanrah jingeh shikatdei ia ki paidbah kiba sah ha katei ka thain bad ba ki paidbah kiba sah ha ka liang Meghalaya, kim ioh shuh ban imsuk imsain, ha kaba kata ka la jia tang namar ba ka jingbymbiang u pud u sam uba thikna.
Lyngba katei ka jingialang, la wan ban ai jingkyrshan ia kitei ki paid khappud da ar-tylli ki kynhun sengbhalang ba kynthup ia ka Garo Student Union, Ri-Bhoi Regional Unit bad ka All Ri-Bhoi Garo Women Association.
Haba iadei bad katei ka jingiamih paidbah ban dawa na ka sorkar jylla ba ka dei ban pynbeit noh mardor halor u pud u sam ha katei ka thin, ki nongialam ka GSU kiba kynthup ia u Sunmoon Marak Adviser ka GSU, Ri-Bhoi Regional Unit, nangta u Sunny R Marak, President ka GSU, ka Rikomuni Marak President ka Garo Mahila Committee lem bad shibun ki nongialam shnong na katei ka thain, ki la pynpaw ba haduh mynta kim kwah ban mih kano kano kynrum kynram bad ki huri hura ha katei ka thain, kata tang namar u pud u sam.
Ha kawei pat ka liang ki la dawa ia u Conrad K.Sangma, Myntri Rangbah, ba un leit jurip dalade bad ba u dei ban leit iuhkjat sha katei ka thain, khnang ba un sngewthuh ba haduh katno ki paidbah ki mad jingeh bad khamtam eh halor ka jingshisha haba iadei bad u pud u sam.
Ki la kynnoh ruh ba ha ka jingwan jurip ka Regional Committee, ka la pynpaw shai ba kiba bun ki jaka ha katei ka thain kin sa leit lut sha Assam bad dei halor kata ka nongrim kaba la pynlong ia paidbah ha katei ka thain ba kin pyrshah eh bad kiba la ther tyngeh ia ka sorkar Meghalaya, kaba la lamkhmat da u Conrad K.Sangma, namar ba ki la ai sngewbha eh ia kiba bun ki jaka ka Meghalaya sha ka Assam, kata katkum kaba ki la lap ha ka sngi kaba la hiar jurip hapdeng ki heh sorkar na Meghalaya bad Assam.
Na ka sur kaba la pynmih na ki paidbah kiba sah ha katei ka thain Khappud, ki la pynpaw shai ba da lei lei ruh em kin ym ailad b aka Assam kan knieh wat khyndiat eh ka jaka jong ka Meghalaya, ha kajuh ruh ka por ki la pynpaw ba lada ka sorkar kam kren ei ei halor ki kam pud kam sam ha katei ka thain, kaba ba ha kine ki khyndiat sngi ban wan yn sa don sa kawei ka jingialang bah jong ki paidbah ba sah khappud ha katei ka thain, ia kaba lehse yn sa mih ki jingjia kaba sngewsih bad kiba ktah wat ia ka shongsuk shongsain ha ki khappud jong katei ka thain.
Shillong:Ka sur ialap elekshon shiteng samoi shapoh ka ïingdorbar thawaiñ ka la nang sawa jam ha ki lai tylli ki konstitwensi khamtam ha Mawryngkneng Constitiency bad ha Mawphlang Constituency bad kawei ka jingialap elekshon ka dei kaba la long ha Sniehmasi kaba hap ha ka thaiñ Laitkroh na ka bynta ban pan jingkyrshan na ka bynta u samla Eugeneson Lyngdoh u ban ia aireng na Mawphlang Constituency na ka seng United Democratic Party(UDP).
Ha katei ka jingialap elekshon la don lang da u Bah Kyrmen Shylla u MLA jong ka Khliehriat Constituency bad u ba dei ruh u Myntri hapoh ka sorkar MDA, u Bah Nujorki Sungoh u ba dei u MLA ka Mookaiaw Constituency, u Bah Balajied Synrem u ba dei u MLA ka Shella Constituency, u Bah Titostarwell Chyne u ba dei u CEM ka KHADC bad u ba dei ruh u MDC ka Sohra Constituency bad u Bah Laski Rymbai u ba dei u MDC ka JHADC.Haba kren ha katei ka jingialang u Bah Kyrmen Shylla u la khyrwit tyngeh ia kiwei kiwei ki seng kiba la ong ba u Bah Eugeneson Lyngdoh um pat da long u briew u ba bit satia ban long nongmihkhmat namar u dang khynnah palat, kumta na ka liang u Bah Kyrmen Shylla u la ong ba ma u lem bad ki laingut kiwei kiba don hapoh ka UDP lei ki dang kham rit shuh shuh ban ia u Bah Eugeneson Lyngdoh ha kaba ki dang don tang hapoh ka 33 snem ka rta bad kumta ym iahap shuh ban ong khynnah ia u Bah Eugeneson namar lada kiwei kiba kham rit ki ia u ki lah ban long nongmihkhmat kumta u Bah Eugeneson ruh u lah.
U Bah Kyrmen Shylla u la ong ba ka jylla bad ka Ri ha baroh kawei ka donkam shibun ki samla rangbah kum u Eugeneson u ban kitkhlieh ia ka shnong ka thaw bad ia u paidbah hi baroh kawei bad u Bah Kyrmen Shylla u la ong ba ha kaba iadei bad ka pule puthi u Bah Eugeneson u la pule ha ka laiñ karikor hynrei ma u pat u la pule ia ka klas 12 haduh laisien namar u la phiel shi phiel kumta u la buh jingkylli da kaba u la ong ba lada ma u uba ialeh ia ka klas 12 laisien u dang lah ban long nongmihkhmat kumno u Bah Eugeneson u ba pule ha ka laiñ karikor um lah ban long nongmihkhmat jong katei ka thaiñ.
U Bah Kyrmen Shylla u la ban shuh shuh da kaba u la ong ba bunsien ki briew ki shait ong ba ki samla ki dei ki ka lawei jong ka jaitbynriew kumta ki paidbah ki dei kin jied noh da ki samla khnang ban iohi ia ka lawei baphyrnai ha ka jylla hi baroh kawei.
Ha kaba khadduh u Bah Kyrmen Shylla u ka kyrpad ia ki paidbah ba kin ia ai ka jingkyrshan lem ia u Bah Eugeneson khnang ba un ioh ia ka jingjop kaba donburom bad lada ki iohi ba ha ki shisnem shiteng ba u Bah Eugenson u long kum u MLA bad um treikam bha ki lah ban jied noh da uwei u MLA ha ka snem 2023.
Nongpoh:Hadien ba la kut ka jingialang paidbah kaba la long hynnin ka sngi ha shnong Mawkhuli, ka jingialang paidbah ban dawa na ka sorkar Meghalaya, ba ka dei ban pynbeit noh mardor ia u pud u sam hapdeng ka Meghalaya bad Assam, ka la don kawei ka Longkmie kaba dei na ka jaidbynriew Assamese, kaba la pynpaw ba ma ka ruh kam kwah ba ka jaka jong ka ba kan shah klun noh ha ka sorkar Assam.
Katei ka Longkmie kaba dei kaba shong ba sah ha Maikhuli, ka la pynpaw ba kum ka Longkmie, watla ka dei na ka jaidbynriew Assamese, hynrei haba ka la shong ha sah ha katei ka jaka khappud, pynban ka la kren shai ba katei ka jaka ka la hap ha Meghalaya mynta la bun bun snem bad kam kwah ba katei ka jaka kan shu shah klun ei noh ha ka Assam.
Ha kine ki snem ba la leit noh baroh, kata hashwa ka jingleit jurip pynbeit pud hapdeng ki heh ka sorkar Meghalaya bad Assam, ngi imsuk imsain bad ngi sngew shngain ba katei ka dang hap ha Meghalaya, hynrei dei tad haduh katei ka jingwan jurip bad ba ki heh sorkar na Assam, ki la shu kam ew wat ia ki jaka kiba dang hap pura ha Meghalaya, da kaba kam ba ki la hap sha Assam bad kaba la pynbitar eh ia ki paidbah ha katei ka thain hi baroh kawei.
Katei ka Longkmie na ka jaidbynriew Assamese, ka la ong ba ka kwah ba ka jaka puta jong ka lem bad kiwei ki jaka ba iajan ba ki dei ban hap ha Meghalaya, ha kaba ka la kyntu ruh ia ki heh sorkar ka Meghalaya ba ki dei ban pynbeit noh mardor ia u pud u sam ha katei ka thain, khnang ba ki paidbah kiba sah ha ki shnong kiba don ha katei ka thain ba kin ioh ia ka shongsuk shongsain bad ban lait na kino kino ki jingshah pynthut.
Shillong:U General Secretary ka Hynniewtrep Youth Council (HYC) Sengkmie, u bah Roykupar Synrem, u la ong, ba lada ka sorkar jylla, ka wanrah ia ka jingtyrwa ban wanrah ia ki rel kit mar sha ka jylla na ka liang ka seng kan shong pyrkhat ban mynjur ia kane ka jingthmu jong ka sorkar.
Haba ia kren bad ki lad pathai khubor ha ka sngi thohdieng, na ka liang u bah Synrem u la ong ba naduh ba nyngkong hi ka seng ka ieng ha ka nongrim ba kan ym lah ban shah ia ka sorkar ban wanrah ia ka rel kit briew sha ka jylla tad haduh ba ka jylla, kan don ia ki ain ban iada ia ka ri bad ka jait bynriew.
“Na ka liang jong ka seng ka pyrshah jur halor ka jingthmu ban wanrah ia ka rel kit briew sha ka jylla, lada ka jylla kam pat don ia ki ain iada ri ki ba ngi la dep ban dawa na ka sorkar na ka liang ka seng ngin nym pat shah ban wan ki rel kit briew sha ka jylla"u la ong.
Haba kylli u la ong, ha ka ba iadei bad ka rel kit mar, u bah Synrem u la ong “Haduh mynta hi na ka liang ka sorkar kam pat pynpaw eiei ba kan wan rah ia ka rel kit mar sha ka jylla, hynrei lada don kum kita ki jingtyrwa ki ban wanrah ia ka rel kit marbam lehse ngin sa shong pyrkhat".
“Ngim ong ba ngin pyrshah katta katta ia ka jingwanrah ia ka rel kitmar sha ka jylla lada don ki lad, hynrei haduh mynta na ka liang ka sorkar ka khlem pat pyni ba ka kwah ban wanrah ia ki rel kit mar sha ka jylla, hynrei katba iohi mynta ka long ban rah beit ia ka rel kit briew ym ia ka rel kit mar"u la ong.
Shwa ba ka Election Commission jong ka ri India(ECI) kan pynbna ia ka election shiteng samoi(bye-election) sha ki lai tylli ki constituency,kata, ka Mawryngkneng bad Mawphlang ha Khasi Hills bad ka Rajabala ha Garo Hills, ka la don ka jingkhih phaloh ka sain Hima- Sima ha ki party bapher bapher kiba don hapoh Meghalaya naduh ka Congress,BJP,UDP, NPP,etc.Don kiba kwah ia kylliang Minister,don pat kiba iaknieh long Nongialam bad don ruh ki jingbym ia sngewthuh jingmut wat para nongialam jong ka party.
Mar ia pynbna ka Election Commision jong ka ri India ia ka Bye-Election sha kitei ki lai tylli ki constituency,thlim khih khohreh ki party ban ia pynieng candidate ia la ki jong ki jong namar ki khlem poi pyrkhat ba ka Election Commission kan pynbna tarik election noh kynsan kynsan tang hapoh shi bnai ei ei.
Ki party kiba la ioh ban pynieng candidate ha kitei ki constituency ki la sdang ban pyni bad pynksan ia la ki nia bad nongrim haduh ba la pyn kulmar bad lamwir sa ia ki paidbah thlim,bad ki paidbah kim tip ne sngewthuh shuh ka party jongno kaba bha bad ka party jongno pat kaba sniew.
Ki ia act bha briew lut baroh baroh bad ka jingia pynksan hok la kum ki ‘riew Blei suda.
U thylliej jongki u la padiah haduh ba i kumba ka um ruh kam liat shuh ha kriah ruh.
Ki ia kular ia ka bneng ka khyndew haduh ba la pynkulmar lut sa ia ki paidbah nongsngap bapli.
Kaba kham i thamula eh ka dei ha ka ing sorkar MDA jong ka Meghalaya.
Kine ki dkhot jong ka iing MDA ki ia tbit bha ban leh mynleh kum ba ia tylli hapoh ka ing MDA katba shabar ka ing MDA pat ki ia kura bad ia lympat iwei ia iwei pat.
Ka NPP bad Congress ka lah ban pynieng ha baroh lai tylli ki constituency hynrei kiwei pat ki party ki shu pynieng tang ha iwei ar eh haba don candidate.
Ha Mawryngkneng,ka UDP ka kyrshan ia ka NPP katba ha Mawphlang pat ki ia long nongshun para ma ki namar ki pynieng ia la ki jong ki jong ki candidate.
Ha Rajabala lei lei,bad BJP, UDP, NPP ki ia sangah shi paralok ha ban da biang artad.
Ka HSPDP pat ka la rai ban kyrshan ia u candidate ka UDP ha Mawphlang katkum ka jingkren u President Rangbah jingka hynrei uwei na ki MDC jongka pat u kanbas pyrshah UDP pynban bad kyrshan ia u candidate ka NPP.Ka congress pat kaba la sdang ban paw pen ryngkew ia ka jingiaknieh nongialam jongka,ka la nang ban tep eit miaw noh ia la ka iwtung mar ia pynbna ia ka bye-election.
Ka jingia pynksan bad iaroh da lade ia lade ha kane ka bye-election ka jur bha bad kane ka la pynsammut ia ki paidbah ba bun.
Bun ki paidbah kiba dei na ki constituency jong kito ki nong canvas(MLA) ha kitei ki constituency,ki la lyngngoh bad kyndit ban ioh sngew ba ki MLA jongki ki leit kular ban leit ai mawkordor- mawrynnai sha Mawphlang bad Mawryngkneng constituency katba ha ki constituency lajong pat lada pan haduh ban da jaw um mat snam ruh kim ioh satia tdot na ki MLA jongki wat kaba donkam eh ruh.
Ki leit kular mawkordor- mawhira sha Mawryngkneng bad Mawphlang katba ka petrol bad diesil pat ki pynkiew man ka sngi.
Kane ka jingleh jongki ka long thik kumba kim salia ban khniot na pdot u paidbah ba bun ba lang na ka bynta ka jingmyntoi jongki.
Lada kum kane ka jinglong ba ki nongialam jongngi ki pyni,ka shai kdar ba ki dei kiba lyngkot bad khim jingmut, kim don satia kano kano ka jingiohi jngai hynrei ki nang tang ban shu bam ngem lut ia ki jingdon jingem jong ka state,,bad lada dang iai ailad biang ia kum kine ki jait nongialam,ka state bad ka pateng jongngi kan sa nang ngam shuh shuh arsut ha ki pateng kiban wan.
Shillong: Katba ki khynnah samla ki dang ia sngewbang bad ia muja ka ia mareh step ha ka shnong Sangshong ha ka step jong ka sngi Thohdieng kata ka 22 tarik u bnai Risaw 2021 hynrei kynsan ki la lap ia kawei ka kali Maruti Swift kaba don ia u registration nombar ML 05 S 5029 kaba la ingkhong khait harud jong ka surokbah Shillong Nongstoiñ kaba don hajan ka Tirot Sing Memorial Civil Hospital ha Mairang.
Mar sien ioh jingtip halor kane ka jingjia na kitei ki khynnah, ki nongialam jong ka Shnong Sangshong ki la her bak sha katei ka jaka da kaba ki la pyntip sha ki pulit jong ka Mairang Police Station bad na ka liang ki pulit ki la poi mar mar ha katei ka jaka ban pynlong ka jingtohkit halor ka jingpluh bad ka jingkhong khait jong katei ka kali.
Nongpoh: Ka Kong F.M Lakiang, Additional District Magistrate, Ri Bhoi District, Nongpoh, ka la pynbna paidbah ba kino kino ki briew kiba la iohi markhmat, halor ka jingjia iakulmar, kaba la jia mynha ka 9 tarik mynta u bnai ha ka jaka iakop khwai Dohkha ha shnong Nongbah Myrdon, ba kin sngewbha ban leit kynduh ia ka, na ka bynta ban kin iathuh halor katei ka jingjia kaba la jia ha katei ka sngi.
Ka ADM Ri Bhoi ka la kyrpad ia kino kino ki briew, kiba la iohi markhmat halor katei ka jingjia, ba kin sngewbha ban kynduh markhmat ia ka ha ka 25 tarik mynta u Bnai, kata ha ki kynta treikam ka ophis, khnang ba ki briew ka ain kin ioh ban shim jingtip na kiba kum kita ki briew kiba iohi markhmat halor katei ka jingjia.
Shillong: Ka Dorbar Shnong Umkiang, ka pynpaw ia ka jingpyrshah jur ia ka jingleh ka Sorkar MDA lyngba ka tnat MeECL, halor ka jingpynduh ding khah khah sha ka thain Umkiang, kaba hap hapoh ka khappud Bangladesh.
Kane ka jingleh jong kane ka tnat Sorkar ban pynduh ding, ka long kum ka jingniewbein ia ka thain Border.
Ha ka jingshisha, ka bor ding la pyniaid na Lumshnong Sub-Station, ha kaba ki pynduh ding mynmiet bad ai ding, ha ka por step bad don teng teng tang shu hap u slap malu mala ruh la pynduh ding, ha kaba  la nang mut, ba tang ka blang kaba tieng slap, hynrei ka MeECL ruh ka tieng slap, namar kam biang ki tiar ki tar kiba bha (techniques) bad duna palat ki nongtrei (manpower).
Haba kylli na ki ophisar ne nongpeit ha Lumshnong Sub-Station, ki ai daw pynban kumne kumtai, da kaba ong, bym biang ka line ne hap dieng ha jrong sainar.
“Ka jingkylli ka long, hato u dieng un hap manla ka por, haba ka jingpynduh light (loadsheding) ka long manla ka sngi?".
Kane ka jingpynduh ding man ka por (daily), ia ki thain Border, ka la wanrah ia ka jingeh khamtam ia ki khynnah skul kiban pynkhreh ia ka Examination bapher bapher, ong ka khubor bad kumta la kyrpad ia ka Sorkar MDA ba kam dei ban leh bein ia ki Shnong kiba sah ha ki thain Border, namar ka dei ka hok ka jong ki bad la siew da ka dor kaba rem bha, ong ka kyrwoh na U Bah Lasting Pala Waheh Shnong bad U Ma Nicholas Lyngdoh Secretary Shnong Umkiang.
Shillong: Ka Hynniewtrep Youth Council (HYC) sengkmie ha ryngkat ka Shillong City, ki la pynlong ia ka “Black Flag Protest" bad kum juh kane ka seng, mynta ka sngi, ka la pynher ruh ia ki balloon kum shi bynta ban pynpaw ia ka jingpyrshah halor ka jingkiewdor palat ka Petrol, diesel.
Na ka liang ki dkhot ka HYC mynta ka sngi thohdieng, ki la mih ban pynpaw ia ka jingpyrshah da ka ba ki la teh ia ki jingthoh ba pynrem ia ka sorkar jylla bad kumjuh ki la teh ia ki lama iong ha lynti bad kumjuh ha ki kali ka ba la sdang na duh Motphran.
Mynta ka sngi ka la mih ruh ka jingiakawang ktien hapdeng ka kong Dahun Diengdoh, EAC bad ki dkhot kane ka seng kaba la pynpaw ba kam lah ban ai jingbit ba kin iaid shaduh ka Khyndailad, namar ba kiba heh ki khlem ai jingbit ia kata.
Hadien katto katne por na ka liang ka EAC ka la shah ia ki ba kin teh ia ki jingthoh bad ki lama iong ha  shilynter ka surok ban iaid sha Khyndailad ha kaba ynda ki la poi ha Khyndailad ki la bteng ia kane ka jingiakhih da ka rukom ka ba kham pher ha kaba ki la pynher ia ki balloon rong iong bad ha ryngkat ka jingthoh ba ki la pynrem ia ka Sorkar.
Haba kren ha kane ka sngi na ka liang u General secretary u bah Roykupar Synrem, u la ong ba kane ka jingiakhih ka ba la pynlong mynta ka sngi ka dei ban pynsngew ia ka sorkar halor ka jingshah ktah jong u kup shiliang u sem shiliang na ka jingkiew jong ka Petrol bad Diesel.
U la ong ruh ba kat kum ka jingpynpaw jong ka sorkar ka long ba ka jingshim ia khajna na ka Value Added Tax (VAT)ka long ban pyndonkam na ka bynta ka roi ka par ha ka jylla, hynrei haba kane ka jingot khajna jong ka sorkar ka ktah ia u duk u rangli balei kin hap ban peit beit thik ia ka tax tang na ka Umphniang.
“Ka sorkar jylla ka la dei ban phai khmat sha ki wei pat ki bynta ban kham pynduna ia ka jinglut phut hapoh ka sorkar hi, ha kaba ka sorkar jylla lyngba ka umsyep u paidbah ki leit ban siew ia ki Commitee, ki Commission ki bym lerkam" la ong u bah Synrem.
“Ki leit ban pynlut da ki phew lak tangka ban siew ia ki Chairman ki Co Chairman bapher bapher, u Myntri rangbah jong ngi u dei u briew uba la biang lypa ka jingnang jingstad ha ka ba u donkam pat haduh lai bad saw ngut ki Adviser ban ai jingmut ia u ha ka ba ka sorkar kan hap siew ia ki naduh T.50,000 haduh T1 lak shibnai kane ka dei ka jingpynsyrwa kai ia ka pisa u paidbah" u la bynrap.
U la ong ruh ba ka jingkiew dor jong ka Umphniang ha ka jylla ka dei ruh na ka jingot khajna jong ka sorkar pdeng ka ba jutip kum ka Central Excise Tax  (CET) ha kaba ki ju ot ia ka Petrol 60-65% kat ba ka diesel ka poi haduh 50-55% kaba mut ba ka Tax ka kham rem ban ia ka dor tari jong ka umphiang ha kaba na ka liang ka seng ka la dawa ba na ka liang ka sorkar jylla ka dei ban pynduna ia ka VAT lane kan ia kren ia ka sorkar Pdeng ban pynduna ia ka CET.U la ong ruh ba u kyntu ia ki Petroleum Dealer Assiociation (PDA) jong ka jylla ha ka ba ki la dei ban ia snohkti lang ban shim ia ka jingkitkhlieh ban ia khih bad kiwei  ki PDA na kiwei ki jylla, kiba la mih shakhmat ban pynlong ia ka jingiakhih, khnang  ban pynsngew ia ka sorkar pdeng halor ka jingeh na ka jingshah ot palat pud na ka Umphniang.
Shillong: Ka jingpynlip ding ka MeECL, man la ka miet ka la pynthut shisha ia ka pule, puthi, ki khynnah skul, khamtam lei ka Shnong Umkiang, kaba dei ka shnong kaba shit shisha, haduh ba ki khynnah khyllung kim ioh thiah bha, na ka daw ka jingshit.
Ka long kaba i thamula shisha, ba tang shu jaw u slap, la pynlip noh ia ka bor ding, tang shu poi ka por miet 9baje shaneng ka lip noh ka ding baroh shimiet bad ka poi hadud 2baje nohphai sngi, man la ka sngi, ong ka khubor na U Bah Shanbor Dhar, President Seng Samla Shnong Umkiang.
Shillong:U bah Lambokstarwell Marngar, President ka Khasi Students Union (KSU), haba ai jingkren, ha ka jing kynmaw burom ia ka sngi iap, ba 33 jong U Syiem Wickliffe Syiem mynta ka sngi, ula pyn kynmaw ia ki kyntien, kiba ong “Ngan ym wan iuh kjat shuh hapoh u pud u sam jong ka Ri India, lada dei ia nga ba ngan wan, ngan wan kum u nongjop" ki pynpyrkhat ia ngi ba balei u Syiem Wickliffe, kren ia kitei ki kyntien.
“Ka sorkar India ka lah ban khein ba u Wickliffe u dei u Anti-Indian hynrei ha kane ka Jylli ba iar jong ka bri u Hynniewtrep ngi shim ba u dei u riew len lade u bym shymla pyndem tdong hano hano ia ki mat ki jura khamtam na ka bynta ka hok bad ka jingshisha jong ka Ri bad ka Jaitbynriew baroh kawei" ong u President Rangbah ka KSU.Shuh shuh u la ong ruh ba ka Seng ka sngewsih ba ia ka jingdawa jong ki kynhun seng ia ka ILP na ka liang jong ka sorkar jylla ka khyn niat sha ka sorkar kmie bad haduh mynta ym pat lah ban sngew thuh shano kan poi bad shano kan iaid bad kidon ruh kiba kren pyrshah da kaba ong ba ka jingdawa ILP ka long pyrshah ia ka riti synshar ka Ri India, hynrei u la ong ba ka jingdawa ia ka ILP kam mut ban dawa ia ka hok, ba hap shah khein noh kum kita ki Anti-Indian.
U la bynrap shuh shuh da kaba ong ba haduh mynta ngi dang shah teh shah khum bad ngi dang shah hiar thma na kapor sha kapor bad kata kala jia ruh ha ka por ba ngi pyrshah ia ka CAB haduh ba kan da kylla long ka CAA bad kane ka pyni ba ha ka mynnor ka sorkar India ka la hiar thma da ki ktang suloi bad mynta ka sorkar India ka la hiar thma ia ngi da ki ain khyllah ki bym ia dei dur bad ka hok ka iktiar jong ka jaitbynriew.
“Ka sorkar na ka por sha kapor ka la thmu ban khlong noh ia u Uranium na West bad South West Khasi Hills District kaba la pynmih ruh ia shibun ki jingiakjia bad ki jingiakynad bad kum ka jaitbynriew ngim dei ban btin lynti na ka bynta ban pynriewspah ia ka sorkar india katba ka jaitbynriew kan ngat ha ka jingjynjar" la ong biang u bah Lambok da kaba u la bynrap biang ba ia ka ishu uranium long katba long jia katba jia ka KSU kan ieng rangbah ban iai pyrshah lada dei ban jaw snam ne wat ban iap bad ka maham ruh ia ki agent kiba long ki ksiang jong ka sorkar india.
Khatduh khatwai u la ong ruh ban a ka liang jong ka Seng kan peitngor ruh ha kaba iadei bad ka jingkhuid jingsuba ha ka thungkam thungjam ia ki samla wadkam kiba la pyndep ia ki jingpule bapher bapher namar ki la mih ki jingkynnoh ba kala don ka jingialeh buit tuh ha ka thungkam thungjam.
Shillong:Ka kong Trina Suchen, myn hynnin ka sngi sa shisien ka la wan ban pynpaw biang halor ka jingshah nion bein na ki nongialam jong ka Shnong Lama, ha ka ba ka la dawa na u rangbah shnong ba hapoh shitaiew u dei ban mih pyrthei ban wan pynbna ba ki khlem tait shnong ia ka.
Ka kong Suchen ka la iathuh ba ki nongialam shong hapoh ka jingialam jong u Rangbah Shnong ka Shnong Lama u bah Tellme Dong, ha kaba u la rai ban tait shnong ia ka ing ka sem jong ka, hynrei hakhmat u Deputy Commissioner u la len ia kane.
Kane ka long kmie ka la wan pyn paw ha ka 15 tarik u Kyllalyngkot na ka daw ba ka la shah tait tang na ka daw ba ka la wad RTI ha kaba haduh mynta kam pat ioh ia ka jingiasuk ha shnong ha thaw ha ka ba ki kyndon ain kit eh ki khum ia ka kat ba ha khmat ka ain ki nongpyniaiad shnong ki len ia kane.
Halor kane ka jingshah tait shnong na ka liang ka ne ka long kmie ka la leit ban ujor ha u Deputy Commisioner ha ka 2 tarik Nohprah 2020, hynrei ha ka 19 tarik Kyllalyngkot u la wan ha u DC ha kaba u la len ia kane ka jingtait shnong ia kane ka long ing.
Hadien ba kane ka la thoh biang ia ka shithi ban pan da ka jingthoh ban pynshisha ia ka jingbym shah tait shnong namar ba ka la shem jynjar ha ka shnong ka thaw ha ka ban a ka liang u DC u la phah da ka jingthoh bad ka la iathuh ban a duh ba ka ioh ia ka ne ka jingthoh ki la shah ban thied jingthied ha shnong bad kumjuh ban shongkali.
Ka kong Suchen ka la iathuh ba ka jingshah tait shnong jong ka ne ka longkmie ka dei namar ba ka la sei madan ia ka jingbamsap ia ka skim 100 sngi MGNREG skim ka ba ka la pan ia ka RTI ha u snem 2019 ha ka ba na ka ne ka RTI la lap ba ka bainong sngi ki khlem siew bad ki skim khlem pyntrei ha ka ba ka pisa ka ba jah ka la kot da ki lak.
Ka la iathuh ruh ba na ka liang u Secretary Shnong u bah Charlin Syrti u la wan ban pynbor ia kane ka long kmie ban weng ia ka RTI ha ka ba u la thong da ka pisa ka ba long T.50,000 bad u la tyrwa ruh ban kin ai da ka skim , hynrei na ka liang kane ka long kmie ka la kyntait ia ka ne ha ka ba na ka liang ki nongialam shong ki la tait shnong ia ka.
New Delhi: U Satya Pal Malik, U Lat barim ka Jammu and Kashmir Governor, u kam, ba u la dei ban ioh kamai haduh T.300klur, lada u la soi ia ar tylli ki file, kawei kaba dei ka jong ki Ambani bad sa kawei pat, kaba dei jong uwei u briew, uba iajan bha bad ka seng RSS bad katei ka dei, ha ka por, ba u trei kum U Lat ha katei ka jylla; hynrei, ka dei lyngba ka jing kyrshan jong U Narendra Modi, ba ula kyntait ban soi ia katei ka file bad ba um treh ban bam tuh ia katei ka pisa, kaba T.300klur.
U Malik, uba dei U Lat ba mynta jon gka Meghalaya, u dei uwei na kiba kyrshan tyngeh ia ka jing iakhih jong ki nongrep, ban pyrshah ia ki ain jong ka sorkar India bad ula kren shai, ba u long uba la pynkhreh ban hiar shuki ialade, na ka bynta ban kyrshan ia ki jing iakhih jong ki nongrep.
“Hadien ba nga la leit sha Kashmir, ki wan ar tylli ki file, ban ioh ia ka jing mynjur jongnga, kawei kaba dei ka file jong ki Ambani bad kawei ka dei jong uwei uba don jing iadei bha bad ka RSS, uba dei ruh u myntri barim jong ka sorkar jong ka  Mehbooba Mufti bad uba kam, ba u dei uba iajan bha bad u myntri rangbahduh.
“La pyntip ianga da ki Secretary, jong ki ar tylli ki tnat kam, ba ka don ka jing bamsap kaba jur bha, ha katei ka projek bad kumta, nga la kyntait ban soi.
Ki Secretary, ki iathuh ia nga, ba ngan ioh T.150 klur, ia kawei ka file, hynrei nga jubab kylli ia ki, ba nga wan, tang da ki san tylli ki kurta bad ki pyjama bad ngan leit phai ruh tang kita hi" ong U Malik, haba kren ha ka jing ialang ha Jhunjhunu ha Rajasthan.
U Malik, u kam ruh ba ka Kashmir, ka dei ka jylla, kaba jubor tam ka jing bamsap ha baroh kawei ka Ri.
“Ha ka ri baroh kawei, ka don ka jing bamsap, kaba 4 haduh 5 person ka komishon, hynrei ha  Kashmir, ki ju pan haduh 15 per cent ka commission," ha kaba u ong ruh ba ha ka por jong ka jing synshar jongu, ha katei ka jylla, kam don ka jingbamap bad ba ula kyntait ruh ban shim ia kino kino ki jingtyrwa ban iarap ia kiba ha iing jongu, kiba shong ba sah ha them Kashmir.
Ha kajuh ka por, ula ong shuh shuh “Lada ka jing iakhih jong ki nongrep, ka dang iai bteng, ngan iehnoh ia kane ka kam jongnga bad ngan ia shim bynta lang bad ki, khlem da salia iano iano ruh.
Nga sngew hun halade, ba ngam shym la leh bakla bad ngam don kano kano ka jing pyntrei kam bakla ha ka jing treikam jongnga".
U Malik, u la kynthoh ruh ia ki ophisar kiba dang shu rung kam thymmai, ba kim dei ban shah pynshoi ialade bad ba kim dei ban shah pynbor, wat ha la ki jong ki tnga ruh, namar ba ki don bunsien ki tnga, kiba dawa ia ka bneng na la ki jong ki tnga bad katei ka ju pynlong ia ki shynrang, ba kin shah pyn ngop ha ki kam bamsap bad u da kynthoh ruh, ba ki don ki ophisar ha Jaipur, ki bym pat ju don, wat tang ka iing trep ha la shnong, hynrei kynsan kynsan, ki shna da ki paki dulan.
U Lat ka Meghalaya, ula ong shuh shuh ba um don iing satia, ba un shong un sah ialade, ynda haba un shongthait noh na ka kam jongu, kum U Lat.
“Nga la long U MLA, u MP bad u myntri ka sorkar India, hynrei ki briew na Rajasthan, kiba bun na ki, ki dei ki heh spah, kin wan sha iing jongnga bad lyngngoh ba nga shong ha ka iing kaba rit shi dana" ula ong shuh shuh.
Nongstoiñ:Ka Seng Khasi Student Union (KSU) West Khasi Hills District, hadien ba kala dep ban pynshna da ka ïing kaba bha na ka bynta kawei ka long ïing ba duk napoh ka shnong Myndo Um kyllain myn hynnin ka sngi, ka la leit ban aiti noh ia katei ka ïing sha u bah Jamesing Kharbani bad jong ka kong Klan tina Khar musalman.
Ia katei ka iing la pynshna da ka Seng KSU West Khasi Hills District, ha ryngkat ka jingnoh jingiarap lang ruh da ka KSU Seng kmie hadien ba kila lap ba katei ka long ïing kadei kaba shem jynjar bad ba ki shong ki sha ha ka ïing trep kaba la jot.
Kum ban shu phaidien ba ka Seng KSU ka la lap ia katei ka long iing ha kapor ba ki dkhot jong ka Seng ki dang bteng ia ki kam leh isynei ia kiba shem jynjar ha ka por ba dang pynjari ia ka jingkhang dam kumta na ka liang jong ka Seng KSU WKHD ha ryngkat ka jingiasnoh kti lang bad ka KSU Sengkmie kila shim ia ka rai ban pynshna noh da ka iing kaba thymmai.
Ha kane ka sngi na ka liang jong u President Rangbah jong ka Seng KSU Sengkmie u bah Lambokstarwell Marngar, u la khap ruh ia u ribon kum ka dak ban aiti noh ia katei ka iing sha kitei ki long iing ha ryngkat ka jing iasakhi lang da u sordar ka shnong ki dkhot ka KSU CEC bad ki dkhot ka KSU WKH bad kiwei kiwei.
Shillong: Ha ka 21 tarik u bnai Risaw 2021, ka Khasi Student’s Union South West Khasi Hills District ki la leit ban iakynduh markhmat bad aiti shisyndon da ka jingthoh ha ka Director jong ka tnad Commerce and Industries bad ka ba dei ruh ka Member Secretary ka MJ Sangma ha ka ophis jong ka Meghalaya State Control Board ban pyrshah halor ka jingthmu jong ki kompani ban thaw Coke Factory hapoh u pud u sam jong ka South West Khasi Hills District.
Haba kren bad ki lad pathai khubor, u Bah Forwardman Nongrem u ba dei u President jong ka seng, u la ong ba na ka liang ka seng ka la pynpaw ba kam lah ban pdiang ia ka jingwanrah ban thaw ia ki coke factory hapoh u pud u sam jong ka South West Khasi Hills District bad ka daw ka long ba lada don kine ki coke factory kan ktah shikatdei eh ia ka sawdong sawkun ka mariang da kaba u la ong haba phai tang sha kiwei kiwei ki jaka ba don ki coke factory ruh katno ka ktah ia ka mariang da kaba u la ai nuksa da ka shnong Nongjri Nonghyllam kaba la shah ktah bha.
Shuh shuh utei u nongialam u la ong ruh ba ym ba kan ktah tang ia ka mariang hynrei kan ktah ruh ia ki paidbah kiba shong sah ha ka shong baroh kawei.
Shuh shuh ka seng ka la ong ba kan iakynduh lang ruh ia ki nongialam shnong, ki senglongkmie, ki seng samla bad kiwei kiwei pat kiba don ka jingkitkhlieh ia la ka shnong ka thaw ki bym kwah ban mad ia ka ban sa wan ka ban pynlong ba hap ban ring mynsiem da ka lyer kaba jakhlia bad kumta seng kan pyrshah ia kane ka jingthmu bad kan iai pyrshah beit.
Ka seng ka la kyrpad ia ka Sorkar ba kan tuklar lang halor kane ka jingthmu bad lada kam leh eiei ka seng kan sa pynlong da ka jingiakhih.
Nongstoiñ: Mynta ka step ha kapor kumba 3 baje eiei ki pulit ka West Khasi Hills District, kila ioh jingtip ba kala don ka jingshah pied bad rung tuh ki runar hapoh ka Meghala Rural Bank ha Rambrai West Khasi Hills District.
U bah H.G Lyngdoh Superintendent of Police ka West Khasi Hills District, haba iakren sha ki lad pathai khubor u la iathuh ba kila don haduh 6 ngut ki runar kiba la ioh ban prong bad rung shapoh jong ka Bank bad kila pyrshang ruh ban kyndang ia ka jaka buh pisa hynrei ki khlem lah satia.
Shuh shuh u bah Lyngdoh u la iathuh ruh ba hadien ba ki runar kila pyrshang ban kyndang ia ka jaka buh pisa kala sawa ka jingpynsawa (Alarm) kaba jam bad ki runar kila her krad noh na katei ka Bank.
Na ka liang jong u SP mar ia ioh jingtip u la phah ia u Officer Incharge ka Nongstoiñ police station bad ka kynhun bad pyntip ruh sha u Sordar ka shnong Rambrai bad kila pynlong ruh ia ka jingtohkit hapoh jong katei ka Bank.
Ki pulit kila lap ruh ba ki runar kila pynpait pynpra ruh ia ka kor Computer jong ki CCCTV Camera bad ha ka jingthwet kaba jur ki pulit kila ioh ban kem noh mynta hi ka sngi ia kitei ki 6 ngut ki runar na ka shnong Mawlieh kaba don ha ki thain Rambrai West Khasi Hills.
Ia kitei ki 6 ngut kiba la shah kem la lah ban ithuh kyrteng ia kaba la tip kyrteng kum u Plam Syiem (41), u Loren Dkhar (30), u Lorensius Kharbani (31), u Ores Lyngkhoi (48) u Tiful Phyllut (35) bad u Krosland Lyngkhoi kiba dei na ki thain Nongstoiñ.
Na ka liang jong ki pulit kila register ia ka case bad ka jingtohkit ka dang iaid shakhmat ban lap ia ki jingshisha baroh.
Shillong: Ka Sorkar jong ka Jylla Meghalaya ka la pynbna ba baroh ki jaka ophis sorkar bad ki jaka pule kiba hap hapoh u pud u sam jong ka Mawryngkneng, Mawphlang bad Rajabala Constituency kin hap ban khang ha ka 30 tarik u bnai Risaw 2021 khnang ban pyntikna ba ka jingthep vote na ka bynta ka elekshon shiteng samoi shapoh ka ïingdorbar thawaiñ ban jied ia ki nongmihkhmat kan iaid beit iaid ryntih khlem kino kino ki jingpynwit.
Kino kino ki nongtrei kiba trei sha kiwei kiwei ki district jong ka jylla kiba dei ki nongthep vote ha kitei ki lai tylli ki konstitwensi kin ioh shuti kyrpang ha katei ka sngi.
Baroh ki briew kiba trei ha ki jaka khaii, ki jaka karkhana shna jingshna ne kiwei kiwei ki jaka trei kiba pyniaid da ka Negotiable Instruments Act 1881.
Kino kino ki briew kiba trei ba ktah shabar kitei ki constituency hynrei kiba dei pat ki nongthep vote ha kitei ki laitylli ki konstitwensi ki dei ban shah siew beit ka jingsiew jong ki khlem da pynduh katkum ka Section 135B of the Representation of the People Act 1951.
Ka India ka la dep ban ai haduh 100 klur ki dawai tika ha ka 21 tarik u Risaw 2021,tang 9 bnai hadien ba ka la sdang ia ka kam ai dawai tika.
Kane ka la dei ka kam kaba khraw ha ka jingialeh pyrshah ia ka khlam Covid-19, khamtam haba ngi kynmaw ia ki jinglong jingman haba sdang u snem 2020.
Ki briew ha kylleng ka pyrthei ki la hap bad ialeh pyrshah ia kum kane ka khlam hadien 100 snem bad ym shym la don mano manio kiba tip bniah shaphang une u khniang jingpang.
Ngi kynmaw kumno kito ki por ki dap da ki jingartatien bad kumno une u nongshun u bym lah ban iohi u kylla ha ka rukom kaba stet.
Ka jingiaid lynti na ka jingkhuslai ha ka jingshngain ka la urlong bad ka ri jong ngi ka la kham khlain namar ka kam ai dawai tika kaba heh tam ha kane ka pyrthei.
Kane ka la dei shisha ka kam bhagirath ba la iashim bynta baroh ki briew ha ka imlang sahlang.
Ban sngewthuh ia ka jingiar jong kane ka kam, to shu pyrkhat ba kane ka mut ba man ki nongai jingsumar ki la him tang 2 minit ban ai man ka jingai tika.
Ha kane ka rukom trei kaba stet, ka la shim tang 41 lak ki kynta bylla lane kumba 11 hajar ki snem bylla ban poi sha une u mawmer.
Ia kano kano ka kam ban iaid stet bad ban lah ban kyrshan ia kane ka rukom trei kaba stet, ka jingshaniah ka long kaba donkam bha.
Kawei na ki daw ba kane ka kam ka la urlong ka dei namar ki briew ki la ai ka jingshaniah suki suki ia u dawai tika bad ka rukom treikam ban ai dawai watla ki la don shibun ki jingpyrshang ban wanrah ia ka jingsuba bad ka jingkulmar khlieh.
Ki don shibun ki briew kiba shaniah tang ia ki mar kiba wan nabar ri wat ia ki kam ba man ka sngi ruh.
Hynrei, haba iadei bad ka kam kaba kongsan kum u dawai Covid-19, ki briew ki la ai ka jingshaniah ia ki dawai ba ‘Shna ha India’.
Kane ka dei ka jingkylla kaba khraw.
Ka kam ai dawai tika jong ka India ka dei ka dak jong ka bor jong ka India bad ki kam ba ka lah ban leh lada ki briew jong ka ri bad ka Sorkar ki iatrei lang na ka bynta kawei ka thong da ka jingngeit ha ka Jan Bhagidari.
Haba ka India ka la sdang ia kaKam ai dawai tika, ki la don shibun ki briew kiba dap da ka jingartatien ia ka bor jong 130 klur ki briew ka ri.
Don kiba ong ba ka India kan shim 3-4 snem.
Don pat kiba ong ba ki briew kin ym pdiang ia ka jingai tika.
Ki don kiba ong ba kan don ka jingpyntrei bakla bad ka jingkulmar ha ka kam ai dawai tika.
Ki don pat kiba ong ba ka India kan ym lah ban pynpoi ia ki dawai sha ki jaka bapher bapher jong ka ri.
Hynrei kumba long ha kaba iadei bad ka Janta Curfew bad ki jingpakhang dam, ki briew jong ka ri ki la pyni ia ki jingjop ba lah ban wan lada ka don ka jingshaniah ia kito kiba ngi iatrei lang.
Haba baroh ki shim ia la ka bynta, kam don kano kano ka kam ba ngim lah ban leh.
Ki nongai jingsumar jong ngi ki la kiew ia ki lum bad ki ka kam ia ki wah ha ki jaka kiba kyndong kynshrot ban ai dawai tika ia ki briew.
Ki samla jong ngi, ki nongtrei ha ka imlang sahlang, ki nongialam ha ka shnong ka thaw, baroh ki dei ban ioh jingiaroh mynta ba ka India ka mad ia ka jingpyrshah kaba duna tam ia ki dawi tika haba ianujor bad kiwei kiwei ki ri.
Ki la don shibun ki jingdawa na ki kynhun bapher bapher ban leh shiliang ha ka kam ai dawai tika.
Hynrei ka Sorkar ka la pynthikna ba kum kiwei kiwei ki skhim, kam don kano kano ka jingleh shiliang na ka bynta kito kiba don ba em bad kiba don ha ka bor.
Haba sdang u snem 2020, haba ka khlam Covid-19 ka dang pur ha kylleng ka pyrthei, ka la long kaba shai ia ngi ba ngin hap ban ialeh pyrshah ia kane ka khlam lyngba ki dawai tika.
Ngi la sdang wut wut ia ki jingpynkhreh.
Ngi la wanrah ia ka kynhun ki riewshemphang bad ngi la pynkhreh lynti naduh u Iaiong 2020.
Haduh mynta, ki don tang katto katne ki ri kiba la lah ban pynmih ia ki dawai tika lajong.
Palat 180 tylli ki ri ki dang hap ban shaniah ha ki nongshna dawai bad da ki phew tylli ki ri ki dang ap ban ioh ia ki dawai tika wat haba ka India ka la kot ha ka jingai tika haduh 100 klur dose.
Hato phi lah ban pyrkhat ia ka jinglong jingman lada ka India kam shym la don ia la ki jong ki dawai tika? Kumno ka ri kan lah ban pynioh dawai na ka bynta ki briew ka ri bad hato katno snem kane ka kam kan shim? Kadei hangne ba ngi dei ban ai jingiaroh ia ki stad science jong ka ri bad ki nongseng kam lajong kiba la bah ia kane ka jingeh.
Ka dei namar ka jingtbit bad ka jingtrei shitom jong ki ba ka India ka la long Aatmannirbhar ha ki kam ba iadei bad ki dawai tika.
Ki nongshna dawai jong ngi ki la kyntiew ia ka jinglah pynmih dawai jong ki bad ki la pyni ba ki iaryngkat bor bad kiwei kiwei.
Ha kane ka ri ha kaba ki briew ki ju mut ba ka Sorkar ka dei kaba pynmih jingwit jingeh ha ki kam bapher bapher, ka Sorkar jong ngi ka la pynstet pynban ia ki kam.
Ka Sorkar ka la iatrei lang bad ki nongshna dawai naduh ka sngi nyngkong bad ka la ai jingkyrshan ia ki.
Baroh ki tnat Sorkar ki la iatrei lang ban pynstet ia ki kam jong ki nongshna dawai bad ban weng ia kino kino ki jingeh kiba mih lyngba ka ‘Jingtrei tylli jong ka Sorkar’ na ka bynta kane ka kam.
Ha ka ri kaba heh kum ka India, kam long tang ban pynmih ia ki mar.
Ka dei ruh ban don ka jingpeit bniah ia ka jingpynpoi ia ki mar ne ki dawai sha baroh ki bynta jong ka ri khlem da don kano kano ka jingeh.
Ban sngewthuh ia ki jingeh kiba iadei bad kane, hato mutdur ia ka jingiaid lynti jong man u tyndong dawai tika.
La phah ia kine ki tyndong dawai tika na Pune ne Hyderabad ha kano kano ka jaka pdeng ha ki jylla bad nangne, la phah ha ki jaka pdeng ha ki distrik.
Nangne, ki poi sha ki jaka ai dawai tika.
Kane ka mut ka jingpynher liengsuin bad ka jingiaid ki rel da ki hajar lynti.
Ha man kane ka jingleit, ka jingkhluit ka dei ban long kaba biang bad ia kane hap ban peit bha.
Na ka bynta kane la pyndonkam palat 1 lak ki tiar pynpjah.
La ai jingtip lypa ia ki jylla shaphang ka jingpoi jong ki dawai tika khnang ba kin lah ban pynkhreh ia ka jingai tika jong ki bad ki dawai ki poi sha ki jylla ha ki sngi ba la buh lypa.
Kane ka dei ka kam ka bym pat ju iohi ha ka histori jong ka India.
Baroh kine ki kam ki la ioh jingkyrshan na ka rynsan teknoloji ka CoWIN.Kane ka la pynthikna ba ka jingai ia ki dawai tika ka long kaba ryntih, kaba lah ban pynheh, kaba lah ban buddien bad kaba shai.
Ka la pynthikna ruh ba u briew uba duna jingioh u lah ban ioh ia ka bynta kaba nyngkong jong u dawai tika ha la ka shnong bad ka bynta kaba ar ha ka nongbah ba u trei.
Shuh shuh, ki jingpynshisha QR-code ki la pynthikna ia ka jingpynshisha.
Ym da kham iohi ia kum kine ki kam ha India bad ha kylleng ka pyrthei.
Ha ka jingai jingkren ha ka jingrakhe ia ka Sngi Ioh Jinglaitluid ha u snem 2015, nga la ong ba ka ri jong ngi ka dang jam shakhmat namar ka ‘Team India’ bad ba kane ka ‘Team India’ ka dei ka kynhun jong 130 klur ngut ki briew.
Ka jingshim bynta jong ki briew ka dei ka bor bah jong ka synshar paidbah jong ngi.
Lada ngi pyniaid ia ka ri lyngba ka jingiashim bynta jong 130 klur ngut ki briew, ka ri jong ngi kan jam shakhmat da 130 klur ki sienjam man ka por.
Ka kam ai tika jong ngi ka la pyni biang ia ka bor jong kane ka ‘Team India’.
Ka jingjop jong ka ri ha kane ka kam ai dawai tika ka pyni ruh ia baroh kawei ka pyrthei ba ka kam synshar paidbah ka lah ban wanrah ia ki jingkylla.
Nga ngeit skhem ba ka jingjop jong kane ka kam ai dawai tika kaba heh tam ha ka pyrthei kan ai mynsiem ia ki samla, ki nongsaindur thymmai bad ki nongtrei Sorkar jong ngi ba kin wanrah ia ki jingkylla kiba khraw ha ka jingai jingshakri ia ki briew jong ka ri ki ban pawnam ha ka ri bad ha kylleng ka pyrthei.
Nongpoh: U Dasakhiatbha Lamare, MLA Mawhati bad uba dei ruh u Myntri hapoh ka sorkar jylla, ha ka jingkren jong u ha Mawrong, u la ong ba u la dep pynmang tyngka na bynta ban pyntrei noh ia ka surok na Umsning sha Sonidan, kumjuh ruh na Liarbang sha Mawlasnai bad mynta u dang trei trei sa ban pynurlong ia ka surok na Umsning sha Mawrong.
Haba batai halor ka jingpynmang tyngka halor kitei ki surok, u Dasakhiat u la ong ba la pynmang tyngka haduh T.80 klur na bynta ka surok na Umsning sha Sonidan bad T.40 klur na bynta ka surok na Liarbang shaduh Mawlasnai bad uba la ong ruh ba kitei ki surok kin sa sdang noh shen ban pyntrei tang mar ia rang u slap.
Shillong:Ka United Hynñiewtrep Movement (UHM) ka kyntu jur ïa ka sorkar ba kam dei ban ailad ïa ki briew ba nabar ban wan tuklar ïa ki kam Pohïing ha ka jylla Meghalaya namar wat tang ïa ka Land Transfer act bad ka 6th schedule ruh kim don jingtip eiei bad ka long ka jinglehraiñ ïa ki bad khamtam ïa U Dy CM jong ka jylla Punjab uba kren laplah khlem ka jingtip ïa ka sdang ka kut ïa ki kam ka jylla.
“Haba ngi peit nuksa sha kiwei pat ki jylla kum ka Assam haba ka lah donkam ïa la ka jaka watla ki paidbah ki shong beaiñ da ki phew snem ha ki jaka sorkar, hynrei ynda ka sorkar ka la donkam kam ailad ba kin leh trai khlieh ne kamtrai ka pyni ïa la ka bor bad knieh beit ïa la ka nongkynti, bad dangshen phin peit ba ka sorkar pdeng haba ka shna ïa ka Delhi Mumbai express highway kam shym la mab ïa ki jaka ba ka donkam bad kaba lyngngoh bad pynkyndit ïa baroh ka long ba u myntri jong ka sorkar pdeng um shym la mab wat ïa ka jaka jong u kthaw lajong ruh," ong ka UHM.Ha kawei pat ka liang ka seng ka maham ïa kitei ki Sikh na shabar ka Jylla ba kim dei ban mushlia than khamtam ïa ki jaka puta namar kim lah ban kam trai ïa ka jaka katkum ka Meghalaya Land Transfer act 1971 kumjuh ruh ki nongtrei Shillong Municipal Board ki dei ban hun ïa ka jingpynïaid ka SMB namar ka jingmynjur ne agreement ka dei bad ka SMB ym bad ki nongtrei.
“Haba ka sorkar ka lah ai ki jaka sah ba biang ïa kine ki nongtrei SMB sha ka jaka ba kham biang katkum ka living standard kim don hok ban pyrshah, namar kumba ka long mynta ka ktah ïa ka Koit ka Khiah namar ka jingjakhlia bad jing khapngiah ka lah long shaba palat bad khamtam ba ka dei ha commercial area ym ka residential area," bynrap biang ka UHM.Kum ban shu pynkynmaw ba ha u snem 2014 haba ka sorkar ka thmu ban pynpra ïa ka jingkieng Motphran ka lah don ka jing pyrshah ba jur na ka liang ki nongshong dukan jong ka jingkieng Motphran namar kin sa duh ka ja kpoh lada pynpra, ka lah don ruh ka jingdawa ha kito ki por ba dei ban weng noh ïa ki Khar Harijan na Them Metor bad ban ailad noh ïa ki ban shong bad pynlong ïew hangto hynrei hadien ka jingïapynbeit bad ki bor ka aiñ ki sa ai noh ïa ka jaka ha khrum ka parking lot Jaïaw kaba la tip mynta kum ka Khasi Market.
‘Kaei ba ka seng ka kwah ban sot nangne kum ka nuksa ba lada ïa ki doh ki snam kiba dei ki trai ri trai muluk ka aiñ ka ïaid beit shakhmat ym donkam mukotduma hi ruh, te halor kine ki khar Harijan ruh ka dei ban long kumjuh," ong ka UHMKa la ong ruh ba ka Seng ka sngew ban kyntu jur ïa ka Sorkar Jylla ba kam dei ban pynsngap ïa ka jingwan kitei ki Sikh na shabar ka jylla bad ba kadei beit ban ïaid shakhmat bad ka jingpynkynriah ïa kitei ki nongtrei ka SMB bad kiwei kiwei kiba don ha kiwei pat ki tnat bad ïa kiba shong beaiñ kadei ban pynsaja kat kum ki kyndon ka aiñ.
Ka Seng ka da ai ruh ka kti kamon ka kti ka diang ïa ka sorkar Jylla halor ka jingpynkynriah ïa kitei ki briew.
“Kyntang ïawai ka seng ka sngew ban ai khublei ïa u MLA ka Nongkrem Constituency Bah Lambor Malngiang halor ka jingshlur bad jingpynïoh mynsiem lyngba u kyrwoh ba lah mih ha ki electronic media ha kine ki sngi ba lah dep halor kane ka mat," ong ka kyrwoh lyngba u Publicity Secretary ka Seng, Bah Melvin Japang.
Nongpoh:Myn ha ka sngi Nyngkong jong ka Taiew, la ong ba ki Pulit Ri Bhoi, ki la ioh ban kurup shibun bah ki tiar pynbthei na kawei ka jaka kaba don hajan ka shnong Nongspung C, ka shnong kaba don ha ka lynti ban leit na Killing sha Pillangkata ha Ri Bhoi District.
Ka tyllong khubor, ka iathuh ba ia kitei ki tiar pynbthei la lap na kawei ka jaka, ha kaba ki briew ki la thep bad song bha ia kitei ki tiar pynbthei hapoh ki pla plastik bad kiba la ieh ha kawei ka jaka ba long nala hapoh ka surok Killing sha Pillang kata.
Kitei ki tiar pynbthei kaba la ioh kurup da ki Pulit, ki kynthup ia 29 tylli ki Electronic Detonators, kiba don bad ki Fuse wire, ki Power 90E Kelvex Gel, Class-2 Cat bad 119 tylli ki ZZ Explosive.
Ki cement companies lane ki demolition company ki ju don ia kine ki tiar.
Nongpoh: Ha ka sngi kaba u Bah Sosthenes Sohtun, MLA Jirang u la leit ban shimbynta ha kaba buh ia u Mawnongrim ban tei ia ka Mawrong Higher Secondary School ha shnong Mawrong, u la iaroh eh ia u Dasakhiatbha Lamare, MLA Mawhati bad uba long ruh u Myntri sorkar jylla, da kaba ong ba u Dasakhiatbha Lamare, u la leh shibun ki kam na bynta ban wanrah ia ka roi ka par ha ki shnong kiba hap hapoh ka Mawhati Constituency.
U da iaroh ruh da kaba ong ba u Dasakhiatbha Lamare, u dei shisha uta u nongmihkhmat uba biang bad uba la trei shibun ki kam ban wanrah ia ka roi ka par ym tang ha Mawhati Constituency, hynrei ha ka jylla hi baroh kawei bad katno tam ba u dei uba dang samla bad uba dang khlain ka bormet borphad, ia kaba un sa nanglah ban leh shibun ki kam, ki ban long ka jingmyntoi ia ki paidbah ha ka jylla hi baroh kawei.
U Bah Sosthenes Sohtun, u la kren ruh sha ki paidbah bad ki khynnah skul ha Mawrong, da kaba ong ba mynta lei ba u Dasakhiatbha Lamare, u la long kum u Myntri sorkar, wat hapdeng ba u hap ban peit ia ka jylla hi baroh kawei, hynrei lehse un sa nanglah shuh shuh ban wanrah ia ki kam pynroi ha Mawhati Constituency.
Kumta u Bah Sosthenes Sohtun, u ai ka jingkhublei kitbok kitrwiang ia u Dasakhiatbha Lamare, ba un dang don hapdeng ka met ba shait ba khlain, khnang ba un nanglah shuh shuh ban trei na bynta ka jingdonkam ki paidbah ha Mawhati Constituency bad ha ka jylla hi baroh kawei.
Shillong:U President ka Meghalaya Pradesh Congress Commitee (MPCC) u bah Vincent H Pala, u la ong ba ki jingkynthoh bad ka jingkdewkti jong u Myntri rangbah ka jylla U Conrad K Sangma, man ka por halor ka jingiapait ia pra jong ka party Congress, ka dei tang namar ba ym don shuh da kiwei ki mat ba un kren, hynrei ka jingshisha ka long ka party Congress, mynta ka kynti ka la long ka ba khlain ka iatylli ban ia ki por ba la dep.
Haba ia kren bad ki lad pathai khubor ha ka sngi balang u bah Pala, u la kyntait ia ka jingkynthoh u Myntri rangbah ba ha ka party Congress ka don bun kynhun da kaba ong “Ka Congress party kam don bun kynhun, namar ba ka Congress ka dei kawei".
U la ong ruh “Ha ka party Congress ki don bun ki nongialam kiba lah ban don ka la jong ka jong ka rukom trei kam, hynrei kaba donkam hangne ka long ba ka party Congress ka teh song ia ngi baroh ban long kawei".
U la bynrap ruh “Haba peit ha ki party ki ba don ha ka Sorkar MDA khamtam ha ka jingialang jong ki kynhun myntri, wat tang ban ia peit iwei ia iwei mar khmat ruh kim ju kwah namar ba ka don ka jingiapher hapoh ka party".
U la pynshai ruh “Ha kine ki khyndiat bnai ka la don ka jingiakynad na ka liang u Dr Mukul Sangma, hynrei kam dei bad nga hynrei ka dei bad ka AICC.Ha kaba ban pynbeit ia kane ka jingiakynad u la leit sha Delhi bad mynta la lah ban ia pynbeit ia kane bad mynta ngi ia trei shitom lang bad haba ngi peit mynta ki nongkit kam jong ka Congress ki kham bun ha ba ia nujor bad kiwei ki party ki ba don ha ka Sorkar MDA bad kane ka paw ba kim don ka jingiatylli hapdeng jong ki".
“Ha kane ka election shiteng samoi ngi iohi ba ka party NPP, ka don sha kawei ka liang, ka UDP sha kawei ka liang kam don ka jingiatylli, ha Garo Hills ruh ngi iohi ba ka UDP bad ka NPP ki don la ki jong ki kyrtong wat la ki don ha ka juh ka Sorkar" u la bynrap.
“Ki la dei ban iatylli na ka bynta kane ka election shiteng samoi, hynrei ki khlem ia tylli, namar ba ki tip ba kim donkam ban ia tylli; kumta ki ia pait kham bun, ban ia ka Congress bad ha kaba ia dei bad ka jingkynthoh bad ka jingkdewkti jong u Myntri rangbah, ka dei tang namar ba um don mat ban kren u la shu kdew kti beit tang ia ka Congress, hynrei ka Congress mynta ka kynti ka long kaba khlain bad kaba ia tylli ban ia ki por ba la dep"la ong u bah Pala.
Nongpoh:Kawei ka trok ba kit rnga, ka la kylla mynta ka step hapoh ka surokbah NH-6 bad kaba hap hapoh ka shnong Saiden, Ri Bhoi District.
Na kaba la lap, la iohi ba ka daw kaba la pynlong ia katei ka trok ba kan kylla, ka dei hadien ba ka la leit ban tynrah ia ka Divider jong ka surokbah NH-6, haba iadei bad katei ka jingjia la lap ba u rnga u la mih lut sha madan bad katba ki dribar bad ki nongbud jong katei ka trok ki la phet noh ia lade.
Haba iadei bad katei ka jingjia kylla katei ka trok, ym shym la tip la ki don ne em kiba mynsaw, namar u nongniah bad nongbud ki la phet noh bak na katei ka jaka, nalorkata wat ia u number jong katei ka trok ym shym la ioh bad kaba la pynsuba ba imat la don kiba la weng ia noh ia u number plate jong katei ka trok.
Shillong:U nongialam jong ka liang pyrshah hapoh jong ka Khasi Hills Autonomous District Council (KHADC), u bah Pynshngainlang Syiem, u la ong ba na ka liang jong u ai ka jingkyrshan, ha kaba dei bad ka rai kaba la shim da ka sorkar ban pynkynriah ia ki nongtrei ka Shillong Municipal Board na Them Metor sha ka jaka kaba kham bha na ka bynta ka jingbit jong ki biang jong ki.
Haba kren ha ki lad pathai khubor ha ka sngi balang, u bah Pynshngain u la ong ruh ba lada ka sorkar ka wanrah khnang ia kane ka mat tang namar ba don kane ka election shiteng samoi kane kan pynduh nong kaba khraw ia ki ha u Snem 2023.
"Lada ia kane ka mat ban pynkynriah ia ki briew na themmetor ka sorkar kan leh ha kata ka rukom ba kan kylla sha ka mat ia kren election ka mut kane kan sa kyrtoh kylla ia ki ha ka election MLA ha u snem 2023″.
Halor ka jingwan ki nongialam jong ka sorkar Punjab sha ka jylla ban tuklar ia kane ka mat, U bah Syiem u la ong ba ki briew kiba na bar kim dei ban wan tuklar haba ia dei bad kane ka kam, da kaba bynrap ruh ba ki briew kiba shong ha kane ka jaka ki la pynkhein ia ki kyndon, namar ki la pynkylla iew ia kane ka jaka bad ruh ka Hima Mylliem haduh mynta ka khlem pat ai pata shaki.
Haba kylli u la ong ruh ba ka ba kongsan eh, mynta ka long ban don ia kata ka mon kaba skhem, na ka liang ki sain pyrthei, ban pynkynriah ia ki na katei ka jaka sha ka jaka ba kham biang bad ia kane dei ban leh halor ki nongrim ka ba biang bad na ka liang jong ka KHADC kan ai ia ka jingkyrshan.
U la ong ruh ba ka sorkar mynta ka dei ban pyntrei kam shuwa ia ka rai jong ka High Level Commitee (HLC) bad ha dien kata kin sa ia peit lada dei ban ujor sha iing bishar la ka dei ban long ha ka High Court lane Supreme Court.
New Delhi:U Lat ka jylla Meghalaya u Satya Pal Malik, uba long ruh mynshwa u MP ka BJP na Baghpat kaba ha Western Uttar Pradesh, ula ong ba u kyrshan ïa ka jingïakhih ki nongrep pyrshah ïa ki lai tylli ki aiñ ba la thaw halor ka rep ka riang hapoh ka Ri.
Sa tang katto katne bnai ba dang sah ki sngi pynlong elekshon Assembly hapoh ki 5 tylli ki jylla, kynthup ïa ka Uttar Pradesh ha kaba ka BJP ka synshar, u Malik u la ong ba ka BJP kan ym wan biang ha ka bor lada ki jingdawa ki nongrep ym lah ban sngap ne pynurlong.
Ïa kitei ki kyntien ula ong sha ki lad pathai khubor ha Jhunjhunu, kaba ha Rajasthan.
Kitei ki nongrep ki la ïalap elekshon ruh pyrshah BJP ha UP bad kiwei ki jylla wat hapdeng ka jingïakhih kaba la neh slem ïa ka sorkar pdeng haba ïadei bad lai tylli ki aiñ nongrep ba ki kwah ban weng ne pyndam noh ïa ki.
U Lat ka jylla ula kyntu ruh ïa u Myntri Rangbah duh ka Ri u Narendra Modi bad u Myntri ka tnat Pohïing ka sorkar pdeng u Amit Shah ba kim dei ban pyndik ïa ki nongrep.
Haba kylli la u kloi ne em ban iehnoh ïa ka kam ban ïeng na ka bynta ki nongrep, u Malik ula ong ba um da donkam ïa mynta ban iehnoh ïa ka kam, bad u lah ruh ban leh ïa katei lada donkam.
“Ym don kawei ruh ka aiñ kaba long sha ka liang ki nongrep.
Ka ri ha kaba ki nongrep bad ki shipai ki im khlem jinghun, kata ka ri kam lah ban kiew shaphrang, kata ka ri kam lah ban ïada, kumta dei ban pynhun ïa kitei," ong u Malik.
Shillong:Ka seng Congress, myn hynnin ka sngi, ka la plie ia ka jingpynrung kyrteng ia ki samla kane ka jylla sha ka Indian Youth Congress (IYC) ha kane ka jylla Meghalaya.
Ia kane ka jingialang la pynlong ha Congress Bhavan Shillong ha kaba u president ka MPCC u bah Vincent H Pala u la ia don lang.
Haba kren ha ki lad pathai khubor, u bah Pala la ong, ba wat la ia kane ka jingplie ban pynrung kyrteng la leh mynta ka sngi, hynrei ka jingpynrung kyrteng kan sdang ha ka 30tarik Naiwieng 2021, ka jingthep kyrteng na ka bynta kito kiba kwah ban ia khun ia ka ilekshon nongkit kam hapoh ka IYC pat kan long naduh ka 12tarik Naiwieng haduh ka 12tarik Nohprah 2021.
U bah Pala la ong ba na ka daw jong ka COVID-19, ka party Congress kam shym la lah ban pynlong ia ki jingiakhih ha kaba ia dei bad kane ka jingkiew dor jong ka Petrol bad ka Diesel, hynrei ka party kan sa pynlong ia ki jingiakhih halor kane ka jingkiew dor.
U bah Pala u khot u wer ia baroh ki khun samla jong ka jylla Meghalaya ba kin pyniasoh bad ka IYC ha kane ka jylla Meghalaya ban trei na ka bynta ka jylla bad ka don ka jingkyrmen ba palat lak ki samla kane ka jylla kin pyniasoh bad ka IYC.Ka Indian Youth Congress National Secretary Incharge of Meghalaya ka Safira Rehaman, ka la ong ba kino kino ki briew kiba don ha pdeng ka rta 18 haduh 35 snem ki lah ban pyniasoh bad ka IYC bad ka jingpynrung kyrteng sha ka IYC kan long lyngba ka App jong ka IYC.Sodom bad Gomorrah kidei ki Nongbah (cities) kiba heh bha ha kito ki por  mynba rim kiba don shabar (Central) jong ka Duriaw Baiap (dead sea) ha Israel kata ka mut hapdeng ka Israel bad ka Jordan ha Middle  East.
Ka jingmut Sodom kalong ka jaka ki kam ki ba sniew (a place of corruption) bad Gomorrah, ka jaka ki nuti bad ka jingiaioh tnga (sexual acts in public).
Ka Sodom bad Gomorrah ki la long shisien ki nongbah ba pawnam haka jingriewspah bad khaii pateng (trade and commerce) kiba khraw, ka  jaka ia khalai ka jaka ki thei nuti, ka jaka ka spah ka jingim lutphut (luxury life) bad kala kylla long ka jaka ki kam awria bunjait haduh ba kamdon shuh ka burom ka akor, kiei kiei baroh ki la kylla long kum ki mrad ha kaba ki briew ki tip tang ia ka bam bad ka shong kurim (food and sex), khlem da sheptieng shuh ia u Blei, bad ki la kylla long shisha kum ki mrad.
Kumta ka jingim briew ha Sodom bad Gomorrah kam shym iapher na ki mrad.
Dei nakata kadaw ba u Blei u la pynjot ia kine ki artylli ki nongbah bakhraw.
Haba u Blei ula iohi ia kine kiei kiei, u Blei u la phah da ki angel ban kyntu ia u Lot u briew jong u Blei  ban mih noh na Sodom ryngkat ki khun ka tnga kiba haing hasem baroh.
U angel u ong – To da phet iap, wat kyrtiangdien wat sangeh haka pyntha to phet iap sha u Lum soar ioh ba men ing.
Genesis 19; 15-23.
Ha shiteng lynti ka lok u Lot ka kyrtiengdien bad ka kylla maw mluh (statue).
U Trai u la pynhap slap halor ka Sodom bad Gomorrah da u kyndok bad ka ding (brimstone and fire).
Genesis 19:24.
Kumta la pynkyllon thiaw ia kita ki artylli ki nongbah bad ia kata ka pynthor ia kita ki trai shnong bad ia ki kiei kiei kiba mih naka khyndew.
Genesis 19: 25.
Kane ka jingpynjot ia ka Sodom bad Gomorrah kalajia kumba 4000 snem mynshwa ha kaba ka jingrhem ka ding ka la poi haduh 4000 degree celcius ka jingkhluit kaba shyrkhei kat ban pynum bad pynkylla dpei lut ia ka khyndew, ki maw, ki shyiap baroh hangta, bad kine ki jaka ki long ki ba jem moi moi  haba ktah iaki, kiba examin ia kine ki jaka ki shem ba kalong kaba shisha bad ba ka jigrhem kaba shyrkhei namar haduh mynta mynne ki scientist  ki dang lap ruh ia kita ki kyndok (brimstone) kiba meh ding tang shu la pynmeh ia ki.
Ka pop ka Sodom bad Gomorrah ka la pynjot thiaw ia kiei kiei baroh.
Ka ktien u  Blei ka iathuh ba u Abraham haba u la khie mynstep, u la khmih shaphang Sodom bad Gomorrah bad Ia kita ki pynthor (valleys) u iohi ia ka tdem kaba kiew kum ka lawar ding.
Genesis 19:26-29.
Ka long kaba shyrkhei ban tip ba ki pop jong ki briew ha kito ki por ha kine ki artylli ki nongbah ka la pynbitar ia u Blei uba im.
ka pyrthei kala nangsniew nangsniew Kane kajuh ka pop ka dangdon ha kane ka pyrthei, ha kine ki sngi ha kaba ka spah ka la pynmatlah lut ia ki briew katba kim tip shuh ia ki jingshisha bad ia ka hok, bad la lehbein bad lehdonbor ia kiba rit baria, u Blei u iohi ia ki jingshisha (God sees the Truth) mynta u ap kumno ban pynjot thiaw ia kita kiba khrawbor ki riewstad kiba riewspah jong kane ka pyrthei.
Dei nakata ka daw ka ktien u Blei ka maham da kaba ong –“Wat ai ba u riewstad un sarong ha la ka jingstad lymne u bakhrawbor un ym sarong hala ka bor, u riewspah to un ym sarong ha kita ki spah jong u.
Jeremaiah 9:23-24.
U Blei um shymriej   iano iano, wat ia ki angel jong u ruh, mynba ki la leh pop (bad ia kane ka pateng ruh).
Mynba u Blei u la pynkylla dpei ia ka Sodom bad Gomorrah u la pynrem ia ki, u la buh ban long ka jingmaham (pateng la pateng) ia ki bymriew blei.2 Petros 2:4-7.
Amenka jingkylli jongnga hangne ka long ,hato don lad mo ban pynduh jait ia kine ki jingsniew baroh?.
Nongpoh: Ha ka jingjia aksiden kali kaba la jia mynta ka step ha ka por 8:30 baje ei ei mynstep ha surok Shillong By-pass, kaba hap hapoh ka shnong Umtynrah Umroi, uwei u briew u la khlad noh hashen, katba uwei pat uba la shong lang ha ka kali u la mynsaw jur.
Utei uba la khlad noh, dei uba niah ia kawei ka kali rit, kaba don ia u number AS 11 G 7819, ka kali kaba mih na Silchar, da ka jingthmu ban leit sha Guwahati, hynrei haba la poi ha katei ka jaka, ka la kum leit tynrah beit nakhmat jong kawei ka trok kaba don ia u number NL 01 AA 9137, kaba la pynlong ia u nongniah jong katei ka kali rit ba un khlad noh hashen.
La ong ba ka daw kaba la pynlong ia katei ka jingjia aksiden, ka dei namar ba la bakla da katei ka kali rit, namar haba la poi ha katei ka jaka, ka la iaid na ka liang bym dei bad kaba la leit tynrah beit nakhmat jong katei ka trok.
Ia utei uba la khlad noh la rah sha Nongpoh Civil Hospital na bynta ban leh post mortem, katba ia utei uba la mynsaw jur la rah sha ki jaka sumar ha Nongbah Shillong.
Nongstoiñ: Ki nonghikai skul SSA kiba don hapoh ka shatri jong ka AMSSASTA Nongstoiñ Block, mynta ka sngi ka 20 tarik u Risaw kila ia mih ban leit tur sha ka ophis jong ka District Mission Coordinator (DMC) SSA WKH, na ka bynta ban pynpaw ia ka jingpyrshah halor ka jingshah set tulop ka jong ki mynta la palat 4 bnai.
Ha kane ka sngi ki nonghikai SSA kila ia mih kynthei bad shynrang ha ryngkat ki jingthoh ban dawa na na ka sorkar ba ka dei ban pyllait noh ia ka tulop baroh 4 bnai tam kaba la sahkut naduh u bnai Jylliew mynta u snem.
Haba iakren sha ki lad pathai khubor u babu Peter Thyrniang, Vice President AMSSASTA Central Body ula ong ba ka sorkar ka dei ban pynlait noh ia baroh ka tulop kaba sahkut bad kam dei ban pynlait tang na ka bynta 1 bnai ne ar bnai.
“Ka sorkar ka iakren ia kata ka education policy lane kata ka quality of education hynrei ka phah hikai ia ngi sha ki skul da ka kpoh kaba thylli bad ka pynshah jyngit ruh ia ki khun ki kti jong ngi da kaba set tulop", la ong u bah Thyrniang.
Ki nonghikai ha Meghalaya kidei ki ba poh tam nalor Ka kam bakhia tulop ym ju ioh.
Shillong:U Myntri ba dei peit ia ka tnad kam pohing u la ong, ba na ka liang ka tnad pulit, ka long kaba peit ngor bad kaba kloi ban leh ia ka ba donkam ban pynneh ia ka shong suk shong shngain ha ka jylla,ia kane u la jubab haba kylli halor ka kyrwoh ka ba lawan na ka seng kaikhlaw HNLC ka ba khang ban thep vote ia ka party NPP.“Yn ym don mano ruh ki ban lah ban knieh ia ka hok jong ki paidbah ha ka ba ia dei bad ka jingleit ban thep ia ka Vote namar ba ka ne ka dei ka synshar paidbah.
Ngi dei ban snewthuh ba ki nongshong shnong ki don ia ka hok ban jied ia kano kano ka party ka ba ki imon, ki don ka hok ban thaw ia ka part lade lane ban pyniasoh bad kano kano ka party ka ba ki mon kane ka hok la ai da ka Constituetion" u la ong.
U la bynrap ruh “Kane ka jingbyrngem jong ka seng kaikhlaw HNLC kan ym lah ban ktah ia ka jingpyrkhat jong ki nongshong shnong lane kan lah ban knieh ia ka hok jong ki paidbah ha ka ne ka jylla".
U la ong ruh ba kane ka election shiteng samoi kan long ha ka suk ka sain ha ka ba baroh ki nongshong shnong ruh kin pyndonkam ia la ka jong ka hok ban thep ia la ka vote sha ki kyrtong kiba ki imon la ki dei na kano kano ka party.
Halor ka jingiaid shakhmat ka tohkit ia ki briew ki ba donkti ban leit buh ia u Bomb IED ha ophis NPP u bah Rymbui, u la ong ba la ioh ban kem ia ki katto katne ngut ki briew bad ka jingtohkit ka dang iaid shakhmat.
Halor ka jingkynnoh jong ki katto katne ngut ki sengbhalang ba ki pulit ki la kem ia ki khynnah ki bym don jingtip eiei u bah Lahkmen u la ong “Ka Court kan ym lah ban ngeit ia ki pulit lane ia ka system lada ngi shu kynnoh ia kino kino ki bym don bynta hynrei ka Court kan sa bishar ia kino kino kiba la leh lane kiba khlem leh".
Shillong: U Chief Executive Member (CEM) ka Khasi Hills Autonomous District Council (KHADC) u bah Titos W Chyne u la pynpaw ia ka jinglyngngoh halor ka jingpynkylla ia ka mat pynkynriah ia ki jaitbynriew harijan na Them Iew Mawlong sha ka mat ia pher jait bynriew bad ka mat shah nion bein ia kine ki briew kiba sah ha kane ka jaka.
Haba ia kren bad ki lad pathai khubor na ka liang u CEM u la iathuh ba ma u ruh u dei uwei na ki dkhot jong ka High Level Commitee (HLC) u ba la don bynta ban ai ka jingmut ia ka sorkar ha kaba ia dei bad ka jingpynkynriah noh ia kine ki briew na ka ne ka jaka.
“Kane ka jaka ka dei ka ba hap hapoh ka Hima Mylliem bad hadien ba la ia shong la bun bun sien ia ka jingialang jong ka HLC ka la mih ka wei ka rai, ka ta ka long ba ia kane ka jaka ka ba hap hapoh ka Hima ngi ai wai noh ha ka sorkar" la ong u bah Chyne.
U bah Chyne u la pynshai ruh “Ka jingthmu jong ka sorkar ban pynkynriah ia kine ki briew na kane ka jaka kam dei ban leh bein ia ki, bad balei ha kine ki sngi ia ka ne ka mat Themmotor la pynmih kum ka mat ia pher jait bynriew lane ka mat ban nion bein ia kine ki jait bynriew hynrei kane kam dei namar ka ne ka dei tang ban pynkynriah ia kine ki briew ki ba dei ki nongtrei jong ka sorkar sha kawei ka jaka ka ba ka sorkar ka la dep pynbiang na ka bynta jong ki".
“Ia kane ka jaka pat, yn da ki la pyllait khnang ba kane ka jaka kan long kaba kylluid ka ba kham itynnad ka ba kham shngain ia ki paidbah ha ka jylla, la tyrwa ia ka ne ka jaka ban aiti noh sha ka tnad Urban Affair khnang ban leh eiei ia kane ka jaka ban pynitynnad da ka ba shna da kano kano ka jait jingtei ban ioh jingmyntoi ki paidbah"u la ong.
U la ong ruh ba kane ka jaka ka la kylla long ka Commercial Area na ka bynta ki katto katne ki jait bynriew ki bym dei hok, kiba leh ia ka kam khaii beain, kaba la pynsait met ia ki paidbah ha ka ba ka la don ka jingdih drug ka jing khaii drug ka jingshah shoh, shah lute bad ban wan rah ia ka jingbym shong suk shong shngain ha kane ka jaka.
“Na ka liang ka sorkar ka dei ban iaid shakhmat ia ka ei ka ba la dep ban ai jingmut da kane ka HLC bad kane ka jingai jingmut namar ba ka ne ka jingai jingmut jong ka HLC ka long ka ba shong nia, kaba don ain ka bym don kano kano ka jingleh jubor"U la bynrap ruh ba haba ia kren halor ki wei ki briew ki ba wan shong beain ha ka ne ka jaka ka dei ka kam ram jong ka sorkar ban pynkynriah ia ki, “Wat la u dei u khasi ruh ha ba u shong beain ha ka jaka jong ka sorkar, ka sorkar ka don ka hok ban pynkynriah ia ki bad ia kine ki briew ruh haba ki shong beain ka sorkar ka don ka hok ban pynkynriah ia ki" u la ong.
New Delhi: Ki don 42ngut ki briew, kiba la iap ei, ha ka jingther jur jong u slap ha Uttara khand mynta ka sngi, ha kaba bun kiba iap, ki dei kiba shah ban ha ki jingtwa khyndew bad ki jingshlei um bapher.
U Pushkar Singh Dhami, myntri rangbah ka jylla, ula pyntip halor katei ka jingjia, sha u myntri rangbah duh ka Ri.
Na ka liang U Ashok Kumar, DGP, ka jylla, u iathuh ba ki don 24-25 ngut kiba iap na katei ka jingshlei um.
La iathuh ba katei ka jingshlei um, ka la pyn julor ia ki jingkieng, ia ki surok bad pynjulor ia ki iing ki sem bad ia kiba bun ki jaka puta.
New Delhi: U Jawed Habib, u napit khap shniuh ba tbit bha jong ka nongbah Delhi, ula leit shah bishar ialade mynta ka sngi, ha khmat ka  National Commission for Women.
La khot bishar ia U Habib, na ka daw, ba u biah da ka kyrkhak jongu, ha shynrong khlieh jong ka nongleit shah khap shniuh ha u.
U Habib, u ai da ka jingthoh sha ka komishon, da kaba u ong ruh, ba um shym la thmu ban pyn jah burom iano iano bad u da pyn thikna ba nangne shakhmat, un nym kyrkhak shuh satia iano iano ruh.
Ha ka taiew ba ladep, ka la saphriang ha ka internet, ha kaba la pyni, ba U Habib, ula kyrkhak ha shynrong khlieh jong kawei ka kynthei, kaba u dang khap shniuh ha kaba u leit ha kawei ka prokram hikai kha shniuh ha Uttar Pradesh bad ba u da ong ruh ba lada ki nong khapshniuh, ki duna um, ha ka por ba khap, ki lah ban pyn donkam da ka umbiah jongki, ban pynbeit ia u shniuh jongki.
La iathuh ba katei ka kynthei, kaba shah kyrkhak, ha U Habib, ka dei ka Pooja Gupta na Baghpat.
To iapeit noh sa ia kane:Tip kaba mut aiu, hynrei kynsan mynta, ka Sorkar India hadien 74 snem ba la dap ka Ri India, ka la pyntip sha ki bor Sorkar Meghalaya bad sha kiwei ki jylla ruh, ba lyngba kata ka skim Svamitva, kan thew (survey) khyndew na suin sha kylleng ki shnong ki thaw da kita ki Drone kiba her.
La buh haduh 6846 tylli ki shnong ha Meghalaya, kaba mut hi ha baroh ki shnong heh hapoh jylla, kaban shim por kumba 5 snem, ban leh ia kitei ki kam bym lah pei phang bha.
Kin don ruh ki jaka treikam halor ryngkew jong ka mariang, ban buh ia kita ki jaka trei kam, ‘Continuous Operating Reference System (CORS)’ ha kylleng, ia kaban peit bad pyntreikam da ka tnat Survey of India (SOI).
Halor kane ka bynta, la mang ban aiwai kontrak sha ki kompeni ruh kiban peit ia kine ki kam (outsourced agency), kaban pynrung da ki hajar ki nongbylla sha kylleng ki shnong ki thaw, ha kita ki Ground Control Points (GCP).
Ia kane ka skim yn pyntreikam da kata ka tnat Panchayati Raj ka Sorkar India.
Ka tnat Survey of India kan peit ban shna ia ki ing ki sem ban sah ki nongtrei ha kylleng kitei ki shnong, katba ka Sorkar Meghalaya kan hap pynioh jaka ban shna ia kitei ki ing sah, kumjuh ia ka um, ka ding ilektrik bad kiwei ki jingdonkam.
Ka jingmut jong ki kyntien babun kiba don hapoh kane ka hukum ki long kibym lah ban sngewthuh da ki riew paidbah, namar ki dei ki kyntien saian khyllah (highly technical and scientific terms), kaba pynkulmar jingmut wat ia ki riewstad ruh kibym dei jong kane ka jait kam.
Ka jinglong trai ia ki dulir khyndew (ownership of data) jong kita ki Ortho-rectified Base Maps, yn long trai lang da ki tnat Panchayati Raj, ka Survey of India bad ka Sorkar Meghalaya, hynrei ia kino-kino ki rai ba iapher jingmut, yn rai tang da katei ka tnat Panchayat.
Ka Sorkar India ka pynkit khlieh ruh ha ka Sorkar Meghalaya, ba kan hap pyntip sha ka tnat Panchayati Raj ia kino kino ki jingkylla ne kiwei ki jnit ki jnat kiba iadei bad kane ka kam, man ba ki mih.
Katba ia kiwei ki rukom pynbeit kam bad ki jingthew-jingwoh kynthup ia ki map yn rai pat sa da ka Sorkar Rajasthan, tip kaba mut kumno.
La buh ruh ba ia ki 6846 tylli ki shnong kiba hapoh ka jylla Meghalya, donkam ban pyndep lut baroh 3 hud (phases) hapoh u bnai Lber 2023, nadong-shadong.
Lada don kano-kano ka jingiakajia, yn rai kut ia kata da u nongrai (Arbitrator) jong ka tnat Panchayati Raj ka Sorkar India bad hap ban iapuroi lang ia ka lut ka sep ruh.
Tip kumno ka tnat jong ka Sorkar India kan rai rem ia la ka Sorkar.
Nalorkata, lada sa kita ki kompeni ki ialang bad ka sorkar India pyrshah ia ka Meghalaya, kin poi shano ki mokotduma?Namar ba ki paidbah ha Meghalaya ki dei ki trai khyndew, ym kumba long shawei, kan bha ba ka Sorkar Meghalaya kan pyntip sha ki bor ka Sorkar India, ba kan peit ia kane ka jylla, da kawei pat ka nongrim, da kaba ailad ia ka Sorkar Meghalaya ba kan pyndep hi ia kine ki kam, da ka jingsngewthuh jingmut bad ka SOI ne kiwei ki tnat treikam bad ban phah ia ki jingtip baroh da ka Sorkar jylla hi.
Kan long kaba ma, ba da ki spah bad ki hajar ki nongwei kin ioh ban rung bad ban shong ha kylleng ki shnong ki thaw haduh 5 ne 6 snem.
Haba ka Sorkar India ka donkam ia ki jingtip, balei kam lah ban aiti ha ki Sorkar jylla hi ba kin pyndep, namar kin mih bun ki jingeh ban iohrung ki nongwei sha ki shnong ki thaw, khamtam sha ki nongkyndong, habym iapei ka ktien ka thylliej.
Tip ki Hima bad ki Dorbar Shnong ha kylleng ki sngew kumno halor kane ka kam?Buit tuh ki khariap ki khar rynjiw rynjaw tangban pyn bun Briew hapoh ka ri khasi Jong ngi ym tang katta hynrei ki mut ban knieh iaka hok long trai u pait khasi Jong ngi.
Shillong:U Ma Philomath Passah (84), u dei u doctorate jong ka Economics, na Gauhati University bad mynta u shong u sah ha Laitumkhrah, hadien ba ula shong thait na ka kam hikai ha North Eastern Hills University (NEHU).
Ha ka jing iakren bad U Rupang, halor ka jing pynbeit pud jong ka sorkar Meghalaya bad ka Assam, kaba dang iaid ha kine ki sngi, utei u rangbah, u iathuh ba ka la don ka jing lehbein ia ka Jaintia hills, ha kaba ka Assam, ka la shim jaka na ka Jaintia hills bad pyn iasoh bad ka Mikir Hills.
“Kata ka long kawei ka jingjia, kaba pynsngewsih ia nga kum uwei na ki nongshong shnong jong ka Jaintia hills.
La jan dap shiteng na ka Jaintia hills, ka shim jubor.
Ka don ka komishon, na bynta kata ban thaw ia ka district thymmai, kaba ki khot United Mikir and North Cachar hills.
Ha ka jing iadei bad kata ki la khlong, la jan dap mar shiteng na ka Jaintia hills, ban pyniasoh bad ka Mikir hills, ka bym don jing iadei pud eiei ruh bad ka Jaintia hills.
Ka Mikir hills, ka jngai da ki spah mer sha Mihngi, ka jan sha Nowgong bad Sibsagar District ha kata ka por, hynrei ki khlong pynban na Jaintia hills, ban pyniasoh bad ka Mikir Hills" bad katei ka dei ha u snem 1951, ong U Ma Passah, ha kaba ki khot mynta ka West Karbi Anglong District, ha kaba ki don ki jaka, ba la ju kynmaw bha, kum ka Block I, Block II.“Haduh mynta ia kane ka problem, ym lah ban solve, namar ka Jaintia hills, ka ialeh pyrshah, ba dei ban ioh biang ia kane" bad u iathuh ba ka Assam, ka shim ia ka Nongphyllut Dolloiship baroh kawei.
Ym tang katta ka khlong na ka Raliang Dolloiship, na ka Shiliang Myntang Dolloiship, na ka Nongjngi Dolloiship, khyndiat khyndiat bad kawei ka Sirdarship ka shim lut bad ula ong shuh shuh “Katei ka jaka, ka dei ka permanent home jong ki Jaintia.
Ki Mikir, ki don la ka jaka shong jongki sha Mihngi, hynrei la pyn iasoh jubor da kata ka komishon jongki, ha kaba na Jaintia, u don tang uwei u member, U MLA jong ka Jaintia" bad u ong shuh ba uwei U MLA na Jaintia hills, um lah ban ialeh pyrshah ia ki 6, 7 ngut kiwei pat ki dkhot jong katei ka komishon.
Halor katei ka mat, U ma Philomath, haba kynthoh halor kane ka jing ia pynbeit pud, u ong “Ha ka jingshisha, ngi khmih lynti ia ka Assam, ba kan pynphai noh ia ki jaka, ba ka la shim na ka Jaintia hills, kat kum ka map 1951 lane ka pre 1951 map" bad katei ka jaka, kaba la shim da ka Assam, ka dei kaba heh haduh 500 square miles.
U Ma Passah, u dawa ba ka Assam, ka dei ban pynphai noh ia ka Nongphyllut Dolloiship bad sa kawei ka Sirdarship, namar ba kitei ki briew, ki kwah ban neh sha Jaintia hills bad u Ma Passah, u iathuh ba kitei ki jaka, ki dei kiba la ithuh da ka sorkar phareng, kum ka jaka ki Jaintia hills bad ym tang katta, hynrei ka riti synshar ri, ruh, ka la dep ithuh bad kumta, ki dei ban pynphai noh ia kane, namar ka long unconstitutional lane ka long pyrshah riti synshar, kaba dang shu pynjari ha ka 26tarik Kyllalyngkot 1950, hynrei hapdeng hapdeng 15 bnai, kaba dei ha U Iaiong 1951, ka la leh pyrshah ia ka riti synshar, namar ba ka riti synshar, ka ong, katba kum ka part 10, ba ym dei ban pynkhih ia ka jaka shong jong ki riewlum, hynrei de ban iada ia ki jaka shong jongki, ula ong shuh shuh.
Assam bad Bangladesh  ki lah knieh lut  Ma.
Namar ka Jaintiapur mynshuwa naduh Assam shaduh sylhet.
Ka iing bad jaka ban die kyrkieh ha Mawkdok.
Jaka kadon 7000 sq ft.
Kiba kwah.
Ph no 9436461005.
Shillong: Ka All India Education Forum kaba dei ka kynhun jong ki nonghikai kiba hikai ha ki skul bad ki jaka pule bapher bapher kiba don ha baroh kawei ka ri India ka la pynlong ïa ka prokram ba kyrpang na ka bynta ki nonghikai jong ka Tluh Secondary School, Tluh, East Jaiñtia Hills District ha ka 6 ka 7 tarik u Kyllalyngkot 20211.
U nongai jinghikai ha katei ka prokram ba kyrpang ha kitei ki ar sngi, u dei u convener jong ka jylla Meghalaya, u Bah Bisharlang Pyngrope.
Shibun ki mat u nongai jinghikai u la ai bad ktah ha kitei ki ar sngi.
Ha ka sngi kaba nyngkong u Bah Bisharlang Pyngrope u la kren bad batai shaphang ka kam nonghikai, ki jinglong ba kyrpang ba ki nonghikai ki dei ban don, ki kamram ba ki nonghikai ki don bad ki dei ban leh ha ka spah snem kaba arphew wei.
Kiwei pat ki mat jinghikai kum u/ka nonghikai ka nuksa ïa kiwei, ki rukom ai jinghikai kiba biang bha ïa ki khynnah skul, kiwei pat ki rukom kumno ban synshar ia ki khynnah skul bad ki lad jingïada ban pyndonkam ha ka pule puthi la ioh ban pynshai bad pynsngewthuh.
Nalor kine, u Bah Bisharlang u la ai ruh ïa ki kam ban leh ha ki kynhun kynhun ïa ki nonghikai khnang ba kin lah ban sngewthuh shuh shuh shaphang ki khynnah bad ka kam kaba ki la shimti.
Ha man la ki kynta jong ka jingïashong lang, u nongai jinghikai u la kren bad batai shai shaphang ka kamram ba ki nonghikai ki don bad ka jingdon jong ïa ka bor ba lah ban pynlong ne pynmih ïa ka jingkylla ha ka imlang sahlang.
Shuh shuh u la kyntu ïa ki nonghikai u ba ki dei barabor ban kynmaw ba ki dei ki nonghikai jong ka spah snem ba ar phew wei.
U la pynshlur ïa ki nonghikai ban ïaid shaphrang ha ki kam jong ki wat lada ki shem bun ki jingeh bad ki diengpynkiang.
U la pynkynmaw ïa ki ba ka kam nonghikai ka dei ka kam ba donburom, ka dei ka jingkhot ba kyrpang bad ka dei ruh ka kam ha kaba ki la ioh ka bor ba kyrpang na U Blei ban pyndep bad ban pynurlong ia ka saiñdur jong U.Shillong: Ka jingpang khlam covid, ka kiew stet bha ha kine ki sngi ha ka Jylla bad mynta ka sngi, kiba ioh pang covid mynta ka sngi, ki don 159 ngut.
Kiba jem ki don 27ngut bad kiba iap 2ngut.
Baroh kiba dang don ia ka jingpang covid ha ka jylla, ki la kiew sha ka 578ngut haduh mynta ka sngi bad kiba iap, ki la poi sha ka 1,489ngut.
Ka jingpang ka kiew stet ha East Khasi hills, ha kaba ki don 131 ngut kiba ioh pang mynta ka sngi.
Ka West Garo hills, ka don 14ngut kiba ioh pang thymmai.
Guwahati: U Chowna Mein, symbud myntri rangbah ka Arunachal, ula pynbna paidbah, ba ula ngat ia ka khlam covid.
Ha ka fb jongu, ula thoh “Nga pyntip sha kito kiba ia don bynta bad nga, ba nga la ia shong syndah bad U Dani Salu ji, Secretary Transport, uba la ioh jingpang covid hynnin ka sngi.
Nga shong jingialang bad u hynnin ka step bad janmiet ruh bad nga la ia leit jingleit lang bad u, ha ka 4tarik Kyllalyngkot.
Kito kiba ia kynduh bad u lane bad nga, ha ki san, hynriew sngi ba ladep, kin phah leh test covid ialade", ong U Chowna.
Ka Assam, ka la kiew stet biang, ha ka jingioh ia ka khlam covid, ha kaba hynnin ka sngi, ki don 2,198 ngut kiba ioh ia ka pang khlam covid ha katei ka jylla bad ka Kamrup (M) lane ka sor bah Guwahati, ka dei kaba bun bah kiba ioh pang, ha kaba ki don 760ngut ha katei ka jaka.
Ki don 2ngut kiba iap bad ki don 319ngut kiba la leit shah sumar ha GMCH, ha ka sngi saitjain.
Shillong:Hadien ba na ka liang u MLA na ka Baithalangso Constituency, jong ka jylla Assam, u Rupsing Teron, ha ryngkat ki nongialam ka Karbi Student Association bad ki jaitbynriew Nepali ha ka 5 tarik kyllalyngkot 2022, ki la wan ban pynsangeh ia ka jing pyntrei ia ka scheme Jal Jivan Mission (JJM) ha ka Shnong Ummat, Ri Bhoi District, kaba dang hap hapoh ka Mawhati constituency, na ka liang u Myntri ka tnat PHE ha ka jylla u bah Renikton L Tongkhar, u la ong ba katei ka jing khang ia ka jing pyntrei ia ka scheme JJM haka shnong Ummat kam dei ba wan khang da ki paidbah lane na ki ophisar jong ka tnat ba dei peit ia kane ka bynta, hynrei ka dei ka jing leit khang hi da u MLA.U bah Renikton u la iathuh ba ha kaba ia dei bad kane ka bynta, na ka liang ka Deputy Commissioner ka la dep ban phah daka jing thoh sha ka sorkar bad na ka liang ka sorkar kan shimkhia halor kane bynta.
U la ong ruh ba ha ka jingshisha ha ka jing ia kynduh jong ki ar myntri ha ka shnong Langpih lah dep ban ia rai ba ia ki kam pynroi lane ki scheme kiba wan na ka sorkar pdeng sha ki bynta khappud ym dei ban khang na baroh ar ki jylla khamtam iaka scheme JJM,PMGSY bad ka scheme Sobhagya.
U Myntri PHE u la ong ruh ba na ka liang jong u,un sa ia kren bad u Myntri rangbah ka jylla u Conrad K Sangma ban tuklar halor kane ka jingshah khang ban pyntrei ia ka JJM ha kane ka shnong.
“Ngin phah tuklar ha u Myntri rangbah halor kane ka bynta khnang ban lah ban pynbeit noh ia kane kham kloi namar ba na ka liang jong ka tnad ka la dep ioh ia ka jingmang pisa sa tang ban pyntrei ia ka, khnang ba ki nongshong shnong ha ka ne ka thain kin ioh ia ka umbam um dih na ka ne ka skim"u la ong.
Nongpoh: Hynnin ka sngi, ki nongialam jong kawei ka kynhun ki nongri dohkha bad nongshalan dohkha, kiba don hapoh ka shatri kaba la tip kum ka Hynniewtrep Live Fish and Fish Supplier Association, ki la mih shakhmat ban pynpaw ia ka jingpyrshah jong ki ia kito ki briew nabar ba kin buh ia ki jaka ri dohkha ne ban wan pynpoi ia ki kha symbai ne ban leh theh dohkha ha ki pung bapher bapher kiba don hapoh ka Bri u Hynniewtrep.
Halor katei ka sienjam, kaba ki la pynpaw pyrthei hynnin ka sngi, u samla Aristone M.Ryndongsngi, nongialam jong katei ka kynhun ki nongri dohkha kiba la shim, u la ong ba ka nongrim kaba la pynlong ia ka kynhun ba kin shim ia katei ka sienjan, ka dei hadien ba ki la iohi ba lap, ba kitei ki riew nabar bad kiba la wanrah ia kitei ki kha symbai, bunsien ki ju lehthok ne bunsien ruh kiba kum kitei ki kha symbai nabar, ki ju duna ha ka jingthew lem bad shibun kiwei de ki kam lehthok leh shukor da kitei ki briew nabar.
U samla Aristone M.Ryndongsngi, u la ong ruh ba katei ka kynhun kam don ia kano kano ka jingbishni ne don jingthmu ban pynthut ia kiwei ki briew, hynrei ka nongrim kaba la pynlong ia ki ba ki hap ban shim ia katei ka sienjam, ka long ruh kum shi bynta ban iarap ia ki paradoh kiba im na ka kam ri dohkha, namar lada ki briew nabar ki ioh ban bsuh klieh, ha ryngkat ki kam thok kam shukor, kan sa wanrah jingeh ia ki samla kyrduh kam hapoh ka bri u Hynniewtrep bad khamtam eh kito kiba im na ka kam ri dohkha.
Shuh shuh, u la ong ruh ba ka kynhun ia kata ka jingangnud ban kyntiew shuh shuh ia ka kam ri dohkha ha ka jylla, namar lada ki briew hapoh ka jylla kin pynleit jingmut ha ka kam ri dohkha, ka sa long shisha ka jingmyntoi ia ka jylla hi baroh kawei bad ka pisa kaba la ju pynlut ha kaba thied nadoh nabar, kan nym leit shuh shabar jylla, hynrei ai ba kan neh hapoh ka jylla bad ka ban long shisha ia ka jingkyrkhu ia ka jylla hi baroh kawei.
Nalorkata, utei u nongialam jong katei ka kynhun, u la pynpaw ruh ba katei ka kynhun ka ai ia ka jingkular ba ki long kiba la kloi ban iarap ia kito ki paradoh para snam, kiba kwah ban kyntiew ia ka kam ri dohkha, kata naduh kaba pynbiang ia ki dawai dashin, kaba pynpoi ia ki kha symbai kiba kat kum kane ka juk bad khamtam eh, na ka bynta ban ai jingpynshai sha ki paidbah halor ka kam ri dohkha.
Namarkata, hadien katei ka sienjam ba ki la shim ban khang ia kiba nabar ban buh ia ki jaka ri dohkha ne ban pynpoi ia ki kha symbai sha ka Bri u Hynniewtrep, utei u nongialam katei ka kynhun, u la kyntu ia kiwei pat bad khamtam ia ka sorkar jylla, ba ka dei ban ai ka jingkyrshan, namar lyngba lada lah ban khang ia kiba nabar, kan sa long shisha ka jingkyrkhu kaba kraw eh ia ki samla wadkam ha ka jylla, ba kumno kin lah ban pynbiang ialade bad ia ka iing ka sem tang na ka kam ri dohkha.
Nongpoh: Hynnin ka sngi, ka la don ka jingjied ban pynthymmai ia ki nongialam shnong jong 6 tylli ki shnong kiba hap hapoh ka Umsning Town Durbar (UTD) bad ha katei ka jingjied thymmai ia ki rangbah shnong ha kitei ki 6 shnong, 5 ngut ki dang neh hi kiba barim, hynrei tang ha shnong Umsning Patarim, la mih bujli da uwei pat.
Haba phai sha katei ka jingjieh ban pynthymmai ia ki Rangbah shnong ha kitei ki 6 shnong, dei tang u Bah Babul Ryntathiang, uba dei u rangbah shnong ba thymmai na Umsning Patarim, lait nangta baroh ki dei hi kiba rim, ha kaba na Umsning Proper-B dang neh hi u Bah Rocky Augustine Marwein, na Umsning Lum Umpih la jop da u Bah Benedict R Syngkli, na Umsning Proper-A la jop da u Bah Ritstar Khonghat, u Bah Melkhisedek Mawlong na Lumroman bad u Bah Shanbha Sohtun na shnong Umsohlang.
Ha katei ka jingjied ban pynthymmai ia kitei ki Rangbah Shnong, kiba hap hapoh ka Umsning Town Durbar na bynta ka samoi treikam jong ki kaba san 5, la pyniaid da ka Election Committee, kaba la khlieh da u Bah Rocky Kylla kum u Chairman, ha ryngkat ka jingdon ruh u Bah K.Langstieh Myntri ka Hima Mylliem, u Pa’iem B.S Syiem, Syiem Khynnah ka Raid Mawbuh, u Bah Anthony Makdoh Chairman ka Umsning Town Durbar lem bad shibun kiwei ki riew rangbah katei ka thain.
Shillong:U Bah PN Syiem, CEM barim ka Khasi District Council bad U Syiem khynnah barim jong ka Hima Bhowal, u iathuh ba ka dei tang ka Border hat, kaba don ha Balat, kaba treikam ha Ri Khasi Jaintia bad u ong “Kato ruh ka dei, da ka jingtrei shitom jongnga kum U Syiem khynnah ha kato ka por" bad katei ka dei tang kawei ka hat ha East Khasi hill, kaba don ha hima Bhowal jong ka Mawsynram Constituency.
U bah Syiem, ha kajuh ka por, u kynnoh ba ki nongialam jong ka sorkar jylla, kim sngewthuh satia, na ka bynta ban pynim ia ki nongshong khappud jong ka Bangladesh, da kaba plie ia ki export point, ki border hat bad kiwei kiwei bad u kynnoh ba ka sorkar jylla, kam lah satia ban iakren ia beit halor kane ka mat bad ka sorkar Bangladesh.
Ha kajuh ka por, u iathuh shuh shuh, ba na ka bynta ban plie ia ki iew khappud lane ki export point, ka donkam ban don ka jing iadei bad ka tnat khaii pateng jong ka sorkar India bad nangta bad ka tnat pla pisa jong ka sorkar India bad nangta u ong, ba ka donkam ruh ia ka jing iarap jong ka tnat bar ri jong ka sorkar India ruh.
U Bah Syiem, u ong “Ban iakren ia kine ki jongngi, ban take up ia kitei ki issue, very sad.
Yn nai pat iakren ia ka Dhaka, ngi donkam ia ki nong mihkhmat kiba ka ministry of Finance ka jan, ka ministry of commerce ka jan, ka external ministry ka jan, ka Dhaka ka jan, ha ngi nga imat ka jngai bah, ka jngai kumba nangne sha London, sha Washington".
U bah Syiem, u ong shuh shuh ba kum ka jylla jongngi, kaba rit, ka suk bha ban pynbiang bad u ong “Ban ong ba ka state jongngi, khlem ka central, ym lah, ka long wrong" bad u ong ba ki state kiba heh ki shitom kein, namar ba ka jingdon briew ka don da ki 5klur, 6 klur, 10 klur “Ka population jongngi kaba hapoh 50 lak, lada ngi nang ia kine ki resources jongngi ban pyndonkam bad ka Bangladesh kan long ka surplus state" bad kumta, u ong ba ka jingbym lah ban plie ia ki iew ki hat sha khappud bad ka Bangladesh, ka dei na ka jing bym lerkam jong ki nongmihkhmat.
“Kaba donkam eh mynta ha ki shnong border jongngi, ka dei ka border highway, public border highway.
Ngam iakren ia ka highway jong ki BSF bad ka State Government, ka la dei ban phai khmat shata" bad u ong shuh ban pynroi ia ka thain khappud, da kaba shna lynti iaid kjat, shna iing dorbar, sha jingkieng iaid kjat bad kitei ki donkam; hynrei ban duna ka jing kynriah jong ki briew na ki nongkyndong sha sor, ka donkam ka border highways ban pyniasoh ia ka Dawki, sha Shella sha Balat, sha Ranikor bad katei kan pynsuk ia ka leit ka wan bad ka khaii pateng bad ka Bangladesh.
Shillong: U Myntri rangbah ka jylla u Conrad K Sangma, u la ong ba mynta hi ha ka jylla, kan ym don kano kano ka jingpynjari ia ka jingkhang dam.
Haba ia kren bad ki lad pathai khubor na ka liang u Myntri rangbah ka jylla u la ong “Kan ym don ka no kano ka jingpynjari ia ka jingkhang dam ha ka jylla bad dei na ka ne ka daw ba ka sorkar ka la shim ia ki sien jam ban phikir naduh nyngkong ki sngi".
U la bynrap “Ngim kwah ban pynjari ia ka jingkhang dam,namar ba ka la ktah eh ia ka ioh ka kot jong ki paidbah kumta mynta hi kan ym don kano kano ka jingkhang dam bad na ka liang ka sorkar ka dang peitngor bha halor ki jinglong jingman jong ka khlam ha ka jylla".
Haba ia kren halor ka khlam Omicron u Sangma u la ong “Kano kano ka jinglong jingman ngin lah ban shim sting ha ka ba ngi donkam bha ban phikir bad ngi donkam ban shimkhia ban shim tikka bad ban bud ia ki lad jingiada ki ba la pynmih da ka tnad ka koit ka khiah".
U la bynrap shuh shuh ba u khniang jingpang Omicron u kham duna ka jingktah, kat kumba la iohi ia ki kaiphot na kiwei ki jylla, hynrei ngim lah ban shim sting namar ki don ki jait case ki ba jur“.
“Na ka liang ka sorkar hi mynta kan peitngor bha halor ki ba phah wan sumar ha ki hospital bad halor ki nongshah sumar ha ki ICU, wat la mynta hi ha ka jylla kane ka dang duna hynrei ka ba donkam hi ka long ba ki nongshong shnong kin sumar ialade"la ong u Myntri rangbah.
Nongpoh: Ki nongialam ha ryngkat ki dkhot ka Hynniewtrep National Youth Front (HNYF) Northern Region, hynnin ka sngi ki la hiar sha ka shnong Bara Killing, ban leit khang ia kawei ka jaka tylliat maw (Crusher) kaba don ha katei ka shnong, kata hadien ba ki la ioh shibun ka jingujor na ki longkmie longkpa jong katei ka shnong, kiba la ujor sha ka seng halor ka jingkynnoh ba katei ka jaka tylliat maw, ka la pynmih tdem palat bad kaba la wanrah jingeh ia ki paidbah ha katei ka shnong.
Haba leit ban khang ia katei ka jaka tylliat maw, la ialam da u Bah Marcus Marten, President ka HNYF, ha ryngkat ki dkhot ka seng lem bad ki katto katne ngut ki longkmie longkpa na katei ka shnong, ha kaba mar ia poi ha katei ka jaka ba don katei ka karkhana tylliat maw, kaba dei ka jong u Santu Agarwal, ki la shu phah khang beit mardor.
Ki briew na katei ka shnong, ki la pynpaw ba naduh ki por ba kham mynshwa, la bunsien ki la leit ban kyrpad ia ki briew kiba peit ia katei ka jaka tylliat maw, ba kii dei ban theh um ha ka por ba ki tylliat maw, namar ba ka dei ka jaka kaba don hajan ka shnong, khnang ban duna ka jingmih pum pum, hynrei la kynnoh ba utei u trai um ju patiaw satia, kaba la pynlong ia ki paidbah hapoh katei ka shnong ba kin hap bam pum pum lynter bad dei halor kata ka nongrim, kaba la pynlong ia ki riew paidbah jong katei ka shnong, ba kin pan jingiarap noh na ka HNYF.Shwa ban leit khang ia katei ka jaka tylliat maw, u Bah Marcus Marten, nyngkong u la iakren bad wad jingtip shwa na ki riew paidbah jong katei ka shnong, hadien kata pat ki la leit ban jurip ia katei ka jaka tylliat maw, hynrei haba ki la lap ia ka jingshisha ba ka jingpynmih da katei jaka tylliat maw, ka la pynlong ia ka seng bad kin khang noh shisyndon ia katei ka jaka tylliat maw.
Ka seng ka pynrem jur halor katei ka jingleh khlem akor da utei u bar jylla, u bym shym la pyrkhat shuh ia ka jingjynjar ki paidbah.
Namarkata na ka liang ka seng kam ailad ia katei ka jaka tyllait maw ba kan pyntrei katba kam pat lah ban pynbiang ia ka jingdonkam ki paidbah bad khamtam eh ban pynduh noh ia ka jingpynmih pump um ha ka por ba ki pyntreikam ia katei ka jaka tylliat maw.
Shillong: Mynta ka sngi, na ka liang ki nongtrei ka EMRI 108, kiba don hapoh ka lama jong ka Meghalaya EMRI Worker Union, ki la pynpaw ia ka jingbitar jong ki, ba hadien ba wat la ki la shah khot ban ia kren bad u Myntri ka tnad ka koit ka khiah u James PK Sangma, hynrei kim shem la ia kynduh ia u, namar ba um pat lah ban wan phai na Nongbah Delhi.
Dang ha ki khyndiat taiew ba la lah, na ka liang ki nongtrei emergency service, kiba don hapoh ka lama ka Meghalaya EMRI workers Union, ki la pynlong ia ka jingiakhih na ka bynta ban dawa na ka sorkar ban nym ai shuh ia ka GVK company ban peit ia ka EMRI, hynrei ban shimti bad ban peit hi noh da ka tnat jong ka koit ka khiah.
Mynta ka sngi ka 10 tarik kyllalyngkot 2022, na ka liang ki nongtrei ka EMRI ha ryngkat ka jingkyrshan bad synran lang ka seng HNYF, ki la leit ban ia kynduh ia u myntri ba dei peit iaka tnat ka koit ka khiah ha ka jylla u James PK Sangma ha ka ophis treikam ka jong u ha secretariat, hynrei ka la long leh noh ei, katei ka jing leit ka jong ki, ha kaba u myntri um shym la don ha ka ophis treikam  jong u, namar ba u dang don shabar, kata ha nongbah delhi.
Haba kren sha ki lad pathai khubor, na ka liang u bah Joseph Pyngrope u Publicity Secretary, ka Meghalaya EMRI Workers union u la ong ba kane jing leit ia kynduh ia u myntri, ka dei hadien ba la dep shah khot na ka liang u Myntri ban ia kynduh ia ki mynta ka sngi, hynrei haba ki la wan ha ka por 4 baje janmiet, u myntri pat um shym la don ha ka ophis treikam ka jongu  bad kane ka la pyn bitar shi katdei ia ka jing leh jong u myntri ka tnat ka koit khiah kaba paw shai ba um khein snep, ia kitei ki nongtrei jong ka EMRI bad ki la pynrem jur ia u.
iakat ki nongtrei shitom nabynta bapang bashitom naduh longkmie bakha khun,tymmen,samla,rangbah ,khynnah ,khunlung la ai ti met mynsiem daka jingshakri Mon sngewbha ki kynduh jingeh haduh kAtne ngi donkam ban ienglang ryngkat kawei khnang kin ioh laka hok bakidei ban ioh.
U Nitish Kumar, myntri rangbah ka Bihar, ula ioh ia ka jingpang covid mynta ka sngi bad mynta, u don ha ka jingshong kyrpang ha iing.
Ka ophis jong u myntri rangbah, ka la pyntip sha baroh, ba kin husiar bha na kane ka jingpang.
U Ajay Bhatt, myntri ka sorkar India, ruh, ula ioh ia katei ka jingpang covid 19 mynta ka sngi bad u don ki dak kiba paw malu mala, ba u don katei ka jingpang bad mynta, u don ha ka jingshong kyrpang ha iing, ong ka khubor.
Kumjuh U Basavaraj Bommai, myntri rangbah ka Karnataka, ula ioh ia ka jingpang covid mynta ka sngi bad u don ha ka jingshong kyrpang ha iing.
Mynta ka sngi, U Rajnath Singh, ruh, uba dei u myntri iada ri, ka sorkar India, u ioh ia ka jingpang khlam covid 19.
Shillong: Ka jingrakhe dap 50 snem ka jylla Meghalaya ka la jan sa tang katto katne sngi eiei ka ban long ha ka 21 tarik u bnai Kyllalyngkot 2022 bad ha katei ka sngi rakhe ka sorkar jylla ka la khot sngewbha da u Myntri Rangbahduh ka Ri u Narendra Modi ban wan sakhi lang ha katei ka sngi hynrei haduh kine ki sngi la ioh jingtip ba um pat lah satia ban pyntikna la un wan ne un nym wan.
Haba kren bad ki lad pathai khubor ha ka 10 tarik u bnai Kyllalyngkot 2022 hadien ba la wai ka jingialang jong ki Myntri ka sorkar jylla, u Myntri Rangbah ka jylla, u Conrad K Sangma u la ong, “Mynta ka sngi ngi la dep ban shong ia ka jingialang ban iakren shaphang ka sngi ba ka jylla kan rakhe ia ka jingdap 50 snem ka jong ka kaban long ha ka 21 tarik u Kyllalyngkot 2022 bad ka sorkar ka la rai ba ka jingrakhe ha katei ka sngi kan iaid beit shakhmat hynrei ka jingrakhe kan long kaba rit ym kum kaba ngi la thmu ban rakhe hashwa ban lynshop u jingpang Omicron".
U Conrad K Sangma u la iathuh ba ha ka 21 tarik u Kyllalyngkot yn sdang ia ka prokram ha ka por kumba 11 baje mynstep ha Jawaharlal Nehru Complex bad ha katei ka prokram la shah tang kumba 3 hajar tam eiei ki briew bad ka sorkar ka la shim ruh ia ka rai ba katkum ki kyndon pyrkhing tang kumba 30% eiei yn shah bad na katei ka 30% la pdiang ia ki briew na kylleng kylleng ki jaka ki ban wan iashim bynta ha kiba bun ki prokram ki ban long ha katei ka sngi bad baroh ki distrik kin ioh ban iashim bynta lang lyngba ka online ha kitei kijuh ki prokram jong ka Shillong.
U Conrad K Sangma u la ong, “Ngi dang iai ap ruh ia ka jingpyntikna na ka ophis jong u Myntri Rangbahduh ka ri la un wan iashim bynta ban sakhi ia katei ka prokram ne em, hynrei haduh mynta ngim pat ioh satia ia ka jubab kaba shai watla katta ka prokram pat kan iaid beit shakhmat kumba ka dei ban long bad marsyn ioh jingtip ba un wan ne em ngin sa pyntip.
".
Shillong: Ki don 70ngut kiba ioh pang covid mynta ka sngi.
Kiba jem na ka jingpang, ki don 14ngut bad kiba iap, ki don 2ngut.
Baroh kiba don ia ka jingpang, ki la kiew sha ka 448ngut bad baroh kiba iap, ki la poi mynta sha ka 1,487ngut.
Ka East Khasi hills, kumba ju long ka kiew ha kliar duh, da ka jingdon ki 62ngut ki nongpang bad kitei ki kynthup ruh ia bun ngut kiba wan sha ka jingleit on tep, ia U bah Neil Nongkynrih, ha ka sngi Saitjain lem katto katne kiba ha iing kiba iajan bad utei uba khlad.
New Delhi: U Rajnath Singh, myntri ka tnat iada ri jong ka sorkar India, ula ioh ia ka jingpang covid mynta ka sngi bad u iathuh ba u don ki dak kiba paw malu mala, ba u don ia katei ka jingpang khlam.
“Nga la ioh ia ka jingpang corona mynta ka sngi bad ki dak kiba paw malu mala.
Mynta nga dang shong kyrpang ha iing.
Nga kyrpad ia kito kiba la ia kynduh ia nga ha ki khyndiat sngi ba ladep, ba kin shong kyrpang ialade bad ban phah test ruh" ong U Rajnath Singh ha ka jingthoh ha ka twitter.
Shillong:"Ka jingbeh seng ha kato ka por, ka long tang ka pressure jong U Chief Minister.
Ha kato ka por, u long U Dr DD Lapang, ngam blame iano iano, hynrei ka don ka pressure na ka liang U Chief Minister, ba kan bha ba ….
ym dei ba beh seng, ka dei ka suspension lai snem, kaba mut, ba ngan shu long ha suin; te nga sngewthuh ba la suspend, ka bha, ba ngan mih noh na ka parti, khnang ba ngan ioh ban ialeh ia ka elekshon" ong U Bah PN Syiem MDC jong ka Mawkhar Pynthorumkhrah, uba dei ruh U CEM barim jong ka Khasi District Council.
Katei ka jing iathuh jongu, ka dei halor ka jingshah beh seng jong utei u rangbah, ha ka seng Congress ha u snem 2016.
U Bah Syiem, ula iathuh shuh shuh, ba ha shwa jong ka elekshon 2018, ula tip shai, ba un nym ioh tiket satia na ka seng Congress bad katei ka dei hadien ka jing ia tyngkhuh jongu pyrshah ia U Mukul Sangma, myntri rangbah ha katei ka por.
U Bah Pynshngain, u ong shuh shuh ia U bah Hima, uba u ialeh pyrshah ia ka elekshon MLA, na Mawsynram, ha u snem 2018, da kaba u ong “Kum u director ha kato ka por, phi kynmaw bha, u long Director ha Social Welfare, u long politician kum U Director, na kata ka daw, nga thaw noh ia ka parti PDF, ngam pat join, tangba nga la pyniaid lypa ia ka parti PDF".
Haba la kylli shuh shuh, ba ha ka por ba u pyniasoh ialade sha ka seng Congress (ha ki khyndiat bnai ba ladep), ki la ia snoh kti bad U Bah HM Shangpliang, hynrei halor katei U bah Syiem, u ong shuh shuh “Hadien ba nga join biang bad ka seng Congress, ka dei ka kabu ksiar, ia I Bah HM Shangpliang.
