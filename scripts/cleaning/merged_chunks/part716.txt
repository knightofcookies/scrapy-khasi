Na ka liang ka seng, ki kaiphod kiba don ha ka JJM ‘Portal’ ki kdew ba ka jingpyntreikam ïa ka projek ha ka shnong Asikandi ka la long kaba jop.
Hynrei, ka la kam ba ym shym la sakhi wat tang kawei ruh ka kor um ne ‘pipe’ um ba la pyndait ne pynïasoh ha ka shnong Asikandi ne kiwei-kiwei ki shnong hapoh kitei ki 2 tylli ki projek.
Ka seng ka la kam ruh ba lait na ka top um kaba la pynïeng lypa ha kawei ka skul, ym shym la sakhi ïa kano-kano ka lad pynïasoh um sha ka.
“Halor ka JJM ‘Portal’, ka jinglong-jingman haba ïadei bad ka jingdon jong ka um-bam um-dih lyngba ka jingpynïasoh kor um kumjuh ka um kaba mih ha ki jaka leit bar la pruid dak ‘Yes’.
Kane ka kdew shai ba ka don ka jingbakla naba kam shym la don kano-kano ka jingpyntreikam," la ong u President, Nazmul Hasan.
Kaba lyngngoh ka long ba ka JJM ‘Portal’ katkum ka ‘Hasan’, ka kdew ruh ba katto-katne ka pisa ha ka kyrteng jong ka JJM (water supply) kaba la pynbiang sha ki longïing ka shnong Asikandi lem bad kiwei-kiwei ki shnong la dep ban sei.
Shuh shuh haba kdew ba ka lah ban don ka jingpyndonkam pisa bakla haba ïadei bad kitei ki 2 tylli ki projek, ka seng ka la dawa da ka jingtohkit kaba kloi ban shai lut kdar.
Ka seng ka la dawa pynshitom ruh da kaba tyngeh pyrshah ïa ki ophisar kumjuh u kontraktor ba dei khmih lada lap ba ki donkti ha ka ban pyndonkam bakla ïa ka pisa.
U Lat jong ka jylla Tripura u Indra Sena Reddy Nallu u la wer ïa baroh bad kyntu ban ïasnohktilang ha ka jingïakhun pyrshah ïa ki kam sniew kiba mih na u drok kiba la jyllei hapoh ka jylla.
Kum shi bynta ban kyntu ha ka ban pyntreikam da kaba kyrkieh na ka bynta ban tehlakam ïa ka jingbun ki kam sniew kiba la mih na u drok, u Lat u la rai ba kino kino kiba ïarap bad kyrshan ha ki kam ba ïadei bad u drok kin sa shah ñiew kum ki nongshun kiba pyrshah ïa ka ri, khnang ba kan lah ban pynduna ha kaba ïadei bad ki jingpyndonkam bakla ïa une u jingdih pynbuaid.
U Lat u la kyntu ïa ki briew ba kim dei ban ai ka jingïarap ne ka jingkyrshan sha ki nongkhaïi drok khnang ba kin lait na ki jingshah pynshitom katkum ki kyndon aiñ.
Ha kaba ïadei bad kane ka jingthmu ki heh ba dei khmih kumba la khmih lynti, la ong ba kin sa pyntreikam ïa kiba bun ki lad ki lynti, kynthup ha kaba ïadei bad ki jingleit khynra, ki prokram ai jinghikai bad pynsngewthuh sha ki paidbah bad ka jingplie lad ban ai ki jingïasyllok bad ka jingai jingsumar ïa kito kiba la ngop ha ka jingdih kyrni ïa u drok.
Kumba la sakhi, la ong ba ka jingpyntreikam ha kaba ïadei bad ka jingweng noh ïa ka jingithuh jong ki 199 tylli ki Secondary Schools kiba hap hapoh ka jingkhmih jong ka UP Board, ïa kaba hashwa la tip kum ka Uttar Pradesh Madhyamik Shiksha Parishad (UPMSP), ha kylleng ka jylla na ka bynta ki jingdkoh treikam jong ki.
U Secretary ka UP Board,  u Dibyakant Shukla u la phah ïa ka thup kyrteng jong kine ki skul sha baroh ki District Inspectors of Schools (DIOSs) lyngba ki jaka treikam ki Additional Secretaries of Prayagraj, Meerut, Varanasi, Bareilly bad Gorakhpur Regional, jong ka Board, ha kaba la hukum ïa ki ba kin pyntikna ba kine ki skul kim dei kiba la shah pynlong Centre na ka bynta ka High School bad Intermediate Examinations of 2024, ka ban sa long ha ka taïew ban wan, la ong ki heh jong ka State Secondary Education department Aware of the Development.
Kiba bun na kine ki skul kiba la don ha ka thup kyrteng, ki dei kiba la don ïa kiba bun ki jingjia ba la paw pyrthei ha kaba ki la mih shibun ki jingdkoh treikam bad ka jingleh thok ha ka por ba don ki Board bad Competitive Examinations ha ki snem ba la leit.
“Nalor kine, ki la don ruh kumba katto katne tylli, ïa kiba la ïarap ha ka ban pynleh thok ha ka por ba don ki Competitive Exams naba la pynlong Centre ïa ki ne leh ïa kiwei pat ki kam beaiñ," la bynrap ki heh ba dei khmih.
Kumba la ïoh jingkheiñ la ong ba ki la don kumba 253 tylli ki skul ïa kiba la dep ban shah kyntait lypa ban pynlong Centre ïa ki da ka UP Board na ka bynta ka jingkhmih bniah jong ka na ka bynta ki jingpyntreikam ha u snem 2024 jong ki klas 10 bad klas 12.
Ki 199 tylli ki skul ïa kiba ka jingpyntreikam ka dang bteng ha kaba ïadei bad ka jingshah ithuh ki kynthup ïa 16 tylli ki skul jong ka Ghazipur, mar 12 tylli ha Ballia bad Mau, 8 tylli ha Lucknow, 7 tylli ha Shahjahanpur bad mar 6 tylli ha Firozabad, Hapur bad Meerut bad kumjuh mar 5 tylli ha Kanpur Nagar, Hardoi bad Hathras distrik.
Ki kyrteng jong ki saw tylli ki skul jong ka Prayagraj ruh ki la don ha kane ka thup.
Kine ki kynthup ïa ka New Children Public School, Sindhitola of Shankargarh, Bachai Singh Singaur Inter College of Chandrasenpur, UD Memorial Inter College of Asrave Kalan and Pancham Lal Ashram Inter College, Ghiyasuddinpur of Transport Nagar.
Ki la don baroh kumba 55,08,206 ngut ki khynnah skul ïa kiba la pynrung kyrteng na ka bynta ban leh ïa ka UP Board High School and Intermediate Exams-2024.
Kine ki kynthup ïa 29,47,324 ngut ki khynnah High School ha kaba 15,71,686 ngut ki dei ki khynnah shynrang bad 13,75,638 ngut ki dei ki khynnah kynthei bad kiwei pat kiba don 25,60,882 ngut ki dei ki ban leh ïa ka Intermediate Exams, kine ki kynthup ïa 14,12,806 ngut ki khynnah shynrang bad 11,48,076 ngut ki khynnah kynthei, kine ki dei kiba la lah ban pyndep nadong shadong ïa ka jingpynrung kyrteng jong ki.
U Myntri bathymmai ka tnat Korbar Jylla ka Mizoram, u K Sapdanga, u la ong ba ka thong jong ka sorkar ka long ban ïakhun pyrshah ïa ka jingjyllei ka kam khaïi drok.
“Ka sorkar Mizoram kan leh da kaba tyngeh ban pynduna ïa ki kam runar bad ban pynduh jait ïa ka jingkhaïi drok ha jylla kaba la jyllei ha ki khyndiat snem," la ong u Sapdanga hadien ba u la shimti ïa ka shuki.
U Myntri u la ban jur ïa ka jingdonkam na ka liang ki pulit ban pynthymmai ïa ki rukom treikam khnang ban lah ban ïakhun pyrshah ïa ki runar kiba bun buit.
“Ngam shong ha kane ka shuki ba ngan shu hukum kat ïa ba don.
Nga don hangne ban ïatreilang bad baroh khnang ba ngin lah ban pynkut ïa ka jingjyllei u drok," la ong u Myntri da kaba bynrap ba ka long kaba donkam ban ïatreilang khnang ba yn lah ban wanrah ïa ki jingkylla bad ba ka Mizoram kan kham long shngaiñ na ka bynta ki pateng ban wan.
Ka Seng Kynthei Jaïaw Langsning ha ka 12 tarik mynta u Nohprah ka la pynhap pyrda noh ïa ka jingrakhe dap 50 snem lane ka Jubilee ksiar jong ka seng ha ka jingïalang kaba la pynlong habar jong ka Community Hall ka Jaïaw Langsning.
Ha kane ka jingrakhe la wan ban ïadonlang da u Myntri ba dei peit ïa ka tnad Social Welfare, u Bah Paul Lyngdoh uba la long ruh kum u kongsan ha ryngkat ka jingïadonlang u MLA ka Mawkynrew bad uba dei ruh u nongshong shnong barim jong ka Jaïaw Langsning, u Bah Banteidor Lyngdoh bad ka Kong B Kostimai Jyrwa kiba la long kum ki symbud kongsan, ki nongïalam ba hakhmat jong ka Seng Kynthei, ki ‘riew rangbah jong ka shnong, ki khynnah samla bad kiwei kiwei.
Ha kane ka sngi la ïoh ruh ban pule ïa ka kaiphod jong ka Seng Kynthei bad ruh na ka liang u kongsan, u Bah Paul Lyngdoh u ba la pyllait paidbah ruh ïa ka ‘Souvenir’ jong ka Seng Kynthei.
La sam ruh ïa ki khusnam sha ki nongjop ha ki jingïakob bapher bapher ba la pynlong ha baroh shisnem da ka Seng Kynthei bad ruh na ka liang u kongsan u la pynhap syndon ïa ka lama kum ka jingpynbna ba la pynkut ïa ka lehkmen Jubili Ksiar jong ka Seng Kynthei jong ka shnong Jaïaw Langsning.
La pynshongshit ïa kane ka sngi lyngba ka skit kaba la ïashimbynta da ki dkhot jong ka Seng Kynthei ha ryngkat ki jingrwai pynbyrngia na ka samla Bahunshisha Marweiñ.
Na ka liang u Bah Banteidor Lyngdoh u la pynpaw ka jingsngewkmen kaba khraw ban ïohi ba ka shnong Jaïaw Langsning katba dang ïaid ki snem, ka la lah ban kiew ha kiba bun ki liang.
“Ka Shnong Jaïaw Langsning ka dei ka nongmuna na ka bynta kiwei pat ki shnong kiba marjan bad na ka bynta kiwei pat ki shnong kiba don hapoh ka Ri Khasi baieid ka jong ngi", la ong u Bah Banteidor.
Na ka liang u Bah Paul Lyngdoh, u la ong ba ki nongïalam jong ka shnong ki la lah ban saiñdur ba ka Jaïaw Langsning ka long ka nongïalam bad ka nongmuna.
“Ka dei ka shnong kaba rit kaba don tang hynñiew tylli ki block hynrei ka shnong kaba khraw ha ka jingïohi jngai, ngim donkam tang ïa ka jingheh khlem ka jingïohi jngai", la ong u Bah Paul.
Shuh shuh u Bah Paul u la ong ba ki don shibun ki shnong kiba heh bad kiba bun paid kiba bun tnum ïing hynrei kam don ka jingïadei, ka jingïalum ïalang bad ka jingïatei kumba long ka motto jong ki Seng Kynthei Jaïaw Langsning.
Ha katei ka sngi, na ka liang jong u Bah Paul bad u Bah Banteidor ki la nohsynñiang mar T.1 lak sha ka Seng Kynthei Jaïaw Langsning.
Ka jingbret pathar ki briew ïa ki synrum bad ki jaboh jabaiñ bad ka jingpynjaboh ïa ki um ki wah ka dei ka mat kaba ki shnong ki thaw bad ki nongshong shnong ki hap ban shimkhia nangne shakhmat lym kumta ka jingeh kan long ïa ki pateng ban sa wan.
Kane ka jingkren sngewkhia ka la sawa mynta ka sngi ka sngi ka 12 tarik Nohprah 2023 na ki ‘riew rangbah ha jingïalang ba aiti ïa ka kali kit synrum sha ka Dorbar Hima Khyrim Syiemship ha Smit ha kaba la aiti da u Chief Executive Member ka Khasi Hills Autonomous District Council u Bah Pynïaid Sing Syiem lem bad ki Executive Member kiba kynthup ïa u Bah Carness Sohshang bad Bah Fantin Joseph Lakadong, u Syiem ka Hima Khyrim u Paiem Dr Balajied Sing Syiem nalor ki bakhraw batri, Lyngdoh bad nongkitkam jong ka Dorbar Shnong Smit bad ki Dorbar Shnong ba marjan.
Ha kane ka sngi ka KHADC ka la pyllait bad aiti ïa ka trok kit synrum ka ban sa pyndonkam da ka Hima Khyrim khamtam ban kit ïa ki synrum kiba mih na ïew Smit.
Ha jingkren jong ki ‘riew rangbah kynthup ïa u CEM Bah Pynïaid Sing Syiem ki la pynpaw ka jingsngewkhia halor ka jingjaboh ka mariang bad ki sawdong sawkun bad kane ka dei ka jingeh kaba man la ki shnong ki mad bad hap ban shim ki lad ki lynti kumno ban tehlakam ïa ka jingbret pathar ïa ki synrum bad jaboh jabaiñ ha ki jaka ïew kum ha Smit kaba dei kawei na ki ïew kaba heh tam ha Khasi.
U la kdew ruh ba ka jingbret pathar ïa ki synrum kaba pynjaboh ïa ki sawdong sawkun bad ka jingjaboh ki um ki wah kan long ka mat kaba khia bha ïa ki shnong ki thaw.
U Bah Pynïaid nalor ka jingbatai jong u shaphang ka jingpyntreikam ïa ka aiñ Solid Waste Management lyngba ka KHADC u la kren shaphang ka bor ban daiñ kuna da ki bor shnong ïa kino kino kiba bret pathar ïa ki synrum bad ki jaboh jabaiñ.
Na ka liang u CEM u la pynsngew ruh sha ka Hima bad Dorbar Shnong Smit halor ka jingdonkam ban ïoh ïa ka jaka ban buh ïa ka Resource Recovery Centre ka ban long ka jingmyntoi ïa ka shnong ka thaw namar lyngba kane ka Centre yn lum ïa ki synrum bad pynkhuid ïa ki.
U la ong lada lah ban pynïoh jaka yn sa wanrah ïa kane ka projek kaba ym duna ïa ka 50 lak tyngka.
La ïoh ruh ka jingkren na ki Executive Member, Paiem Balajied bad u Sordar ka shnong Smit.
U Bah Carness u la ong ba la 20 tylli ki trok kit synrum ka KHADC ka la pyllait sha ki Hima bad ki ïew kiba kham heh.
U ai ka jingïaroh ïa u CEM kum u nongïalam uba lah ban trei bad peit jngai ïa kiei kiei ha ka rukom treikam jong ka Executive Committee.
U Executive Member Bah Fantin Joseph Lakadong u la ong ba ka jingshah kynthoh ba ki Executive Member ki khih khohreh ban trei tang hashwa ka ilekshon ka long kaei kaei kaba bakla bad u la bynrap ba lada leh bha katno katno ruh ki jingkynthoh ki don beit.
U Bah Lakadong u la pynpaw ïa kane haba kren ha ka jingïalang pyllait trok kit synrum ha Smit ha kaba u la kren shaphang ka jingtrei kam ka Executive Committee ka KHADC hapoh ka jingïalam u Bah Pynïaid Sing Syiem kum u CEM.Haba pynphai nia ïa kito kiba kynthoh ba ki EM ki khih khohreh hashwa ka ilekshon, u Bah Lakadong u la ong, baroh shikatta haba shong ben kumno yn ïoh thep kol haba khlem pat mih sha madan.
Hynrei mynta haba la ïoh ban mih madan la ïoh ban leh ïa kaei kaba donkam.
Halor ka jingkhynra laisen khaïi ka KHADC, u la ong ruh ba ki don kiba kren ïa kane hynrei u la ong  mynshwa haba ym don ha ka bor kumno yn leit ban khynra bad mynta haba don ha ka bor un leit beit ban khynra.
U la ong ruh ba lada leh bha katno katno ruh ki jingkynthoh ki don beit, tangba ym dei ban leh politk hynrei leh ïa kaba donkam.
U la ong  ruh ba lada ngi ïaid pynheh shadem katno katno ruh hangne, ha kaba khatduh hap ban  leit sha Delhi ban pan  ïa ka jingdonkam ki jong ngi, namar ka eh ïa ngi ban pyndap.
U Bah Lakadong u la pynpaw ka jingsngewnguh ïa u CEM uba la trei shitom ban wanrah shibun kiei kiei na ka bynta ka Council.
Kumta u la don ba donkam ban pynduna ïa ka jingkynthoh hynrei donkam ban ïatreilang, namar lada bun kiba kynthoh ngi duh shibun ki jingmyntoi.
Ka Executive Committee ka Khasi Hills Autonomous District Council kan wanrah biang ïa ka Clan Bill lane ka aiñrew halor ka kur ka jait bad ïa kane ka aiñ la pynshong nongrim katkum ka thymmei u Khasi, kata, ka longkur longkha.
Ïa kane la ïathuh da u Chief Executive Member ka KHADC ha ka Sngi Ba-ar haba kren ha ka jingïalang ha phyllaw Ïingsad ka Hima Khyrim.
Haba kren shaphang ka jingdon da ki hajar tylli ki kur, u Bah Pynïaid u la ong ba ka Clan Bill ka dei kaba la pynwandur halor ka thymmei u Khasi kata ka longkur longkha, ha kaba kin don ki seng kur ki ban peit ban khmih ïa ka bit ka biang ki para kur.
U la ong ba lada ki don ki seng kur bad lyngba ka jingtreikam kaba khlaiñ jong ki seng kur, ka kur ka jait kan don ka jingkitkhlieh ïa la ki kur ki jait bad haba ka khlaiñ ka jingtreikam yn nym don ruh u Khasi u ban khrong namar ka kur ka jait kan don ka jingsngewrem ban ïohi lada don mano-mano napdeng ka kur ka jait ki mad jingeh bad poi sha u pud ban hap khrong.
Kumta u la ong ba ka Executive Committee kan shong ïatai haba ïadei bad kane ka aiñrew bad ynda la lah ban pynbit pynbiang yn wanrah ha ïingdorbar ban ïoh ka jingmynjur bad hadien kata yn sa phah sha u Lat ka Jylla ba un ai ka jingmynjur khnang ba kan long ka aiñ kaba pura.
Kham mynshwa ka KHADC ka la bynshet ha ka Advisory Committee on Law and Traditional Affairs ban khmih bniah bad pynbit pynbiang ïa ka aiñrew lane ka bill.
Ïa kane ka aiñrew la tip kum ka “KHAD (Khasi Social Custom of Clan Administration) Bill.
Kane ka aiñrew ka kren ruh shaphang ka rukom shim jait ki Khasi ha kaba la pynskhem ban shim jait beit tang na ka kmie, ym na u kpa.
U Chairman kane ka Advisory Committee on Law and Traditional Affairs dei u Symbud Myntri Rangbah barim ka Jylla uba dei ruh u MDC, Bah Bindo M Lanong nalor kiwei pat ki riewshemphang kum ki dkhot.
Ka Organising Committee jong ka KSU Mawlai Circle ha ka Sngi Ba-ar ka la pynlong ïa ka jingkhynra ïa ki mynder kiba wan bylla ha ki bynta bapher-bapher jong ka shnong Mawlai.
Ha katei ka jingkhynra, na ka liang ka seng na ki thaiñ Mawïong, Nongkwar bad Ïewrynghep ka la lap ïa shibun ki mynder kiba wan ban trei ïa ki kam ñiad rong, tah ’tiles’ bad kiwei ki kam trei misteri ki bym biang bad bym don kino-kino ki kot ki sla khamtam ka ‘work permit’.
“Ka seng hadien ba ka la lap ïa ki mynder bym don ki kot ki sla ba biang ka la pynher krad lut bad pynphai sha ka jaka kaba ki wan bad ka la maham tyngeh ba kim bit ban dang wan trei wan ktah hapoh ka shnong Mawlai bad ha Ri-Khasi hi baroh kawei," la ong ka kyrwoh na u Assistant General Secretary ka KSU Mawlai Circle, samla Macdonald Jitem.
Na ka liang ka KSU Mawlai Circle ka kyntu ïa baroh ki trai ïing, kontraktor bad sha baroh ki para-ri ba ki dei ban kiar na ka aikam aijam ïa ki mynder namar kane kan nang pynkharoi shuh-shuh ïa ki mynder.
Ka seng ka la ong ruh ba kane kan buh jingma ïa ka ri bad ka Jaidbynriew baroh kawei, namar lada ki mynder ki wan shane bad lada kim ïoh ki kam ki jam ba kin im bad kamai jakpoh, kin ym lah ban shong ban sah hangne.
“Ka seng ka ïawer ïa baroh ki para-ri ban sangeh noh ban ai kam ïa ki briew ba nabar bad ban sdang ai kam para Khasi kum shi bynta ba ngin ïaleh pyrshah bad ïada ïa ka jingsdang ban wan buhai shnong ki mynder ri hapoh ka ri baieid jong ngi," la ong shuh ka kyrwoh na u samla Jitem.
Haduh 400 ngut ki khynnah pule Class X kiba la pyndep ïa ka 2nd Free Tuition Programme 2023 ba la kyrshan da u MLA ka Jowai Constituency, ki la ïoh pdiang ïa ki tiar pyndonkam ha ka por thoh eksamin kum ki let, khulom, scale, cardboard bad kiwei kiwei.
Ïa kine ki tiar thoh eksam la sam ha ka jingïalang pynkut jong ka 2nd Free Tuition Programme 2023 kaba la long ha Ïungwalieh Tpep Pale ha ka Sngi Ba Ar.
U MLA ka Jowai, u Bah Wailadmiki Shylla, ha ka jingkren u la ban jur ïa ki khynnah skul ba kim dei ban kyrkieh ka shongkha khynnah, hynrei ban pyrkhat shwa ïa ka lawei ka jong ki kaei kaba ki kwah ban leh ha ka jingim ka jong ki bad ban pynleit jingmut bad trei shitom ha ki jingpule ki khnang ba ka lawei kan long kaba suk kaba saiñ.
U MLA u la pyntip ba ha u snem ba la leit ki khynnah kiba pass na kane ka Free Tuition ki long 83% bad u khmih lynti ba mynta u snem ki khynnah kin pass 100 percent.
Nalorkata u la pyntip ruh ba ki khynnah kiba wan ha ka kyrdan Top List kin ïoh da ka song pisa.
U MLA u la ai khublei kyrpang ïa ki kmie ki kpa kiba shah sngewbha ïa ki khun jong ki ban wan sha kane ka jinghikai.
U MDC ka JHADC u Bah Octomewot Lamin bad ka Dr.Jasmine Lyngdoh, kaba long kawei na ki heh ka seng NPP, ki la kitbok kitwriang ïa baroh ki khynnah ba kin leh bha ha ka eksamin namar kane ka dei ka lad ba kin ïaid bad jop ïa ka thong kumba ki la pynkhreh.
Shwa kane u Eladmiki Suting, Manager Free Tuition, u la ïathuh ba kane ka Free Tuition Programme 2023 la mang kyrpang na ka bynta ki khynnah Class X jong ka 2-Jowai Constituency ki ban ïakhun ïa ka eksamin Matrik ne SSLC 2024.
Kane ka Free Tuition ka don 6 tylli ki Centre bad ki khynnah ki ïoh jinghikai haduh 45 sngi ha ki artylli ki sobjek ka Mathematics bad Science.
U la pyntip ruh ba mynta u snem ki don ruh ki khynnah na East bad West Jaiñtia Hills District kata na Dawki shaduh Ratacherra bad baroh ki khynnah Class X kiba wan shah hikai ki long 400 ngut.
Ka Regional Democratic Alliance (RDA) ba kynthup ïa ka United Democratic Party (UDP) bad ka Hill State People’s Democratic Party (HSPDP) ha ka Sngi Ba-ar ka la shim ïa ka rai ban ïatreilang ha ki 2 tylli ki ilekshon ban wan.
“Mynta ka sngi, ngi la sdang ka jingïakren halor ka ilekshon MP bad MDC ha kaba ngi la rai ba ngin ïalong lang kawei ban ïakhun ïa kine ki ilekshon ban wan," la ong u Chairman ka RDA, Bah Metbah Lyngdoh haba kren sha ki lad pathai khubor hadien ka jingïalang.
Haba kylli halor u kyrtong, u la ong ba ka RDA shen kan sa shong biang ïa ka jingïalang halor kane ka bynta.
La ka kynhun ka la pynskhem ne em ïa u kyrtong MP, u Bah Lyngdoh u la ong, “Kam pat poi shata, ngi dang don hapdeng ki jingïakren bad ngin sa ïamir jingmut biang ïa kane ka mat ha ka jingïalang ban wan.
"Haba jubab, utei u nongïalam u la ong ba kumba ka long, kam don ka jingpan tiket hynrei ka dei tang lyngba ki jingïalang ïamir jingmut, bad ka jingïakren bad kito kiba ïadon bynta ha ka ban shim rai halor u kyrtong.
“Kum ka RDA ngim pat ïakren halor ka kyrteng jongno-jongno.
Ngin sa mih shakhmat bad ka kyrteng ha ka por kaba biang bad ïa kane yn sa rah ha ka jingïalang ka ban sa long shen," u la ong.
Katkum ka jingïathuh u Chairman, ka jingïakynduh jong ka RDA ha kane ka sngi ka long ka jingbteng ïa ka jingïalang ba la dep ha kaba la rai ba hadien ba la thung ïa u Chairman, Co-Chairman, Secretary bad Assistant Secretary, la rai ruh ban kynthup shuh sa 6 ngut ki dkhot na ka UDP bad 5 ngut na ka HSPDP.“Mynta ngi la shong biang ïa ka jingïalang bad pyntip sha ka RDA ba na ka liang ka HSPDP, ki la kynthup bad jied ïa katto-katne ngut ki kyrteng – ïa ki 5 ngut ki dkhot jong ka bad na ka UDP, ngi la thung 6 ngut ban long ki dkhot jong ka RDA," la ong u Bah Lyngdoh.
Kumba ka long mynta, baroh ki dkhot jong ka RDA ki don 15 ngut – 6 ngut kiba la kynthup shuh na ka UDP, 5 ngut na ka HSPDP nalor ki 4 ngut kiba la don lypa.
Ka Khun Kynthei ka Bri Hynñiewtrep (KKKBH) ka la kyntu ïa ka Khasi Hills Autonomous District Council (KHADC) ba ki dei ban phah khang shwa ïa ki dukan bar jylla ki bym don laisen khaïi ha Ïewduh.
Kane ka jingkyntu kane ka seng ka dei namar hadien ba u CEM ka KHADC Bah Pynïaid Sing Syiem u la pynpaw ba ki don hapoh arhajar tylli ki dukan bar jylla ha Ïewduh bad na kine ki dukan ki bun ki bym don laisen khaïi (trading license) na KHADC.Haba ïakren bad ka General Secretary ka KKKBH, Kong S.Marweiñ ha ka jingïadonlang ki nongkitkam kiba dei ki nongshong dukan ha Ïewduh ka la kyntu ïa ki bar jylla ki bym don laisen khaïi ki dei ban sangeh shwa ban shong dukan namar kane kan ktah bad pynkhapngiah ïa ka Ïewduh.
Nalor nangta ka la kyntu ïa ka KHADC ba dei ban wad jingtip ïa kita ki dukan bym don laisen ban phah khang shisyndon.
“Ngi la ujor sha u CEM ka KHADC ba kum ki longkmie kiba hap kit ïa ka khia ka shon ha ïing ha sem namar lada ngi ki Khasi ngi buh jhur ha jaka die madan ngi la shah beh katba u bar jylla u sei ki tiar shabar" ka la ong.
Ka Kong Marweiñ ka la ïathuh ba ka seng kan kyrshan beit ïa ka jingkhynra laisen ka KHADC ïa ki dukan bar jylla khnang ba kiba wan thymmai kin nym mih shuh ki dukan thymmai jong ki bar jylla.
Ka la ïathuh ba ha Ïewduh ki Khasi ki duna kiba shong dukan namar ki bun ki bar jylla namar ki Khasi ki bun kiba shong die madan.
Dei na kata kadaw ki sngew kum ki poiwir lada ïakren ïa ka kam khaïi ha Ïewduh.
Nalor kata, ka la ïathuh biang ba ki Khasi kim lah ban siew lypa ka bai dukan haduh san lak tyngka namar lada siew ïa kata kim don shuh ban thied sa ïa ki mar ki mata, na kata ka daw ki bun kiba shong die madan.
Namar ka jingleh kyllut jong ka sorkar ban maramot ïa ka surokbah kaba don ha ki thaiñ Lumdiengjri, na ka liang ki pulit pynïaid kali jong ka Traffic Branch Lumdiengjri East Khasi Hills District ki la hap ban mih bad maramot hi dalade ïa katei ka surok kaba la jot rathai namar kane ka surok ka la buh jingeh ïa ki kali kiba ïaid lyngba katei ka surok bad kumjuh ruh ka la wanrah ka jingdheng kali kaba jur ha kitei ki bynta.
Dang shen, na ka liang kitei ki pulit pynïaid kali ki la maramot hi dalade ïa katei ka surok da kaba siang khyndew ha ki thliew kiba lah ban wanrah jingma ïa ki nongleit nongwan.
Watla ha shwa katei ka jingmaramot, kitei ki pulit pynïaid kali ki la phah da ka jingthoh sha ka tnat PWD (Roads) ba kan peit bad khmih halor kane ka jingeh jong ki paidbah bad ban maramot noh mardor ïa katei ka surok.
Pynban na ka liang katei ka tand ka khlem shym la leh eiei satia halor kane.
Kumta ka la pynlong ïa kitei ki pulit pynïaid kali ban mih biang sa shisien ha ka sien kaba ban maramot hi dalade ïa katei ka surok.
Shuh shuh lyngba ki dur khih ba la ïohpdiang, la ïohi ba ki pulit pynïaid kali ki la hap ban kit khyndew hi da ka kali Gypsy kaba ki ju pyndonkam ha ki kam ba man ka sngi.
Ki pulit jong ka West Khasi Hills ha ryngkat ka kynhun tohkit na nongbah Shillong ba kynthup ïa ki pulit ka Crime Scene Unit lem bad ka K-9 Unit Dog Squad, ha ka Sngi Ba-Ar ki la hiar sha ka shnong Mynniar ban pynlong ïa ka jingbuddien bad tohkit shuh shuh halor ka jingjia shah shoh bad shah lute ki nonghikai ha ka janmiet jong ka 11 tarik mynta u bnai.
Katkum ka tyllong khubor la ong ba ha katei ka jinghiar jong ki pulit sha katei ka jaka, la pynkit noh ruh ïa ka met ba sah jong u T.R.Sangma, u nonghikai jong ka skul Rangsapara Secondary School, uba la khlad noh ha katei ka jaka hadien ka jingmynsaw kaba jur na ka jingshah shoh shah tied dusmon ha ki runar.
Shuh shuh la sakhi ruh ba na katei ka jaka kaba jia, ki pulit ki la lap ïa ka thuk-thuk jong ki nonghikai kaba la kyllon harud surok.
Halor kane ka jingjia, na ka liang u SP ka West Khasi Hills, u la ong ba ka jingthwet ïa kitei ki runar haduh mynta ka dang ïaid shakhmat.
Kum ban shu pynkynmaw, ha ka janmiet jong ka 11 tarik Nohprah, ar ngut ki nonghikai jong ka Rangsapara Secondary School ki la shah shoh dusmon ha ki runar ki bym pat lah satia ban tip ki dei kiei ha kawei na ki jaka ha ka shnong Mynniar.
Kitei ar ngut ki nonghikai kiba la shah shoh dusmon ki dei ba la tip kyrteng kum u S.Chetri (49) bad u T.R.Sangma (48).
La ong ba kitei nonghikai ki dang wan na Nongstoiñ da ka thuk-thuk da ka jingthmu ban leit sha Rangsapara.
Ynda ki la poi ha Mynniar ki runar bym lah ithuh ki la pynsangeh ïa ka thuk-thuk jong ki bad tied naphang ïa kitei ki nonghikai.
La ong ruh ba ha kane ka jingjia baroh ar ngut ki la mynsaw jur bad ïa u S.Chetri la pynkit noh mar-mar sha Civil Hospital Nongstoiñ ban ïoh ïa ki lad jingsumar ba kyrkieh katba  u T.R.Sangma u la khlad noh na ka jingjur palat ka jingmynsaw.
U trai dukan uba shong die ja barabor ha Stand Taxi Jaïaw kaba don ha Motphran u la hap ban phah rah sha ïa ki nongtrei namar um sngewïahap ban shu beh ïa ki haba ki la trei bad u baroh shikatta.
Kane ka wan jia watla kam don ïew shuh haba u shong die dukan ja ha Umsohsun hadien ba la pynpra ïa ka Stand Taxi Jaïaw.
Ka jingpynpra ka tnad Municipal ïa ka jaka ïeng Local Taxi na Jaïaw ha Motphran ka long ban tei thymmai ïa kane ka jaka.
Haba la pynpra ïa kane ka jaka ïeng taksi, ïa ki dukan ja la rah shajrong kaba don syndah bad ka Stand Taxi kaba hap ha Umsohsun tangba ki paidbah ki hap ban ïaid najan Mahari.
Haba ïoh ïakren bad uwei na ki trai dukan u la pynpaw ba naduh ba ki la wan shong ha ka dukan bathymmai ka la hiar bha ka ïew namar na ka 100 percent kiba wan bamja ki poi tang 5 percent.
U la ïathuh ba u buh nongtrei haduh saw ngut bad mynta u hap ban phah rah sha ïa ki nongtrei ba kin leit tyrwa tang ban ïoh kamai namar ban beh ïa ki um sngewïahap haba ki la trei bad u ha kine ki snem.
U la ïathuh biang ba ynda la dep shna ïa ka jaka ïeng kali kaba thymmai kin sa ïoh ban rung biang.
Katba ka dukan ja syrwa kaba ju die 15 kilo haduh 20 kilo shi sngi haba ki buh dukan ha kane jaka ïeng taksi mynta kim lah die wat tang 2 kilo shisngi.
Ki la ïathuh ba ki don kiba ïoh jingtip ki la wan wad hi ïa ka dukan ja hynrei ïa kito ki bym tip lada ïohi ba ki ïaid lynti ha surok la shu pyrta ïa ki watla ki don shajngai.
La ïathuh ba ka dukan ja syrwa ka la sdang nyngkong na jingkieng Motphran hadien ba la pynpra la rah sha jaka ïeng taksi ha Jaïaw bad mynta sha Umsohsun.
Kum ban shu pynkynmaw ki nongdie jaiñ ka Khasi Market ki la mih nyngkong na khrum jaka ïeng taksi Jaïaw ban leit shong sha Garikhana.
Kine kin sa wan shong biang ynda la dep shna ïa ki dukan ha jaka ïeng taksi ha Jaïaw.
Sa shisien pat, ka seng BJP ka la pynlyngngoh ngaiñ ïa kiba bun ba lang da kaba sei da u MLA ba dang shu jop tang shisien ban long kum u Myntri Rangbah ka jylla kaba heh bad ïar.
Ha kane ka kynti, ka BJP ka la sei da u Bhajanlal Sharma, uba dei u MLA ka Sanganer bad uba dang jop tang shisien ban long kum u Myntri Rangbah ka Rajasthan.
Ka jingpynbam smai ïa u kum u Myntri Rangbah ka lah ban long ha ka 15 tarik Nohprah kaba dei ruh ka sngi kha jong u.
Une u Myntri Rangbah bathymmai ka Rajasthan, uba la don 56 snem ka rta, u dei u Brahmin bad kin don arngut ki Symbud Myntri Rangbah, kata, ka Diya Kumari, kaba la ju long teng ka MP, bad u Pren Chand Bairwa.
Ka jingshah jied jong u Sharma ka la pynduh lad noh ïa ka Myntri Rangbah barim bad nongïalam ba radbah ka seng, ka Vasundhara Raje, ba kan ïoh biang ban shong ha kane ka shuki watla ha ka ilekshon kaba dang shu dep, ka la jop.
U Sharma u la don bynta shwa bad ka seng ki samla pule, ka ABVP, kaba don jingïadei bad ka RSS, bad u la ju bat ruh ïa ka kam General Secretary ka BJP ha Rajasthan.
Ka jingjied jong ka BJP da u Sharma ka ïasyriem bad ka jingjied Myntri Rangbah ha ki artylli kiwei pat ki jylla, ka Madhya Pradesh bad Chhattisgarh.
Ha baroh kine ki lai tylli ki jylla, ka BJP kam shym la ailad shuh ïa ki nongïalam barim kum u Shivraj Singh Chauhan ha Madhya Pradesh, u Raman Singh ha Chhattisgarh bad ka Raje ha Rajasthan.
Ha jylla Madhya Pradesh, la pynlong Myntri Rangbah ïa u Mohan Yadav uba la long MLA la lai sien bad Myntri sorkar barim katba ha Chhattisgarh, la jied da u riewlum, u Vishnu Deo Sai.
U Myntri Rangbah ka Jylla u Conrad K.Sangma ha ryngkat bad u Myntri ka tnad ïalehkai ka Sorkar Jylla u Bah Shakliar Warjri ha ka sngi Balang ki la plie ïa ka Nongkseh Indoor Stadium.
Ha kane ka jingplie ïa ka Indoor Stadium kaba la tei ha ka jinglut kaba T.1.41 Klur, la ïadonlang ka Myntri ka koit ka khiah ka Kong Ampareen Lyngdoh, u MLA barim ka Mylliem uba long ruh u nongaibuit jong u Myntri Rangbah ka Jylla u Bah Hamletson Dohling, ka Director jong ka Sports and Youth Affairs Kong Isawanda Laloo, u Rangbah shnong ka Raid Sawkur Nongkseh Bah A.L Thangkhiew, u President ka Nongkseh Sports, Social and Cultural Club Bah Daniel M.Thangkhiew bad kiwei kiwei.
U Myntri Rangbah ula ong, ba u dap da ka jingsngewtynnad ban ïoh plie ïa kane ka Indoor Stadium khamtam haba ha ki 2 ne 3 snem mynshwa ula wan bad u Bah Hamletson Dohling ban buh ïa u mawnongrim ban tei ïa kane ka Indoor Stadium.
“Ka sorkar kam tei tang ïa ka Indoor Stadium hynrei ka dei na ka bynta ki samla kaba ka sorkar ka lah ban ai khnang ba ki samla kin ïoh ban pyndonkam khamtam ban lait ha ka jingïaid ka lynti ka bym dei.
Kum ka sorkar ngi pyrshang katba lah ban pynbiang ïa ki jingdonkam ban ïarap ban ïaid ha ka lynti ha kaba dei bad kane ka jingtei kan long lehnohei lada ym lah pat ban pyndonkam ïa ka ha ka lynti kaba dei.
Nga kwah ban ïohi ba dei ban pynlong ïa ki prokram ki bapher ha kane ka jaka kum ki jingaihikai ïa ki samla ha kaba ïadei ban ïoh ïa ki skhim sorkar, ïohkam ïohjam bad kumta ter ter" la ong u Myntri Rangbah.
“Nga ngeit skhem ba ha ki sngi ban wan ba kane ka shnong kan trei borbah ban wanrah ïa ka jingkylla da kaba ïatreilang bad ka sorkar na ka bynta ban btin lynti ïa ki samla kaban long ruh kum ka nuksa ïa kiwei pat bad na ka liang la jong nga, ngan ai ia ka jingkyrshan" la ong u Conrad Sangma.
U Myntri Rangbah ula pynbna ban bhah T.2.1 klur ban shna ïa ka Stadium bad ka madan ïalehkai ha Nongkseh bad ban shna ha ka ban kyntiew noh ïa ka Sub Center sha ka CHC.U Myntri Rangbah ula kular ba yn wan ban plie ruh ïa ka Water Supply Scheme kaba la mang T.15 klur na ka bynta ban pynpoi ïa ka umbam umdih ïa ki paidbah ka shnong Nongkseh bad yn sa shim khia ruh ïa kiwei kiwei ki jingdawa ruh.
Ha kawei pat ka liang u Bah Shakliar ula ong ba ha ki 9 bnai kiba la dep, ula leit ha kylleng ki bynta jong ka jylla, la shem ba ki samla bad ki paidbah ha ka jylla bun ki ïeid ïa ka phutbol bad ki don ïa ka sap ka phong bad ka sorkar ka don ïa ka jingkitkhlieh ban kyntiew bad ban pynbiang ïa ki jingdonkam ha ka kam ïalehkai.
“Tang hapoh 9 bnai ngi la ai bun tylli ki Stadium ha kylleng ka Jylla mynshwa ka tnad ïalehkai kam don eiei hynrei mynta ka long kaba kongsan bha bad ki ophisar kila trei shitom ban kyntiew ïa ka kam ïalehkai.
Ngi la ai 25 tylli ki Artificial Turf, Indoor Stadium bad ki Badminton Court na ka bynta ka jingmyntoi ki samla namar ngi angnud ba kin kiew ha ka kam ïalehkai.
Ngi sngewthuh ïa ka jingeh ki khun samla ki jong ngi na kata ka daw ngi trei shitom" la ong u Bah Shakliar.
U la ong, ba kane ka jingplie ïa kane ka Indoor Stadium ka long kum ka jingai sngewbha Khrismas ïa ka shnong Nongkseh.
Ka lympung ïalehkai “1st Meghalaya International Open Grandmasters Chess Tournament 2023" ka la sdang ha ka sngi Balang ha SAI Indoor Training Hall kaba don ha NEHU.Ïa kane ka lympung la pynïaid da ka Meghalaya Chess Association (MCA) hapoh ka jingkhmih da ka All India Chess Federation, la plie da u Director ka tnat Education and Literacy jong ka Sorkar Jylla u Swapnil Tembe bad uba long ruh u Adviser ka MCA kum u kongsan, ha ryngkat ka jingiadon lang u Asst Director tnat ïalehkai ka Sorkar Jylla u Bah Khroobok Pasaah kum u symbud kongsan, lem bad ki dkhot ka MCA.Ha kane ka jingïakob la wan ïashim bynta da ki grand master kiba na ki 11  tylli ki ri ka pyrthei kiba kynthup kiba na ka ri USA, Russia, Bangladesh, Sri Lanka, Egypt, Geor-gia, Vietnam, Uzbekistan, Nepal bad kumjuh ki nongïalehkai kiba la wan na ki jylla bapher bapher jong ka ri.
Na ka liang ka Jylla ka la pynmih ruh ïa hynñiew ngut ki nongïalehkai ki ban ïashim bynta ha ka A Category bad 65 ngut ha ka B Category.
Ha ka Category ‘A’ kaba dei tang ki ‘rated player’, katba ha ka Category ‘B’ ki dei kiba don tang hapoh 1599.
Ïa kane ka lympung ïalehkai yn pynkut ha ka 20 tarik u Nohprah 2023 bad na ka liang ki bor pynïaid ki la pynkhreh ruh ïa ki khusnam pisa kiba la kot haduh T.30 lak tam na ka bynta baroh ki nongjop.
Kat kum ka jingpynpaw dangshen da ki dkhot ka MCA la ong ba kane ka lympung kan long ka jingïarap ban pynshlur ïa ki nongïalehkai ka Jylla ba kin don ïa ka ‘rating’ namar ym pat ju don kum kine ki ‘rating tournament’.
Ka Meghalaya ka la pynliem noh ïa ka Arunachal Pradesh da shi inning bad 78 run ha ka sngi kaba lai jong ka lympung ïalehkai U-16 boys’ Vijay Merchant Trophy ha ka sngi Balang kaba la long ha Cuttack.
Kane ka long ka jingjop kaba nyngkong eh ïa ka Meghalaya hadien ba ka la ïakhaid bad ka Nagaland bad shah rem ha ka Sikkim ha kaba sdang jong kane ka lympung ïalehkai.
Kane ka jingjop ka long syriem bad ka jingïakhun pyrshah ïa ka Arunachal ha ka U-19 Men’s Cooch Behar Trophy ha ki lai sngi ba la lah ha kaba ka Meghalaya ka la jop da shi inning bad 76 run.
Haba bteng ïa ka inning kaba ar ha ki 31/5, ki nongtied ka Arunachal ki la shah pynkhyllem baroh na ka bynta ban kamai tang 110 run hynne ka sngi.
Da ka jinglah ban kamai 116 run ha ka inning kaba nyngkong, ka Meghalaya ka la lah ban pynpaw ïa ka jingtbit ha ka jingkawang bol.
U Paisal Ali bad u Gaurav Jyoti Thakuria ki la ïasam da kaba khur san wiket.
U Ali u la khur 3 wiket na ka bynta ban pynkut da kaba kamai 4/29 ha ki 10 over, hadien ba u la khur sa shi wiket hynnin ka janmiet.
Katba u Thakuria u la khur 2/10 ha ki 3.3 over, hadien ba u la lah ban pynkhyllem ïa u Armaan Jain.
Te kumta u Thakuria u lah ban khur ïa ka hat-trick lada u lah ban ïalehkai bha ha ka jingïakhun ka ban wan.
Lah ban kdew ba u la don ha ka thup na ka bynta ban khur ïa ka hat-trick hynne ka sngi hadien ba u la lah ban pynkhyllem ïa ki ar ngut ki nongtied ka Arunachal.
Uwei pat u paralok nongkawang bol jong u, u Apandanka Marak u la lah ban khur ïa ka hat-trick hynnin ka sngi, hynrei um shym la lah shuh ban khur wiket hynne ka sngi bad u la ïai sah da kaba kamai 4/50 ha ki 12 over.
Hadien ba u la lah ban khur 3/43 ha ka inning kaba nyngkong, u Apandanka ula lah ban pynkut da kaba khur 7/93.
U Thakuria uba la khur 6/23 ha ka inning kaba nyngkong, u la lah ban bteng ha ka ban ïalehkai bha da kaba bteng biang ban khur 8/33.
Ka Meghalaya kan pynkhreh ïa ka jingïakhun ka ban wan pyrshah ïa ka Mizoram naduh 16 tarik mynta u bnai.
Ka kynhun ki rangïalehkai jong ka Mawsynram na East khasi Hills lem bad ki ‘thei ïalehkai jong ka Jowai na West Jaiñtia Hills ki la long ki lahduh ha ka lympung ïalehkai 3rd Meghalaya Open Softball Championship 2023.
Ïa kane ka lympung la pynïaid da ka Meghalaya Softball Association (MSA) kaba la sdang naduh ka 11 tarik mynta u bnai badpynkut noh ha ka sngi Balang ha madan Second Ground Polo, Shillong.
Ha kane ka lympung ïalehkai kaba la neh lai sngi lynter, la wan ïashim bynta da ki kynhun ïaleh-kai kylleng ki district jong ka Khasi bad Jaiñtia kiba kynthup ïa ka Dkhiah na East Jaintia Hills District, Nongstoiñ na West Khasi Hills District, Nongpoh na Ri Bhoi District, Maw-synram na East Khasi Hills District, Jowai na West Jaiñtia Hills District bad Mawkyrwat na South West Khasi Hills District.
Ha kane ka sngi la ïadon lang u Asst Director ka tnat ïalehkai u Bah Khroobok Passah kum u kongsan, kumjuh u General Secretary ka Meghalaya State Olympic Association (MSOA) u Bah Finely Pariat kum u symbud kongsan, ha ryngkat ka jingïadon lang u President ka MSA u Dr.Aman War, Bah Denis Shabong working president ka MSA bad kiwei.
Ïa ka kyrdan ba-ar ha ka liang ki kynthei la ïoh da ka Lyntijam na Ri Bhoi District bad balai da ka Dkhiah kaba na East Jaiñtia Hills District.
Katba ha ka liang ki shynrang ia ka kyrdan ba-ar la ïoh da ka Dkhiah kaba na East Jaiñtia Hills District bad ïa ka kyrdan balai la ïoh da ka Jowai kaba na West Jaiñtia Hills District.
Ïa ka nam Best Pitcher la khur da u Krishna Thapa na ka Dkhiah bad ka Larishisha Phawa na Dkhiah kaba na West Jaiñtia Hills District.
Ha ka sngi ba ka Ri ka la kynmaw burom ïa kito kiba la aiti ïa la ka jingim na ka jingthombor ki ’riew kieng atiar ïa ka Parliament ha ka 13 tarik Nohprah, 2001, arngut ki nongshong shnong kiba la leit rung ha Dorbar Lok Sabha ki la kynthih na jaka shong halor ka lympung ba shong ki MP bad ki la sei da ki tyndong lyer bad ka lyer kaba mih ka dei ka rong stem.
Kine ki arngut ki la shah bat noh ha ki katto katne ngut ki MP bad kita ki MP ki la shoh la dat ruh ïa ki hashwa ban aiti sha ki pulit ka nongbah Delhi.
Hynrei kane ka jingjia ka la pyni ïa ka jingsynjor jong ka rukom pahara bad jingpeit bniah ïa ki nongrung nongmih ha Parliament kaba dei kata ka ‘Temple’ jong ka jingsynshar paidbah ka Ri India.
Kumno kita ki pulit ki khlem lah ban ïohi ïa ka jingrah ïa ki tyndong lyer da kita ki briew? Shu kheiñ lada ki la rah da ki bom bad kiwei ki tiar siat, hato kaei ka ban jia ha Parliament? Lada kat ha Parliament kam don jingshngaiñ, ngin pyrkhat kumno sa ha ki jaka kiba sha kyndong tam ha kane ka Ri baïar?Ngi lah ban ong ba donbok ka khlem don ka jingïaumsnam ha ka 13 tarik Nohprah, 2023 bad ym kumba long ha ka 13 tarik Nohprah, 2001.
Hynrei ngi dei ruh ban takraiñ tyngeh ïa ki pulit bad kiwei ki nongap pahara ïa ka Parliament kiba khlem pyndep hok ïa la ka kamram ban peit bniah ïa uwei pa uwei u briew ne ka briew ba rung ha kane ka Dorbar Bah ki MP jong ka Ri.
Kam dei kaba suk ban ïoh rung ha Parliament.
Donkam ïa ki kot ki sla ban pynithuh na ki MP.Ha kane ka jingjia mynta ka sngi, u la don uwei u MP ka BJP na Karnakata, u Pratap Simha, uba la donkti ban ai jingithuh ïa uwei na kiba la kynthih na jaka shong ban tur sha ka lympung ba don ki MP.Hato uta u MP ka BJP u khlem da ithuh bha ïa uta uba la leit kynthih ryngkat bad ka jingrah ïa ki tyndong lyer stem? Kumno la shu ai jingpynithuh khlem da tip bha ïa ka jinglong jong u briew? Ïa une u MP ruh dei ban tohkit lang khnang ba ki jingshisha kin mih kumba ki dei ban long.
Ka Ri India ka dei kawei napdeng ki katto-katne tylli ki Ri kiba la mad ïa ka jingshah thombor ha ki ’riew thrang snam la bun snem.
Watla mynta ka sngi ka khlem mih kano-kano ka jingïaumsnam, hynrei ka kdew ba ki bor pahara ha kane ka Ri ki long kiba thiah thai bad ki bym don jingkitkhlieh.
Lada ki MP kim shngaiñ, kumno ki riew madan kum ma ngi ngin shngaiñ na ki briew kiba don ïa ki jingthmu ki basniew? Kam lah ban long ba mano-mano kiba don jingthmu ban pynkulmar kin ïoh rung kat haduh ha Parliament.
Hooid, ka dei shi bynta na ka jingsynshar paidbah ban pynpaw ïa ki jingsngew lane jingpyrshah ïa ka sorkar, hynrei kam dei pat ban buh jingma ïano-ïano ha kano-kano ka dur ruh.
Wat ki MP ruh ki dei ki nongshong shnong kum ma ngi, bad ki donkam ïa ka jingshngaiñ kumba dei ban long ïa baroh.
Sa kawei pat ka bynta ka long ba ha India, ki briew ki smat ban leh ïa ki kam kynsha tang ban paw.
Kitei ki nongleit pynkulmar shnong ha Parliament ruh ki lah ban long kumjuh.
Ki leit leh khnang ïa kitei ki jait kam tang ban paw kyrteng.
Tangba lehse kim sngewthuh ba kin ngat ha ka ruh nar jong ka aiñ bad kin shah pynshitom da kaba tyngeh.
Hynrei ym dei ban pynshitom tang ïa kine.
Kito ki pulit pahara ruh ki dei ban ngat lang ha kajuh ka jingshah pynshitom namar lada ym dei na ka jingleh sting jong ki, kitei ki briew kin ym da ïoh rung ha Parliament bad tang na khyrdop ki la shah beh lypa.
Uba leit pynkulmar bad u nongpahara uba don jingkitkhlieh ban peit ba yn ym don ki nongpynkulmar ki dei ban shah set patok lang namar baroh arliang mamla ki la bakla.
Ka long kaba sngewlyngngoh ba ki nongpeit ïa ka Parliament ki khlem pat lah ban sngewthuh na kaei kaba la jia ha ka 13 tarik Nohprah, 2001.
Lada dei ba ki la sngewthuh, ki nongpynkulmar shnong kim rat da ïoh ban rung mynta ka sngi.
Kane ka dei ka jingsneng kaba ar ba ki bor pahara ki hap ban shim.
Ngim tip shuh kaei ka ban jia lada ka dang synjor ka rukom pahara.
Ym dei shuh ban kheiñ sting biang nangne shakhmat ïoh poi sha ka jingbabe bad ka jingduh ïa ki mynsiem bakordor la ki dei mano-mano ruh.
Ka Parliament ka dei jong ki nongshong shnong bad ym ka nongkynti jongno-jongno ha kaba ym lah ban ïapeiñ ïa ka jingshngaiñ.
Ka lympung ïalehkai Second Division Football League 2023 ba la pynïaid da ka Shillong Sports Association ka la nangjam shaphrang ha kaba ka Mawtawar SC ka la khur ïa ka jingjop ha ka sngi Balang.
Kane ka nam jop ka la wan urlong hadien ba ka la lah ban pynliem noh ïa ka Nongkrem SC da 2-0 kol na ka bynta ban khur ïa ki lai point.
Ha kane ka jingïakhun kaba la long ha SSA Stadium Polo, baroh ar ki kynhun ki la pyrshang ban ïakhun tyngeh ha kaba ki la ïoh ïa ki katto katne ki kabu kiba biang, hynrei kim shym la lah ban pynurlong.
Hadien shiteng kynta ka Mawtawar ka la ïoh ban pynkhih jar nyngkong eh lyngba u Ricky Chyne ha ka minit kaba 39 bad kane ka shi kol ka la neh haduh kaba kut jong ka kylla step.
Ka Mawtawar ka la pynbud biang ïa ka kol kaba ar hashwa ban wai lyngba u Elnathan Donkupar Wahlang ha ka minit kaba 83 bad kane ka shi kol la biang pura na ka bynta ban khur syndon ïa ka jingjop.
Ka jingïalehkai ha ka sngi Palei kan long hapdeng ka Imson FC pyrshah ïa ka Nongrah SC ha ka por 11:30 mynstep, katba ha ka por 2:15 janmiet ka Sohiong SC kan ïakynduh pyrshah ïa ka Jongksha SC.Ha ka kyrwoh jong u Myntri Rangbah ka Meghalaya u Kapten Williamson Sangma sha ki paidbah ka Jylla ha ka jingdap phra snem ka jylla Meghalaya u la ong ba kane ka sem ka la long ka ban sah kynmaw ha kiba bun ki liang.
Ka snem ka la sdang da ka jingkylla ha ka lyngwiar saiñ hima – sima da ka jingwan ka Sorkar Kmie kaba thymmai bad ruh ka jingwan ki sorkar thymmai ha bun kiwei kiwei pat ki jylla.
Kane ka snem ka la iohi ïa ka jingiailong skhem jong u paidbah ha ka jingshaniah jong u ïa ka nongrim jong ka synshar paidbah bad ka jingpynkhie im pat ïa ki nongrim jong ka jinglaitluid.
Hynrei ha kajuh ka por ka lynti jong ka lashai kan shong shibun ha ka jing ioh ban kheit ia u soh jong ka longbha manbha ha ka jingim ba man la ka sngi jong u luk u lak, ka ban shong shibun kumno ki seng saiñ hima – sima kiba pher kin ia kynduh ïa ki jingeh kiba mih na kawei ka por sha kawei pat da ka mynsiem jong ka jingïatreilang.
Ki paidbah bad ka Sorkar Meghalaya kim ju long kiba randien ha ki kam kiban pynstet ïa ka roi ka san jong kane ka Jylla Meghalaya, ka la long ruh halor ka nongrim ban kyntiew ïa ka roi ka san sha ka kyrdan jong kiwei kiwei pat ki bynta jong ka Ri.
U Kapten Sangma u la ong ba, u ngeit skhem ba ki paidbah bad ka Sorkar Jylla kin ïai buh barabor ha kane ka thong hakhmat jong ki wat hapdeng ki rukom treikam kiba pher jong ki seng saiñ hima – sima jong ka Jylla.
Ha kaba kren halor ka jingioh ban kheit ïa ki soh kiba la ih na ka jingtreishitom bad ka jingpynpaw ïa ka umsyep, u Kapten Sangma u ong, ba la don shibun ki dieng – pyngkiang kiba la hap ban ryngkang hapoh kane ka shi snem.
Hynrei wat la katta ki thiar bad ki sup ka Jylla ki la lum haduh 1.47 lak tone ka jingpynmih ïa ka bam, u phan la pynmih haduh phraphew hajar tone bad ha kaba kut jong kane ka snem yn wanrah haduh shiphew hajar hektar ka khyndew rep hapoh ka ring – um – rep, ka ban pynmih ïa ka jingkyrmen ba ki lyngkha bad ki pyntha kin jyrngam da ki jingthung jynbet.
Ha ka liang ki surok bad lynti – syng kien ki ban plie lad ïa ka kit ka bah ïa ki jingpynmih jong ki nongrep ki jongngi, yn don haduh kumba lai hajar san spah kilometer ha kaba kut jong kane ka snem.
Ha ka liang jong ka thoh ka pule ka jingroi jong ki skul kiba ai jingnang jingstad ïa ki khynnah ki jongngi ka la long haduh 1.86 lak ki khynnah hapdeng ka snem 6 bad 11 snem.
Ki skul middle ki la roi haduh 363 tylli kaba kynthup ïa ki khynnah hapdeng 11 bad 14 snem.
Ki lad umbam umdih ki la poi mynta haduh 96 tylli ha ki kylleng ki nongkyndong jong ka Jylla.
Ki nongkyndong kiba la ioh jingshai da ka dieng elektrik ki la long haduh 440 tylli hapoh kane ka snem.
Ki jynthiah hapoh ki aspatal ki la kiew shaduh shi hajar tylli na ka 761 tylli ha ka snem 1973 – 74.
Halor ka synshar – khadar, la pynkhlaiñ ïa ka tang hapoh kane ka shi snem da ka jingthmu ba kan kham jan sha u paidtbah.
La pynkha shuh shuh sa artylli ki district, 4 tylli sub – division bad 6 tylli ki administrative unit.
Kane ka jingpynkha ïa kine ki shnat synshar ka long ban pynkhlaiñ ïa ka nongrim ha kaba ki kam pynroi pynan kin lah ban ïeng bad ba ki jingtrei kam jong ki, kin lah ban long kiba beit bad kiba ryntih, ki ban lah ban wanrah ïa ka jingmyntoi ïa ka imlang sahlang bad ïa ka longbha manbha jong u rit u ria, u luk u lak, u kup shiliang u sem shiliang.
U Kapten Sangma ha kane ka kyrwoh ka jong u, u la pynshai ba ka Sorkar jong u, ka la pyntreikam ïa ki kam pynroi pynsan ha kylleng ki kyndong kynshrot jong ka Meghalaya, khlem da don kano kano ka shah shiliang khmat ne ka thew shiliang.
Ka Sorkar Meghalaya hapoh kane ka shi snem ka la ïaid da ka lynti jong ka ban pyndap pynbiang bad ïaleh ruh ban set ïa ka pei ka jot, khamtam ïa kito ki jaka kiba dang sahdien bad kiba kyndong tam.
U Kapten Sangma u la ong, wat ngi la leh ban kheit ïa ki katto katne ki soh hadien ka jingioh ïa ka jylla Meghalaya, hynrei ki kam kiba dang dei ban pyndep ki dang don hakhmat kaba ka Sorkar ka dang dei ban treikam da ka jingthmu ban kyntiew ïa ka ioh ka kot jong u paid byllien ka Jylla.
U Kapten Sangma u la ong ba ngi dei ban dang ïai shakri ha kane ka snem thymmai, da ka jingshlur bad ka jingkyrmen ban pyndem ïa ki jingeh ha ka ban shakri ïa ka jylla.
Kine ki kyntien ki mih na ka tlong ka Dohnud jong U Symbud Myntri Rangbah Badonburom jong ka Jylla jong ngi U Bah Prestone Tynsong Uba ngi ju khot ieit (Maduh Prestone).
Ha ka jing-ai jingkren jong i ha ka jingpynkut ïa ka Durbar Bah kaba Lai jong ki Nongrep ne ka 3rd Meghalaya Farmers Parliament hapoh State Convention Shillong ha ka 5tarik u Nohprah ba la pynlong da ka Hill Farmers Union (HFU) ha ryngkat ka jing-ïatrei lang bad ka Sorkar lyngba ka tnad ka rep ka riang (Agriculture Department).
Kane ka Durbar bah ki Nongrep ka la sdang naduh ka 4 tarik U Nohprah haduh ka 5tarik U Nohprah 2023.
Haba da ki hajar ki Nongrep ki la wan ban ïa shim bynta na kylleng ka Ri Lum Khasi Jaiñtia kynthup ïa nga uba thoh ïa kane ka Artikle ha kaba nga la wan ban mih khmat na ka Shnong kumjuh kum uwei na ki Nongrep na Nongkyndong kynshrot uba dang im ha ka rep ka riang ban kyntiew ïa ka ioh ka kot bad ban pyndap ïa ki jingdonkam ba bun.
Ha kane ka Durbar bah ki Nongrep nga la ioh shibun ki jingmyntoi.
Wat la ha kato ka Sngi ba sdang ngam sngewthuh sngewthaw lyngba ka ktien ka Thylliej ba ki pyndonkam ban kren ha kato ka jingïalang namar don ki kynrem ki lyndang ngi ki Nongrep bapli la shu ang heng namar ym sngewthuh ktien phareng.
Nga la peit ïa ki Nongrep ha kato ka Sngi sdang bun ki la ioh thiah bapli kim sngewthuh ïa kaei ba ki kren nangtei na Khmat don ka por ngi shu phuh Sam rkhie para ma ngi bym sngewthuh kaei ba ki ong ïa ngi ki Nongrep bapli.
Hynrei nga sngewkmen ha ka Sngi ba pynkut ki Nongpynïaid imat ki la tip ïa ka jingeh jong ngi ki la pyndonkam beit da ka ktien lajong (Khasi).
Ban ïa tyrkho bad batai ïa ki mat ki jura bad ïa ki Scheme bapher bapher.
Na ka bynta jong ngi ki Nongrep haduh ngi la hun hi jrut ïa ki jingbatai jong ki.
Kumjuh ha ka Kynta jingkylli ngi la ioh jingshai na ki wat la don ki jingkylli kiba ngim pat ioh ka jubab ha kato ka Sngi.
Kumba ki la kular kin sa phah ïa ki jubab lyngba ki Ophisar na ki thnat bapher bapher.
Ngi kyrmen ngin sa ioh ka jingshai ha kawei ka Sngi ïa ki jubab kiba ngi dang ap na ki.
Ha ka Sngi pynkut kane ka Durbar bah ki Nongrep la ioh ban ïa donlang ruh U Bah Prestone Tynsong U Symbud Myntri Rangbah jong ka Jylla jongngi.
Tang mar ïa ïeng kren ma I baroh baroh ki Nongrep ki la ïa phu sam rkhie namar ngi tip u Dei u  BRiew uba nang bha ban kren b ad pynsam rkhie ia ki Paidbah bad ka jingkren jong bunsien u ruh ka long kumta.
Ha kane ka Sngi ka la ktik ïa nga haba nga ioh sngew ïa ka jingkren jong I bad ha shuwa ban kren ruh u la ong Soryy ba nga kren ïa kane ym ba nga kynthoh hynrei nga kren ïa ka jingshisha.
U ong ngam pat ihun ïa kane ka Durbar Bah jong phi ki Nongrep namar bun ki Nongrep hangne ki dei ki Duplicate Nongrep wat tang ïa ki jingthung kim ithuh bad la da ngi ai kino kino ki scheme ha ki Nongrep Duplicate kan shu jah noh Shiteng Lynti.
Ngi la ïa rkhie hangta shait.
U la kren ruh ba u kwah ban iohi ïa ki Nongrep ba shisha ym ki Duplicate Nongrep.
Kane ka jingkren jong i wat la ka la pynrkhie shiphang por ïa ngi.
Hynrei suki suki ynda nga pyrkhat ka la dung ngak ïa ki Nongrep bapli bad ka la ktah ïa ka jingsngew jong ki Balei nga ong kumta ? Namar kane ka long ka jingshisha ha Jylla jong ngi bun ki long kumta ym tang ïa ki Nongrep ba dei ki duplicate kumba la kren Maduh Prestone hynrei ki don beit hangno re hangno ki Duplicate katba ki original kim don kata da ngi phai ha ki kam sorkar ba bun jait nga iohi bun satang ki Duplicate katba ki Original (khasi) pat ki duna haduh katta katta kiba bat ïa ki kam la ka long ha ka Khaïi ka pateng ka kamai kajih (Kata Duplicate ba nabar) u shong hapoh U original (khasi) u Shong sha Bar ) Ngi lei lei ngi dei tang ki Nongrep ka dei ba in kren kumta ngi, phewse ka jingkren jong I ka la pynkyndit bynriew ïa ki Nongrep khamtam ïa ka Seng Hills Farmers Union (HFU) Ha kaba u Symbud Myntri Rangbah jong ka Jylla jong ngi u la kyntu ïa ka Seng HFU hapoh ka jingïalam U President U Bah Commander Shangpliang ba kan peitngor bad ban trei shitom ban duh thiah duh dem ban wanrah ïa ki Nongrep kiba shisha na kiba dei hok ki Nongrep.
Kumjuh ula kynti ïa ki scheme ba dei ban ïa beit ha ki Nongrep ba dei hok ban ioh namar teng teng ki Scheme Nongrep ki poi wat ha kito ki bym ithuh ruh wat tang ïa U jingthung….
Nga ïaroh ïa ka jingkren U Maduh Prestone wat la ka jingkren jong u ka long KHor bha da pyrkhat ïa ki Nongrep.
Hynrei kum ki Nongrep teng teng ngi la hah pyndonka bakla ïa ka kyrteng ha ki Nongrep duplicate.
Nga sngew ban ai khubor kyrpang ruh ïa ka Seng HFU kaba la lum la lang ïa ngi ki Nongrep bad ba la shim khia ruh ïa ka jingeh jong ngi ki Nongrep ba ngi ïa kynduh hapoh ka Jylla jong ngi.
Kum ba ngi ju ong ki Nongrep ki dei ki budlum jong ka ri bad ka Jaidbynriew kumta nga kwah ba ka Sorkar ruh kan shim khia ban ïarap bad ai ka kti ka mon kti ka diang na ka bynta ki Nongrep khnang ba phin iohi ïa kita ki Nongrep ba shisha bad nga ngeit kine ki kyntien ba kren da u Symbud Myntri Rangbah jong ngi kin nym urlong ha Jylla ngi ngin iohi beit ba kin don tang kita ki Nongrep original ym shuh ki Nongrep duplicate.
Kyntang ïa wai nga kyntu ieit ïa phi ki para Nongrep to ngin nang ïa trei shitom shuh shuh ha kano kano ka kam ba ngi trei khamtam ban kyntiew ïa ka Rep ka riang ha Jylla jong ngi ha ki Shnong bapher bapher ba ngi don wat la ngi mat ïa shibun ki jingeh kum ki Nongrep hynrei da ka jingtrei shitom jong ngi nga ngeit ha kawei ka sngi ka Pyrthei kan ithuh ïa ngi ba ngi dei ki Nongrep ba shisha.
Bunsien bunsien ngi ju iohsngew ïa ka ktien ‘RITI.’ Ka jingmut jong  kane ka ktien riti ka long kaei kaei kaba kiba bun nangi ngi sngewthuh bakla.
Ngi shim ïa ka blei aiu re aiu kaba ym bit satia ban pynthut.
Khamtam  ha ki jaka syiem (kiba myntoi na ka jingdon jong ki syiem) lada tang shu don kano kano ka ba pyrshah ïa ka bor jong ki kin ud beit ha ka nam jong ka riti.
Kane ka jingleh ka long kaba pyrshah ïa ka riti kin ong.
Kaei ka riti ? Nga mut ban ong, kaei ka riti tynrai jong u Khasi ? Ngi tip kaei ka riti jongngi ? Hato naduh akta ka por ba la sdang ban pun, seng ban saiñdur ïa ka riti u Khasi haduh kine ki por kiba mynta, ki don ne em ki jingkylla ? Ki jingkylla ki bun lada ngi nujor bha.
Haba haduh katne la bit ban pynkylla ïa ka riti te balei pat ba ym bit mynta ban nang ïai pynkylla ïa ka riti.
Tangba ka  jingpynkylla ïa ka riti kan wallam ka jingbha bad jingmyntoi ïa uba bun.
Ka pyrthei ka nang iai kylla man la ka por bad ka long ruh kaba donkam ïa ngi ba ngin ïa tyllun ryngkat bad kitei ki jingkylla.
Kam bha ïa ngi ba ngin ïa sangeh haduh tang namar ba kata ka jingkylla ka pyrshah ïa ka riti.
Lada ka long ka jingkylla na ka bynta ka jingbha, ngi dei ban pdiang.
La seng ïa ka riti na ka bynta ka jingbit uba bun.
U paidbah um long satia u mraw jong ka riti.
Lada ngi ïa pyrshang ban snoh tang ha ki aiñ u hyndai khlem da leh ban pynkylla ïa ki, ka mut ba ngi bat ïa ka ‘jingsynshar jong ka lum jingtep.
’Khyndiat mynta ngin peit ïa ki syiem – la ki dang dei ne em ban don.
La ka jingdon jong ki syiem ka long ne em ka jingmyntoi ïa u paidbah bad la ka long ne em ka jingsynshar kaba ïadei dur bad ka rukom synshar paidbah kaba mynta (whether the existence of the institution of syiemship will benefit the people and whether it is compatible with the democratic principles).
Katkum ka jingiohi ka jingdon jong ki syiem ka wit ïa ki lad bad ki  lynti kiba bun na ka bynta kat na ka bynta ka jingmyntoi u paidbah.
Ka khang lad ïa ka District Council (kaba long ka sorkar paidbah) ha kiba bun ki liang.
Ka District Council ka shem jingeh ban pynbha bad pynmyntoi ïa ka ri baroh kawei namar ka jingdon ki hima syiem.
Shibun ki bor kiba la ai ha ka District  Council katkum ka Sixth Schedule ym shym la lah satia ban pyntrei kam namar bunsien la ioh ka jingpyrshah na ki syiem.
Ha ka jingtrei kam jongki, ki syiem kim da don shuh ki kam kiba donkam kiba kin trei bad kumta ka jingbuh bad pynneh ïa ki syiem ka long tang ka jingbuh rong bad ka jingpynsepti ïa ka tyngka paidbah.
Lada ka long kumtei, haei shuh ka jingmyntoi ban dang pynneh ïa ki syiem ?Ka hok ban long syiem ka long tang ha katto katne ki jait kiba bit ban long syiem.
Uno uno uba shabar na ki jait long syiem um lah satia ban long syiem wat lada u paid ka hima baroh kawei u mon ia u ban long syiem.
Kane hi ka long kawei na ki daw kaba pynpaw shai ba ka jingdon jong ki syiem ka ïa pyrshah ïa ka rukom synshar paidbah.
Ka durbar u syiem ka kynthup ïa ki myntri, ki lyngdoh, ki basan bad kiwei kiwei.
Hynrei u luk  u lak um lah ban long basan ne lyngdoh ne ba u don kata ka hok ban jied ïa kita ki basan ne ki lyngdoh.
Dei tang kita kiba na ki jait bakhraw kiba bit ban bat ia kitei ki kam bad kiba don ruh ka hok ban jied ïa kitei ki nongbat ïa ka kam.
Kumta ka jingsynshar ha ki hima syiem kam long satia ka jingsynshar paidbah hynrei ka jingsynshar kiba kham (aristocracy)Bishar maphi.
Ki syiem ki dang ïahap ne em bad kane ka por kaba mynta.
U President ka United States- u Joe Biden ha ka Sngi Ba-ar u la maham tyngeh ia u Myntri Rangbahduh ka Israel- u Benjamin Netanyahu ba ka Israel ka lah ban duh noh ia ka jingkyrshan bad ka jingiadei bad kiwei pat ki ri jong ka pyrthei namar ka jingleh kput da kaba ther bom dusmon ia ka Gaza khlem da pyrkhat shuh ia ki paidbah ba lui-lui kiba shong hangto.
Kumta, u Biden ha katei ka sngi u la ong ba ka Israel ka dei ban sngewthuh ia kane bad ka hap ban shim ia ka rai, la kan kylla noh ne ka kwah ban duh ia ka jingkyrshan jong ki ri bad ki tnat bapher bapher jong ka pyrthei baroh kawei.
Kane ka long ka sien ba nyngkong ia u President ka US ba un maham bad kren pyrshah ia ka Israel halor ka jing-leit hiar thma pyrshah ia ka Gaza hadien ba ka kynhun lehnoh Hamas ka la leit ban hiar thma nyng-kong ia ka Israel ha ka 7 tarik u Risaw.
Katba la ong ba u Myntri Rangbahduh ka Israel, u la pynpaw ka jingsngew lyngngoh halor katei ka jingkylla jingmut jong u President ka US namar naduh kaba sdang dei ma u, uba ai jingkyrshan ia ka Israel ban bteng ia ka thma bad ban pynhiar kput ia ka jingleh jong ki lehnoh Hamas na Gaza.
Hynrei kynsan ha kane ka kynti, u Biden u la maham kylla ia u Netanyahu ba ka Israel ka dei ban pynsangeh noh ia ka thma, lem kumta ka Israel kan sah marwei lada baroh ki ri bad ki tnat bapher jong ka pyrthei kin ïeng ban pyrshah ia ka jing-leh jong ka Israel.
Hynrei u Biden u la ong ba na kaba sdang ka Israel ka la ioh ia ka jingkyrshan na jan baroh ki ri ka pyrthei lait noh na kito ki ri Muslim.
Katba, ka jingleh palat pud jong ka Israel ha kane ka por ka la pynlong ia kitei ki ri ba kin pyrshah kylla ia ka Israel namar kam shym la pyrkhat shuh ia ki paidbah nongshong shnong ka Gaza bad ka la shu ther bom naphang khlem sangeh bad khlem ailad shuh ia ka Gaza.
Ka Achik Holistic Awakening Movement (AHAM) ka la pynpaw ka jingsngewkhia haba ïadei bad kawei ka skul ha ka thaiñ Gasupara, South Garo Hills (SGH) halor ka jingbym don nonghikai mynta la lai snem kynthih, ha kawei ka liang kaba la ïalam sha ka jingsangeh leit skul jong kiba bun ki khynnah.
Ïa kane la lap ha ka shnong Wakebokgre ha kaba katei ka skul Government LP kam shym la don nonghikai mynta la lai snem kynthih.
Ka kynhun hapoh ka jingïalam ka AHAM – Gasuapara Unit bad AHAM CEB HQ General Secretary, u Clinton R.Marak ki la leit jngoh ïa katei ka shnong ha ka Sngi Ba-ar hadien ka jingujor na ki nongshong shnong halor ka jinglong-jingman hapoh ka shnong bad kumno ki khynnah ki la shah pynduh noh ïa ka hok ban pule.
“Kane ka long kaba sngewsih shi kat dei.
Ka jinglong-jingman ka pule-puthi ha ka kyrdan Primary ka dei ka nongrim ha kaba la ithuh ïa ka imlang-sahlang bad da kaba ïaid ha kane ka lynti, ki khynnah jong ngi ki la shah ieh noh shadien khlem kano-kano ka daw jong ki.
Kaei ka jingbakla jong ki ba wat hapdeng ka jingkwah ban pule – kaba ïoh ei, ki la shah pynduh noh ha kane ka rukom? Kane ka la ïalam sha ka jinglong-jingman ha kaba ki khynnah ki la pep skul noh shiteng por bad ki don sa tang ki kamra klas kiba thylli," la ong u Clinton.
Ki dkhot ka AHAM ki la ong ba nalor ka jingbym don nonghikai, ka skul ka ïakynduh jingeh ruh ha ka liang ki jingdonkam.
Khlem kine, ki la ong ba la wanrah ka jingtynjuh na bynta ki khynnah bad ki nonghikai kumjuh.
“Kane ka ktah shi kat dei ïa ki nongshong shnong (ba duna ka ïoh ka kot) bad ka pule-puthi bad kdew ïa ka jingbym larkam jong ki bor pynïaid skul.
Ka long kaba donkam ban shimkhia mardor ïa kine ki kam ban pyntikna ba baroh ki khynnah ki ïoh ka pule-puthi kaba paka," u la bynrap.
Na ka liang ka AHAM ka la kyntu ïa ki bor ba dei khmih ban leh eiei noh mardor ban pynbeit ïa kine ki jingeh, ha kajuh ka por ban pynbiang ïa ki jingdonkam bad jingkyrshan sha ka skul.
“Man la ki khynnah ki don hok ban pule ha ka jinglong-jingman ka ba bit ba biang bad kaba ïoh jingkyrshan, bad ka long kaba donkam ba ngi trei ban kynjoh ïa kane ka thong," u sngew.
Ka SGH ka long kawei na ki distrik kaba leh sniew bha ha ka liang ka pule-puthi, ka tnad treikam kaba ïa mynta la khmih da u MLA ka Rongara – Siju, u Rakkam Sangma.
Watla ka kam thung nonghikai ka la sdang hapoh ka Jylla ban pyndap ïa ki jaka ba suda, kiba bun ki skul hapoh ka distrik (palat 50) ki dang ïai ap ïa ka jingkut jong ki jingeh – ban ïoh ïa ka jingpule kaba paka naduh ka kyrdan pule Primary.
“Ka distrik jong ngi ka la leh sniew hynrei hato phi lah mo ban kynnoh ïa ki khynnah na bynta kane? Haba la shu ieh noh ïa ka kyrdan pule Primary, hato ka jingpule ba shajrong ka lah ban wanrah jingkylla? Kane ka jingkylli ym tang ba ka long kaba donkam hynrei ka jingshisha jong kaei kaba jia ha SGH.Ngi kyrpad ïa kito kiba don ha ka bor ym tang ban shimkhia ïa kane, hynrei na bynta ka pule-puthi kaba kham bha ka ban sdang naduh ka kyrdan pule Primary," ki la bynrap.
Katkum ki khubor la ong ba uwei u khynnah 4 snem na Westmoreland County jong ka United States, u la ioh kum siat bakla ialade da ka suloi.
Na ka liang ki bor pyniaid katei ka nongbah ki la tei pop bad pynngat ia ki kmie-kpa jong utei u khynnah rit hapoh ki kyndon pynkheiñ aiñ jong ka jingbuh jingma ia ki khun ki kti bad ka jingbym phikir ia ki tiar kiba ap jingma ia ki khyllung-khynnah.
Ki bor pyniaid katei ka County ki la ong ba kane ka long ka jingjia kaba sniewbok haduh katta katta ba utei u khyllung 4 snem u la shu duh ei ia la ka jingim tang namar ka jingbym phikir jong ki kmie-kpa ki bym lah ban buh bha ia katei ka tiar kaba ap jingma ia ki khun-ki kti jong ki.
La ong ruh ba ka don tang kawei ka lad ban iada ne pyllait na kum kine ki jingjia bad kata ka long tang ban shu buhrieh bha ia ki tiar kiba ap jingma ia ka jingim ki khyllung-khynnah ha ka jaka kaba shngaiñ bad ka ban jynjar ia ki ba kin ioh ne sei.
Ia utei u khyllung 4 snem la ithuh kyrteng kum u Ronnie Lynn, bad la shu pynkit ia u nalor suiñ ban pynpoi sha ka jaka sumar ha ka 6 tarik u Naitung ba katei ka jingjia ka la jia hadien ba u la ioh kum siat ialade da ka suloi rit hapoh ka iingsah jongki ha Gaudio Drive hapoh ka Rostraver Township.
Hynrei, ha kane ka kynti ki pulit ki la iathuh ba hadien ka jingtohkit bniah kaba la shim por da ki bnai, la shem ba ia katei ka suloi la shu buh ha ka madan jong ka kamra thiah jong katei ka iing bad ka dei ruh ka suloi kaba la dep pynbiang kuli lypa ‘Loaded’ sa tang ban shu siat beit noh.
La ong ba baroh 2 ngut shi kurim, kiba long ki kmie ki kpa jong utei u khyllung, ki don hapoh iing hi, ha ka por ba ki ïohsngew ia ka jingriew jong ka suloi bad ka jingriew kumba kyllon tiar ne ur ki briew, ha kaba ki leit ban mareh bad ki shem pynban ia u khun ba dang 4 snem jongki uba la thiah ha madan ha ryngkat ka snam kaba la tuid khlem sangeh bad mar kumta hi ki la pyntip noh sha ki pulit ban ioh pynkit noh mar-mar sha ka jaka sumar.
Kumta, la ong ba ka ïingbishar ha kane ka kynti ka la rai ban pynngat ia kitei ki shi kurim hapoh ki kyndon pynkheiñ aiñ jong ka ri, kiba iadei bad kaba buh jingma ia ka jingim ki khun- ki kti.
Bad la ong ruh ba utei u khyllung watla u la lait im da ka said, hynrei un hap ban im ryngkat ki jingkynmaw ki ban pynsyier ia u baroh shi jingim namar jong katei ka jingjia kaba long ka jingbakla jong ki kmie- kpa jong u hi.
U Myntri Rangbah jong ka Jharkhand u Hemant Soren ha ka sngi Ba-ar u la pep na ka bynta ban leit mih hakhmat ka kynhun Enforcement Directorate (ED) halor ka jingshah khot hajir ha kaba ïadei bad ka jingshah kynnoh donkti ha ka jingkamai ïa ka spah bymhok kaba ïadei bad ka jingklop pisa na ka jaka puta naba u la don bynta ban leit sha ka prokram ba la pynïaid da ka sorkar jylla ha Dumka, la ïathuh ki heh ba dei khmih.
U Soren, uba long u nongïalam jong ka seng JMM, u la kynthoh jur ïa ka seng BJP da kaba kynnoh ba ka ïasuhbuit sniew pyrshah ïa ka sorkar jong u.
Ha ka por ba la don ka prokram, u Myntri Rangbah u la pyllait paidbah bad plie ïa ki mawnongrim na ka bynta ka jingpyntreikam ïa ki 5,350 tylli ki Project kiba la kot sha palat T.1,000 klur ha Dumka kaba ha ka jylla.
U Myntri Rangbah um shym la leit mih hakhmat ka kynhun ED bad u la leit sha Dumka ha ka step jong kane ka sngi ban ïashim bynta ha ka prokram ba la buh lypa ka ‘Apki Yojana, Apki Sarkar, Apke Dwar’, la ïathuh ki heh jong ka kynhun tohkit.
Ka kynhun ED ka la pynmih ïa ka jingthoh kaba thymmai ha kaba ïadei bad ka jingkhot hajir ha kaba ïadei bad ka jingthmu ban kylli jingkylli ïa u Soren halor ka jingshah kynnoh donkti jong u ha ka jingkamai ïa ka spah bymhok.
U Soren, uba la 48 snem ka rta u la shah hukum ba u la dei ban leit mih sha ka jaka treikam jong ka kynhun tohkit kaba don ha Ranchi ha ka por 11 baje mynstep bad ban ïoh buh sakhi lyngba ki jingphla jong u hapoh ka jingtreikam jong ka Prevention of Money Laundering Act (PMLA) ha ka sngi Ba-ar, la ïathuh ka tyllong khubor kaba la wan na ka kynhun ED.Ka Dorbar Shnong Qualapatty ryngkat bad ka Qualapatty Sports Social And Cultural Club ka la rai ban pynlong ïa ka jingpynkhuid shnong ha ka 16 tarik, Nohprah, 2023 ka ban sdang naduh ka por 8 baje mynstep.
Kumta la kyrpad ïa baroh ki nongshong shnong ban ïamih ryntih kumjuh ruh ïa ki dukan kiba don hapoh u pud jong ka Dorbar Shnong Qualapatty ba dei ban khang ha katei ka sngi ban ïashim bynta lang ha ka jingpynkhuid shnong naduh ka por 8 baje mynstep.
Yn ym shah ïa ki kali kiba nabar shnong ba kin rung hapoh ka shnong ha katei ka sngi kat bym pat dep ka jingpynkhuid shnong.
Namar kata, la kyrpad ïa ki nongshong shnong bad ki nongñiah kali ban ïai shah halor kane ka kam.
U MLA jong ka seng Nationalist Congress Party (NCP) u Rohit Pawar bad kiba bun kiwei pat ki la shahkem ha ki pulit ha ka por ba ki dang pynlong ïa ka jingïakhih ha Nagpur distrik jong ka Maharashtra ha ka sngi Ba-ar, la ïathuh ka tyllong khubor.
Ka ‘Yuva Sangharsh Morcha’ (ka jingïaid paidbah ban pynpaw ïa ka jingpyrshah jur) ïa kaba la pynïaid da u Rohit Pawar uba na ka seng NCP hapoh ka kynhun ba la lamkhmat da u Sharad Pawar ka la poi ha ka step jong kane ka sngi ha nongbah bad pynkut da ka jingïalang paidbah kaba la long ha Tekdi Road.
Ki nongïashim bynta ha kane ka jingïaid paidbah ki la kwah ban aiti ïa kiba bun ki dorkhas jingdawa jong ki ha kaba ki la ïoh ban lum na ki briew ha ki lynti ha ka por ba la don ka jingïaid paidbah, hynrei ym shym don mano mano ruh na ka liang jong ki nongmihkhmat jong ka sorkar Maharashtra ki ban wan ban pdiang ïa kine ki dorkhas, la ïathuh u Rohit Pawar ha ka jingïakren bad ki nongthoh khubor.
Ki nongbud jong ka seng NCP kiba la dap da ka jingbitar ki la sdang ban pyrta da ki kyntien kiba pyrshah bad pyrshang ban leit sha Legislature Complex.
Kumjuh, ki pulit ki la kem ïa u Rohit Pawar, u Salil Deshmukh, Sangram Deshmukh bad kiba bun kiwei pat ki nongbud jong ka seng NCP, la ïathuh ki heh pulit.
Kane ka jingïaid paidbah ka la sdang na Pune bad ïaid lyngba ha ka lynti ïaid kaba la jngai ha kumba 800 km hashwa ban poi ha ka nongbah ha ka por ba ka Dorbar Tlang jong ka Maharashtra Legislature ka dang ïaid shakhmat.
Ka District Mission Coordinator, SSA West Jaiñtia Hills ha ka thong ban kyntiew ïa ka pule puthi hapoh ka District, ha ka 13 tarik Nohprah ka la pynlong ïa ka jinghikai kyrpang ïa ki Principal, Head Teacher jong ki skul ha Inclusive Education Resource Centre (IERS), Mihmyntdu.
Ka thong jong jong kane ka jinghikai ka long ban pynsngewthuh ïa ki Principal, Head Teacher jong ki skul shaphang ka kamram kum ki bor peit bor pynïaid jong ki skul na ka bynta kito ki khynnah ba don ha ki jingduna dkhot met bad ruh shaphang ka hok jong ki khynnah katkum ka RPWD Act 2016.
U LK Singh, District Co-Ordinator IE, SSA West Jaiñtia Hills kum u ‘riew shemphang, u ong ba don lai tylli ki skul kiba la mang kyrpang na ka bynta kito ki khynnah kiba don ha ki jingduna dkhot met kita ki long ka skul ïa kito ki khynnah kiba don jingduna ka pyrkhat pyrdaiñ Mental Retardation, ka jingduna ha ki bor ïohsngew Hearing impaired bad ka skul kaba ïadei bad kito ki khynnah ki bym ïohi Visual impaired.
Hapoh ka jylla, ïa kum kine ki jait skul ki long kiba dang duna, kumta ka buh jingeh bha ïa ki kmie ki kpa ban phah skul ïa ki khun jong ki na ka bynta ban ïoh jingnang jingstad kumba dawa ka jinglong jingman jong ki.
Hynrei watla katta ruh hapoh ka District kumba shah ka bor ki la pyrshang ban leh kaba bha tam da kaba buh ha man ki block ïa ki IE Volunteer bad ki Block Resource Person IE.Shuh shuh u la batai bniah ruh ïa ki 12 tylli ki jait jingpang kiba hap hapoh ka RPWD Act 2016 bad ka National Trust Act bad u la kyntu ïa ki Head Teacher/ Principal ban ai mynsiem ïa ki kmie ki kpa lada jia ba ki don ïa ki khun kiba don jingduna dkhot met.
Ki la don baroh kumba 2,400 ngut ki briew kiba la shahkem halor ka jingdonkti ha kiba bun ki kam beaiñ ha Chandigarh ha u snem 2022.
Kane ka la long da 53.8% ïa kiba don ha ka rta naduh 18 snem haduh 30 snem, la pynpaw ka kaiphot ba la pyllait da ka National Crime Record Bureau (NCRB).
Ki la don baroh kumba 1,293 ngut kiba la shah kynnoh kiba don hapoh kitei ki rta ba la kdew hashwa, ha kaba kane ka la pynpaw ïa ka jingnang kylla ka jingim ki samla kiba don hapdeng ka rta ba hapoh 20 kiba ju  pynjur ha ka ban leh ïa ki kam beaiñ.
Kiba don hapdeng ka rta kaba naduh 30 haduh 45 snem ki paw ba ki dei sa kawei pat ka kynhun kaba don ïa 640 ngut kata (26.6%) kiba la shahkem hadien ba ki la leh ïa ki kam beaiñ jong ki.
Kiba bun na kine kiba la shahkem ki dei kiba la don ha ka rta kaba 30 snem, la ïathuh ki pulit.
Hadien kine, la bud da ka kynhun kaba kynthup ïa kiba don hapdeng ka rta kaba 45 bad 60 snem, naba 301 ngut napdeng kiba la shahkem ki dei kiba hapdeng kine ki rta.
Kiba dang poh rta ïa kiba la shahkem ha Chandigarh ki la long tang 4.7% napdeng ka jingdon jong kiba la shahkem.
Kumba la pynkynmaw, la ong ba haba la shim jingkheiñ la ong ba kiba bun ki nongpynkheiñ aiñ ki dei ki shynrang, ha kaba kine ki la don da 95% na ka jingdon jong baroh kiba la shahkem ha u snem 2022.
Napdeng kiba la shahkem kiba don 2,400 ngut kiba la shah pynngat halor kiba bun ki kyndon jong ka Indian Penal Code, 2,281 ngut ki dei ki shynrang bad 119 ngut ki dei ki kynthei.
Napdeng ki Union Territory, ka Delhi ka la paw ba ka la don hakhlieh eh ha u snem 2022 ha kaba ki la don baroh kumba 1.2 lak ngut kiba la shahkem.
Ha kaba la bud da ka Jammu & Kashmir (J&K) ha kaba ki la don da 42,310 ngut kiba la shahkem.
Baroh 58,649 ngut napdeng kiba la shahkem ha Delhi ki dei kiba don ha ka rta kaba 18 haduh 30 snem.
Ha J&K, ki 17,705 ngut napdeng kine kiba la shahkem ki dei kiba don hapdeng kine ki rta.
U MLA ka Voice of the People Party (VPP) na North-Shillong, Bah Adelbert Nongrum ha ka Sngi Ba-ar u la kynthoh ïa u Symbud Myntri Rangbah ka Jylla, Bah Prestone Tynsong halor ka jingkren ba ïadei bad ka Them Ïew Mawlong bad ong ba ka VPP da lei-lei kan ym ïalam bakla ïa u paidbah.
Halor ka jingkynthoh u Symbud Myntri Rangbah ba ki nongïalam ka VPP ki ïalam bakla bad leh politik ïa ka mat halor ka Them Ïew Mawlong, u MLA u la ong, “Nga kwah ban pynkynmaw ba ka VPP lano-lano ruh kan ym ïalam bakla ïa u paidbah bad ka jingkha ïa ka VPP kam dei tang na bynta ka saiñ pyrthei hynrei namar ka mat treikam.
"“Ka jaka ka dei ka jingim, namarkata ka daw kane ka dei ka jingim bad jingïap na bynta ka lawei jong ki longdien ki pateng," u la ong.
Kumjuh, halor ka jingong u Symbud Myntri Rangbah, uba long ruh u Chairman ka HLC ba um don por, u Bah Nongrum u la buh jingkylli ba lada u Symbud Myntri Rangbah um don por, mano pat ban shim ïa kata ka por jong u.
“Ki sengbhalang ki ong ban sa pan RTI, nga ruh ngan ïai buddien ïa kane ka kam la ka dei ha madan ne ïingdorbar thawaiñ…kam mut ba nga sngewpher jaidbynriew, ne nga shun ne isih ïa kiwei pat ki para nongshong shnong, hynrei nga isynei namar ka rukom im jong ki ka long kaba i-sangsot," u la ong.
Ha kajuh ka por, u la pynsngew ba ka dei ka kamram jong u kum u kpa jong ka konstitwensi ban ïakhun na bynta ki nongshong shnong ha katei ka jaka (Them Ïew Mawlong) halor ka longbriew-manbriew da kaba ban jur ban pynkynriah noh ïa ki na katei ka jaka namar ka don ka jingma ha ka liang ka koit ka khiah nalor ka jingkhapngiah kaba shyrkhei.
“Ka jingkylli ka long balei phin hap ban da ai kyrpang kata ka jaka, ïa ki nongtrei ka Municipal, phi la rah sha jaka sah ka Municipal…hooid, phi la leh ïa kaba dei eh.
Balei phim phah pat ïa kine kiwei lane ban pynkynriah ïa ki sha la ki jong ki ‘Quarter’ jong ki tnad treikam…la lait ban ai kata ka 1.4 akar," la buh jingkylli u Bah Nongrum.
Ha kawei pat ka liang, haba ïadei bad ka jingkren jong uwei u muktiar ka Jylla halor ka Meghalaya Transfer of Land (Regulation) Act, 1971, utei u nongmihkhmat u la ong, “Ym da donkam ban hikai skul, ngi tip bha kaei ka Land Transfer Act, haei ka treikam bad haei kam treikam, hynrei kam mut pat ba ki kyntien jong phi kin pynshlur ïa ka Sorkar ba dei tang ka Non-Schedule Area, ba dei ka European Ward…ban leh katba mon.
"Shuh shuh u la bynrap ba ka Sorkar ka dei jong u paidbah bad kam lah ban leh katba ka mon.
Kumjuh halor ka Meghalaya Preventive Detention Act kumba la pynpaw da u muktiar, u la ong, “Phi tip bha, ngi tip bha kaei ka MPDA, kumno ka dei ban treikam bad ha kaba kum kiei ngin pyntreikam.
".
Uwei u lehnoh barim jong ka kynhun lehnoh Naga ka Naga National Council (NNC) u la shah pynïap ha Cachar distrik kaba don ha Assam ha ka Sngi Ba-ar.
Une u briew u la shah siat ïap ha ka por ba la don ka jingïakajia bad ki dkhot barim jong ka seng halor ka kam pisa hajan ka khappud Assam-Manipur jong ka thaiñ Jirighat ha ka por shiteng sngi.
Ïa une u briew uba la ïap la tip kyrteng kum u Gaidinchungpow Rongmei (56), uba dei u nongshong shnong jong ka Rongaijan ha Jirighat.
Ka kynhun pyntriem ha kaba une u lehnoh u la don mynshwa ka dei kaba la ïasoi soskular ban sangeh ïasiat bad ka sorkar, la ïathuh ki pulit.
Ki pulit ki la lap ïa ka metïap jong une u briew na lyngkha kba hadien ba la ïoh jingtip shaphang kane ka khubor na u Chairman jong ka shnong Namdailang.
“Ki la don bynta ha ka jingïakynduh ban ïakren ïa ki kam ba dang sah, ha kaba ka la mih ka jingïakynad para ma ki.
Ka jingsiat ka la jia shabar jong katei ka jaka ba la pynlong jingïalang," la ong u heh pulit.
“Ngi dang pynlong ïa ka jingtohkit ha kaba ïadei bad kane ka jingjia," u la bynrap.
Ki heh pulit ki la leit mar mar sha katei ka jaka ba la jia kane ka jingjia.
Ha kaba ïadei bad ka jingjia kaba la wanrah jingjop bad pyllait na ki jingjia ki ban wanrah ïa ka jingsngewsih kaba khraw, ki shipai ki la lap noh ïa ki bom Improvised Explosive Device (IED) ba la buh halor ka jingthmu ban leh ïa ki kam thombor ha ka surok National Highway 102 hajan ka jaka ba marjan bad ka Bongyang ka ban leit sha ka shnong Sinam kaba don ha Tengnoupal distrik jong ka Manipur, kaba don ha khappud ba marjarn bad ka Myanmar.
Ka kynhun jong ki shipai Assam Rifles ka la lap ïa kawei ka pla plastik kaba don ïa lai tylli ki Coil jong u Wire, ha ryngkat kine, la lap ruh ïa ki 21 tylli ki bom ba khlaiñ bor ki IED ba la buh ha shi lynter jong ka surok na Imphal sha Moreh, ka jaka sor kaba don ha ka bynta khappud ba la pynïasoh ïa ka India bad ka Myanmar ha ka thaiñ Manipur.
Ki shipai ki la ong ba ki lehnoh ki la thmu ban leh ïa ka kam thombor kaba shyrkhei lyngba ka jingbuh jong ki ïa kine ki bom IED, ha kaba kane ka la buh jingma ïa ki kali shipai bad ki kali jong ki riewpaidbah kiba dei ban ïaid lyngba kane ka surok.
Kane ka jinglap jong ki shipai ïa kine ki bom ka la wanrah ïa ka jingjop kaba khraw ha kaba la lah ban ïada ïa ka jingim jong kiba bun ki briew.
Hadien ba la lap ïa kane, la pynsted ïa ka jingpyntreikam bad la khot ruh ïa ki kynhun pynduhbor ïa ki bom kiba tbit na baroh ar tylli ki jylla bad kumjuh ki shipai ka sorkar kmie ki la her bran bran sha katei ka jaka na ka bynta ban ai ka jingïarap ban pynduhduh bor ïa kine ki bom pynbthei khlem shah ktah ei ei.
U Myntri Rangbah ka Jylla u Conrad K Sangma ha ka Sngi Balang u la pyntip ba ka Sorkar Jylla haduh mynta kam pat shym la ïoh dak kaba shai na ka Sorkar Kmie ha kaba ïadei bad ka Inner Line Permit (ILP) bad ha kajuh ka por ka amendment jong ka MRSSA, kaba long pat kawei ka atiar ban ïada na ka jingwan buhai shnong ki briew ba nabar, ka la shah pynphai noh na ka bynta ban khmih bniah biang namar ka jingïatyngkhuh bad ki kyndon ka Parliament.
“Ka Sorkar Kmie ka la pynphai noh ïa ka bill da kaba ong ba hap ban khmih bniah biang ïa kane ka bill namar ki katto katne ki kyndon kim ïadei ne ïaid lait na ki kyndon jong ka riti synshar paidbah," la ong u Myntri Rangbah haba kren sha ki lad pathai khubor ha ka Sngi Balang.
U la ong hadien ka jingïoh jingpyntip na ka Sorkar Kmie, ka Sorkar Jylla mynta ka dang peit bad khmih bniah ïa ka MRSSA, bad ka jingïakren bad ki nongïalam bapher bapher halor kane ka kam, kan sa long shen.
U la ong, “Ha kaba ïadei bad ka mat jong ka jingwan rung kyrthep ki briew kiba nabar, la shim ïa ki lad ki lynti ha ki liang bapher bapher bad kam mut ba ym shym la leh eiei, kum ka jingbuh Infiltration Check Gates ne ka jingtrei jong ki tnat bapher bapher ban lap ïa kum kitei ki briew bad ban phah leit phai noh ïa ki".
U la ong ba ka sorkar jylla kan sa khmih bniah biang bad ka la sdang ban ïakren bad kiba bun kiba donbynta ha kane ka kam bad ka la ïakren ruh bad ka kynhun ki nongïasaid aiñ bad u Advocate General ka jylla kumno ban ïaid shakhmat bad kane ka bynta.
U Myntri Rangbah u la ong ruh ba u don ïa ka jingthmu ban lum ïa ka jingïalang bad ki kynhun bapher bapher bad ïa kane yn sa leh noh ha u snem thymmai.
Ki la don kumba 300 ngut ki nongbud barim jong ka seng AASU kiba la leit ban pynïasoh bad ka seng BJP hynnin ka sngi ha ka prokram pynrung dkhot kaba heh kaba la long ha Vajpayee Bhawan, Guwahati.
Hashwa ban pynlong ïa kane ka prokram ka la don shwa ka jingïaid paidbah da ki kali ar shaka ba la lamkhmat da u nongïalam barim jong ka seng AASU u Dibyajyoti Medhi ïa kaba la sdang na Khanapara sha Vajpayee Bhawan ha kaba ki nongbud jong ka seng ki la leit ban pynïasoh bad ka seng BJP.U nongïalam barim jong ka Raijor Dal u Kamal Kumar Medhi ruh kumba la khmih lynti hashwa un pynïasoh bad ka seng BJP.Hashwa, u Kamal Kumar u la long u dkhot jong ka seng AAP, Congress bad Raijor Dal.
U khun jong u MP barim jong ka seng Congress u Kirip Chaliha u Arkashish Chalihayo u la don jingthmu ban leit pynïasoh bad ka seng.
U Myntri Rangbah ka jylla u Conrad K Sangma u la ong ba ka jingtrei na ka bynta ka jingshna ïa ka projek surok na Shillong sha Dawki kan sa sdang noh shen.
Haba kren sha ki lad pathai khubor ha ka Sngi Balang, u Myntri Rangbah u la ong ba dang shen ka National Highways and Infrastructure Develop-ment Corporation Limited (NHIDCL) ka la dep ban aiti biang ïa ka kam, kata ha ki ar bad lai tylli ki song (package) sha ki kontraktor kiba thymmai.
“Ngi la dep ban don ka jingïalang khmih bniah ha ryngkat bad ki kontraktor kiba thymmai, mynta dang 10 ne 15 sngi eiei bad ka jingthmu hi ka long ban peit ïa ka jingpynkhreh ka jong ki bad ban ai dak noh namar kane ka dang dei ka aïom treikam bad kumta la bthah ba kin ïaleh katba lah ban pynïaid ïa ka kam ha kine ki 6 bnai ban wan," u la ong.
“Ngi la ïoh pdiang ka jubab kaba biang na ki bad ngi khmih lynti ba ki tiar ki tar bad kiwei ki jingdonkam lem ki nongtrei yn sa lah ban pynbit pynbiang noh ha kine ki khyndiat sngi khnang ba ngin ïohi ba ka jingtrei kan sdang noh shaid shaid," la ong u Myntri Rangbah.
Haba kylli, u Conrad u la ong ba ki don bun ki daw kiba la pynlong ïa ka jingsangeh bad ban ieh noh shiteng da ki kontraktor barim.
“Kam don satia tang kawei ka daw na ka bynta kine ki package bapher bapher jong ka jingpyntrei surok hynrei ki don bun bah, ki don ki bynta ba la mad ïa ka jingeh ban ïoh jingbit na ka tnat Forest, ki don ki bynta kiba la shem jingeh ha kaban pynkynriah ïa ki tar ki tar, ki don ki jingeh ha kaban ïoh ïa ka jaka bad kala don ruh ka jingeh bad ki katto katne ki shnong ha kaba kala don ka jingpyrshah jong ki katto-katne ki kynhun bad ki don ki khep pat ba mad jingeh bad ka jaka," la ong u Myntri Rangbah.
U la ong ba wat hapdeng ki jingeh kiba bun hynrei na ka liang jong ka sorkar ryngkat ki ophisar ki la trei shitom bad ha kaba la lah ban ïaid lyngba ïa kiba bun ki jingeh bad kumta la khmih lynti ba kane ka projek surok na Shillong sha Dawki ruh kan sa ïaid beit.
Ki nongtrei ka Khasi Hills Autonomous District Council (KHADC) kin sa lah ban ïoh jingmyntoi noh shen haba shah sumar na ki jingpang jingshitom hadien ba ka Executive Committee hapoh ka jingïalam u Bah Pynïaid Sing Syiem kum u Chief Executive Member (CEM) ka la ai jingmynjur ban pyntreikam ïa kane na ka bynta kumba 800 ngut ki nongtrei jong ka Council.
Haba kren sha ki lad pathai khubor, u Bah Pynïaid Sing Syiem u la ïathuh ba ki nongtrei ki donkam ïa ka lad jingïarap ban phah sumar khamtam haba mad jingeh ha ka liang ka pisa bad na ka liang ka EC ka la sngewdei ban thawlad da kaba pyntreikam ïa kane ka kynjah skhim lyngba ka jingïateh bad ka State Bank of India (SBI).
Lyngba kane, ki nongtrei ka Council ki lah ban ïoh jingsumar ha ki jaka sumar kiba don ha kane ka Jylla bad katto-katne shabar Jylla kum ka jaka sumar ha Vellore.
Ka KHADC kan pynsiew ïa ka bai thep pisa kaba long kumba T.15 lak shisnem na ka bynta baroh ki nongtrei, bad ka jingmyntoi kaba ki nongtrei ki lah ban ïoh kum ka bai sumar marwei ha ka shisnem ka long hapdeng T.3 lak bad T.7.5 lak marwei tangba ka shong katkum ka rta jong ki.
U CEM u la ong ba kane kan long ka jingïarap bad jingmyntoi ïa ki nongtrei kiba mad jingeh ban ïoh pisa ban phah sumar.
Ka Monolith Festival kaba dei ka tamasa ban pyni ïa ka lariti ba bun byllai u Khasi yn pynlong ha u snem ban wan kata ha Rymphang 2024.
Ïa kane ka tamasa yn pynlong lai sngi lynter ha Khasi Heritage Village kaba don ha Mawphlang.
Ïa kane la pynbna da u Chief Executive Member (CEM) ka Khasi Hills Autonomous District Council (KHADC) hadien ba la mynjur ka Executive Committee ïa ki sngi ban pynlong ïa kane ka tamasa.
U Bah Pynïaid u la ong ba ïa kane ka tamasa la kyrshan da ka Sorkar Jylla lyngba ka tnat jngohkai kaba yn pynlong da ka KHADC.Ha ka jingshisha, ka KHADC ka la thmu ban pynlong ïa ka Monolith Festival ha une u Nohprah hynrei u Bah Pynïaid u la ong ba namar ka jingdon bun ki kam kiba la dep pynbeit lypa ha kine ki ar bnai khamtam ka Meghalaya Games bad kiwei kiwei, la hap ban rah shaduh u Rymphang, 2024.
Hadien ba ka tnad Directorate of Education Research & Training (DERT) ka Sorkar Jylla ka la pynmih ïa artylli ki jingpynbna kaba dei ha ka 6 tarik bad ka 8 tarik u Nohprah, 2023 ha kaba ïadei bad ki nongïakhun ïa ka eksamin Meghalaya Teacher Eligibility Test (MTET) 2023 kaba la pynlong ha ka 1 tarik u Nohprah 2023.
Na ka liang ki nonghikai Contractual hapoh ka jylla kiba don hapoh ka synjuk jong ka Meghalaya Government Lower Primary Contractual Teachers’ Association (MGLPSTA) ki la lap ba kiba bun ki jubab halor ki jingkylli lane ki ‘Answer Keys’ ba la pynmih ki long kiba bakla wat ha ka sien kaba ar ruh.
Ha kaba ïadei bad kane ka jingmih jong ka DERT ïa ki ‘Answer Keys’, na ka liang ki nongkitkam jong ka synjuk ki la leit ban ïakynduh ïa ka Director bad u Joint Director ka DERT ha ka 13 tarik u Nohprah mynta u snem.
Pynban kaba sngewsih pat ka long ba kitei ki heh sorkar ki la ong pynban ba kin ym lah shuh ban pynmih biang ïa ki ‘Answer Keys’ sa shisien pat hynrei ki hap ap beit ïa ki jingujor ba ki nonghikai ne kiba thoh eksain kin ujor.
Ka kynhun ka la buh jingkylli la hato kane ka jingleh ka DERT ka long kaba shai bad kaba khuid lada kam pynmih ïa ki ‘Answer Keys’ pat bad hato kine ki heh sorkar ki ap ban ai jubab na ki nongthoh eksam ym na ki nongset jingkylli.
“Lada ngi ki nonghikai ngi leh kumne ha ka por ba ngi la hikai ha ki 10 snem mynshuwa ki la long kumno tharai ki khynnah skul ka jylla?", la buh jingkylli ka synjuk.
Shuh shuh ka kynhun ka la pyntip ba na ka liang ki nonghikai ‘Contractual’ kim shaniah shuh ïa kane ka jingleh ka DERT bad ka kynhun ka la ong ba lehse kane ka jingleh ka DERT ka don eiei sha lyndet.
Katei ka kynhun lyngba u kyrwoh ba la phah da u President ka MGLPSTA, u Bah Birbor Riangtem u la ong ha katei ka jingïakren bad ki heh jong ka DERT, ki la ong pynban ba ki lah ban leit mih sha u Myntri ka tnad pule puthi ka jylla, u Rakkam A Sangma ha kaba ïadei bad kane.
"Ka jingkylli ka long ba hato kane ka jingleh kumne jong ka DERT ka dei ka jingbthah ka sorkar u Myntri Rangbah, u Conrad K Sangma bad u Myntri ka tnad pule puthi, u Rakkam A.Sangma ba ki sa pynmih arsien ïa ki ‘Answer Keys’ ka MTET Exams 2023 hynrei kiba bakla baroh arsien", la ong u Bah Birbor.
U Bah Birbor u la ong ba ki don ki nongthoh eksam kiba sah sha ki jaka kyndong ki bym don ‘network’ bad kumta kane ka buh jingeh ïa ki ban kin ïoh ban ujor lyngba ka ‘website’ jong ka DERT.“Lada ka DERT kam shimkhia ban pynhun ïa ki nongthoh eksam, ka synjuk kan sa shim da kawei pat ka sienjam kaba kham eh nangne shakhmat," la ong u Bah Birbor.
Ka jingtei ïa ka ïew ha Laitumkhrah lyngba ka projek Smart City yn pyndep noh ha u Rymphang, 2024.
Kane ka dei ka projek kaba T.38 klur.
Kane ka long katkum ka jingbuhthong hadien ba u Symbud Myntri Rangbah uba peit ïa ka tnat pynroi Sor, u Bah Sniawbhalang Dhar u la leit ban khmih ïa ki projek kiba la pyntrei lyngba ka Smart City ha kane ka nongbah Shillong ha ka Sngi Balang.
U Bah Sniawbhalang Dhar u la pynpaw ka jingkmen ban ïohi ba ka kam ka la ïaid shakhmat ha kaba la kyrmen bad buhthong ban pyndep beit ha u Rymphang, 2024.
Ha kane ka jingleit jurip ïa bun tylli ki projek khamtam ha Laitumkhrah ryngkat ka jingdonlang ka Kong Ampareen Lyngdoh kaba dei ka MLA ka East Shillong konstitwensi bad ha kajuh ka por ka Myntri Sorkar.
U Bah Sniawbhalang u la ong hadien ba la pyndep ïa kane ka wat kaba nyngkong, yn sa ïaid sa sha ka wat ka ba-ar jong ka jingtei.
Ka jingshlem ban pyndep la daw ka daw ba shah pynwit ha ka por COVID-19.
Ka ïew ha Laitumkhrah ka dei kaba yn don 183 tylli ki dukan bad ka jaka ïeng kali kaba lah ban ngiam palat 100 tylli ki kali.
Ka Kong Ampareen ka la pynpaw ka jingkmen bad ai khublei ïa u Symbud Myntri Rangbah uba la kloi ban leit peit ïa ka jingïaid jong ka jingpyntrei ïa ka projek.
Ka Kong Ampareen ka la ai burom ruh ïa u kpa jong ka u Bah Peter G Marbañiang ha kaba ka la pynkynmaw ba 27 snem hadien ba u la khlad noh, la lah ban pynurlong ïa kane ka projek na ka bynta ki paidbah ka thaiñ Laitumkrah.
Kane ka MLA kaba dei ruh ka Myntri Sorkar ka la ong ba ka projek kaba bud kan dei kaba kham heh ha kaba yn kynthup lang ïa ka jaka shnong kaba don ha syndah bad kane ka ïew ka ban long ka jingmyntoi ïa ki paidbah naduh kiba shong ïew bad kiba wan sha kane ka ïew.
Da ka jingdon jong ka ilekshon Lok Sabha 2024, ka seng kaba bat ïa ka bor synshar ha Tripura ka Bharatiya Janata Party ka la thung ïa ki briew ki ban lum jingtip shaphang ka jingsngew jong ki paidbah ha ki 20 tylli ki konstitwensi riewlum.
Ha ka General Assembly ilekshon 2023, ka seng BJP ka la ïoh ban rah ïa ka jingjop tang ha ki 7 tylli ki konstitwensi na ki 20 tylli ki konstitwensi naba dang dep thaw thymmai ïa ka TIPRA Motha ha kaba ka la wanrah jingjop ha ki 13 tylli ki konstitwensi.
Kum shi bynta ban phai khmat ha kaba ïadei bad ka ilekshon Lok Sabha, ka seng ka la phah ïa 20 ngut ki nongïalam na kiba bun ki bynta ba kin leit ban lum ïa ki jingtip kiba bniah shaphang ka jingtreikam hapoh kine ki konstitwensi.
Hadien ba la dep ba lum jingtip, kine ki dkhot kin sa phah ïa ki kaiphot sha u President jong ka seng ha ka jyla ha kaba yn sa khmih bniah ïa ki rukom pyntreikam ha ka jingïalap ilekshon ha ka jylla.
Ki pulit jong ka Mawryngkneng ha ka miet jong ka Sngi Ba-ar ki la ïoh ban kurup noh palat spah liter ka kyiad pyrsi bad ban kem ruh ïa 3 ngut ki briew kiba la donkti ban kit kyiad.
Ka jingïoh kurup jong ki pulit ïa kane ka kyiad pyrsi ka la long ha ka por ba ki la pynlong ka jingtalasi kali ha lad Mawryngkneng bad ïa kane ka kyiad la lap na kawei ka kali Alto kaba don ïa u number ML11-1605.
Ha kane ka jingtalasi, ki pulit ki la lap haduh 12 tylli klong kiba lah ban rung haduh 20 liter bad ka kyiad baroh kaba la ïoh kurup ka la long haduh 240 liter.
Ha kaba ïadei bad kane, na ka liang jong ki pulit ki la register case halor kane ka jingjia hapoh ka Meghalaya Excise Act.
Ki pulit jong ka Ri Bhoi District ha ka janmiet ka Sngi Balang ki la khang noh shipor ïa baroh ki kali ban kiew sha ka nongbah Shillong ha lad Umïam bad la bthah ba kin ïaid noh lyngba ka surok Umroi Airport-Umrynjah ter ter kaba mih sha Mawlai, kaba ju tip ruh kum ka surok VIP, katba ïa ki kali kiba hiar na ka nongbah Shillong, la shah ba kin ïaid lyngba katei ka jingkieng kumba ju long.
Kane ka jingkhang jong ki pulit ka dei hadien ba na ka liang ka kompani kaba la ïoh ban pyntrei ïa katei ka kam, ka la sdang ban sam thliew na ka bynta ban thep dewbilat sha ki trai duh jong katei ka ‘dam’ kaba la nang tlor kat nang mih ki sngi namar ka jingïoh ïaid mon jong ki trok kiba kit khia palat pud.
Ka jingpynïaid ïa ki kali kiba kiew sha ka nongbah Shillong lyngba ka surok VIP na Umroi Airport ka dei ruh kum shi bynta ban pyllait na ka dheng kali hapoh katei ka jingkieng Dam kumba la sakhi ha kane ka sngi namar shiliang jong ka jingkieng, la ker bad la sdang ban sam thliew da ka ITC Cementation India Ltd, ka kompani kaba la ïoh ban pyntrei ïa katei ka kam.
Haba ïoh ban ïakren bad u Construction Manager katei ka kompani, u Hanuman Kalamb, u la pyntip ba ka dewbilat ha ki bynta kiba sha trai duh jong katei ka jingkieng ka la pra bad nang jot kat nang mih ki sngi namar ka jingïaid jong ki kali kiba khia.
Nalor nangta u la pyntip ruh ba na ka liang ka kompani kan hap ban sam thliew shaduh kitei ki bynta kiba sha trai duh ka jingkieng ban thep dewbilat thymmai khnang ban pynkhlaiñ biang ïa katei ka jingkieng ba kan long kaba shngaiñ ïa ki paidbah nongleit nongwan.
U Kalamb u la ïathuh ruh ba kan shim por la kumno-kumno haduh saw bnai tam eiei ban pyndep ïa katei ka kam bad pyntip ruh tang ban ksam ïa kawei ka thliew, kan shim por haduh ar sngi lynter bad pyntip ruh ba na ka liang ka kompani kan pyrshang ban trei sngi bad miet ban pyndep kloi katba lah ïa katei ka jingkieng.
Ha kane ka sngi la ïoh ban sakhi ba bun na ki paidbah nongleit nongwan khamtam kito kiba wan na kiwei ki jylla, ki la sah ha ka umdum halor katei ka jingpynïaid ïa ki kali lyngba ka surok Umroi Airport-Umrynjah ter ter lyngba ka surok VIP kaba mih sha Mawlai, namar kiba bun kim tip ne ithuh satia ïa katei ka surok.
Kumjuh ruh na ka liang kiba bun ki paidbah ki la pynpaw ka jingsngew bitar halor kane ka jingkhang syndet ïa ki kali ban kiew bad ong ba ha ka jingshisha la dei ban ai jingtip lypa hynrei ban shu leh hakdak kumne ka buh jingeh shi katdei eh ha ka leit ka wan khamtam lei kiba wan shah sumar bad shim dawai na Guwahati.
Shuh shuh haba pyrshang wad jingtip na ki pulit, hato katei ka jingpynkylla ïa ka lynti ïaid jong ki kali ba kiew sha ka nongbah Shillong kan neh beit tat haduh ban da dep ka jingmaramot ïa ka jingkieng.
Uwei na ki heh pulit ka Ri Bhoi u la pyntip ba um pat lah ban ong eiei halor kata, bad ïathuh ba na ka liang ki bor pynïaid District ka Ri Bhoi kin sa pynshai ïa ki paidbah halor katei ka bynta.
Ka Executive Committee jong ka Khasi Hills Autonomous District Council (KHADC) ka la mynjur ïa ar tylli ki aiñrew (bill) bad yn sa wanrah sha Ïingdorbar ha ka Dorbar Tlang na ka bynta ban ïoh ka jingmynjur.
Ïa kine ki aiñrew la ai jingmynjur da ka Executive Committee ha ka jingïalang kaba la long ha ka Sngi Balang.
U CEM ka KHADC, u Bah Pynïaid Sing Syiem u la ïathuh ba ka EC ka la ïatai biang ïa ki bynta kiba don ha kane ka aiñrew hadien ba la wanrah ïa kaiphod jong Special Committee kaba khlieh da u Deputy CEM Bah PN Syiem bad ai jingmynjur ban wanrah sha Ïingdorbar ha kane ka Dorbar Tlang ka ban long lai sngi ha ka 20, 21 bad 22 tarik mynta u Nohprah.
U la ong ba ka aiñrew halor ki kur ki jait ka dei na ka bynta ban pynïatylli ïa ki kur bapher bapher bad ai jingithuh ïa ki kur bad ki seng kur kaba kynthup ruh ban pynbeit ryntih ïa ka rukom treikam jong ki seng kur bapher bapher.
Ïa kane ka aiñ la tip kum ka KHAD (Social Custom of Clan Administration) Bill bad kawei pat ka dei ka aiñ ban pynkylla ïa ka United Khasi Jaiñtia Autonomous District Fisheries Act.
Halor ka jingïapher ka Clan Bill bad ka Lineage Act, u CEM u la ong ba ha kane ka Clan Bill ka don ruh ka bynta ban peit ïa ka ‘Tangjait’ katba ka Lineage Act ka kham pynlut jingmut haba ïadei bad ka jingithuh ïa ki Khasi kiba dei ruh ban ïoh ïa ka syrnot Schedule Tribe.
U la ong ruh ba ka Clan Bill ka wan ha ka nongrim jong ka longkur longkha ha kaba ki kur kin tip bad ithuh ïa kiba dei na kajuh ka kur kumjuh ruh ban ithuh ïa kiba kha kiba dei na ka liang jong u kpa.
Haba ïadei bad ka jingpynkylla katto-katne ïa ka United Khasi Jaiñtia Fisheries Act u la ong ba ka jingthmu ka long ban aibor ïa ki shnong bad da kaba ïatreilang bad ka Council ban pynneh pynsah ïa ki um ki wah bad ki dohum dohwah khamtam ban nym pynïap dusmon.
U la ong kane ka aiñ ka don ka jingïadei kaba jan ruh bad ka jingpynneh mariang.
Ha ka step jong ka 13 tarik u Nohprah mynta u snem, kawei ka dur ka la saphriang ha kylleng ki rynsan ‘Social Media’ ha kaba ha katei ka dur la ïohi ïa ka metïap jong iwei i khyllung i ba la per ha sla um jong ka Wahumkhrah kaba don ha ka bynta jong ka Madan Ïewrynghep, Mawlai.
Katkum ki tyllong khubor ba la ïohpdiang la ïathuh ba itei khyllung i dei i kynthei.
Na ka liang ki nongshong shnong katei ka thaiñ haba ïohi ïa katei ka metïap jong i khyllung kaba la per ha sla um, ki la pyntip mar-mar sha ki pulit.
Na ka liang ki pulit ruh ki la leit mar-mar sha katei ka jaka ban khwai noh ïa ka metïap jong itei i khyllung bad la pynkit noh ïa ka metïap sha Shillong Civil Hosiptal ban leh ïa kaba donkam.
Kum ha kiwei kiwei ki jingjia bret khyllung, ki kmie ki kpa ne ki nongpeit ki ju bret ïa ki khyllung jong ki kiba dang shu kha ha kiwei kiwei ki jaka hynrei kum kane ka jingjia bret khyllung shapoh ka wah, ka dei ka sien kaba nyngkong hapoh ka jylla.
Na ka liang u Superintendent of Police (Shillong City), u Bah Vivek Syiem u la ïathuh ïa katei ka metïap jong itei i khyllung kynthei la ïoh ban sei na katei ka wah da ka Search and Rescue Team ha ka por janmiet bad u la ong ba ka jingtohkit halor kane ka jingjia ka dang ïaid shakhmat.
Ka seng riewlum kaba la rim tam hapoh ka jylla kata ka Hill State People’s Democratic Party (HSPDP) ka la nang hiar katba dang mih ki sngi namar ka jingiehnoh kam jong ki nongïalam kiba hakhmat duh jong ka seng.
Ha ki khyndiat bnai ba la dep, u President jong ka HSPDP Youth Wing, u Bah Sandondor Ryntathiang u la ïehnoh kam na katei ka seng.
Kumta ha kane ka sien kaba mynta ruh na ka liang u General Secre-tary ka HSPDP Youth Wing ruh, u Bah Michael Thongni u la iehnoh ïa katei ka kam napoh ka seng.
U Bah Thongni u la phah ïa ka shithi iehnoh kam jong u ha ka 13 tarik u Nohprah 2023 sha u President bad u General Secretary jong ka HSPDP Central Executive Committee (CEC).
Ha katei ka shithi u la kdew shai ba ka jingiehnoh kam jong u ka dei na ka daw shimet kaba u kwah ban shakri ïa ki paidbah da kawei pat ka lynti.
“Nga kwah ban pyntip sha ki paidbah baroh ba nga don ka jingthmu bad nga la shim ïa ka rai ba ngan iehnoh kam na ka kam kaba nga bat kum u General Secretary ka State Youth Wing ka seng HSPDP bad ka jingiehnoh kam jong nga ka dei beit namar ba nga don ïa ki jingthmu ban shakri ïa ki paidbah da kawei pat ka lynti", la ong u Bah Thongni.
Shuh shuh u Bah Thongni u la ong ba kum u samla rangbah u don ïa la ka jong ka jingïohi ka jong u bad u sngewdei ba ka rukom shakri ka jong u ïa u paidbah ka don ha kawei pat ka lynti ïa kaba ki la thmu ban ïaleit lang kum ka kynhun.
U Bah Thongni u la ong ba kum ka kynhun ki don ïa ka jingmut bad ka thong kaba skhem bad kata ka long ban shakri ïa u paidbah ha ka lynti kaba khuid bad kaba shai.
“Nga ruh nga don ïa kata hi kajuh ka jingthmu ïa kaba ngin ïaleit lang ban pynïasoh ha kine ki por ban wan bad ngin ïaleit beit sha ka seng VPP", la ong u Bah Thongni.
Shuh shuh u Bah Thongni u la ong ba kum ki samla bad ka lawei ka shong ha ki samla, kumta kum ki samla ki don ïa ka jingsngew sheptieng ïa ka lawei ka ban wan bad ki don shibun ki jyrwit-jyrwat kiba la ap lypa ïa ka Jaitbynriew.
“Na ka liang jong ngi, ngi ïohi ba ka nongrim kaba ngi don kum ki samla, ka don bad kane ka seng VPP bad u nongïalam jong ka ruh u long u baskhem jingmut, ngi don ka jingkyrmen kaba skhem ha u ba un leh eiei na ka bynta ka Ri bad ka Jaitbynriew ka jong ngi bad kum ki samla ruh ngi sngewshngaiñ ban ïasnoh lem ha ki tyrpeng jong u bad ngin ïa ïaid ïa ka lynti ban ïashimbynta lem ha ka ban pynpoi sha kata ka thong ïa kaba u don ïa ka jingthmu na ka bynta ka jingbha jong u paidbah paidlang", la ong u Bah Thongni.
U Myntri Rangbah ka Jylla u Conrad K Sangma ha ka Sngi Balang u la ong ba ka jingpyllait jamin ïa ki dkhot ba la shah kem jong ka North East Petroleum Mazdoor Union (NEPMU) kan shong ha ka ïingbishar ym ha ka sorkar jylla.
Katkum ka jingpynpaw jong u Myntri Rangbah, la ong ba kam don satia ka jingduna ha kaba wan pynpoi ne pynkit umphniang petrol bad diesel shapoh ka jylla Meghalaya bad kumta ki paidbah kim dei satia ban kulmar jingmut.
Kane ka jingpynpaw jong u Myntri Rangbah ka la long halor ka jingdawa jong ka NEPMU ban pyllait noh ïa ki dkhot jong ka napoh patok, bad lada ym lah, kim banse ban sangeh noh ka wan kit umphniang sha Meghalaya ba ki la sdang naduh ka Sngi Ba-ar.
Haba kren sha ki lad pathai khubor, u Conrad u la ong, “Ngi la dep ban ïakren bad baroh bad kane ka kam mynta ka don hapoh ka ïingbishar.
Ki la kyrpad ban ai jamin hynrei ka jingai jamin kan shong beit tang ha ka ïingbishar bad ym da ka sorkar bad kumta kane ka kam ruh ka dang ïaid shakhmat.
"“Hynrei watla ka kam ka dang ïaid, ki la don pat ki nongpynpoi umphniang ki bym hun bad ruh kito kiwei ki bym hun bad kumta ka jingïakren ka dang ïaid bad ruh na ka liang ka sorkar ka la ïaleh katba lah ban pynthikna ba ki paidbah kim dei ban shah ktah satia," u la ong.
Haba buh ka jingkyrpad sha ki paidbah ba kim dei ban don ka jingkulmar jingmut, u Myntri Rangbah u la ong, “Ha kum kane ka por ba mynta, nga kyrpad ïa ki paidbah ba kim dei ban khuslai halor kane bad lada ka poi ruh ha kumta kata ka jinglong jingman, ka sorkar kan sa pyntip sha ki paidbah, kumta kam bha ban shu sngap ïa ki jingpynbna kiba shu long hamsaïa namar kumba ka long mynta kam pat shym la jia satia kumba ka paw mynta.
"“Hooid ka don ka jingeh, kata ha kaba ïadei bad ka jingïakren kaba dang ïaid shakhmat bad ngi dang pyrshang ban pynbeit ïa ka hynrei pat kam don satia ka jingduna ha ka jingwan poi ka umphniang shapoh ka jylla, kumta ki paidbah kim dei ban khih khuslai bad lada ka don eiei kaba kum kata, ngin sa pyntip," la ai jingkular u Myntri Rangbah.
Ka tnad pulit pynïaid kali ka nongbah ne ka Shillong Traffic Police (STP) ha ka Sngi Balang ka la pynsniew noh ïa 181 tylli ki tyndong pynmih tdem ba sawa (Modified Silencer) ba la kurup na ki kali bad 2 shaka naduh u Nailar mynta u snem.
Ïa kitei ki tyndong la pynsniew da kaba tylliat da ka ‘Road Roller’ ha Police Reserve, Shillong.
“Ka STP ka trei shitom ban kurup ïa baroh ki tyndong pynmih tdem ba sawa.
Mynta u snem ngi la sdang naduh u Kyllalyngkot bad haduh mynta, ngi la lap ïa 320 tylli hynrei ngi la kurup 181 tylli," la ong u SP ka East Khasi Hills, Bah Sylvester Nongtnger haba kren sha ki lad pathai khubor.
U la ong ruh ba ha shuwa, ha ka por ba la bat nyngkong ïa ki kali bad 2 shaka ba la pyndait ïa kitei ki tyndong, la kyntu ïa ki trai ban weng noh ïa kitei ki tiar (ba la pyndait), hynrei namarba la shem biang ba ki don katto-katne napdeng kitei kiba la shah bat kiba dang pyndonkam ïa kitei ki tiar, kumta ka tnad ka la kurup noh ïa kitei ki 181 tylli ki tyndong.
U Bah Nongtnger u la ong ruh ba STP kan ïai bteng ban peitngor ïa baroh ki kali bad 2 shaka ba la pyndait ïa ki tyndong pynmih tdem ba sawa ki bym ïoh jingbit da ka aiñ.
“Ha une u snem, ka pisa ba la ïoh lum na ka jingdaiñ kuna na baroh ki tyndong pynmih tdem ba sawa ka long T.12,46,500, bad ïa kane la thep sha ka pla tyngka ka Sorkar," la ong u SP.Haba kdew ba kitei ki tyndong ba la ïoh kurup ki kynthup ïa kito jong ki 2 bad 4 shaka, u la ong ba kiba bun na kitei ki dei jong ki 2 shaka.
Na ka liang SP u la ban jur ruh ba kito kiba pyndonkam kali ne 2 shaka kim dei satia ban pynkylla dur eiei ïa ki kali ne 2 shaka jong ki, bad ban ieh beit kumba wan na kompeni.
Haba kylli, u DSP Traffic Shillong, Bah M.Marngar u la ong ba man la i jingpynkylla, ka jingdaiñ kuna ka long T.5000 katkum ka kyndon jong ka Motor Vehicle Act.
Ha kawei ka liang, u SP (City), Bah Vivek Syiem u la ong ba ka la don ka jingpynsngew na kiba bun balang halor ka jingpynthut jong kitei ki jait tyndong ïa ka imlang-sahlang namar ka jingsawa khamtam ha ka por mynmiet.
U la bynrap ba katei ka pynthut shi kat dei ïa ki khynnah ba khreh kot mynmiet kumjuh ïa ki ‘riew rangbah bad ki briew ki duh thiah duh dem.
Shuh shuh haba ïadei bad ki dukan kiba die ïa kitei ki jait tyndong, u la ong, “Ngi la shimkhia ïa kane bad ka la don lypa ka hukum na ka ophis Deputy Commissioner ba ma ki ruh kin hap shim ka jingkitkhieh.
Ngi la pynsngew sha ki ba ki dei ban sangeh ha kaba die ïa kine ki jait tyndong nalor kiwei-kiwei ki tiar kiba la khang da ka MV Act.
Lada ki ïai bteng ban die, ngin hap pynshitom katkum ka aiñ.
"U Bah Syiem u la aikhublei ruh ïa ki paidbah kiba ju ïarap bad kyrshan ïa ka tnad na ka por sha ka por ban pyntip lada don kino-kino ki jingpynkheiñ kyndon kiba kum kitei.
U Superintendent of Police (SP) ka East Khasi Hills, Bah Sylvester Nongtnger ha ka Sngi Balang u la ong ba bun na ki jingjia aksiden ha nongbah Shillong ki dei namar ka jingñiah kali ha ka por ba la shoh u khawiang.
“Ngi kyrpad ïa ki samla bad nongñiah – wat ñiah kali ynda la dih kyiad la ki dei ïa ki 2 shaka ne 4 shaka ban lait na ki jingjia ba sngewsih ne ki jingjia aksiden khamtam ha ki surok-bah," la ong u Bah Nongtnger.
U la ong ruh ba katkum ki jingtip ba la ïoh lum, kiba bun na ki jingjia aksiden ha nongbah Shillong ki dei namar ka jingñiah kali ha ka por ba la shoh u khawiang.
Haba kylli kumno ka tnad kan tehlakam ïa ka jingñiah kali khlemakor jong ki samla, u SP u la ong ba ka kynhun ka Shillong Traffic Police (STP) ka peitngor ïa kane ka bynta bad ka pyntyllun ïa ka kam na ka por sha ka por.
“Phi la ïohi ïa ka jingkurup ïa ki tyndong pynmih tdem ba sawa bad kumta ter-ter.
Na ka por sha ka por, ngi peitngor ruh ym tang ïa kane hynrei haba ïadei bad ka jingñiah kali khlemakor," u la ong.
Utei u heh pulit ka distrik u la ong ruh ba ka tnad ka ju pynïeng ïa ki ‘Naka’ bad kane ka kam kan bteng ban peitngor ïa ki nongñiah khnang ba kin ym pynher sted ïa ki kali ne 2 shaka haba ki ñiah ïa ki.
Ban bynrap ïa katei ka bynta, u SP (City), Bah Vivek Syiem u la ong ba ka STP ka la pynap ha ki jaka bapher-bapher ban peitngor ïa ki kali bad 2 shaka khamtam ha ka por mynmiet kumjuh ïa ki samla kiba ñiah kali hapdeng ka jingshoh u khawiang.
“Ngi sngewkhia ïa ki khun samla kiba ñiah kali bad dih kyiad ha kajuh ka por, ka jingñiah kali jong kito ki bym pat ïoh laisen.
Kumta ngi la pynïeng ki ‘Naka’ ban peitngor bad hadien kane, la shem ba kane ka la hiar," u la ong.
U Bah Syiem u la buh ruh ka jingkyrpad sha ki kmie ki kpa ba kin ym ai 2 shaka sha la ki khun katba kim pat ïoh laisen bad kim bit hi ruh ban dih kyiad haba ki ñiah kali lym kumta kan ïalam sha ki jingjia ba sngewsih.
“Ngi la ïohi ba kine ki aksiden ki ju ïalam ruh sha ka jingïap briew khamtam ïa ki 2 shaka," u la ong.
Ka tnad ka ju lap ruh ïa kito ki nongñiah kiba pynkheiñ ïa ki kyndon da kaba rung ïa ki jaka ba la buh ‘No Entry’.
Shuh shuh u la bynrap ba ka STP ka trei borbah ban khmih bniah khnang ba kan ym don ka jingñiah khlemakor ne ban lait na kino-kino ka jingjia ba sngewsih kumjuh ka jingpynthut ïa ka imlang-sahlang.
“Ka tnad ka peitngor ruh ïa ka jingpynheh jong ki kor pynsawa ba la teh ha ki kali nalor ka jingñiah kali ha ryngkat ka jingdih kyiad.
Ngi peit lut ïa kine.
Kane kan bteng," la ong u SP (City).
Ka tnat ïalehkai jong ka Sorkar Jylla ka la rai ban pynlut haduh T.23 klur tyngka na ka bynta ka 5th Meghalaya Games ka ban long ha Tura naduh 15 haduh 20 tarik u Kyllalyngkot jong u snem 2024.
Kane ka jingpynlut ka la long haduh phra shah na kaba la pynlut ha ka 4th Meghalaya Games jong u snem 2022 kaba la long ha ka nongbah Shillong kaba long tang T.2.39 klur tyngka.
Haba ïakren bad ki nongthoh khubor ha ka sngi Palei, u Myntri ka tnat ïalehkai u Bah Shakliar Warjri u la pynpaw ba kane ka jingpynlut kham bun ka pisa ka long namar ba ka Sorkar ka don ïa ka jingthmu ban pynlong ïa ka National Games.
“Kane ka jingpynlut haduh T.23 klur ka kynthup ha kaba shna bad marmot ïa ki jaka ïalehkai, ki jaka sah, ka bam, ka leit ka wan bad kiwei kiwei.
Kane ka long ruh shi bynta ban pdiang ïa ka National Games hapoh ka Jylla ha u snem 2024 lane 2025.
"U Bah Shakliar u la ïathuh ruh ba na ka liang ka Sorkar ka la pynlong ïa bun tylli ki jingïalang ban khmih bniah ïa baroh ki jingdonkam na ka bynta katei ka lympung kaba kynthup naduh ki jaka sah jong ki nongïalehkai, ki jaka ïalehkai bad kiwei kiwei.
U la ïathuh ba kin don palat 3000 ngut ki nongïalehkai ki ban wan ïashim bynta bad wat ki jaka ïalehkai ruh ki lah dep ban maramot.
U la ïathuh ruh ba yn pynlong haduh 22 tylli ki jait jingïalehkai, kynthup ïa lai tylli ki jingïalehkai tynrai.
“Ka jingthmu ka long ban kyntiew ïa ka kam ïalehkai khamtam ha ka ban plie lad ïa ki samla ba kin sei ïa ka sap ka phong jong ki da ka jingkhmih lynti ba ki nongïalehkai kin lah ban ïalehkai bha ha ki lympung ïalehkai National Level.
"Shuh shuh u Bah Shakliar u la pynthikna ruh ba ki nongïalehkai kin ym mad ïa ki jingeh ha kaba ïadei bad ki jaka sah namar da lade hi u la leit jurip bun sien na ka bynta ban pynbiang ïa baroh ki jingdonkam na ka bynta ki nongïalehkai.
Utei u Myntri u la ong ba ïa ki nongïalehkai ki ban ïashim bynta ha ka Meghalaya Games kin hap ban leh ïa ka Doping Test na ka bynta ban khmih bniah ba ki nongïalehkai kim dei ban pyndonkam ïa kino kino ki jingdih kiba sniew.
Lah ban pynkynmaw ba ha ka 37th National Games kaba dangshu dep shen ha Goa, ka Meghalaya kam shym la lah ban khur wat tang kawei ka takma rnong ruh.
Katba kiwei pat ki hynñiew tylli ki jylla ka thaiñ shatei lammihngi ki la lah ban khur takma.
Ka kynhun ïalehkai jong ka Pyndengrei SCSC ka la bteng ban khur ïa ka jingjop ha ka ïalehkai Super Division na ka bynta ka NDSA Premier League Football Tournament 2023-24.
Ka nam tam jong ka Pyndengrei ka la wan hadien ba ka la lah ban pynliem noh da 4-0 kol ïa ka Sawlad ha ka sngi Palei ha madan NDSA, ha Nongpyndeng.
Shuh shuh haba phai sha ka miej ïakheiñ point jong ka Super Division, haduh mynta ka Pyndeng -rei ka dang ïai bteng ban long ka kynhun kaba lamkhmat napdeng kiwei ki kynhun ïalehkai ha kaba na ki san sien ïakhun ka la kamai 13 point.
Nangta ka Khliehmawlieh YC ka wan ha ka kyrdan kaba ar ha kaba na ki saw sien ïakhun ka la kamai 10 point, katba ïa ka kyrdan balai la wan da ka Upper New Nongstoiñ ha kaba na ki saw sien ïalehkai ka la kamai 9 point.
Haba phai pat sha ka 1st Division, ka kynhun ïalehkai jong ka New Nongstoiñ ka la ïoh ban khur ïa ka jingjop da kaba ka la lah ban pynliem noh da 2-1 kol ïa ka Mawiongpyndengrei ha ka jingïalehkai kaba la long ha kajuh ka sngi.
Na ka liang ka Football Committee ka NDSA, ka la pyntip ruh ba ka jingïalehkai ha ka sngi Thohdieng ha ka Super Division ha ka por 12:05 mynsngi kan long hapdeng ka Tiehrit FC pyrshah ïa ka Upper New Nongstoiñ, katba ha ka por 2 baje janmiet ka Khliehmawlieh YC ïa ka Mawliehbah.
Ka Amlarem Social Club bad ka Shkentalang kin ïaknieh ïa ka nam lahduh ha ka jingïakhun final jong ka lympung ïalehkai Super Division Football League ka ban long ha ka 19 tarik mynta u bnai ha ka por 2 baje nohphai sngi.
Ïa kane ka lympung la pynïaid da ka Amlarem Sub Division Sports Association (ASSA) ha madan Mini Stadium Ladjaplem, Amlarem.
Ha kane ka jingïakhun final, u Myntri ka tnad ïalehkai jong ka Sorkar Jylla, u Bah Shakliar Warjri bad u MLA ka thaiñ u Bah Lahkmen Rymbui kin wan ban sakhi lang.
Haba phai sha ka jingïakhun semi final kaba khatduh kaba la long mynta ka sngi, ka Amlarem Social Club ka la pynliem ïa ka Jarain da 1-0 kol.
Ïa kane ka kol la thep da u Kloi Rasmut (38).
Katba ka jingïakhun final jong ka lympung ïalehkai Upper Division bad Lower Division kan long ha ka 15 tarik mynta u bnai ha ka por 12 baje mynsngi.
Ka lympung ïalehkai “1st Meghalaya International Open Grand-masters Chess Tournament 2023" ka la nangjam shaphrang ha ka sngi kaba ar ha SAI Indoor Training Hall kaba don ha NEHU.Ha kane ka lympung la wan ïashim bynta da ki Grandmaster jong ki khadwei tylli ki ri ka pyrthei kynthup napoh ri India.
Ha ki jingïalehkai kiba la long ha ka sngi Palei, Pantsulaia Levan (Georgia) u la pynliem noh ïa u Soni Krishan (Delhi).
U Kumaresh A (Tamil Nadu) u la shah rem ha u Aronyak Ghosh (West Bengal).
U Vivaan Vishal Shah (Gujarat) u la jop ïa u Savchenko Boris (Russia).
U Dzhumaev Marat (Uzbekistan) u la pynliem noh ïa u Bhoopnath (Bihar).
Kumjuh u Rajdip Das (Assam) u la shah rem noh ha u Shahil Dey (Assam), katba u Neelotpal Das (West Bengal) u la jop ïa u  Abhrojyoty Nath (Assam).
U Heikrujam Jacky Singh (Manipur) u la shah rem noh ha u Nguyen Duc Hoa (Vietnam).
U Shourya Paul (West Bengal) u la shah rem noh ha u Soumya Swaminathan (PSPB), u Ratnakaran (Kerala) u la pynliem noh ïa u Rohith Yadav (Telangana), katba u Soureen Bhattacharya (West Bengal) bad u Elgabry Mohsen (Egypt) ki la ïakhaid.
Ka Mawliehpoh SC ka la ïasam mar shi point ha ka jingïakhun pyrshah ïa ka Pompyrthat SC jong ka lympung ïalehkai Second Division Football League ba la pynïaid da ka Tyrsad Area Sports Association (TASA).
Kane ka jingïasam mar shi point ka la wan hadien ba ki la ïakhaid mar 1-1 kol ha ka sngi Palei ha madan Tyrsad.
Ka Mawliehpoh ka la ïoh ban pynkhih jar nyng-kong lyngba u Shalis Rani ha ka minit kaba 15, hynrei ka Pompyrthat ka la lah ban pynïakhaid kylla lyngba u Roni Nongrum ha ka minit kaba 43.
Lyngba kane ka jingïakhaid ka la pynlong ïa ka Pompyrthat ban shah pynhiar kyrdan noh sha ka Third Division.
Haba phai sha ka jingïakhun jong ka Third Division, ka Mawkynroh SC ka al pynliem noh ïa ka Nongmadan SC lyngba ka shi kol ba la thep da u Respalin Lyngkhoi ha ka minit kaba 45.
Kane ka lympung kan bteng biang ha ka sngi Saitjaiñ ha kaba ka jingïalehkai ha ka Third Division kan long hapdeng ka Mawdngong SC pyrshah ïa ka Nongthymmai Neng SC ha ka por 10:30 mynstep, katba ka Wahnongkseh SC ïa ka Laitniangtlong SC ha ka por 12:30 mynsngi.
Ka jingïakhun semi final jong ka Second Division kan long hapdeng ka Mawrohroh SC pyrshah ia ka Laitmawhing SC ha ka por 2 baje janmiet.
Ka Nongrah SC ka la pynjem khnap ïa ka Imson SC haduh 17-0 kol na ka bynta ban khur ïa ka jingjop ha ka lympung ïalehkai Second Division Football League 2023 ba la pynïaid da ka Shillong Sports Association ha ka sngi Palei ha SSA Stadium, Polo.
U Dawandapura Pathaw u la khur haduh ar tylli ki hat-trick, katba u Jonas Nongbri, Shanbok Marboh bad u Sondingroy Rngaid ki la ïathep mar ar kol.
U Dawandapura Pathaw u la ïoh ban thep hynriew kol ha ka minit ba 10, 15, 22, 28, 68 & 85.
Ïa ki ar kol la thep da u Jonas Nongbri (36 & 45), Shanbok Marboh (47 & 71) bad u Sondingroy Rngaid (75 & 77).
Katba ïa ki shi kol la thep da u Kynsaibor Wankhar (12), Dameshanbor Gashnga (27), Ronnie Pyngrope (63), Blanang Khongsdam (64) bad u Nangtei Kharlukhi (81).
Haba phai sha kawei pat ka jingïakhun kaba ar, ka Sohïong SC ka la pynliem noh ïa ka Jongksha SC da 2-0 kol.
Ïa kine la thep da u Banshemlang Janong ha ka minit kaba 20 bad u Keystar Malngiang (75).
Ka jingïalehkai ha ka sngi Thohdieng kan long hapdeng ka Umphrup SC pyrshah ïa ka Lumshyiap SC ha ka por 2:15 janmiet.
Ka Felicia Sympli bad ka Russia Dkhar ki la khur ïa ka hat-trick ha kaba sdang ïa ka lympung ïalehkai ki kynthei ba la tip kum ka 2nd (L) Mary Tlang Memorial Trophy.
Ïa kane ka lympung ïalehkai la pynïaid da ka East Jaiñtia Hills Dis-trict Football Association (EJHDFA) ha ka sngi Palei ha madan Artificial Turf Diengshynrum, Khliehriat.
Ha ka jingïakhun kaba nyng-kong, ka Diengshynrum SC ka la pynliem da 8-0 kol ïa ka Iongkaluh SC.Ka samla Felicia Sympli ka la khur ïa ka hat-trick da kaba thep marwei haduh saw kol ha ka minit kaba 2, 40, 53, bad 55.
Katba kiwei pat ki saw tylli ki kol pat la thep da ka Alisha Lyngdoh ha ka minit kaba 29 & 41 bad ka Evangelin Bareh ha ka minit kaba 23 & 51.
Ha ka jingïakhun kaba bud, ka Dkhiah West SC ka la pynliem da 7-1 kol ïa ka Wapung Combine SC.Ka samla Russia Dkhar mawei ka la khur ïa ka hat-trick da kaba thep haduh saw kol ha ka minit kaba 17, 24, 60 bad 70.
Katba ka Batbitbha Bareh ka la ïoh ban thep kol ha ka minit kaba 5 bad 59, bad ka Dakani Shylla ha ka minit kaba 63.
Ïa ka shi kol jong ka Wapung Combine la thep da ka Charlin Nongtdu ha ka minit kaba 46.
Ka Meghalaya Speed Skating Association kan sa pynlong ïa ka 2nd Meghalaya Open To All Speed Skating Champion-ship hapoh ki rta bapher bapher ha ka 16 tarik mynta u bnai ha madan Bastketball court jong ka St.Anthony’s Higher Secondary School.
Ïa kane ka lympung la ïatrei lang bad ka Meghalaya Roll Ball Association ha ryngkat ka St.Anthony’s Higher Secondary School.
Ïa ka Meghalaya Speed Skating la ithuh da ka ka Speed Skating Federation of India.
Kat kum ka kyrwoh la kam ba ha kane ka lympung, kin sa don shibun ki nongïashim bynta ki ban sa mihkhmat na ki skul bad ki district, ba hapoh ki rta bapher bapher.
Sa shisien pat, ki pulit ki la hap ban leit khwai noh ïa ka met jong iwei i khyllung kynthei na Wah Umkhrah ha ka 13 tarik Nohprah hadien ba ki nongshong shnong ki la ïohi ïa ka jingper jong ka met ha sla um.
Ym pat tip mano kiba la donkti ban leit bret ïa itei i khyllung sha katei ka wah, hynrei ka jingsuba ka long ba ki kmie ki kpa jong ki hi kiba la leh ïa katei ka kam bymman ka bym ïapher eiei na ka kam pynïap briew.
Kane kam dei shuh ka jingjia kaba dang thymmai, hynrei kaba la ïaid na ka por sha ka por.
Watla kiba bun ki la kren pyrshah bad pynsngewthuh ïa ka jingdonkam ban aiti ïa ki khyllung sha ki jaka ri khnang ba yn lah ban ting noh ïa ki da ki briew ki bym lah ban ïoh khun, hynrei ka jingïakren ka long kumba ïa pyrta marwei ha ri khlaw.
Katta nang kren, katta u khun bynriew ki nang leh ïa kine ki kam be-aiñ.
Ka jingshongkha khynnah lane ka ‘Teenage Pregnancy’ ha kane ka jylla ka jyllei bha na ka por sha ka por.
Kiba bun ki kynthei/shynrang ki la shu kiew sha ka kyrdan longkmie/longkpa khlem pat dei ka ïa jong ki.
Kam dei kaba suk ban shimti ïa ka kyrdan kmie/kpa namar ki jingkit ki bun.
Na ka bynta ki kynthei/shynrang kiba wan na ki longïing longsem kiba dap ba biang, ka kham shu rukom namar kito ki kmie/kpa kin wan shakhmat ban ïarap lem ïa la ki khun.
Hynrei ym baroh kiba kot bor kumta.
Namarkata, ki sa mih ki jingeh, jyrwit-jyrwat, diengpyngkiang kiba buh jingma ïa ka jingïadei ki shijur.
Don ki shijur kiba wat ki dang khynnah makna ruh, ki shim ïa ka jingkitkhlieh da ka jingieid bad jingïasngewthuh jingmut.
Hynrei kiba kum kita ki don tang khyndiat eh.
Kiba bun ki ïaleh ban lait na ka ban shim jingkitkhlieh.
Ka rta jong u briew ka long kum ki saw aïom – khynnah, samla, rangbah, tymmen.
Don kiba la tymmen wat ha rta ba ki dang khynnah.
Don kiba sngew khynnah wat haba ki la tymmen.
Hynrei kaei kaba donkam ka long ka mynsiem bad ka jingkut jingmut ban shim jingkitkhlieh, bad ban long kiba kitkhlieh.
Ngim dei ban len ba ka jingshongkha khynnah ha Meghalaya ka jur bha.
Katta ngi nang len, katta kan nang kynrei.
Kaei kaba ngi donkam ban leh ka long ban ïakhun ïa kane ka jingeh kaba don hakhmat jong ngi.
Ka dei ka kamram jong kawei-pa-kawei ka longïing longsem, ka kur ka jait, ka shong ka thaw bad ka jaitbynriew baroh ban ïa wan shakhmat ban ïathir, ïatai bad ai jingmut kumno ba ngin ïarap ïa ki khynnah/samla jong ngi ba kin lait na ka jingshongkha haba ka rta jong ki kam pat biang satia.
Ka jingshongkha khynnah khamtam ha kum kine ki por ka wanrah ïa ki jingeh kum naduh ka jingktah ïa ka koit ka khiah jong ka kynthei kaba hap ban pun bad kha, bad jingktah ïa ka jingmut jingpyrkhat namar ki khynnah kim pat kot bor ban pyrkhat kum ki rangbah bad ka met ka phad jong ki ruh, kam pat ïahap ba kin kit ïa ki jingkhia kiba bun.
Ka don ka por ïa kiei-kiei baroh kynthup ïa ka por jong ban shongkha shongman.
Ki skul/kolej ki don ka bynta kaba khraw ban saiñdur ïa ka jingmut jingpyrkhat bad ka jinglong ki khynnah/samla.
Ki nonghikai ki dei ban ïakren bad pynsngewthuh ïa ki khynnah/samla pule halor kane ka mat kaba kongsan bha.
Lada ïoh kurim ne ïoh khun ha ka rta kaba dang khynnah palat, ki jingeh ki ap lypa ha ki liang bapher-bapher.
Ha ka pyrthei kyrduh kam kyrduh jam sorkar, ki samla ki dei ban ïa pyntbit shwa ïalade ban trei ïa kiwei pat ki jait kam khnang ba kin lah ban ïeng ha la ki jong ki kjat bad ba kin long kita ki rangbah ki ban don ka bor ban kit ïa ka khia ka shon ynda ka la dei ka ïa ba kin shongkha shongman.
Ka jaitbynriew kan khlaiñ lane tlot namar ki longïing longsem.
Ngi lah ban kynnoh ïa kiwei ïa ka jingring swai ka jaitbynriew, hynrei ngi dei ban kynmaw ba haba ngi kdew kti ïa kiwei, ki don ruh ki shympriah kti kiba kdew shalade.
Namarkata, hap ban ïa ïit shwa ïalade bad kylli pyrthew ïa la ki jong hashwa ba ngin kdew ïa kiwei.
Lada ngi la biang nalade, kiba nabar lei kin ym lah ban leh eiei pyrshah ïa ngi.
Hynrei lada ngi tlot naduh na ïing, kane ka jingtlot kan ktah salonsar ïa ka jaitbynriew.
Hap ban ïa shim ïa ki sienjam kiba khlaiñ bad ba ïaineh bad weng ïa ki jingtlot hashwa ba kita ki jingtlot kin bam duh syndon ïa ngi iwei pa iwei.
Ka Jaidbynriew Khasi jong ngi ka la hiar nadong shadong naduh ka akor, ka ïaid ka ïeng bad ka kup ka sem.
Kane ka jinghiar kan long tang na ka liang ki kynthei ne shynrang hynrei ka kynthup lang ia baroh, kumta hangne ngi kwah ban kdew khyndiat.
Para ri baroh hana ngi phai sha ka ïaid ka ïeng ka kup ka sem, ka ktien ka thylliej jong ki rang bad ki thei samla Khasi hangne hapoh ri  la jong ka long kaba la palat than bad kaba isih tam.
Ki kynthei ruh kim long shuh kum kita ki kynthei kiba dei ban ri ïa ka akor ka burom bad ka long ïing longsem.
Ki shynrang ruh ki la im mon palat kat haduh ba   kim kheiñ shuh ïa ki kynthei khynnah.
Ki bar jylla ruh haba ki iohi ba ki rang Khasi ki lehpoh bad khlem akor ïa ki kynthei kumta ki ruh ki sdang ban leh kumjuh.
Kumta ngi kyrpang ïa ki paralok shynrang jong ngi ba kim dei shuh ban leh kumne khnang ba ki dkhar ruh kin nym ioh lad.
Ngi iohi shai kdar ba ki shynrang Khasi jong ngi ki la sngewpahuh kynthei than bad kumta kim salia shuh ïa kawei arngut kumta ki sdang pat sa ka leh beiñ leh sat.
Hynrei phi dei ban kynmaw ba wat la ki kynthei ki long kiba shibor shibuit bad shirong ruh hynrei phi ki rangsamla phim dei ban beiñ ïa ki Namar ngi tip shai ba ki kynthei wei ki la lip ka rong kaba ki don shsien kata ka la long shi junom, ym kum ki rang khadar rong khadar lama.
Phi kynmaw ne em ïa ka jingïathuh khana shaphang u Klew bad ka Sngi kumno ba u Klew u ïehnoh ïa ka sngi ha ka jingshah pynthame ha ki “Pertyrso" bad kumno pat ba u babe hadien.
Kynmaw keiñ paralok ba wat leit ïajied ïa jinglong u Klew sarong ki thei samla ki ri ruh ka long ka bym kai shuh bad dei na kane ka daw jong ki rang Khasi ba ki kynthei ki kylla riewkai bad kylla dakaid.
Bunsien haba ngi iohi ïa ka jingshah kynthoh jong ngi ki kynthei samla Khasi ba la palat shisha haduh ba ki la shuh thad palat ïa ka ïaid ka ïeng jong ngi bad ka riam ka beit ruh kumjuh.
ïa ki para shynrang pat ym don ba iohi namar ba imat ki la biang nadong shadong mo katba ngi ki kynthei pat kiba dap da ka jingduna suda hynrei ym don pat ki ban pynbeit ïa ka lynti ka jingbakla jong ngi.
Ngi te hangne ngim shym kwah ban kynthoh ïa ki shynrang ne kynthei hynrei ngi shem ba baroh lang kynthei bad shynrang ruh ki la im mon palat la i kum bym ju don ba sneng ba kraw ïa ki.
Kumta lada phi ïa sngewieit shisha haduh katta katta ïa ka jaidbynriew lang baroh kawei, te sngewbha ban shu pyni da ki jingsneng bad pynbeit ruh ïa ki jingbakla jong ngi ki samla.
Kumta ngi kyrpad ïa phi ki long kmie lang kpa ban ïarap lem ïa ngi ha ka ban pynkhie im pat ïa ka jaidbynriew jong ngi.
Ha kaba khadduh eh ngi kyrpad ïa ki samla baroh ba kin nym sngewsih ei ei ruh ïa kine ki jingthoh jong ngi.
Kumta hangne ngi sneng khyndiat ïa ki para kynthei bad shynrang.
Ko rang Khasi kynmaw bha ba shuwa ba phi mut ban lehbeiñ lehsat ïa ki para kynthei phin sngewbha ban da pyrkhat bad ngam jylliew bha.
Ki thei samla ruh kin sngew-bha ban ïai shah ïa ki jingjynjar bad shuwa ba kin leh ïa ki kam sang, kam poh kin sngewbha ban da pyrkhat ïa kiba ha ïing ha sem bad ka jaidbynriew Khasi de.
Namar kane kaei kaei baroh ka lam sha ka jinghiar bad jingpoh jong ka jaidbynriew jong ngi.
Ban pyntreikam ïa ka Bor u Paidbah donkam ki seng kiba la pynïaid bha bad donkam ruh ki nongïalam kiba aiti ïalade na ka bynta ka seng ban ïalam bad pyntreikam ïa ka Bor u Paidbah.
Kam long kaba shongñia bad kaba don jingmut eiei lada shu bret ïa ka jingkitkhlieh sha u Paidbah.
Dei kine ki seng bad ki nongïalam jong ka seng kiba hikai, kiba pynsngewthuh bad kiba buh ki phang kumno ban pynïaid ïa ki kam ka ri shaphrang.
Kane ka dawa rangbah rangsan na ki nongïalam ka seng ban shong pyrkhat bad aiti ïalade ba ha kano ka rukom yn lah ban pyntreikam ïa ki phang kiba la pruid dur.
Kam mut ruh ba tang shu la pruid dur, ka kamram ka seng bad ki nongïalam ka la kut.
Em, kam long kumta.
Kane ka long tang ka jingsdang.
Yn mih ki jingeh kiba laiphew jait bad ïa kine ki jingeh la dei ban kyrthai bad pynlwit ïa ki.
Donkam ki nongtrei ha ka seng kiba bit bad kiba sngewthuh ïa ka kam.
Kum ka nuksa ngi la iohi baroh kaei ka bor jong ka electric, phi tharai lah ban shu ioh ïa ka na lum na wah khlem da pynbeit ne wad lad kumno ban pynmih ïa ka ? Peit tang hangtai ha Sunapani kumno la pyntylli ïa ka Wah Umkhrah na shaneng ka jingkieng Mawlai da kaba la shna ka den um kaba rit bad lyngba kane ka den um la shna sa ki nala na sha kyndong ban ïalam ïa kane ka um kaba la pyntylli kan lah ban shoh la ki pynkha bad da ka jingkhih kine ki pynkha la pynïaid ïa ki bor bad ki kor ban pynmih electric.
Phi tharai kane ka kam pynmih electric ka la kut tang hangne ? ïa kane ka bor electric la leit lam sha sor da ki sainar, bad la wanlam sha ki ïing da ki sainar  kiba la shna kyrpang khnang ba yn lah ban ioh ding ban pynshai ïa ki iing ne ki ban pynïaid ia ki kor ki bor ha ki karkhana.
Phi tharai khlem kane ka jingpyntylli lah mo ban ioh ïa ki jingmyntoi kaba ka pyrthei satlah ka la ioh na ka ding electric ? Lada shu shah ïa kane ka bor electric ba kan ïaid mon te yn mih sa ki jingïap ne jingmynsaw na ka bor jong ka electric.
Ha ka saiñ pyrthei ruh donkam ka seng ban pyntylli, ban ialam bad hikai ïa u paidbah khnang ba ka bor u paidbah kan long kaba dondor.
Lada ym leh kumne ka bor u paidbah kan shu sep – ei bad kan shu pra shane shatai bad kan long pynban ka jingmynsaw.
Kumta donkam ki seng bad ki nongïalam ïa u paidbah ha ka lynti ka jingshisha bad ka jingsngewthuh.
Haba don ki seng ka jingtrei kam ruh ka suk namar ka don ka jingïaai kti lem jong ki dkhot namar tang uwei u briew un ym lah  ban talain, yn don hi ki pang ki jha bad kumta lada ka kam kan ym tud, donkam ka jingbuddien bad treikam ban ïarap ia ki nongïalam.
Ka seng ka the ka khum ïa ki dkhot jong ka bad yn ym don ka jinglehmon jongno jongno.
Da ki hajar ngut ki parakur Warjri ki la poi sha ka sngi rakhe ïa ka lyngkhuh snem ba arphew san jong ka Seng Kur Warjri ha shnong Thynroit.
Ka rakhe baphuh baphieng la wan pynshngaiñ lang da ki rangbah jong ka Synjuk Ki Rangbah Kur Ka Bri U Hynñiewtrep bad ki samla nongïalam jong ka seng Hynñiewtrep Youth Council.
Ka jingrakhe ka pynlong ruh ïa byllai ki kam pyninam ïa ki sap ki phong jong ki khynnah bad samla na ka Kur Warjri ha baroh shisnem kiba kynthup ïa ka ‘Football’, ‘Basketball’, ‘Painting’, ‘Essay’, ‘Poetry’, ‘Dancing’, ‘Music’ bad ha ka step jong ka sngi long dorbar la pynlong da ka Marathon.
Hadien kata, la bteng ka Dorbar ba la kren da ki rangbah Kur Warjri bad la sam ïa ki khusnam jop jong ki samla kiba lahduh ha ki kam pynisap bapher-bapher bad la pyninam ruh ïa ka rwai ka shad na ki nongjop bad nonghikai ba kynthup ïa ka shad da i Dapalei Warjri bad ka kynhun bad ka jingrwai da i Noury Warjri.
Nalor ki jingïakob pyninam bapher-bapher, la pynkup burom ruh ïa ki samla na ka Kur kiba la kiew shaphrang ha la ki jingtbit ba shimet jong ki ba kynthup ïa ka samla Ellerene Warjri ba la ïoh ka nam lahduh kyrdan ba-ar ha ka Bachelor of Education Examination, 2023, NEHU, Obinas Warjri ba la ïoh takma ksiar ha ka 5th Annual National Martial Arts Games, Badahunshisha Warjri ba ïoh kyrdan ba-ar ha ka Poster Contest 2023 da ka Forest and Environment Department, Meghalaya ha ka ba synrop bad ka Global Tribal Forum.
Kumjuh, la pynkup burom ïa ki rangbah Kur kiba la kitkhia ïa ka Seng Kur Warjri naduh ba la seng na arphewsan snem mynshwa, bad la ainam aiburom ïa u khliehduh ba nyngkong, Bah D.L.Warjri (Bam Kwai ha Dwar U Blei) ba la pdiang sngewbha da ka takma sahnam ha i kmie ki khun, Kong P.O.Kharkongor, ba la synran lang bad ki khun ki kti.
Ha ka ba pynwai noh ïa ka jingrakhe, la pynhiar lama da ki rangbah Kur Warjri ba kynthup ïa u Bah George A.Warjri, Bah Sunshine Warjri, Bah P.Barkos O.Warjri, Bah R.V.Warjri, Bah Kestar Warjri bad kiwei-kiwei ki rangbah Kur na ka Sengkmie.
Ha kane ka sngi rakhe la ïoh jingkren na u Bah Shakliar Warjri, Myntri Sorkar Jylla, u Rangbah R.L.Kharpran, Symbud Khliehduh ka Synjuk ki Rangbah Kur bad na u Samla Roy Kupar Synrem, khliehduh ka Hynñiewtrep Youth Council.
U Bah Shakliar Warjri u la pynpaw ka jingkmen bakhraw na ka bynta ka jingrakhe lyngkhuh arphewsan snem jong ka Seng Kur Warjri bad u la kyntu ïa ki rangbah ban kin dang ïai durïap ban pynïar ïa ki kam jong ka Kur Warjri.
U Rangbah R.L.Kharpran u la kren mardor halor ka jingdonkam ban tehsong ïa ki Seng Kur ha satlak ka Ri Khasi bad ban pynskhem ïa ka longkur-longkha.
Kum shi bynta jong ka jingrakhe ïa ka lyngkhuh arphewsan snem jong ka Seng Kur Warjri, la rakhe ruh ïa ka snem thymmai katkum u bnai bneng ki Khasi ba la maitphang da u Bah Raphael Warjri bad la ïoh jingkren na u Bah Roy Kupar Synrem u ba la kyntu ïa ki paidbah ban long ki ba tipkur tipkha, tipbriew tipblei bad kamai ïa ka hok da ka ba kdew artat ba ka tipkur tipkha ka long ka ba kongsan na ka bynta ka lawei jong ka jaitbynriew ha baroh ki liang.
Ki samla ba jop ha ki jingïakob ki long ha ka Mareh ‘Marathon’, na ka liang ki shynrang uba jop ïa ka kyrdan nyngkong dei u Teibanstone Warjri na shnat Thynroit, kyrdan ba-ar – Denzil Gordy Warjri na Mawlai, kyrdan balai – Bateiskhem Warjri na Thynroit.
Na ka liang ki kynthei ha ka ‘Marathon’, la jop kyrdan nyngkong da ka Aquilin Warjri na shnat Wahlang, kyrdan ba-ar Banrisuk Warjri na Wahlang, kyrdan balai Shishabahun Nongkynrih, na ki nongshim bynta ba khynnah tam dei u Morgan Jones na shnat Sohryngkham, bad ba tymmen tam dei i Langtimai Siejïong bad kiba la ïoh takma tang ban pyntngen ki long Phibanshimti Warjri na shnat Nongkynrih, Sanhil Warjri na Thynroit, bad Anginia Warjri na Umphrew shnat Umrynjah.
Ha ka ‘Basketball’, na ka liang ki shynrang la jop ka shnat Mawlai pyrshah ïa ka shnat Mawprem, liang kynthei la jop ka shnat Mawlai pyrshah ïa ka Wahlang; ka shnat Mawnai ka la jop ha ka ‘Football’ pyrshah ïa ka shnat Urur Rangshken, bad kiwei ki khusnam shimet ki long ‘Best Goalkeeper’ ba la jop u Freddy Fender Warjri na shnat Manai, ‘Top Scorer’ la jop da u Balajied Warjri na Manai bad Shimbor Warjri na Urur Rangshken, ‘Best Player’ la jop da u Balajied Warjri bad ‘Promising Football Player’ la jop da u Micky Berth Warjri.
Ki nongjop ha ka Pyniriam na ki ba rit ba long kyrdan nyngkong u Wanbok Warjri, (Mawkneng), kyrdan ba-ar, ka Marbakordor Warjri, (Siejiong), kyrdan balai, u Mebanshngain Warjri, (Siejiong), ha ka Pyniriam baheh pat ka Graceful joy Warjri (Mawkneng) ka la wan ha ka kyrdan banyngkong, ka Wandarika Stella Warjri (Sohryngkham) kyrdan ba-ar, ka Cynthia Warjri, (Upper Shillong) bad ka Ïaphira Warjri, (Mawkneng) ki jop kyrdan balai.
Ki nongjop ha ka Thohdur ki long u Bankhraw Warjri, Lummawbah kyrdan ba nyngkong, ka Naphida B.Warjri, Mawprem kydan ba-ar, Badahunshisha Warjri, Pyndengumiong kyrdan ba-lai bad u Mewanshwa Warjri, Siejiong ba dang khyndai snem la ainam kyrpang da ka khusnam bad syrnot.
Kiba jop ha ka rwai ba heh ki long ka Noury Warjri (Laitkor) kyrdan ba nyngkong, ka Ibasuklang Warjri (Siejïong) kyrdan baar, bad ka Ibapynjanai Warjri (Mawkriah) kyrdan balai.
Na ki barit ha ka rwai pat la jop kyrdan nyngkong u Hamebansan Warjri – Nongmynsong, kyrdan baar ka Ila Warjri – Kynshi, kyrdan balai ka Shisha Warjri – Mairang.
Ha ka ïakob thoh Essay ki nongjop ki long kyrdan nyngkong ka Sharina Warjri, kyrdan baar ka Dollyrene Warjri na shnat Mawkneng, kyrdan balai ka  Ibapynsuk Warjri na shnat Myrkhan.
Ha ka ïakob thoh poitri la jop ka  Bamisha Warjri shimet bad ha ka ïakob shad la jop kyrdan nyngkong ka Dafini Warjri na shnat Mawkneng, kyrdan baar ka Jesika warjri na shnat Mawkneng bad ka ka Letizia Warjri na shnat Mawprem.
U MLA ka Mawkyrwat u Bah Renikton Lyngdoh Tongkhar ha ka Sngi Balang ha ryngkat ka jingdon lang u Bah I Lawriniang, BDO Mawkyrwat Block, u la plie paidbah ïa kawei ka jaka jngohkai pyrthei kaba itynnad kaba tip kum ka Urnar Viewpoint kaba don ha ka shnong Mawrap, South West Khasi Hills District.
Ïa kane ka jaka jngohkai Urnar View Point kaba la pynïaid da ka Sharailang Co-operative Society la ïoh ban shna bad pynitynnad shuh shuh naduh ki jaka peitkai ki lynti bad kiwei kiwei lyngba ka skhim Chief Minister Special Development Fund 2019-20 ha ka jinglut kaba T.2.50,000 hajar lem bad ka skhim MGNREGS ha ka jinglut kaba T.9 lak tam.
U Bah Renikton haba ai jingkren ha kane ka sngi u la pynpaw ïa ka jingsngewkmen ban ïohi ïa ka jingjop wat hapdeng ka jingpyrshang kaba rit eh ka jong u, hynrei ha kane ka sngi la lah ban plie paidbah ïa ka.
U la ïathuh ba ha u snem 2019-20 u la ïoh ban wan peit nyngkong eh ïa kane ka jaka kaba dang don tang da ka khlaw bad ban ïohi ïa katei ka kshaid kaba itynnad u la shu hap ban kiew ha ki dieng.
Nalor kane u la ïathuh ruh ba ka jingitynnad katei ka kshaid kaba u la ïoh ban leit haduh hajan ka la pynlong ïa u ban kut jingmut ban pyrshang leh eiei.
Kumta ha ka jingsdang barit u la ïoh ban pynkdew lynti ban shna ïa kane view point lyngba ka skhim CMSDF kaba dei hapoh jong ka MLA skhim.
U la pynpaw ruh ïa jingkhublei ïa ka ophis u BDO Mawkyrwat Block kyrpang eh ïa ki nongpynïaid shnong, ki nongshong shnong kiba don ïa ka mynsiem ïatreilang ban pynbha shuh shuh ïa kane ka jaka jngohkai lyngba ka skhim MGNREGS.U Bah Renikton u khmih lynti ba kane ka jaka jngohkai kaba la ïoh ban plie kan nym kut noh kumto, hynrei u kyrmen skhem ba kin sa don ki nongjngohkai pyrthei na kylleng ki jaka ki ban poi sha kane ka jaka.
Shuh shuh u la pynpaw ruh ïa ka jingangnud ban don ki lynti ïaid kjat ha baroh ki kshaid kiba don hapoh kane ka distrik.
Namar kata, u kyrmen skhem ruh ba lyngba ki jingtyrwa kiba u la phah sha ka sorkar bad lyngba ka jingbuddien jong u, ha kawei kin sa don ki lynti ïaid kjat kiba bha ha kaba ki nongwan jngohkai pyrthei kin ïoh ban ïaid haduh hajan ban ïohi ïa ka jingitynnad jong ki.
U Myntri ka tnat pule puthi ka sorkar Jylla u Rakkam A Sangma ha ka 13 tarik Nohprah u la wan ban khylliap lama noh ïa ka sngi pynkut jong ka jinglehkmen Silver Jubilee ne ka jingdap 25 snem ka jingïaid lynti ka Kymprup Higher Secondary School Sahsniang-A naduh ba la seng ha ka 26 tarik Rymphang 1998.
Nalor u Myntri u Rakkam A Sangma uba long kum kongsan jong kane ka sngi, la donlang ruh ki MDC ka JHADC kiba kynthup ïa u MDC ka Sohmynting u Lakhon Dkhar kum u symbud kongsan, u WG Sungoh bad u Habahun Dkhar.
Ïa ka jingïalang la pynïaid da u Founder Syngkon bad la ïoh ka jingkren na u Principal ka skul u H Kamar bad na u Waheh Shnong D Ymbon ha ka jingdonlang ki nongshong shnong kynthup naduh ki longkmie longkpa, ki nonghikai bad ki khynnah skul.
U Rakkam A Sangma ha ka jingkren u la ai ka jingïaroh ïa ki bor pynïaid skul, ki nonghikai kiba la len lade ban pynheh pynsan ïa kane ka skul kumba ka long mynta ban pynphriang ïa ka jingnang jingstad sha ki khynnah jong kane ka thaiñ.
Kam long kaba suk ban pyntyllun ïa ka shlem pule haduh 25 tylli ki snem lada ki bor pynïaid skul, ki nonghikai kim trei shitom bad len lade, hynrei dei namar ka mynsiem kaba rhem ha ki ban pynphriang ïa ka jingnang jingstad, kane ka skul ka roi bad ka san kumba ka long mynta, u la bynrap.
U la ai ruh ka jingkyrkhu kyrdoh ba kane ka skul kan dangkiew shaphrang ha baroh ki liang bad ba kan dang lah ruh ban pynmih shibun ki khynnah ki ban long ki riew khraw pyrkhat bad ki samla kiba don ka thong ha ka jingim.
Ha kaba ïadei bad ka mat jingdawa ban pynrung ïa ka skul ha ka Adhoc Grant na ka liang u Myntri u la bthah ïa ki bor pynïaid skul ban pynbiang ïa ki kot ki sla kiba donkam.
Shwa kane, u Chairman u Founder Sungoh ha ka jingkren maitphang, u la ïathuh ba kumno la sdang ïa kane ka skul bad ki jingeh ba bun ba ki mad ha ka jingïaid lynti kaba 25 tylli ki snem ha kaba ki dkhot ka SMC ryngkat ka Dorbar Shnong ki ïaid ryngkat bad ki la jop ruh ïa shibun ki diengpyngkiang bad ki jingeh kiba mih na ka por sha ka por ban pynurlong bad pynjanai ïa ka jingangnud bad ka thong ba la ïohi jngai da ki ‘riew pyrkhat ‘riew ïohi jngai jong ka shnong.
Ha kane ka sngi pynkut ïa ka jingrakhe dap 25 snem, ki bor pynïaid skul kila ïoh ruh ban pynlait ïa ka Souvenir jong ka skul ban pynkynmaw ïa ka jingïaid lynti ba 25 snem ïa kaba la pynlait paidbah ïa ka da u Myntri.
Haba phai khyndiat halor ka jingiaid lynti bad ka history jong ka skul, la ong ba shwa ka 1998 la don tang kawei ka skul ha ka shnong Sahsniang A kaba dei ka Govt.
LP School kaba ai jinghikai haduh Class-IV.Ki khynnah skul ki ïai pass man u snem na kane ka skul tangba bun na ki, kim lah ban bteng shuh ïa ki jingpule namar ba kim kot bor ban leit sha kiwei pat ki shnong ne sha sor.
Ki nongïalam jong ka Dorbar Shnong ki ïohi ïa ka jingeh jong ki khun ka shnong bad ki sngewthuh bha ba ka por ka la dawa ba ki khun jong ka shnong bad ki para marjan shnong ki la dei ban ïoh ïa ka jinghikai ha klas ba kham shalor.
Kumta ka Dorbar Shnong ka la mynjur ban seng ïa ka skul kaba yn tip ruh kum ka Kymprup Upper Primary School Sahsniang A’ ha ka snem 1998 bad la pynlong skul ha ïing barit jong ka Balang Presbyterian Sahsniang bad hadien ka skul ka la ïoh la ka jong ka ïingskul ha syndah bad ka skuk kaba mynta.
Ha kaba sdang la buh shwa tang ïa ka Class V bad la don 6 ngut ki khynnah bad la kyntiew pat ïa ki Class man u snem haduh Class VII ha u 2000.
Katba nangïaid ki por ki khynnah kane ka skul ki la nangbun, kumta ha u snem 2008 ka Dorbar Shnong ryngkat ka jingiatreilang jong ka SMC ki la ioh ban kyntiew kyrdan ïa ka Upper Primary shaka Secondary bad ha u snem 2019 la kyntiew kyrdan ïa ka Higher Secondary School kaba tip kum ka Kymprup Higher Secondary School Sahsniang A.Kumba long mynta ka jingdon jong ki khynnah haka Upper Primary Section ki long 140 ngut ha ka Secondary 108 ngut bad ha ka Higher Secondary ki long 28 ngut katba ki nonghikai ki long 14 ngut bad uwei u non Teaching Staff.
La pynphuh pynphieng ïa kane ka sngi da ki jingrwai jingshad ba la shim bynta da ki khynnah kane ka skul.
Ka jylla Meghalaya ka la ïoh ïa ka kyrdan ba-ar ne ka second prize ha ka State Energy Efficiency Performance Award (Group 4) jong ka National Energy Conservation Awards (NECA), 2023 kaba long ruh kum ka jingithuh ïa ka jingtrei ba kot palat ïa kaba khmih lynti ha ka State Energy Efficiency Index.
Ka Meghalaya ka la ïoh ïa kane ka khusnam ha ka jingïalang sam khusnam kaba la long ha Vigyan Bhawan, New Delhi, ha kaba ka President jong ka Ri India ka Droupadi Murmu ka la ïadon lang kum ka kongsan.
Kane ka jingïoh khusnam ka pyni ïa ka jingtreikam ba aiti lut jong ka Sorkar ha kaban tyngkai ïa ka bording bad ba nang pyndonkam bha.
Ka NECA kaba ju pynlong manla u snem ban rakhe ïa ka “National Energy Conservation Day", ka ai jingithuh ïa ka jingtrei ha kaban tyngkai ïa ka bording kaba long ha ki kam bapher bapher jong ka ïoh ka kot.
Ka National Energy Conservation Day bad ka jingai khusnam ka dei kaba la pynlong da ka Bureau of Energy Efficiency (BEE) hapoh ka Ministry of Power, ka Sorkar India, kaba la pynkupbor katkum ka Energy Conservation Act, 2001, ban teh kyndon bad pynshlur ïa ka jingtyngkai ïa ka bording ha India.
Haba pynpaw ïa ka jingkmen, u Myntri ka tnat Bording ka Jylla u Abu Taher Mondal u la ong, “Ka State Energy Efficiency Performance Award ka phalang ïa ka jingkut jingmut jong ngi halor ka jingtyngkai ïa ka bording bad ka ai mynsiem ïa ngi ban ïaid ha ka lynti ban lah pynmih ïa ka bording kaba khuid hadien habud".
U Mondal u la ong ba ka Meghalaya ka la lamkhmat ha ka jingpyrshang ban pynmih ïa ka bording kaba lah ban neh slem bad dang shen ka Jylla ka la pyllait ïa ka Solar Mission ba T.500 klur ban pynthikna ïa ka jingpynmih bording na ka thymmei kaba neh shirta hapoh ka Jylla.
La pyntip ruh ba ka Jylla ka la pynkhreh ban shna ïa artylli ki solar park ha artylli ki jaka kiba lah ban pynmih bording ba mar 20MW.Kine ki dei ha Suchen bad ha Thamar.
U MLA ka South Shillong u Bah Sanbor Shullai uba long ruh u Chairman ka Monitoring Cum Implementation Committee ka 19th South Shillong Constituency, ha ka Sngi Saitjaiñ jong ka taïew ba la dep, u la pynlong ïa ka Pre Christmas bad New Year Get-Together ha kaba u la ai jingïarap T.3.50 lak sha ki 14 tylli ki Balang Khristan na ka bynta ban ïoh pynkhreh ïa ka jingrakhe Khristmas.
