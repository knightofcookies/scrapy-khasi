Ka dei ruh ka ktien kmie bad ka ktien tynrai na ka bynta ki khynnah ki bym ïohsngew.
Ka long kum u budlum na ka bynta ka jingkynthup lang ïa ki khynnah ki bym ïohsngew ha ka kynhun jong ki bym ïohsngew bad ka ïalam ïa ki ban ïoh ka jingithuh ha ka imlang ka sahlang.
Ka Convention on the Rights of Person with Disabilities ka ithuh, ka pynshlur bad ka kyntiew ïa ka jingpyndonkam ïa ka Sign Language ha ki ba bun ki bynta.
Katba ha ri India ka jingpyndonkam ïa ka Sign language ka dang shu sdang ban kiew bad ïar katba nang mih ki sngi.
Ka sorkar India ruh ka la sdang ban plie ki jaka training kum ka Indian Sign Langauge Research and Training Centre kaba don ha Delhi ban pynphriang shuh shuh bad ban kyntiew ïa ka.
Nangta ka National Association of the Deaf ruh ka la ïa khun ban ïoh ban pynrung ïa ka Indian Sign Language ha ka khyrnit kaba Phra bad kane ka dang ïaid shakhmat.
Ha Meghalaya katkum ka khana samari 2011, ki briew bym ïohsngew ki dei kiba bun paid tam napdeng ki briew ba don jingduna ha ki dkhot met.
Ka jingpyndonkam ïa ka Sign Language ka dang duna bha haduh katta katta khamtam ka jingïarap ban kyntiew ïa ka.
Ki briew ki bym ïohsngew ki ïa kynduh shibun ki jingeh na ka daw ka jingduna kiba nang bad tip ïa ka ktien jong ki ha ka imlang ka sahalng.
Kane ka ïalam sha ka jingshah iehnoh beiñ bad duh bun ki kabu kum ka jingiehnoh shiteng ha ka jingpule, ka jingbym ïoh lad ban shim bynta pura ha kiba bun ki bynta.
Bad kane ka ïalam sha ka jingsngew marwei bad duh jingkyrmen.
Ngi donkam namarkata ïa ka jingïatylli lang kawei ban ïa snoh kti lang ban ïa khun ïa kane ka jingeh.
Ngi lah ban sdang da ki sien jam kiba rit bad kata ka long da kaba ngi pule ïa ka ktien jong ki.
Ka sorkar ruh ka donkam ban shim khia ban don la ki jong ki nongpynkylla ktien bad kiwei ki lad ki lynti namar kane kan wanrah ïa ka jingkylla ha ka jingim jong ki briew ki bym ïohsngew bad ba kin lah ruh ban noh syniang lem ha ka imlang ka sahlang katkum ka jinglah ka jong ki.
Shillong, Nailur, 22: U National Spokesperson jong ka All India Trinamool Congress u Saket Gokhale ha ka sngi Palei u la kob ïatai nia bad u Symbud Myntri Rangbah ka Jylla u Bah Prestone Tynsong hakhmat ki lad pathai khubor halor ka jingdkoh ka synshar ka khadar hapoh ka jingsynshar jong ka Sorkar Meghalaya Democratic Alliance (MDA) ba la ïalam da ka National Peoples Party (NPP).
Ha ka sngi Balang u Gokhale u la phah da ka jingthoh sha u Myntri ka tnat PWD (Buildings) u Bah Dasakhiatbha Lamare ban pan jingpynshai halor ka jingïasylla jong ka Sor kar MDA bad ki Kontraktor ban tei ïa ka Iingdorbar Thawaiñ ba thymmai ha Mawdiangdiang.
Katkum ka jubab RTI ba la ïoh pdiang, ka Uttar Pradesh Rajakiya Nirman Nigam, kaba la ïoh Kontrak ban shna ïa ka Iingdorbar Thawaiñ ba thymmai ka la ai wai pateng ïa ka jingtrei sha ki Kontraktor ba la shah kyntait ïa kiba la tip kyrteng kum ka Badri Rai & Company bad ka Shiva Enterprise.
Halor kane ka jingkynnoh, u Bah Prestone um shym la lah satia ban ai jingpynshai bad ban pynksan ba balei ka Uttar Pradesh Rajakiya Nirman Nigam ka la aiwai pateng ïa ka kam sha ki Kontraktor ba la shah kyntait.
Dang shen u Gokhale u la phah ïa ka jingthoh sha ka Sorkar Jylla halor ka jingdkoh treikam jong ka Sorkar ha kaba pyntrei ïa ka Shillong Smart City, ka jingthied jong ka tnat Pulit ïa ki kai bad ka jingjulor jong ki surok ha kylleng ka jylla.
Shillong, Nailur, 22: Ka sorkar jylla lyngba ka tnad PHE mynta ka kynti ka la phah ka jingtyrwa sha ka sorkar pdeng ba kan kynthup ïa ki shnong ba don hapoh New Shillong Township (NST) ha ka skhim Jal Jeevan Mission (JJM) na bynta ban pynpoi um sha man ki thliew ïing hapoh kine ki shnong.
U Myntri ba dei peit jong ka tnad PHE u Bah Renikton Lyngdoh Tongkhar u la ong, “Katba ka jingpynkhreh ïa ka DPR ba thymmai ban pynrit ïa ka dor jong ka skhim, New Shillong Township Water Supply Scheme (NSTWSS) na ka liang ka tnad ka la phah ruh ïa ka jingtyrwa ban kynthup ïa kine ki shnong hapoh ka skhim JJM."U la ong ruh ba na ka liang ka tnad kan ym ap satia haduh ban da dep ka jingpynkhreh ïa ka DPR namar na ka liang ka sorkar ka la bthah ba ka tnad jan pynrit ïa ka dor kane ka skhim da marshiteng na kaei kaba la phah jingtyrwa kham mynshuwa.
U la ba kiba bun hi ki shnong ki la shah kynthup ban ïoh um lyngba ka skhim JJM bad na ka liang ka tnad kan hap ban pynleit jingmut sa ïa ki shnong kiba ym shah kynthup satia.
Ïa ka skhim NSTWSS la ïoh jingmynjur ban ai ïa ka song pisa ha u Lber jong u snem 2014 lyngba ka Special Plan Assistance (SPA) kaba kot kumba 321.28 klur bad Rs 9 klur la dep ban pynlait sha ka tnad na ka SPA bad 11 klur na ka bhah ka sorkar jylla bad ïa kane ka pisa la pyllut ha ka ban thied ïa ki pipe um ïathuh u Bah Renik.
U Bah Renik u la ong ruh ba na ka liang ka tnad ka la buh thong ban pyndep ïa ka Greater Shillong Water Supply Scheme (GSWSS) phase-III ha une u snem bad u la ong ba la mang shuh sa 65 klur na bynta ban pyndep noh ïa kane ka projek.
Shillong, Nailur 22: Ka Khasi Student Union, NEHU ha ka sngi Palei ki la dawa ba ka NEHU ka dei ban kynthup lang ïa ki ST kyrpang eh ïa ki samla pule Khasi jong ka skulbah NEHU ha ka prokram ai jinghikai ei(free coaching) lyngba ka Dr Ambedkar Center of Execelence na bynta ki samla kiba don jingthmu ban ïakhun ïa ka eksamin UPSC ym ba kan ai jinghikai tang ïa ki samla pule na kiwei pat ki jaidbynriew kiba dei na ka thup Scheduled Caste(SC).
Haba kren sha ki lad pathai khubor u General Seceretary jong ka KSU NEHU u Samla Shibaitlang Rymbai u la ong ba ki bor pynïaid ka NEHU kim dei ban peit kyrpang tang ïa kiwei ki jaidbynriew ban klet noh pat ïa ki trai muluk ha ka jingai jinghikai na bynta ban pyntbit ïa ki samla ban ïakhun ïa ka UPSC.U la ong ruh ba lada ka NEHU ka kynthup beit tang ïa ki SC ha ka jinghikai bad kyntait ïa ki Khasi ban kynthuplang na ka liang ka KSU kan ym ai lad syndon ba kan treikam.
“Ngi kwah ban kren da kaba shai hangne ba ka NEHU ka dei ruh ban ai bhah ha kane ka jingai jinghikai ïa ki samla Khasi namar lada ki samla pule na ka jaidbynriew kin ioh lem ïa ka jingshah hikai khlempep kan long ka jingmyntoi ïa kiba wan na ka ïing ba duk ki bym kot bor ban shah hikai ha ki jaka ai jinghikai shimet na bynta ba kin ïakhun ïa kane ka eksamin" u la ong.
Shillong, Nailur, 22: Ka Hynñiewtrep Youth Council (HYC) ha ka sngi Palei ka la dawa ïa ka Sorkar Jylla ban ai tohkit ha ka Central Bureau of investigation (CBI) halor ka jingshah siat ïap jong u nongïalam barim ka seng kieng atiar Hynñiewtrep National Liberation Council (HNLC) u Bah Cheristerfield Thangkhiew khnang ban pynthikna ïa ka jingpynshitom ïa kiba donkti ha kane ka kam bymman.
“Ngi dawa ba dei ban tohkit halor ka jingïap u Bah Cheris da ka Independent Investigating Agency, ym da ka tnat Pulit ka Jylla Meghalaya, bad lada ka jingtohkit ka la sdang, dei ban aiti ïa kane ka kam sha ka CBI ban nang tohkit bniah na ka bynta ban pynshitom ïa kiba donkti ha kane ka kam runar kaba lam shaduh u pud ka jingduhei u Bah Cheris ïa ka jingim," dawa ka HYC ha ka dorkhas ba la phah sha u Myntri Rangbah ka Jylla u Conrad K.Sangma.
Ka HYC ka la kynnoh ba ka Sorkar Jylla ka la thaw ïa ka One Man Commission of Inquiry ba la khlieh da u Justice T.Vaiphei tang ban shu pynhun ïa ki paidbah jong ka jylla hadien ba ka la mih ka jingbitar halor ka jingshah siat ïap jong u Bah Cheris ha ka step phyrngab jong ka 13 tarik Nailur, 2021.
Ka Commission hadien khyndai bnai khatduh ïawai ka la aiti ïa ki jingshem jong ka sha ka Sorkar Jylla.
Ha ka kaiphod, ka Commission ka la ai ïa ka jingkynthoh da kaba ong, “ka jingkhynra ka dei kaba la pynkhreh bha, hynrei kaba shu leh kyrkieh, khlem da pyndonkam bha ïa ka bor pyrkhat pyrdaiñ.
Ha kawei pat ka kyntien, ka dei pynban ka jingkhynra ba shu leh lymmuh.
Ka Commisson ka la kdew ruh ba ka jingkhynra jong ki Pulit ka dei kaba la pyndonkam palat pud ïa ka bor da ka Tactical Team-I kaba leit sha iing sah u Bah Cheris tang ban khynra bad ban kem im ïa u ym ban siat ïap.
Ka HYC ka ong ba ka jinglap jong ka jingtohkit ka long kaba shai bha ba ki dkhot ka Tactical Team-I ki dei ka daw kaba lam sha ka jingïap jong u Bah Cherist bad namarkata dei ban tohkit ruh halor kane bad ban tian bishar bad pynsajia ïa kiba don bynta ha kane ka kam bymman katkum ka aiñ.
“Ka long kaei kaei kaba pynkyndih ban ïohi ba ka Sorkar Jylla ha ka jaka ban pule bniah bad ban leh eiei halor ka jinglap ba la kdew ha ka Para 34 jong ka kaiphod ka Commission, hynrei ka la pyrshang ban pynslem ïa kane ka kam lane ka la pyrshang ban ïada ïa kito kiba donkti ha ka jingkhynra lymmuh da kaba ong pynban ba kan sa pan jingpynshai na ka Tactical Team-I katkum ka Memorandum of Action ba la kdew ha ka kaiphod tohkit," la ong ka Seng.
Ka seng ka la ong ruh ba Commission ka la ai jingkynthoh ha ka Para 32, ‘lada ka jingthmu jong ka jingkhynra ka long tang ban shu kem im ïa u Bah Cheris, hynrei ka rukom leit khynra ka long ka bym i donkam ban poi haduh une u pud.
Kane ka long kaei kaei kaba sngewsih.
“Kane ka ka jingkynthoh jong ka Commission ha ka jingsngew jong ngi ka pynlong ïa ngi ban pyrkhat sani halor ki jingshisha ba ka lah ban don ka jingïasylla ban pynïap ïa u Bah Cheris bad ym ban shu kem im bad ngi sngew ba ka long kaba donkam ban tohkit bniah halor kane la ka don neem ka jingïasylla kam bymman bad ban pynshitom ïa baroh kiba donkti katkum ka aiñ," la ong ka Seng ha ka dorkhas sha u Myntri Rangbah.
Shillong, Nailur 22 : Ka Central Puja Committee (CPC) ha ka sngi Palei ka la kyntu ïa ki paidriewngeit ba kin kiar katba lah ban sei ïa ki kali lajong ha ka por ba don ka lehniam Puja khnang ban ym ktah ïa ka dheng kali ha ka nongbah nalor ba ka la jur lypa.
Haba kren bad ki lad pathai khubor, u President ka Puja Committee, Naba Bhattacharjee u la ong, “Kito ki paid riewngeit kiba ju ïaid na kawei ka pandal sha kawei pat ba kin pyndonkam da ki bos saw kiban ïaid haduh 11:30 baje mynmiet nalor ka jaka pynieng kali ruh kaba jynjar.
"Da kaba pyntip ba ka lehniam Puja ha ka jylla kan sdang naduh ka 02tarik haduh ka 04tarik u Risaw, u President ka CPC u la ïathuh ba kumba ju leh, ka jingpyngam ïa ki blei kan long beit kumba ju leh kata ban pynkhuid shwa ban pynngam bad ruh wat hadien ba la dep ka jinglehniam.
U General Secretary ka CPC u JL Das u la ong ba ki don haduh 257 tylli ki Community Durga Puja bad san tylli ki private durga puja ha ka jylla.
Shillong, Nailur, 22: U Symbud Myntri Rangbah (SMR) jongka jylla u la kam ba ki trok kiba ïaid mynta kim dei kiba kit dewiong beaiñ hynrei ki dei kiba kit ïa uto u dewiong ba la pyllait ban die lilam 1 lak matric ton uba dei uto u dewiong uba la dep tih bad lum thup naduh mynshwa bad uba la ai hukum da ka ïing bishar ban lilam noh ïa u.
“ Hangno kata ka jingkhaïi beaiñ ïa u dewiong mynta, namar une u dei u dewiong ba la die lilam bad u dei uba la pyllait da ka Coal India Limited (CIL).
Ym duna ïaka 1 lak matric ton na uto u 32 lak matric ton uba la lum thup bad lilam mynta bad kine ki trok ki ïaid bad ki challan ha surok" ong u Symbud Myntri Rangbah.
Kumta u la ong kine kiba ïaid mynta kim dei kiba kit dewiong beaiñ hynrei kiba kit ïa u dewiong uba la lilam.
“ Kumta ngan ïathuh shai shaphi ba kine ki trok ki kit ïa u dewiong ba die lilam bad shen yn sa lilam ha West Khasi Hills bad Garo Hills ruh tang shu dep na Jaintia Hills" ong biang u bah Prestone.
ïa kane ula pynshai halor ka jingshah bat ki 18 tylli ki trok kit dewiong ha kawei ka seng bad kynnoh ïa ka jingbym treikam hok ki pulit ka Mawryngkneng Police Station ha ka por ba ujor ejahar.
U la ong “ Ki pulit kim lah ban kyntait ban register ïa ka ejahar, hynrei ka dei ruh ka kamram jong ki seng bhalang ban bud dien namar ki pulit kim lah ban kyntait ban register ïa ka FIR la don ne ym don challan ruh".
U la ong ba ki briew kim dei ban ngeit tang ba la kynnoh dano re ba kine ki dei ki trok ba kit dewiong beaiñ.
Ki la dei ban wad ïa ki jingshisha na ka tnad Mining bad Geology bad tohkit katno tylli ki challan la pyllait.
Halor ka jingkynnoh ba ki dei ki high level kiba pyllait ïa ki trk ban ïaid, u la kylli kiei kita ki high level, jer kyrteng ïa ki khnang ba ka sorkar kan leh ïa kaba donkam ym dei ban shu kynnoh ne sngap ïa ka jingkren laplah jongno re khlem ki jingshisha.
Wad bniah la ki trok kiba ïaid ha surok ki don ki kot ki sla ba biang ne em.
Lada kim don ki kot ki sla aiti sha ki pulit ki pulit kin hap ban kem beit ïa ki kata ka long kaba kongsan.
Halor ka jingkynnoh jongka Congress pat ba ka jur ka jinglum pisa na ki trok, u Symbud Myntri Rangbah ula ong ym donkam ban shu sngap ne jubab ïa ki jingkynnoh ba khlem nongrim.
“ Ki jingkynnoh ba khlem nongrim ki lah ban long ha kano kano ka por hynrei kynmaw haba kynnoh ai bad ki jingshisha khnang ba ka aiñ kan leh ïa kaba donkam lada dei u Myntri Rangbah ne Symbud Myntri Rangbah ne mano mano ruh.
Shillong, Nailur 22: Ka jingïaknieh ïa ka tiket BJP na North Shillong Constituency mynta ka la nang kham itynnad shuh shuh ha kaba u Bah Martamlin Pyrbot uba dei uwei na kiba pan tiket BJP ha ka sngi Palei u la rai ban randien noh bad rai pat ban ai jingkyrshan noh ïa u Bah Michael Kharsyntiew ban pynioh ïa ka tiket BJP na kane ka Constituency.
Ïa ka tiket BJP na North Shillong ka don ka jingïaknieh hapdeng u Bah Michael Kharsyntiew bad u Bah Mariahom Kharkrang uba dang shu ïasoh shen ruh sha ka BJP.Haba kren sha ki lad pathai khubor u Bah Michaeel Kharsyntiew u la kyntait war ba ïa ka tiket BJP na North Shillong la dep ban rai ba yn ai sha u Bah MH kharkrang da kaba ong ba ïa ka tiket BJP ym ju don ba lah ban rai lupa tang da ki nongïalam ka BJP Meghalya hynrei kat kum ki rukom dei ka BJP Central Election Committee ryngkat ka Pary High Command kaban shim rai ïano ka ibit ban pynïakhun na ka tiket.
U la ong ba da ka jingrai u Bah Martamlin ban randien noh na ka jingpan tiket da kaba u rai ban ai jingkyrshan noh ïa u kum u nongpan tiket na ka BJP, u la ong ba kane ka dei ka dak jingkyrmen ba un nangkham ioh bor shuh shuh bad kham pynskem ïa ka jingpan tiket jong u.
U la ïathuh ba kat kum ki rukom ka BJP ka ju pynlong shuwa da ka sorbe ban wad bniah mano ba kham don jingkyrshan na ki paidbah hapdeng kiba pan tiket bad dei ynda la dep kane ka party ka ju rai ïano ban ai tiket.
“Da ka jingrai i Bah Martamlin ban ai jingkyrshan noh ïa nga kum uba pan tiket kan nang pynkhlaiñ shuh shuh ïa nga namar ma i ruh i dei uba la bun ki nongkyrshan" u la ong.
Haba la kylli halor ka jingwan pynïasoh u Bah MH Kharkrang sha ka BJP u Bah Michael u la ong ba na ka liang jong u kum u dkhot ba dang samla ka BJP bad u nongtrei ba shitrhem ruh jong ka party u pdiang sngewbha lada ki riew rangbah kiba kum u Bah MH Kharkraang ki wan ban pynïasnoh ïa lade sha ka BJP.nrap lang ïa kane u Bah Martamlin Pyrbot u la ong ba ka jingrai jong u ban ran dien na ka jingpan tiket ha kaba un kyrshan noh pat ïa u Bah Michael kharsyntiew ka dei ban pynthikna ba ka BJP kan ioh biang ban bat ïa kane ka seat kaba ka ju bat ha ki snem ba shuwa ban don ka jingphiah constituency.
U la ong ruh ba kumba long mynta ka jingjop na kane ka constituency ka la don lupa ha ka liang ka BJP lada ka BJP kam bakla ban ai tiket.
Haba kylli halor ki sienjam kiba na ka liang jong ki kin shim lada ka BJP kam ai tiket ïa u Bah Michael hynrei kan jied pat ban ai ïa u Bah MH Kharkrang na ka liang jong ki baroh arngut ki ong ba kin sa pan ïa ka rai na ki nongkyrshan ïa kaei ka sien jam kaba ki kwah.
“Nga la dei u nongtrei shitrhem ka party bad ngam kwah ruh ban ïaid pyrshah ïa ka rai ka party hynrei kan shong ha ki paidbah" ong u Bah Michael.
Shuh shuh na ka liang jongu la khot bïang ïa ki nongïalam ka BJP kiba la mih noh kibna kynthup naduh u Bah JA Lyngdoh bad kiwei pat ki nongïalam ban wan ai jingkyrshan ïa u kum u nongpan tiket na ka BJP khang ban pynjop don burom ïa u lada ka party ka ai tiket.
Shillong, Nailur, 22: Ka Khasi Students Union (KSU)-NEHU Unit ha ka sngi Palei ka la pakhang lynti ïa u Vice Chancellor ka skulbah North Eastern Hill University (NEHU) u Prof.P.S Shukla ban rung sha ka ophis treikam jong u hadien ba ka la mih ka jingïania kaba jur hapdeng kine ki ar mamla hadien ba ki bor pynïaid jong ka skulbah NEHU kim shym la lah ban pynurlong ïa ki jingdawa jong ki samla pule kane ka skulbah.
Ki dkhot ka KSU ki la khang tala ruh wa ïa ka ophis treikam jong u Vice Chancellor bad ai por ruh tang shi taiew ba un pynurlong ïa ki jingdawa jong ki samla pule.
Ka Seng ka la buh hakhmat u Vice Chancellor ïa ki mat jingdawa kiba bun kiba kynthup ïa ka jingduna ki nonghikai ha ki Department bapher bapher, ka jingbym biang ki Bos kiba ju leit shaw bad leit on ïa ki samla pule, ka jingbym biang ki lad ai jingsumar, ka jingbym biang ki jingdonkam jong ki samla kiba sah ha ki hostel bad kiwei kiwei.
U General Secretary ka KSU NEHU Unit u samla Shibaitlang Rymbai ha ka jingïakren bad ki lad pathai khubor u la ong ba ka NEHU mynta ka donkam kyrkieh ban thung ïa ki nonghikai namarba ki samla pule ki la ïakynduh jingeh na ka daw ka jingthylli ki post nonghikai.
“Ki samla pule na ki Department bapher bapher kim pat ïoh lad ban shong klas ha ki katto katne ki sobjek na ka daw ka jingbym don nonghikai watla ka Semester ka la sdang mynta la ar bnai eiei," ong u samla Rymbai.
U Samla Rymbai u la ïathuh ba watla ka NEHU ka la sdang ban khot rungkam ïa ki nonghikai ba shipor hynrei ka rukom thungkam ka long kaba suki haduh katta katta bad kane kan pynduhnong ïa ki samla pule.
Namar ka jingbym biang ki Bos kiba leit shaw bad leit on ïa ki samla pule kiba shahniah beit tang ha ki Bos jong ka skulbah, u nongïalam ka KSU u la kynnoh na ka daw ka jingbym biang ki Bos ka la pynlong ïa ki samla pule ban shu ïa phngian ha ki bos ba la pynïaid da ka NEHU kat haduh ba ka la pynsuhsat shikatdei eh ïa ki samla pule.
U la bynrap ruh ba ka jingai jingsumar ka la hiar arsut namarba kane ka skulbah ka don hapdeng ka jingkyrduh ki dawai dashin bad ki samla pule ki hap ban shu thied ïa ki dawai nabar ka Campus haba ki pang ki shitom bad kane ka la ktah bha ïa ki samla pule kiba wan na ki longiing kiba kham duna ka ïoh ka kot.
Ha kaba ïadei bad ki Hostel, u Samla Rymbai u la kynoh ba ki hostel kim biang satia bad ki long kiba isaitmet bad la donkam kyrkieh ban phah maramot thymmai khnang ban pynsah ïa ki samla pule kiba wan na ki jaka ba jngai ka jylla bad nabar ka jylla.
“Watla ka jingmaramot ka dang ïaid shakhmat, hynrei ka la ktah bha ïa ki samla pule kiba donkam ban khreh kot bad sah hapoh ka Hostel," u la ongHalor kane, u Samla Rymbai u la ong ba ka KSU kan ai por tang shi taiew ïa u Vice Chancellor ban pynurlong ïa ki jingdawa jong ki samla pule.
Nongpoh, Nailur 22: Ka Seng Hynñiewtrep Integrated Organisation (HITO) ka la ther tyngeh ïa ka sorkar MDA, ha kaba ka la ther tyngeh khamtam ïa arngut ki shipara u Conrad Sangma bad u James Sangma.
Haba kren ha ka jingïalang kaba la pynlong hadien ba ladep ka jingïaid paidbah da ki kali na Lad Umsaw sha 14 Mer, u President ka Seng, u Bah Donbok Dkhar, u la ong ba kine arngut shipara ki la leh beiijot ïa ka Bri u Hynñiewtrep kaba long kum ka kmie jong ngi.
“Kine arngut shipara ym tang ba ki la leh khlem akor, hynrei ki la batbor syndon ïa ka kmie jong ngi", la ong u Bah Donbok.
U hehduh ka Seng, u la pynbna paidbah ruh ha kane ka jingïalang ba ka HITO kan mih shakhmat ban ïalap elekshon pyrshah ïa ka sorkar MDA, namar ki kam kiba ka la leh pyrshah ïa ka jaidbynriew.
U Bah Donbok u la ther tyngeh ruh ïa u Myntri Rangbah Symbud, u Bah Prestone Tynsong u bym tip wat tang ïa ka aiñ kaba u thaw hi, kata ka Meghalaya Regulation of Gaming Ordinances 2021, ha kaba ha ka kyndon kaba 3, ka la pyllait ïa ka jingthoh tim, katba u Bah Prestone pat u long balei ym ïa pyrshah ïa ka jingthoh tim.
Haba ther tyngeh ïa ka sorkar kaba wanrah ïa kane ka aiñ khalai ha ka jylla khamtam ïa ka jingthmu ban buh ïa ka Casino ha Khanapara, u Bah Donbok, u la ong ba ka jylla kam kwah ban kharoi ki kam sniew kum ki thei nuti, ki kam khalai, hynrei ka jylla ka donkam ki jaka pule kum u Medical College bad kiwei kiwei.
“Ko sorkar MDA wat pynlong ïa ka jylla kaba shen kan shah thang kum ka Sodom bad Gomorah", u la ong.
Ha shuwa jong kane, ka HITO kum ka dak ka jingpyrshah ïa ka aiñ khalai, ka la pynlong ïa ka jingïaid rally da ki kali na Lad Umsaw da kaba thmu ban pynlong jingïakhih hakhmat ophis u Syiem Raid Marwet.
Hynrei hajan Umling, ki la shah khang lynti noh ha ki Magistrate bad ki Pulit.
Kane ka jingshah khang lynti ka la pynbitar ïa ki dkhot ka HITO ha kaba ki la shong ha surok ban pakhang noh ïa ka surok, tangba ki la pyllait pat ïa ki kali kit nongpang.
Hynrei kane ka jingsahkut kali ka neh tang kumba shi kynta eiei ha kaba na ka liang ki Magistrate ki la shah ïa ki dkhot ka Seng ban ïaid tang haduh 14 Mer, namar ba ka jingpyrkhing ki Pulit Assam ba wan u Vice President ha Assam.
Ki dkhot ka HITO ki la wan phai noh ha Byrnihat ha kaba ki la pynlong ka jingïalang bad thang ïa ki tyngshop jong baroh ki 12 ki Myntri jong ka sorkar MDA.Ha kane ka jingïalan u Bah Donbok, u la pynbna ruh ba ka Seng kan pynlong sa ka jingïalang paidbah kaba heh ha nongbah Shillong katba ka sorkar kam pat pynduh pyndam ïa kane ka aiñ.
U la ong ba ka Seng kan ïeng ïaleh haduh kaba kut wat lada dei ban aiti la ka jingim ruh ki kloi ban aiti.
Kumjuh ruh ki 4 tylli ki seng ba kynthup ïaka HANM, MPUF, RBYO bad MPSO mynta ka sngi kila hiar sha ka thaiñ Khanapara ha Ri Bhoi ban leit jurip ïaka jingtei ïaka ktem khalai ne Casino kaba la iaid shaid shaid ha Ri Bhoi District, ba kum ki kynhun seng kila pynpaw ka jingpyrshah jur bad kim lah shuh ban shanñiah ïaka sorkar kaba la shu kular tang ka ktien ban pynsangeh ïa katei ka ktem khalai katba 3 ngut ki briew kila ioh ïaka license ba shipor ban buh ktem khalai.
Ha katei ka jingleit jong kitei ki kynhun seng kiba thmu ruh ban leit peit bad khmih haduh katno ka jingtei ïa katei ka ktem khalai pynban la lap ba ka khyrdop jong katei ka ktem khalai kala khang khyrdep bad kim shym la ioh ban rung shapoh ha kaba kila sdang ban pynpra ïaka khyrdop bad dei hadien ka jingïakren bad ki bor pulit ba kitei ki kynhun seng kila sangeh bad shu pynlong tang ka jingïarah placard bad pynpaw ïaka dak pyrshah halor ka Casino ha Ri-Bhoi.
Kum ka jingai mynsiem bad ka jingpynshngaiñ ïa kitei ki kynhun seng kiba la hiar sha katei ka jaka naka liang u Bah George B Lyngdoh MLA ka Umroi ba dei ruh u Chief Whip ka liang pyrshah u la hiar sha katei ka jaka ban don ryngkat shipor bad kitei ki kynhun seng ha Khanapara shuwa ba un leit pat ban beh ïa kiwei kiwei ki kam.
Shillong, Nailur, 22: U Symbud Myntri Rangbah barim ka jylla ba dei ruh u nongïalam ba la slem bad rangbah bha ha ka party UDP Bah Bindo M Lanong ha ka sngi Palei u la ong ba ki jingkheiñ kin bakla lut lada ka party ka bakla ka rukom ai tiket ha u 2023.
Da kaba pyntip ba u ruh u dei u kyrtong ba pan tiket ban ia khun ha u 2023 na Nongkrem Constituency, utei u rangbah u la ong, “Lada bakla ai tiket ha u 2023 ka jingkheiñ kan sa bakla lut.
"Haba pynpaw ïa ka jingkren artatien ki nongïalam ka party pyrshah ïa u, u Bah Bindo u la ong, “Nga don ha ka UDP te, nga khmih lynti ba ka party kan pyrkhat bha namar baroh shi katto ki ong em, ki mut ban ai shawei sha bym dei UDP.Te hynrei haduh mynta pat kim pat ïa rai ne ïaleh ei ei te nga shu pyrkhat ba ki dang ïa pyrkhat bha.
Nga shu khmih lynti kan long kumta lehse, ïoh kin kylla kaba mut bad pyrkhat biang ïanga.
"Shuh shuh u ong ba lada jia ba ka UDP kam ai tiket, un ym kynran dien noh hynrei un ïaid beit shakhmat namar um kwah ban pynsngewsih ïa ki nongïalam bad ki nongkyrshan kiba la treilang baroh shi katta.
Halor ka jingkylli la un ïakhun kum u kyrtong shimet lane un wad jaka na shawei pat, u Bah Bindo u la ong, “Uta u pud um pat poi, hynrei lada poi uta u pud ngan sa peit.
Tangba nga pyntikna ba ngan ïaleh beit hynrei lada jia ba ka UDP kam ai tiket, na kano ka party ngan ïakhun ngan ym pat lah ban ong mynta.
"Kum uwei na ki nongïalam ba la rim tam ha ka UDP naduh ba mih ka party ha u 1997, u pynpaw ka jingkyrmen ba kiwei kiba wan hadien kin peit ïa ka history kumba ka long.
“Nga ïohi ïa ka jingong ba ka tiket kam dei ka nongkynti jongno jongno kata kadei ka jingshisha bad nga mynjur ïa kata, hynrei peit pat ïa ki nongrim kiba ki buh kyndon bad kheiñ jingkhein bad halor kita ki nongrim ki dei ban peit mano ba kham bit khnang ban wanrah ïa ka jingjop," u la ong.
Shuh shuh u ong ba lada ki leh kumta ka biang hynrei lada kim leh hok ka jingkheiñ kan sa bakla nadong shadong.
“Namar nga la dep ong lypa ba ïa u briew uba ki mut ban ai tiket u dei u briew u bym donlang bad ngi bad u dei uba la don na kawei ka kynhun sha kawei pat bad hanga hi um long shuh katkum ka jingkynduh jongngi bad ki paidbah.
Hynrei ha ki pat ki ong ba nga ngam long bad u kham lah ma u.
Te ngin sa ïa peit ka long kumno," la bynrap shuh shuh utei u rangbah.
Lah ban kdew hangne ba ki khubor ki la phriang kylleng ba ïa ka tiket MLA ha u 2023 na Nongkrem ka UDP ka thmu ban ai sha u Bah Lambor Malngiang ba dei MLA shimet na katei ka thaiñ.
Shillong, Nailur 23 : U Bah Banshanlang Kharbyngar u referee pynïaid ïalehkai phutbol u la khlad noh na kane ka sla pyrthei ha ka step jong ka sngi Thohdieng (23-09-202) hadien ka jingpang kaba la bat ïa u katto katne por.
Katkum ki tyllong khubor la ïathuh ba u Bah Banshanlang Kharbyngar u la khlad noh na ka jingpang shadem.
U Bah Kharbyngar udei ruh u referee jong ka Shillong Referee Association.
Ka jingkhlad noh u Bah Kharbyngar ka long ka jingduh kaba khraw ym tang ïa ka ïing ka sem hynrei ïa ka phutbol hapoh ka jylla Meghalaya hi baroh kawei.
Halor ka jingkhlad noh u Bah Banshanlang Kharbyngar na ka liang ka Meghalaya Football Association (MFA) ka pynpaw ka jingsngewsih bad phah ka khubor sngewlem sha kiba haïing hasem bad sha kiba ieit ba thoiñ.
“Ka jingkhlad noh u Bah Banshanlang Kharbyngar ka la long ka jingduh kaba khraw ym tang ïa ka ïing ka sem jong u hynrei ïa ka phutbol hapoh ka jylla hi baroh kawei.
Ngi phah ka jingsngewlem sha kiba haïing hasem bad sha kiba ieit ba thoiñ bad ngin dwai ïa ka mynsiem ba jahthait jong i," ong ka kyrwoh na ka MFA.Kum ka dak ka jingburom, na ka liang ka MFA ka la rai ban pynsangeh noh shwa ïa baroh ki jingïalehkai phutbol mynta ka sngi Saitjaiñ (24-09-2022).
Shillong, Nailur 24 : Ka jingïaid lynti jong ka kynhun ki thei ïalehkai phutbol U-17 jong ka Ïewrynghep Secondary School kaba la mihkhmat ïa ka jylla Meghalaya ha ka Subroto Mukherjee Cup 2022 ka la poi noh sha kaba kut hadien ba ka la rem da 2-0 kol hakhmat ki thei ka CSSS Alakhpura Bhiwani, Haryana ha ka jingïalehkai quarter-final ha ka janmiet jong ka sngi Thohdieng ha SPFG.Ha katei ka jingïalehkai, ki thei ka jylla ki la lah ban ïalehkai bha kumjuh long ha ki laisien ïalehkai hynrei sniewbok ha kane ka sngi ba kim lah pat ban pyndep ha ka liang ka thep kol.
Ka Meghalaya ka don ha ka kyrdan kaba nyngkong na ka Pool F hadien ba ka la jop ha baroh ki laisien ïalehkai kiba lah dep ha kaba nyngkong ki la pynliem da 3-0 pyrshah ïa ka Mizoram kaba la ïalehkai ha ka 19 tarik Nailur, 14-0 kol pyrshah ïa ka IPSC bad da 4-0 kol ïa ka Chandigarh ha ka sngi Balang mynta ka taïew.
Ka Roman Catholic Evening School, Mihmyntdu kaba mihkhmat ïa ka jylla Meghalaya ha ka kyrdan U-14 jong ki khynnah shynrang ka la rem noh ha ka quarterfinal ha ka jingïalehkai kaba la long ha ka 11 tarik Nailur 2022.
Shillong, Nailur 23 : Kin don haduh kumba ngut ki nongïakop kieng lieng kiba la ju ïashim bynta ha ka olympic kiban sa wan ban ïashim bynta ha ka jingïakop kieng lieng ha Umtham, Ri Bhoi District.
Ïa katei ka jingïakop kieng lieng kaba la tip kum ka Megha Kayak Festival kan sdang ha ka 13 tarik bad kut ha ka 16 tarik u Risaw 2022.
Ka Megha Kayak Festival (MKF) kadei ka jingïakop kieng lieng jong ka kyrdan international.
Na ki nongïalehkai Olympic kiba la pynthikna ki kynthup ïa u Giovanni De Gennaro (Italy), Sofia Reinoso (Mexico), Vavra Hradilek (Czech Republic), Nouria Newman (France) bad Adrian Mattern (Germany).
Ka jingthmu jong ka sorkar jylla ban shah ne ban wanrah ïa kata ka ktem khalai ba la tip kum ka ‘Casino’ ha Khanapara, Ri Bhoi District ka la wanrah ïa ka jingkhih win ha ka jylla baroh kawei.
Wat la officially ym lah ban ong ba ka Jylla Meghalaya dei ka jylla Khristan ne ka Christian State namar ba ka ri India hi baroh kawei ka dei ka ri ba laitluid ki jait niam ne Secular Country, hynrei la ju tip ieit ïa kane ka jylla kum ka Christian State.
Kumta ka jingthmu jong ka sorkar ban wanrah ïa katei ka ktem khalai ha katei ka jaka jong ka jylla ka ktah haduh katta katta ïa ka jingsngew jong kiba bun ki khristan khamtam ïa ki nongialam jong ki Balang bapher bapher.
Kat kum ka jingtwad jingmut na kiba bun ki nongshnong shnong ka jylla hi ki kubur bad ka jingwanrah ïa ka ktem khalai ka long ka jingtim ia ki longïing kiban ngat ha ka, kumba u khasi wat ïa ka saitkhnam ruh haba la pynlong khalai ïa ka u khot da ka Tim.
Yn baroh u dap u thap uba tip bad shemphang haduh katno kata ka ktem Khalai Casino kan ktah ïa ka imlang sahlang, hynrei tang kawei ka jingshisha kaba ki paidbah ki donkam ban tip ka long ba ka nongbah Las Vegas ha America ka dei kawei na ki ktem Khalai Casino kaba heh tam ha ka pyrthei lah ban ong bad la jutip ïa kane ka Nongbah kum ka Sin City ne kata ka nongbah jong ka Pop.
Ha ryngkat katei ka Ktem Khalai Casino sa kiei dei ki jingsniew ki ban dang rieh kat haduh ban jer ïa katei ka nongbah da ka nongbah jong ka Pop.
Dei na kata ka daw ba ki balang khristan ki sngewkha haduh katta katta ban tip ba kum katei ka ktem kan ïoh ban phrung khlieh ha kane ka jylla baieit jong ki briew kiba dang lait na kiba bun ki jingsniew kiba shyrkhei ban ïa nujor bad kiwei pat ki nongbah wat tang hapoh ka ri India hi ruh.
Ki don ki briew kiba ong kan leh aiu da wan kata ka Casino ruh namar hangne ha ri Khasi ka khalai ka la long lypa kaba jubor khmatam lei ha kaba phai sha ka Tim ! Ñiuma wat ka Tim hi ruh ka la pynjot ïa kiba bun ki longïing tang kiba mad ki tip ia kata, hynrei haba bishar ïa kane ka tim ka dang long tang i ei i ei i barit ban ïanujor bad kat kata ka Casino kaba yn pynkhalai khlem sangeh bad katno kan long ka jingbrai kaba shyrkhei ia kito kiba ïakyrsum ha kane ka jyrsieh.
Ka tim la kumno kumno ruh tang shi sien shi sngi kata ha ki 2 tylli ki round bad katta ruh ka ïaid ryngkat ryngkat bad ka rangbiria u Khasi kaba long kawei na ki rukom im jong ki riew rim.
Hooid naka bynta jong ka sorkar kam don kaei kaei kaba sniew la da la ithuh ïa ka da ki bor ka aiñ , namar ba ka jingthmu jong ka sorkar hi ka long beit kumno ban kyntiew ïa ka jingïoh lum khajna lyngba jong katei ka ktem khalai.
Hynrei ym lah ban len ïa kiei kiba rieh sha lyndet lada kan dei ban sdang ïa katei ka kam naduh nyngkong eh ka jingmyntoi shimet kan trei borbah bad kito ki briew kiba ïadonbynta ha kaban kyrshan ba ka kam ka dei ban urlong, naduh ki riew shimet haduh ki sengbhalang, ki bor shnong bor thaw bad kiwei kiwei.
Ka jingïoh jingmyntoi kan pynlong ïa kiba bun ban iatreilang ban pynpoi ïa ka kam sha ka jingthmu.
Ka la don ka jingong ba ka sorkar ka kyrduh pisa dei na kata ka daw ka donkam ban thaw ïa ki lad ki lynti kumno ban wanrah ïa ka khajna kaba heh.
Ki don ruh ki jingpynshalai ba hana yn lah ban peit ïa ka jingeh jong ki nonghikai lyngba ka khajna ban ïoh lum nangtei.
Hooid kan lah ban long kumta hynrei kin don shibun kiwei pat ki jingsniew ki ban kha roi hadien ba katei ka ktem kan ïoh ban pyiar bad suhthied bad kan poi ka por ba kum ka jaidbynriew kaba dang tip ïa ka akor ka burom kin ym lah leh ei ei shuh wat lada kin babe ruh.
Kumba ong ka ktien ba ka jingïada ka khambha ban ïa ka jingpynkhiah, mynta ka dei ka por ban ïeng pyrshah ïa kiei kiei kiba sniew bad kan ym don jingmut lada ka jingpang ka la ïoh ban rung ha ka imlang sahlang ban dang pynlong pat ïa ki jait jingiakhih hapher hapher ban dawa na ka sorkar ban pynsangeh noh ïa ka.
Mawkyrwat, ‘Nailur, 23: Ka Deputy Commissioner jong ka South West Khasi Hills District, Mawkyrwat ka la ai ïa ka jingpynbna paidbah kaba wan na u Under Secretary sha ka Sorkar Meghalaya, Information Technology & Communication Department ha kaba ïadei bad ka jingpyntreikam ïa ka ‘Unstructured Supplementary Service Data’ (USSD) Mobile Banking ha kaba ki nongpyndonkam ïa ki mobile phones ki lah ban leh ïa ka mobile banking khlem ki ‘smart phones’ ne ‘internet connection’ da kaba ñion ha u <star>99<hash> code ne *99# na ka bynta ban transfer pisa, chek ïa ka pisa, ban ïoh ïa ka bank statement bad kiwei kiwei ki jingdonkam ha kaba ki lah ban leh lyngba 13 jaid ki ktien kynthup ïa ka ktien phareng bad yn ymdon jingsiew na ka bynta kawei ka transaction.
Ïa ka ‘tariff order’ kaba la pyntreikam naduh ka tarik ba la pynmih ha ka Official Gazette naduh ka ka 7 tarik u Ïaïong, 2022 lah ban ïoh lyngba ka.
Mawkyrwat, ‘Nailur 23: Ka Deputy Commissioner ka la ai ïa ka jingpynbna paidbah kaba la wan na ka Under Secretary sha ka sorkar jong ka Meghalaya, General Administration (A), Department ha kaba ïadei bad ka jingpyntreikam ïa ka ‘Advancing North East – NEC web portal & Mobile Apps’ na ka bynta ki khynnah pule, ki samla bad ki nongseng kam lajong.
Na ka bynta ki jingtip kiba kham bniah kiba ïa dei bad ka ‘Education’, ‘Career’ bad ‘Livelihood’ ki lah ban ïoh da kaba leit ha ka www.
advancingnortheast.
in.
Ka jylla Meghalaya jong ngi ka dei ka jylla ba la kyrkhu ha ka liang ka jingriewspah ka mei mariang da ka jingdon ki lum kiba jyrngam, ki wah barit bad baheh, ki mawbynna, ki riat, ki kshaid, ki jaka ne view point ba lah ban ïohi kylleng sawdong khamtam haba shai ka suiñbneng, ki krem, ki ‘lawkyntang bad shibun kiwei kiwei ki bynta ba itynnad.
Ka jingdon jong ka jylla ïa kitei ki jingai sngewbha ka mariang khamtam ha kine ki bynta ka Rilum jong ngi ka long shisha ka nongmuna bakhraw ia ki nongshong shnong ha ka kamai kajih.
Da ki hajar tylli ki don kum kitei ki jaka ba lah ban khring ïa ki nongjngohkai pyrthei la ki long na la ka jylla ne na shabar ka jylla bad wat na shabar ri, kiba long ka pliang ja ïa ki spah bad hajar tylli ki longïing.
Tang kum ka nuksa napdeng kiba bun ki jaka jngohkai pyrthei kiba lah ban kdew hangne ki long.
Ka kshaid Elephant bad ‘lawkyntang Mawphlang (kaba u Myntri Rangbahduh ka Ri u Narendra Modi u la leit ïuhkjat haba u wan sha ka jylla ha ki snem kiba la leit), ka ‘lawkyntang Lyngïong (kaba u Lat barim ka jylla u Ranjit Shekhar Mooshahary u la leit jngoh ïa ka ha u snem 2012 ), ka dewlynnong Nongkhnum, ,ka pung Pamphyrnai, ka pung Thadlaskeiñ, ka pung Marngar, ka pung Umiam, ka Umshit ne Hot Springs, ka Golf Link, ka Nan Palok, u lum Shillong, u lum Mawthadraishain, u lum Sohpetbneng, u lum Kyllang, u lum Symper, u lum Nongsynrieh, u lum Kyrphei, ka Nehru Park, ka Aqua Park, ka Thang-kharang Park, ka Ïalong Park, Syntu Ksiar, krem Mawjynbuiñ, krem Syndai, lum Iawpaw ba don ruh ka krem hapoh jong u, ka wah Umngot, jingkieng Wahrew, ka kshaid Daiñ-thlen, ka kshaid Nohka-likai, kshaid Krangsuri, kshaid Nohsngi thiang, kshaid Wahrashi, kshaid Rynji, kshaid Khudoi, khoh Ramhah, jaka jngohkai kum ha Mawranglang, Maw-lynnong, Laitlum, Mawphanlur, Mawlyng-bna, Markham, Nongjrong, ki mawbynna ha Nartiang, jaka pynneh pynsah ïa ki dohkha ha Rohbah bad shibun kiwei kiwei ki jaka kiba ym lah ban jer kyrteng lut hangne.
Kaei kaba ngi lah ban sakhi ka long ba lyngba kitei ki jaka jngohkai pyrthei shibun ki khun samla, ki longkmie bad ki ‘riew rangbah ki lah ban ïoh lad ha ka kamai kajih ban long ki nongïalam lynti, ki nongdie dukan, ki nongbuh ïa ki ïing sahmiet, ki nongpynïaid ïa ki jaka ïeng kali, ki nongñiah kali bad kumjuh ki sengtreimon sngewbha ban pynïaid ïa kum kitei ki jaka (kum ka San Shnong Youth Welfare Organization kaba pynïaid ïa ka kshaid Elephant), ka lad kamai ïa ki shnong bad ki hima kum ka jingkyrshan ïa ki bad ïa ki ‘riew shimet kiba don ïa kum kitei ki jaka.
Ban pynurlong ïa ka jingjop ba pura ka kam jngohkai pyrthei ha ka jylla ka shong ha ka jingsngew-thuh jong baroh ki nongshong shnong ïa ka dor jong ka bad ka jingshimkhia ki nongïalam ha ki jingdonkam baroh.
Ngi donkam ban don ki jaka sahmiet kiba paka ban seng da ki ‘riew shimet ne tnat sorkar ban pynsuk ïa ki nongwan jngohkai pyrthei na kylleng sawdong khamtam ha ki jaka ba don kitei ki jaka jngohkai, ban biang ki lynti syngkien ban suk ka leit ka wan, ki jaka sumar ba janai lada ki nongwan jngohkai pyrthei ki donkam ïa kano kano ka jingsumar ba kyrkieh, ka jinglong kloi ban pdiang sngewbha ne hospitality ïa ki nongwan jngohkai pyrthei bad kiwei kiwei ki mat kan khring shuh shuh ïa kiwei ban ïai tuid sha kitei ki jaka.
Ka mynsiem tharai sniew da ki trai shnong ïa ki briew kiba na bar haba ki poi sha kum kitei ki jaka ne ha lynti ba ki leitphai sha la ki ïing ki sem jong ki lada bakla ka ktien ka thylliej kam dei satia ban poi sha u pud ka jingjrong kti ne ïalam sha ki jingjia ba sngewsih hynrei ban ai sha ki bor ka Aiñ lada ngi sngew artatien ia kum kita ki briew, khnang ba kan nym jingktah satia ïa ka jingshñgain ki briew na kylleng sawdong ban leit ne wan sha ki jaka jngohkai pyrthei ba itynnad ki ban kyntiew hi ïa ki jingmyntoi ki trai shnong jong ngi.
Ngi im ha ki sngi ba ngi hap ban ïeng ha la ki kjat ne self-reliant khlem da khmih lynti than tang ïa ki kam sorkar.
Kumta ngi donkam ban pynjanai ïa ki jaka jngohkai pyrthei ha ka jylla baroh kawei, kum ka lad ban kyntiew ïa ka ïoh ka kot bad ban plie lad ha ka ïohkam ïohjam na bynta ki khun samla, ki longkmie bad ki ‘riew rangbah ruh kumjuh.
Ka jingjop jong ka kam jngohkai pyrthei ka shong ha ka thong jong ngi iwei pa iwei ban ñiewkor ïa ka dor jong ka bad ban shimkhia ne focus ban pynjanai ïa kane ka bynta khnang ba ki phew hajar tylli ki longïing longsem kin phuhmut phuhmat da ka jingkmen ban kyrshan ïa ki ïing ki sem jong ki na ka kamai ba ki ïoh lyngba kane ka tnat ne sector.
Kawei ka nuksa ïa ka jingmyntoi ki jaka jngohkai pyrthei ba ngi lah ban sakhi ka long ha Laitlum bad ha kiwei ki jaka ruh kumjuh ba kumno ki trai shnong ki ïoh ïa ka lad kamai kajih da ka jingioh bynta ha bun ki liang bad kane hi ka sakhi shai ba ngi dei ban buh ïa ka thong ban pynjanai ïa ka kam jngohkai pyrthei ha ka jylla jong ngi khnang ba ngin lah ban ïeng ha la ki kjat bad ba ka jylla jong ngi kan kiew shaphrang ha bun ki liang.
Nongstoiñ, Nailur, 23: Ka jingleh bym suidñiew jong ka Meghalaya energy Power Distribution Corporation Limited ïa ki post lait ha ka thaiñ Rambrai, ka long ka jingma lada jia ba ki post lait kiba la bam da ka sarang bad pei thliew na trai kin kyllon ha madan.
Ki riew rangbah katei ka thaiñ haba ïakren bad u nongthoh khubor, ki la ong ba ki don bun tylli ki post lait ha katei ka thaiñ kiba la jan kyllon bad kiba la shu neh, tang namar ba ki don ki sainar kiba la teh pyrkhing ha khyndew hynrei kitei ki sainar kin ym lah ban bat lada jur ka lyer.
Kumta ki la kyntu ïa ka ophis MePDCL ba ka dei ban phah maramot noh kloi katba lah ïa ki post lait kiba la jan dkut haman la ki jaka, khnang ba ki paidbah kin lait na ka jingmynsaw lada jia ba ki kyllon.
Nalorkata ki la ong ruh ba ka jingpynlip bording man la ka sngi jong ka MePDCL ha katei ka thaiñ, ka la buh ha ka jingeh kaba khraw ïa ki paidbah khamtam ïa kiba bylla ha ki karkhana ot dieng bad bun kiwei kiwei ki kam kiba pyntreikam da ka bording electric.
Kitei ki riew rangbah ki la ong ruh ba ha ka jingshisha lada ka sorkar ka la pynbeit ban don ka load shedding, ka la dei ban pynbna paidbah lyngba ki bor District bad ki bor District kin sa pyntip sha ki nongsynshar shnong, khnang ba ki paidbah kin ym duh kam.
Ki la ong ba ha ka por ba ki mih na ïing ban leit bylla ha ki karkhana ot dieng, ka bording kam pat lip ynda la sdang trei kumba katto katne kynta ka bording ka la lip bad ka meh satang ynda la janmiet.
Katei ka jinglip ka bording ka pynduh kam haduh katta katta ïa ki nongbylla.
Nongpoh, Nailur 23: Ka kynhun treikam ka Khasi Students Union lyngba ka shnat treikam hapoh ka Mahtma Gandhi University mynta ka sngi ki la pynlong syndon da ka jingïakhih hapoh katei ka University na ka bynta ban dawa pynhiar dor ïa ka jingoh dor heh ïa ki certificate ba bun ki samla pule na ka jylla ki la ud la nam sha ka KSU halor ka jingeh ohdor da katei ka University.
Kane ka jingïakhih kitei ki samla pule lyngba ka KSU ka dei halor ka jingheh palat ka dor na ka bynta ban ioh ïa ka Marksheet, Migration certificate, bad ka Provisional Certificate na ka bynta ki samla kiba la pyndep ïa ka jingpule na katei ka University bad la pynpaw ruh tang ban ioh ïa kitei ki certificate katei ka University ka la oh dor haduh T.28000/Kum ki samla pule ki la pynpaw ka jingsngewkhia halor ka jingeh palat ka dor ban ioh ïa kitei ki certificate bad dei namar kane ka daw hadien ba la ujor da kiba bun ki samla, ki nongïalam ka KSU lyngba ka shnat treikam kaba don ha katei ka University ki la pynlong ïa ka jingïakhih ban dawa pynhiar dor na ka bynta kitei ki certificate.
Shuh shuh, ha kane ka jingïakhih lyngba ki nongïalam ka shnat treikam ka KSU hapoh katei ka University bad kane ka jingïakhih ka la seisoh ha kaba ha kaba khatduh ki bor pynïaid katei ka University ki la hap ban pynhiar ïa ka dor na ka T.28000/- sha ka T.8000/- kaba la long ka jingkyrkhu na ka bynta ki samla pule hapoh katei ka University kaba don ha Byrnihat, Ri Bhoi District.
Nongstoiñ, Nailur, 23: Ki nongïalam jong ka Synjuk ki Kontraktor ka tnad PHE kaba la tip kum ka PHE Western Circle Contractors & Suppliers Association, ha ka jingïalam jong u bah J.T.S.Thongni President ka Association kaba kynthup ïa ka Mairang, Nongstoiñ bad Mawkyrwat Division kiba hap ha ka jingpeit jong ka Wesrtern cicle, haba ïakren bad ki nongthoh khubor, ki la ong ba naduh mynta ka sngi baroh ki Contractors kiba ïoh jingtrei na katei ka skhim JJM kin sangeh shuwa ïa baroh ki jingtrei.
U bah J.T.S.Thongni u la ong ba ïa katei ka rai la shim ha ka jingïalang kaba la long ha u bnai Nailar ba la dep kaba la ïa mynjur lang da baroh ki dkhot jong ka Association.
U la ong ba hadien ki la thep ïa ki Tender bad ki la pyntrei ïa ki jingtrei ka sorkar ka la khate ïa ka pisa kaba dei na ka bai bylla jong ki nongtrei kaba ki kontraktor ki dei ban ïoh.
U la ong ruh ba ka sorkar ka la kam ba ka jingkhate ïa ka bai bylla ka long na ka bynta ban siew ïa ka bai tiar sha ki Kompeni kiba pynpoi ïa ki pipe bad kiwei kiwei ki tiar.
U bah Thongni u la ong ruh ba ka jingleh jong ka sorkar, ka la ktah haduh katta haduh ba ki la hap ban leit ai da ka jingthoh sha ka sorkar ban pynkynmaw biang, ba ka dei ban lada kam pat lah ban pyntreikam ïa ka dor kaba ka la dep pynthymmai, ka dei ban pyntreikam shuwa da ka dor ka barim hynrei kam dei pat ban ktah ïa ka bai bylla.
U la ong ruh ba ka Association mynta ka kyntu ïa baroh ki Kontraktor kiba ïoh jingtrei ha poh ka tnad PHE ïa mynta kin sangeh shuwa ban pyntrei, hynrei lada ka sorkar ka sngap mynthi kim banse ban leit tied jingkhang sha Ïingbishar bad dawa ïa ka hok jong ki.
Nongstoiñ, Nailur, 23: Ka Nongstoiñ District Sport Association (NDSA) mynta ka sngi Palei ka la ïoh ban pynhap pyrda noh ïa ka jingïalehkai kynjat bol Super Division ïa kaba buh ruh da ka khusnam pisa kaba la kot haduh 40 hajar tyngka.
Ha katei ka sngi ki kongsan ki kynthup ïa u bah Macmillan Byrsat MLA ka Nongstoiñ konsti-twensi bad u bah H.G Lyngdoh Superintendent of Police jong ka West Khasi Hills District.
Ha katei ka jingïaleh-kai kaba khaduh kaba la ïakynduh hapdeng ka shnong Pyndengrei SCSC pyrshah ïa ka shnong Khliehmawlieh YC, ha kaba ym shym la don mano mano napdeng jong kitei ki 2 kynhun kaba la ïoh lad ban pynkhih jar wat haba ka Pyndengrei ka la ïoh ïa shibun ki kabu bad kaba la kham ñion ïa ka Khliehmawlieh YC.Hadien ka 90 minit la hap ban phah ïakhun biang da ka extra time, phewse wat ha kitei ki minit ruh ym shym la don hi ka kynhun kaba la ïoh ban thep kor, kumta la hap ban phah ïakhun noh da ka tie breaker ha kaba ka Pyndengrei SCSC, ka la ïoh ban jop noh shi syndon bad ban rah ruh ïa ka nam lahduh ha katei ka lympung bad ban khur ruh ïa ka song pisa kaba 40 hajar tyngka nalor ki takma, katba ka Khliehmawlieh YC pat ka la ïoh tang 5000 tyngka.
Ha katei ka jingïalehkai ïa ka nam kum u rang ba kynsai tam, la ïoh ban rah da u samla Royal Ïawphñïaw na ka Pyndengrei SCSC, u nongap kol u ba tbit tam la ïoh ban rah da u samla Hanlis Syiemlieh na ka Khliehmawlieh YC, u nongthep kol ba bun tam la ïoh ban rah da u samla Living Nongrang na ka Khliehmawlieh YC, u ba la ïoh ban thep haduh 6 kor naduh ba sdang ka lympung.
Ïa ka nam kum u ba sdang khiesan bad dang khynnah tam la ïoh da u Rodingson Dkhar Nongpyndeng bad ïa ka nam kum u nongïalehkai batbit tam na baroh, la ïoh ban rah da u samla Lenny Lyngdoh na ka Khliehmawlieh YC.Nongpoh, Nailur 23: Kawei naki lympung ïalehkai phutbol ba heh tam ha Ri-Bhoi kan sdang ban plie pyrda noh ïaka haka 24 tarik (Sngi Saitjaiñ) Nailur kaba la tip kum ka 1st Damanbait Lamare Knock Out Football Tournament bala pynlong da ka Umroi Block National People’s Youth Front naduh ka por 1 baje noh phai sngi ha madan ïalehkai jong ka shnong Umroi Nongrah.
U Bah Pynhun Rynghang u nongai ktien jong katei ka lympung ua la ïathuh ba katei ka lympung kan dei kawei naki lympung ïalehkai ba heh ha Ri-Bhoi ha kaba ka kynhun lahduh kan ioh ban rong ïaka song pisa kaba haduh 3 lakh bad ka kynhun ba rem haka jingïakhun phainal kan ioh ban khur haduh 1 lakh nalor kiwei kiwei ki khusnam shimet.
Na ka liang ka NPYF Umroi Block ka khot bad wer ïaki paidbah ban wan sakhi ha katei ka sngi khnang ba katei ka lympung kan long kaba shongshit bad ïaid beit ïaid ryntih.
Jowai, Nailur 23: Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), ha madan Kiang Nangbah Stadium Dongmih sngi mynta ka sngi, na ka liang ka kynhun ïalehkai jong ka Ladthadlaboh kala ïoh ban rung syndon sha ka jingïakhun phainal hadien ba kala pynliem da 1-0 kol 7 Wasa.
Ka jingïakhun hapdeng kine ki ar khynhun kala long kaba ïakhait bha naduh jong ka kylla step tad haduh jong ka kyllamiet kine ki kynhun kim shem la ïoh ban pynkhih ïa ka jar bad kane ka jingïakhun jong ki kala pynhun shisha ïa ki riewieit phutbol kiba la wan ban sakhi ïa ka jingïalehkai Semi Final.
Hynrei dei ha ka minit kaba 92 jong ka Extra Time ka Ladthadlaboh kala ïoh ban thep ïa katei ka shikol lyngba u Edious Laloo lyngba kane ka kol kala pynlong syndon ïa ka Ladthadlaboh ban long ka nongjop bad bun jaka syndon ïalade ha ka jingïakhun ‘Final’ jong kane ka lympung.
Katba ha ka jingïakhun ‘Semi Final’ kaba ar kan long lashai ka sngi 24 tarik u Nailur ha ka por 2 baje shiteng nohphai sngi hapdeng ka kynhun ïalehkai jong ka Mynthong pyrshah ïa ka Nangbah Mulang.
Ki kynhun ba jop nangne kin ïakhun phainal bad ka Ladthadlaboh.
Nongpoh, Nailur 23 : U Bah George B Lyngdoh MLA ka Umroi ba dei ruh u Chief Whip ka liang pyrshah u ba la hiar khnang sha Khanapara hynin ka sngi naka bynta ban ai mynsiem ïaki kynhun sengbhalang kiba la ieng ban pyrshah ïaka jingwanrah ïaka Casino ha Ri-Bhoi, u la ong ba ka Casino ka dei kaba ki paidbah kila pyrshah lypa, hynrei ka jingdawa ka long ba ka sorkar ka dei ban weng noh syndon ïaka aiñ khalai haka jylla kaba ktah ïaki khun samla bad ki paidbah ka jylla baroh kawei.
U la ong ruh kumba la sakhi ruh dang ha kine ki khyndiat sngi haka dorbar Synrai la paw shai ba ka sorkar kala dep ban ai license sha kumba 3 ngut ki briew kiba kwah ban buh ïaka Casino bad katkum ka jingtip kiba bun ki dei beit ha Ri-Bhoi District bad kane ka jing ai license ïa kine ki Casino ka dei hadien bala wanrah ïa kata ka aiñ bala tip kum ka Meghalaya Regulation of Gaming Act 2021.
Lyngba katei ka aiñ ka kren shai ruh ban wanrah ïaki jaka ban dei ki ktem khalai (Physical Location) bad katei ka aiñ kan ai license sha kita ki briew, nangta kata ka Online Gambling ka ban long kum ka jinglehkai game ki khynnah ba kito kiba kwah lehkai khalai ki lah ban lehkai lyngba ki mobile bad ki kor internet bad kaba lai kadei kata ka online betting ne ka jingthong pisa haki jinglehkai bapher bapher lyngba ka internet, la ong u Bah George.
U Bah George B Lyngdoh u la kren shai ruh ba ka jingpyrshah kam dei tang ïaka Casino hynrei dei ban weng noh syndon mardor ïa ka aiñ (Meghalaya Regulation of Gaming Act 2021) baroh kawei bad ka jingkyntu ba dei ban peit lem ïaki kyndon aiñ ban ailad ïaki Online Gambling bad Online Betting namar ka mobile ka long haka bor bad ka kti ha man la ki kti jong ki khun samla ha kane ka juk ba mynta bad kane kan nang pynkyrni shuh shuh ïaki khun samla kiba lah ban lehkai naka ki jong ki iing ki sem, ki jaka pule bad ki jaka bapher bapher ba ki don bad kane ka jingpynshlur ïa kane ka kam khalai kan long shisha ka jingktah ïaki khun samla bad ki paidbah haka jylla baroh kawei.
Ha kawei pat ka bynta naka liang u Bah George B Lyngdoh u la kren shai ha kaba ïadei bad ka thong jong ka sorkar ban pynmih pisa lane khajna, ha u snem 2019-20 kumba 1200 klur ka pisa kaba ka sorkar kala pynlait ei naka daw ka jingbym lah ban lum khajna haka rukom kaba dei te lada ka sorkar shilliang ka pynlait ïaka khajna bad shilliang pat ban ong ban pynbiang da ka Casino ban lum khajna tang ïa kaba don ha kti ruh ym pat lah ban pynlait kumno yn pynlait ïa kaba thymmai?Namarkata u la kyrpad sha ka sorkar jylla ba kane ka aiñ khalai ka dei kaba ktah ïaka ki khun samla bad ki paidbah ka jylla bad ka sorkar ka dei ban weng noh mardor ïa katei ka aiñ, u la bynrap.
Nongpoh, Nailur 23: Namar ka jingsdang ban siang rong ïa u surok na Umling sha Patharkhmah u ba la ïaid shaid shaid ka jingpyntrei bad thmu ban pyndep noh naka bynta ban pynsuk ïaki paidbah haka leit ka wan, u Deputy Commissioner ka Ri- Bhoi u la pyntip ba namar ka jingrit jong u surok bad ba ki nongtrei kin ioh ban leh janai ïaka kam, yn khang noh shipor ïa ka leit ka wan jong ki kali lyngba utei u surok kumba shiteng bnai ban sdang naduh ka 26 tarik mynta u bnai naduh ka por 8 baje mynstep haduh 6 baje janmiet man ka sngi.
Nongpoh, Nailur 23: U Bah Sosthenes Sohtun MLA ka Jirang haka 19 tarik mynta u bnai u la phah syndon da ka jingthoh sha u Myntri Rangbah ka jylla ba ka sorkar ka dei ban pynsangeh noh shi syndon ïaka jingwanrah ïaka Casino ha Ri-Bhoi District kumba ki paidbah kila mih ban pyrshah bad kadei ruh kawei naki mat ba khluid haka jylla.
Kum u MLA ka Jirang u la kyrpad ruh sha u Myntri Rangbah ba ka sorkar ka dei ban pynmih syndon da ka jingthoh ha kaba ïadei bad ka jingpynsangeh ïaka jingïaid shaphrang jong ka Casino haka jylla kaba la thmu ban tei ha Ri-Bhoi District ba kum u MLA um kwah ban mih kano kano ka huri hura kaba ktah ruh ïaka jingsngew jong ki paidbah.
U Bah Sosthenes Sohtun u la ong ruh ba hynnin ka sngi ki seng bhalang kila mih paidbah ban pyrshah kaba la wanrah ruh ka jingkhluid ba shi por hadien ka jingkhang ki bor pulit ban leit sha Khanapara, bad kum u MLA um kwah ba katei ka Casino kan dang treikam ha Ri-Bhoi hynrei ban sangeh noh mardor.
Khliehriat, Nailur 23: Ka Khasi Students Union Wapung Unit hynnin ka sngi ka la leit ban buh da ka jingthoh ha khmat u Execitive Engineer jong ka tmat P.W.D (Road) Khliehriat bad ka la kyntu jur ïa ka tnat ban shim khia ban maramot bha noh ka ka surok Bypass kaba ïaid lyngba na ka shnong Mookhu sha Jalyiah ter ter shaduh shnong Wapung namar kane ka surok ka la jot rathai ha kaba la bun bun snem ka tnat ka khlem maramot shuh ïa kane ka surok.
U u President KSU Wapung Unit, u samla Deiniwan Lyngdoh lem bad ki dkhot ki la ong ba katei ka surok bypass ka long kaba donkam bha namar haba jur palat ka jingdheng kali ha surok national highway kaba naduh Ladrymbai ki kali ki ju ïaid na kane ka bypass bad lah ban ong ruh ba kane ka surok bypass kaba na Moowakhu- Jalyiah ter ter shaduh Wapung bad kane ka lah ban tehlakam ïa ka jingdheng kali ha surok national highway kaba naduh ka surok NH Ladrymbai ter ter.
Lyngba ka jingthoh ka seng ka kyntu bad kyrpad jur ïa ka tnat PWD ba kan sngewbha ban shim khia noh khlam kloi ban maramot ïa kane ka surok bypass.
Jowai, Nailur 20 : Ka Khasi Students’ Union (KSU) West Jaiñtia Hills District Unit hapoh ka jingïalam u samla Chanbor War uba dei u Vice President bad samla Leningrad Tariang General Secretary ha ryngkat ka jingïadonlang ki dkhot hynnin ka sngi 22.09.2022 kila leit ban ïakynduh ïa u bah B.S.Sohliya (IAS) Deputy Commissioner jong ka West Jaiñtia Hills District ha kamra treikam jong u ha Jowai.
Kane ka jingleit ïakynduh jong ka seng ka long ba halor ka jingïoh jingujor na kiba bun ki paidbah kiba shong ba sah haki thaiñ khappud bad ka Bangladesh kata naduh na Muktapur shaduh Dawki baki shipai Border Security Force (BSF) ki ju pyndik bad pynthut ïaka leit ka wan jong ki paidbah kane ka thaiñ la haba ki wan na ki ïew ki hat khamtam na ïew Amlarem, Dawki bunsien kitei ki shipai kila bat ïaki kali bad ki khynra ïaki mar ki mata ba ki thied na kine ki ïew nalor ba ki lah pynbiang ïaki cash memo na ki dukan ba ki thied bad ym dei tang katta kim kheiñ ruh ïaki ba pang ba shitom kiba mut ban leit shim dawai sha ki jaka ai jingsumar ki shu bat da ki kynta ban talasi ïa ki.
La ïathuh ba kane ka jingleh jong kine ki shipai ka pyn bitar ïaki paidbah jong ka thaiñ hi baroh kawei naba kine shipai ki nang ban pyndik tang ïaki briew trai jylla ka Ri, katba ïaki khar Bangladesh ki ïoh ban rung ban mih laitluid na Bangladesh sha India lyngba kine ki jaka, ‘lada ha jaka la jong ngim ïoh ban im ne ban ïaid laitluid sa haei pat ngin long laitluid ong ki paidbah jong ka thaiñ’ ong ka seng.
Halor kane ka seng ka la pynrem jur ïa kane ka jingleh jong kine ki shipai ki bym kheiñ shuh ïaki paidbah trai ri trai muluk bad ki bym kheiñ shuh ïaki kynthei khynnah kiba shong sha kane ka jaka.
Na ka liang u DC ha ka jingïakren bad kitei ki nongïalam ula kular ha khmat ka seng ba un tuklar noh mardor ïa kane ka kam bad um ailad ruh da lei lei ba kin shah pyndik ki para doh para snam lajong.
Ha kawei pat ka bynta ka seng kala dawa ruh na une u khlieh duh ka District ba dei ban weng noh mardor ia ka ktem jong kine ki shipai BSF kaba ki buh ha Amlarem hynrei ban phah pat ïa ki ban leit sha ki jaka khappud ban khanglad ïa ki briew kiba wan napoh Bangladesh.
Pynkut ka kyrwoh na u samla L.Tariang General Secretary ka KSU West Jaintia Hills District Unit.
Nongpoh, Nailur 23: Ka Party HSPDP ha Umsning Constituency ka la dang ioh bor katba dang mih ki sngi kum ka jingpynkhreh na ka bynta ka election 2023 hapoh ka jylla bad ïa kane la sakhi mynta ka sngi ha kaba ki heh nongïalam ka National People’s Party (NPP) ki la wan ban pynïasoh noh sha ka party HSPDO ban kyrshan ïa u Bah Primson Makdoh kum u kyrtong ka HSPDP na Umsning Constituency.
Kine ki heh nongïalam bad ryngkat ki spah ngut ki nongkyrshan ka NPP ki la wan ban pynïasoh sha ka HSPDP party ha Umsning, ka dei hapoh ka jingïalam u Bah Tarson Nongkseh kum u Working President ka NPP na Umsning Constituency, u Bah S.P Nongbet, Treasurer, u Bah Donbor Marbaniang, Organizing Secretary bad u Samla Ribok Kharprah kum u President ka NPP Youth Wing na Umsning Constituency.
Ïa kine ki nongïalam bad ki nongkyrshan ka NPP la pdiang burom sha ka party HSPDP da u President ba rangbah, u Bah P.K Pangniang ha ryngkat ka jingdon lang u Senior Vice President bad uba dei u MDC ka Mawkynrew, u Bah Martel Mukhim, u District President ka HSPDP na Ri Bhoi, u Bah P.B Sylliang, u kyrtong ka HSPDP Umsning, u Bah Primson Makdoh bad kynthup kiwei kiwei ki nongïalam ka party HSPDP na ka jylla bad na Ri Bhoi District.
Kaei kaba la ai mynsiem bad dang pynkhlaiñ bor ïa u kyrtong ka HSPDP, U Bah Primson Makdoh ha kane ka sngi, ka dei halor ka bynta ba kitei ki nongïalam ka NPP hadien ba la pynïasoh sha ka party HSPDP ki la ai ruh ka jingkular ban dang trei shitom na ka bynta ban pynjop don burom ïa ka party HSPDP na Umsning Constituency.
Haba kren ha kane ka sngi, naduh u president ba rangbah ka party HSPDP, U Bah P.K Pangniang, u Bah Martel Mukhim, uba dei u Senior working President bad kiwei ki nongïalam ki la kren halor ka nongrim ka HSPDP party bad kumba kane ka party ka dei ka party riewlum barim tam kan dang ïai ïaleh na ka bynta ban ïakhun ïa ka hok jong ki trai muluk ki trai jaka.
Ha kane ka sngi, la plie paidbah ruh ïa ka ophis treikam ka HSPDP ha Palm Hotel bad kumjuh ruh la pynlait paidbah ïa ka jingrwai election ka party ban kyrshan ïa U Bah Primson Makdoh kum u kyrtong ka HSPDP na Umsning Constituency.
Shillong, Nailur: Ka Balang Presbyterian Pohkseh, Shillong lyngba une u kyrwoh ka pyntip ba kan don ka Jingïaseng Thung Provisional jong ka Khasi Jaiñtia Presbyterian Synod Pdeng ka ban long ha ka Balang Presbyterian Pohkseh ha ka 25 tarik mynta u bnai.
Kumta halor kane ka pyntip na ka liang ka Balang ka la pynkhreh ha kaba ïadei bad ki jaka pynïeng kali na ka bynta katei ka sngi.
Ka jaka na ka bynta ban pynïeng ïa ki kali rit kan long ha madan Pohkseh, ha Madan kaba don marpyrshah ka ïing I Bah Charles Pyngrope (MLA) bad ha Industrial Training Institute (ITI) Women’s Hostel, Rynjah.
Ka jaka pynïeng na ka bynta ki bos kan long hapoh Industrial Training Institute Field (ITI) Rynjah.
Ki nongwan jingïaseng ki lah ruh ban shim ïa ka jingïarap lem jong ki Traffic Volunteer ba la pynbeit da ka Balang lane na ki pulit pynïaid kali jong ka Shillong Traffic Police.
Shillong, Nailur : Na ka liang ki nongshong shnong ka Mawkynroh Umshing Block-1 Block-3 ki pynpaw ka jingsngewkmen kaba khraw hadien ba kila ïoh ïa ka lynti surok kaba thymmai kaba la pynsuk shibun ha kaba ïadei bad ka leit ka wan.
U MLA ka thaiñ ula pynpaw ka jingkmen ban ïohi ba kane ka surok kala pynkylla dur ïa kane ka shnong kaba la heh bha namar ha ki snem kiba la dep ka dei ka lynti kaba sniew bad kaba la wanrah shibun ki jingeh ïa ki nongshong shnong kane ka thaiñ.
Hadien ka jingkyrpad na ka liang ki nongshong shnong kumta ruh na ka liang u MLA ula ong ba ula shimkhia halor kane ka bynta tad haduh ba ka sorkar kala mang ïa ka skhim kaba 3 klur tam na ka bynta ban shna ïa kane ka surok.
Halor kane u MLA ula pynpaw ruh ka jingsngewnguh ïa ki enjiniar kiba la shimkhialang kham- tam ruh ïa u Symbud Myntri Rangbah ka jylla u Bah Prestone Tynsong bad ula kyntu ruh ïa ki nongshong shnong jong ka Block-1 ba kin ïai shah shipor namar ïa kane ka surok kaba dang sah yn sa sdang noh shen hadien ba ka bneng kala kham rang bad ba kin ïaleh ban pyndep noh hapoh u bnai Lber u ban wan.
Ha kajuh ka por ula ong ruh ba kane ka shnong watla ka dang dei kaba kham thymmai hynrei ka long kaba donbok shibun namar ym tang ba kala ïoh ïa kane ka surok thymmai hynrei kan ïoh ruh ïa ka skhim Jal Jeevan Mission (JJM), kata ban pynpoi um ha man la ki thliew ïing.
Nalor kata ula ong ruh ba ula dep ban ïakren na ka bynta ban khmih ha kaba ïadei bad ka jingpynbiang ïa ka bording ilektrik hapoh kane ka shnong nalor kiwei pat ki jingdonkam kiba kham kongsan.
Shuh shuh u Bah Sawkmie ula pynpaw ruh ba ka shnong Mawlai ka dei kaba la heh bha bad kaba shem shitom shibun ban lah ban pynbiang lut ïa ki jingdonkam jong u paidbah, hynrei kum u nongmihkhmat uba don ïa ka jingangnud ban khmih na ka bynta ka bha ka miat bad ka roi ka par jong ka shnong Mawlai un ïai bteng ban trei shitom bad wad ïa baroh ki lad ki lynti ban pynurlong ïa ka jingangnud ka jong ki.
Ha katei ka jingïalang la ïoh ruh ka jingkren na u Secretary Shnong Bah L.Diengdoh, Rangbah Dong bad ki longkmie kiba la pynpaw ka jingsngew nguh ïa u MLA halor ka jingshimkhia ka jong u ban pynurlong ïa kane ka kam kaba kila angnud la kham slem.
Ha kane ka sngi la ïa don lang ruh u Executive Engineer ka Shillong By-pass Division u Bah S.Lytep, u Secretary Shnong Bah L.Diengdoh, Rangbah Dong, ki riew rangbah, ki longkmie bad ki samla jong ka shnong.
Shillong, Nailur : U Syiem ka Hima Khyrim, Smit u Dr.BS Syiem da kane u pyntip ba ïa ka Lehniam bad ka Shad jong ka Hima Khyrim ha Smit yn pynlong ha ka 6 bad 7 tarik u Naiwieng 2022.
Kane ka Leh Niam ba shisien shi snem ka pyni ïa ka Synshar ka Khadar ha ryngkat ka Niam ka Rukom bad ka Tem ka Put ka Shad ka Kmen.
Ka dei ruh ka Nguh ka Dem ha U Blei Trai Kynrad ba Un kyrkhu kyrdoh ïa ka Hima bad ki khun ki hajar.
Kane ka long ruh ka sakhi ïa ka jinglong kyrpad jong ka jaidbynriew Khasi.
Kharkutta, Nailur, 23: Kum shi bynta ban pynkhlaiñ shuh shuh ïa ki kam pynroi ha ki thain khap sor, u Myntri Rangbah ka jylla u Conrad K Sangma, u la sam ïa ka jingai jingiarap sha ki nongrep, ki kynhun nongpynïaid ïew ïa ki mar, bad sha ki samla ha Kharkutta, North Garo Hills.
U Myntri Rangbah ka jylla u la sam jingïarap pisa kumba 19.10 Lak tyngka sha ki 30 tylli ki kynhun nongpynïaid ïew ïa ki mar ne ki Producer Groups jong ka North Garo Hills District kiba don bynta ha ka ban ri sniang, ban rep jingrep kum ia u sying ka kait.
Bad u la ai ruh 12.25 Lak tyngka sha ki 1225 tylli ki longiing nongrep kiba hap hapoh ka skim ‘FOCUS+’ Farmer’s Welfare Programme.
Ka jingsdang jong ka ‘FOCUS+’ ka long ban pynioh nong ïa ki trai jaka trai muluk lyngba kane ka skim.
Ka ai lad ruh ïa ki long ïing nongrep ban im kham bha.
Na ka ne ka skim la lah ban ïarap kumba 5,000 tyngka shi longing da kaba phah beit ïa ka pisa sha ki bank jong ki nongrep.
Shuh shuh, lyngba kane ka skim Rural Backyard Piggery, ‘PROGRESS’, 2000 tylli ki khun sniang (ba kynthup ia 3 tylli ki sniang kynthei bad 1 u sniang shynrang) la sam sha ki 500 tylli ki longïng nongrep ki ba hap hapoh ki 3 tylli ki block jong ka North Garo Hills District.
Ka skim ‘PROGRESS’ ka don ïa ka thong ban kham pynbha ia ka rukom im ki nongrep lyngba ki kam ri jingri lait na ka thung ka tep.
Lyngba ka ne ka skim la buh thong ban pynioh nong ia kumba 10,000 tylli ki longing nongrep kiba ba duk bad ruh ban pynbun ka jingkhaïi doh sniang ha ka jylla.
Kumban kheiñ kyllum la sam ruh 4.8 Lak sha ki 11 tylli ki seng samla kiba hap hapoh ka ‘YESS’ Meghalaya Youth Empowerment Programme.
Ka YESS ka dei ka skim ban pynshlur ia ki samla ban pynkiew ha baroh ki liang bad khamtam ruh ha ka sports.
Haba kren ha kane ka sngi, u Myntri Rangbah u la ong ba ka jingbha jingmiat jong ki nongrep bad ki briew kiba shong ba sah ha ki thain khapsor ka dei ka thong ka ba ha khmat eh jong ka ne ka sorkar jylla.
Kane ka long namar ba ki nongrep ka jylla ki dei ban iohlad ban kheit ia u soh ka jingkiew ha ka jylla.
Ha kine ki saw snem shiteng, ka sorkar jylla ka la iarap bad pyni lad pyni lynti ruh ia ki nongrep ban sdang la ki jong ki kam bad ban seng kam ruh ia ki wei pat ha ki thain khapsor.
Kane ka la pyni ia ka jingkiew stet ha ka rukom im ki nongrep ha ka jylla.
Hynrei dei ban sngewthuh ba ym dei ban shu hun tang katne, hynreidei ban nang trei shitom met bad mynsiem ban gin poi shisha sha kata ka thong.
".
Shillong, Nailur : Ka Deputy Commissioner (Supply), East Khasi Hills District da kane ka pyntip ba ïa u Khaw rashon lyngba ka skhim PMGKAY na ka bynta ki longïing NFSA kiba kynthup ïa kiba don ïa ki card (AAY bad PHH) na ka bynta u bnai Nailur 2022 kumjuh ïa u Atta na ka bynta une u bnai la pyllait lyngba ki dukan sam rashon.
ïa u Khaw la pyllait na ka bynta 5 kilo shi khlieh khlem da donkam jingsiew, katba ïa u atta la pyllait na ka bynta 5 kilo shi card ha ki jaka sor bad 3kilo shi card ha ki thaiñ nongkyndong ha ka dor T.10.50/- shi kilo.
La kyntu ïa baroh ki dukan sam rashon ba kin sam ïa kane ka bha mar ïa poi ka mar bad ruh ban weng ïa ka list jong ki nongïoh jingmyntoi kumjuh ïa ka por treikam hapoh ki dukan ki jong ki.
Na ka liang ka Deputy Commissioner (Supply) ka kyrpad ruh ïa baroh ki nong ïoh jingmyntoi lyngba ka NFSA ba kin phah ïa ki Aadhaar number jong ki sha la ki jong ki dukan rashon na ka bynta ban lah ban pynïaid beit ha ka jingtreikam lyngba ka e-POS device.
Kino kino ki bym sam ïa kine ki mar bam lane kiba sam duna ne da ki mar bym bha dei ban pyntip sha ka ophis jong ka Deputy Commissioner (Supply), East Kasi Hills District, Shillong.
Shillong, Nailur 23 : U Myntri Rangbah ka jylla Conrad K Sangma ha ka sngi Thohdieng u la pynshai ba ki paidbah kim dei satia ban sngewthuh bakla ba ka pisa kaba ai sha ki Producers Group kadei ka ram.
Haba pynbna ïa kane ha ka jingïalang sam ïa ki khun sniang bad ruh ïa ki song jingïarap sha ki nongrep ha Raksamgre, u Myntri Rangbah u la ong ba katei ka pisa ba ki ai sha kitei ki PG kadei beit ka ka jingkyrshan pisa na ka bynta ban kyntiew ïa ka rep ka riang nalor kiwei kiwei.
Lyngba ka Rural Backyard Piggery Scheme u Myntri Rangbah ha katei ka sngi u la sam ruh haduh 2000 tylli ki khun sniang sha ki 500 ngut ki nongri jingri nalor ka jingsam ïa ki cheque sha ki producer group bad ruh ïa ki FOCUSS + card.
Lyngba ka YESS Meghalaya Programme, u Myntri Rangbah u la sam ruh ïa ka jingïarap sha bun ki seng samla.
Shwa kane la sam ruh ïa ki cheque ba 33.90 lak tyngka sha ki Producer Group kynthup ruh ïa ki riew shimet lyngba ka skim FOCUSS+.
Lada kheinlang na kitei ki skim baroh ar tylli ki nongioh jingmyntoi kin ioh haduh 10,000hajar tyngka.
Ka la don ruh ka jingsam ïa ka Community Investment Fund sha ki SHG jong ki longkmie bad ki la don ruh san tlli ki Village Organisation kiba la ioh 5.80 lak tyngka katba ki don pat haduh 21 tylli ki kynhun jong ki samla kiba la ioh ïa ka jingkyrshan pisa kaba long 9 lak baroh lyngba ka YESS Programme.
U Myntri Rangbah u la buh ruh ïa u mawnongrim ban tei ïa ka jaka treikam ba thymmai jong ka Raksamgre Civil Sub-Division, kaban pynieng ha ka mang pisa kaba 4 klur tyngka.
Ha kane kajuh ka sngi, u la plie paidbah ruh ïa ki ar tylli iing skul ha katei ka civil sub-division kata ka Pedaldoba Govt Aided Secondary School bad ka Raksamgre Higher Secondary School.
Shillong,Nailur 23 : U Myntri ka tnad pule puthi u ma Lahkmen Rymbui u la ong ba ka sorkar kan ym khot ïakren shuh da lei lei ruh ïa kine ki nonghikai Kontrak.
“ Ym don jingmut shuh ban khot ïakren ïaki namar ka jingpynrung kam nonghikai ka la dep.
Kumba nga la ju kren na ka por sha ka por ba ka polisi treikam ka sorkar ka long ban ym phai dien shajuh shi shajuh kumta kata ka jingkhot ïakren kan ym don jingmut shuh" ong u ma Lahkmen.
Kumba long mynta kine ki nonghikai kontrak hapoh ka lama Meghalaya Government Lower Primary Contractual Teachers’ Association (MGLPCTA) ki dang bteng beit ïaka jingïakhih jongki hakhmat u mawmot Kiang Nangbah hajan Civil Hospital.
Kine ki nonghikai kiba don 800 ngut ei ei ki la shah pynduh kam noh hadien ba kim lah ban pass ia ka Meghalay Teachers Eligibility Test (MTET).
Shillong, Nailur 23 : U Vice President jongka UDP u bah Allantry Franklin Dkhar u la ong ba kam long kaba sngewtynad ba kat u MP uba long ruh u President ka MPCC u ma Vincent H Pala un shu kynnoh lamwir lamtham ïaka sorkar khlem ki jingshisha.
ïa kane u bah Allantry ula thew sha ka jingkynnoh ba dang shen jong u ma Vincent ba ka tnad kam pohïing jongka jylla kaba peit da u ma Lahkmen Rymbui na ka UDP ka dei ka tnad kaba bamsap tam ha kane ka sorkar.
“ Na ka por sha ka por ngi la ju ong ba lada phi don ki jingshisha haba phi kynnoh ba kita kiba bamsap ki dei ki dkhot ka UDP, ka UDP kam map satia namar kan aiti beit ïa ki sha ki bor ka aiñ" ong u bah Allantry.
U la ong ba kane ka jingkynnoh ba khlem nongrim jong u ma Pala ka dei tang namar ba la jan ka election.
“ U la dei ban wad bniah mynno, hangno, kumno bad mano ba lum pisa na ki kali kit dewiong, shyiap, rnga, kwai tympew bad kiwei kiwei" ong u bahg Allantry.
U la ong ka long kaba suk ban shu kynnoh mata madei hynrei ban pynshitom donkam da ki kot ki sla kiba biang.
Dang shen une u heh ka MPCC u la kynnoh ba ka jur bha ka jinglum pisa na ki kali ha ki surok bah.
U ma Pala dang shen haba u leit sha Umkiang East Jaintia Hills u la lap ba ka don ka jingdawa pisa 20 hajar na kawei ka trok kit kwai bad tympew, kiba kit dewiong ki hap ban siew 1.5 lam tyngka, kiba kit shyiap 10,000 hajar tyngka, kiba kit mawshun 20,000 tyngka bad kiba kit rnga 2000 tyngka shitrok.
Shillong, Nailur 23: U Director General of Police U Dr LR Bishnoi ha ka sngi Thohdieng u la ong ba ba ka jingjur ka dheng kali ha ka nongbah Shillong ka dei na ka jingbun palat ki kali katba ka surok pat ka neh katjuh khlem nangheh satia.
Haba kren sha ki lad pathai khubor u DGP u la ong ba ka jingmih ki kali thymmai ha ka nongbah ka long beit man ka sngi katba ki surok pat ki neh katjuh bad kumjuh ruh ka jingdon ki jaka pynieng kali kim nangmih thymmai satia na bynta ban ïaid bad pynïeng kali.
U la ong ruh ba na ka liang ka tnat pulit pynïaid kali ka pyrshang dohïap dohim ban teh lakam ïa ka jingdheng kali namar kane ka buh jingeh lut ia baroh khoit.
Haba bynrap lang ïa kane u SP(City) u Bah Vivek Syiem u la ong ka jingdheng kali na ka daw ka jingrit surok ka dei ka daw ba kongsan nangta ka jingdheng kali ka nangjur shuh shuh haba don ki nongïiah kali kiba kwah ban tam duh beit shakhmat da kaba overtake lut ia kiwei pat ki kali kiba ïaid.
U la ong ruh ba ka jingdheng kali ha Shillong ka don da ki kynta ba jur bad ba ka duna “ka jingduna bad ka jingdheng kali ka dei beit na ka daw ba ki kali ki mih surok lang ha kajuh ka por bad dei tang ha kine ki kynta ba ka jingdheng kali ka jur.
"“Ka jingdheng kali kaba jur ka sdang na ka jingïeng ne sahngeh ba tang khyndiat minit eh jong ka kali kaba ïaid na khamat eh bad kane ka wanrah syndon ia ka jingsahkut sbak(lock jam) ïa ki kali kiba bud nadien bad ka jingdheng kali ruh ka neh da ki bun bun kynta.
Haba ïadei bad ka jingkynnoh ba ka jingïeng ki Bus saw bad ki kali kamai ban ap ïa ki Passenger ha ki bynta ka 9 Lad bad Motphran u Vivek u la kubur ba kane ka lah ban dei shibynta kaba pynlong ïa ka dheng kali ha kaba u la ong ruh ba na ka liang ka jong u ryngkat u SP traffic kin sa leit ban jurip ïa kane ka bynta khnang ban pyrshang ban tehlakam ïa ka dheng kali da katto katne bynta.
“Lada dei ba ka dei shisha kumba don ka jingkam na ka liang jong ka tnat pyniaid kali kan sa buh da ki kyndon ïa kine ki bus bad kumjuh ki kali kamai ba kim dei ban ïeng slem hynrei ban shu pynhiar bad kyntiew beit ïa ki nongleit nongwan ym ban ïeng sah hajuh ban ap briew “ u la ong.
“Na ka liang ka tnat pulit ka pyrshang ïa kaba bha tam, lada phi peit wat ka surok na Mawiong sha ki thaiñ Upper Shillong kaba ha ki por janmiet ka jingdheng kali ka jur bha hynrei da ka jingteh lakam ïa ki kali ban ïeng ha ki jaka ba khim bad ban tehlakam ïa ka jingpyrshang tam sha khmat ka la lah ban ïarap da kibun bun shah" u la bynrap.
U la ong ruh ba ka na ka liang ka tnat ka dang donkam shuh shuh ki pulit ban pynïaid kali ha kaba ka jingdon jong ki ka dang duna bad u la ong ba na ka liang ka tnat kan sa phah ka jingtyrwa sha ka tnat tnat Home Guard ba kan ai shuh ki pulit jong ka ban ïarap ha kaban pynïaid kali.
Shillong, Nailur, 23: Ka tnat Pulit kaba la pynlong ïa ka jingtohkit ha Jowai District Jail hadien ka jinglait phet jong ki san ngut ki runar bad uwei u koidi ha ka 10 tarik mynta u bnai ki la lap ba ki CCTV ba la pyndait ha kane ka Phatok kim shym la treikam satia.
Kum ban shu pynkynmaw, san ngut ki runar kiba dang don hapdeng ka jingshah tian bishar kiba kynthup ïa u I Love You Talang, u Ramesh Dkhar, u Marsanki Tariang, u Lodestar Tang, u Shidorki Dkhar bad u Rikmenlang Lamare.
U I Love You Talang, u Marsanki Tariang, u Lodestar Tang, u Shidorki Dkhar ki la shah bom ïap ha ki paidbhur ha ka sngi kaba bud ha ki paidbhur ha ka khlaw kaba don ha u pud jong ka shnong Muthlong bad Shangpung.
Ïa u Ramesh Dkhar bad ïa u Rikmenlang Lamare la ïohkem noh da ki paidbah kiba la aiti noh sha ki Pulit.
U Director General of Police ka Jylla u Dr.LR Bishnoi ha ka jingïakren bad ki lad pathai khubor ha ka sngi Thohdieng u la ïathuh ba ïa u Ramesh Dkhar la pynkynriah mynta sha Williamnagar District Jail.
Ha kaba ïadei bad jingshah bom ïap jong ki saw ngut ki runar ba lait phet na Phatok ha ka ka khlaw kaba don ha u pud jong ka shnong Shangpung bad Muthlong, u DGP u la ïathuh ba ki Pulit ki la ujor suo motu case pyrshah ïa ki paidbhur kiba donkti.
“Ban lap ïa ki jingshisha, nga la phah ïa ka kynhun ki Ophisar ban leit jurip ïa ka Phatok bad ha ka jingtohkit ki la lap ba bun na ki CCTV ki dei ki bym treikam shuh bad ngi la pynkhlaiñ ïa ki Pulit ban pahara khnang ba ki jaka baroh yn pahara miet la bad sngi," u la ong.
“Ngi la ai jingmut ïa ki bor ba dei peit jong ka Phatok ban pyndait katto katne ki bording ha ki jaka ba kham kongsan.
Ngi la lap ruh ba ka don ka jingïasylla hapdeng ki nongtrei ka Phatok bad mar mar ki Pulit tang shu ïoh sabut ki la kem noh ïa ki saw ngut ki nongtrei jong ka Phatok bad phah ïa ki sha ka Judicial Custody," la ïathuh u Dr.Bishnoi.
Katkum ka jingïathuh jong u DGP, kane ka jinglait phet jong ki koidi na phatok ka dang don hapdeng ka jingtohkit.
“Nga la kyrpad ïa u Inspector General of Prisons ban leit jurip ïa baroh ki Phatok bad ban peit kiei ki jingdonkam ban pyrkhing hapoh ka Phatok.
Ïa ka kaiphod un sa phah shen bad hadien kata, ngin sa shong lang ban shim ïa ka rai,’ la ïathuh u Dr.Bishnoi.
Haba pyntip ba ka tnat Pulit ka la phah ïa ka jingtyrwa sha ka Sorkar ban thied 80 tylli ki thuk thuk ar shah ban pahara ha ki surok ka nongbah Shillong, u Dr Bishnoi u la ong, “ki don katto katne ki jaka ba donkam ban pyndait ïa ki CCTV bad ban pynkhlaiñ ïa ka jingpahara ki Pulit.
U Myntri Rangbah ka Jylla u Conrad K.Sangma u la mynjur ban ai 80 tylli ki thuk thuk khnang ba ki Pulit kin dup lah ban ïaid pahara da kine ki thuk thuk ar shaka ha ki surok ka nongbah Shillong.
U la ïathuh ruh ba ka tnat Pulit ka la ïasyllok ruh bad ki bor synshar shnong kiba la kdew ïa ki jingbym shngaiñ ha ka shnong ka thaw jong ki.
“Ka jingeh watla don makna ki CCTV ruh ka dei namarba ym don ki nongpeit bad ïa ki CCTV ym shym la peit da ka tnat Pulit.
Ngi lah ban pan jingïarap na ki briew kiba tbit kumno ban pynïaid ïa ki CCTV bad ban maramot ruh lada donkam.
" u la ong.
Shillong, Nailur 23 : U Vice President jong ka AITC bad MLA jong ka Rangsakona, u Zenith Sangma u la dawa ba ka sorkar Meghalaya Democratic Alliance ba kadei ban pynshai lut halor ki jingkynnoh don jyrsieh ha ka tnad Meghalaya Energy Corporation Limited (MeECL).
“U Myntri Rangbah bad Symbud Myntri Rangbah ki dei ban pynshai lut halor kine khlem buhteng," ong u Zenith Sangma ha ka kyrwoh khubor ha kane ka sngi Thohdieng.
U kynnoh ruh ba ka sorkar MDA hapoh ka jingïalam jong u Conrad K Sangma kum u Myntri Rangbah ka la pawnam ha ki kam bamsap ba harukom.
Katkum ka jingong jong u, ka BJP, UDP bad kiwei ki seng riewlum ki shaniah bad kyrshan ïa ka sorkar NPP ban lute ïa ka pisa paidbah.
“Ki don bynta lang, ki lah ban kyntait hynrei kadei pat ka jingshisha kaba la paw," bynrap biang u MLA.Da kaba kam ba ka jinglong jingman jong katei ka tnad kam long shuh kaba itynnad, u Zenith u la ong ba ïa katei ka ishu u la rah man ka por da kaba maham ba kan sa poi ha ka dap ram bad mynta ka la poi.
U la pynkynmaw ruh ïa ka jubab jong ka sorkar ha ka dorbar ba la dep ba ka jinglut jingsep man u bnai jong ka MeEcl ka long 135 klur katba ka jingmih pat ka long tang 71 klur tyngka.
“Mano ban bei ïa ka pisa kaba duna kaba kot 75 klur tyngka man u bnai bad 900 klur man u snem?" u la buh jingkylli.
U ong ruh ba nalor ka jingshim ram kawei hadien kawei ka ram ka pisa ka la poi mynta haduh 617 klur tyngka ka pisa padibah kaba la shu tuid kai ha kane ka Corporation.
U ong ruh ba ka MeECL kam lah shan shuh mynta dalade ïalade ruh.
“Kumta ngi kwah ka jubab na ka sorkar ba balei kam don ïa ka plan kaba biang.
Dei ban jubab ïa ki paidbah ka jylla balei ïa ka bording la thied ha ka dor kaba rem kata haduh 12tyngka shi unit na ka bynta ka jingmyntoi jongno, kata ruh khlem ka jingmyntoi jong ka MSERC? Kane ka sorkar kadei ban jubab ïa ki paidbah," u la ong.
U ong ruh ba kawei pat ka jingdkoh ka rukom treikam kadei halor ka UGO billing system lyngba ka software kaba la ai sha kawei ka kompeni khlem da khot kano kano ka tender, la kynnoh shuh shuh utei u heh ka AITC.Shillong, Nailur 23: U Bah Disparsing Rani u la ong ba ka jingbym don ka Service Book na bynta ka shnat Meghalaya Urban Development Authority(MUDA) jong ka sorkar jylla ka pynlong ïa ka jingkynrum kynram kaba kum ka Ïew Luri Lura khamtam eh ha ka jingthungkam ha kane ka tnat.
U la ong ba da ka jingbym don ka Service Book ka pynlong ïa ki myntri jong kane ka tnat ban lah ban thungkam katba mon.
Haba kren halor ka jingkynnoh jong u ba ka don ka jingthungkam tuh da u Bah Hamletson Dohling bad u Bah Sniawbhalang Dhar ha ophis ka MUDA ha ki bnai ba la dep u la ong ba da ka jingbud dien shuh shuh lyngba ka RTI u lap ba kaei kaba kine ki Myntri ki leh kam long be-aiñ satia namar kam don kano kano ka kyndon kaba shai ruh halor ka jingthungkam ha katei ka tnat.
Haba ïadei bad ki post kiba thylli kiba don ha ka ophis ka MUDA bad ha ophis DC Nongstoiñ u la ong ba kumba long mynta ki don kumba 30 tylli ki ba thylli ha ophis ka MUDA bad 30 tylli ruh ha ophis DC Nongstoiñ.
Haba kren halor ka jingbym lah shuh ka NEIGRHIMS ban pynlong ïa ka eksamin ïa ki 367 tylli ki post kiba thylli u la ong ba kat kum ka jubab na ha ka RTI la ïathuh ba ïa ka eksamin kin sa pyn long ha kine ki khyndait sngi.
U bah Disrparsing la ong ïa ki bor ba pynïaid ïa ka tei ka hospital jong ka sorakr pdeng ba lada kim lah ban pynurlong hapoh shitaiew, na ka liang jong u un ujor sha kibor ba halor sha ka sorkar pdeng ha Delhi ba kan tuklar ïa kane ka kam.
Shillong, Nailur 23 : U Director General of Police (DGP) u Dr L.R Bishnoi u la kular mynta ka sngi ba yn leh kat kum ka aiñ ïa kito ki pulit ophisar bad langrut kiba don ha ka Tactical Team I kiba la leit khynra ïa ka ïing sah u General Secretary ka HNLC bah Cherishterfield Thangkhiew bad uba la khlad noh ha ka jingshah siat, hadien ba ki la dep ban ai ïa ka jubab jingpynshai sha ka sorkar.
Kane ka kynhun Tactical Team I ka la pynlong ka jingkhynra ha ïing sah u bah Cherish ha ka step phyrngap 13 tarik Nailar 2021.
“ Ka jubab jingpynshai kan long na baroh ki ophisar bad langrut kiba ïadon lang ha katei ka kynhun bad hadien ba ki la dep ai ïa kane yn sa leh pat ïa kaba donkam kat kum ka aiñ “ ong u DGP.ïa kane ka rai la shim da ka sorkar hadien ba ka la ïoh pdiang ïa ka kaiphod jingtohkit na u nongbishar ba la shongthait u Justice T Vaiphei ïa kaba la wanrah ruh hapoh ka ïing dorbar thawaiñ ka jylla.
Kane ka kaiphod ka la pynpaw ba ka jingpynkhreh ïa ka jingkhynra ka long kaba biang hynrei ka rukom pyntreikam pat ka long kaba tlot bad don bun ki jingduna namar ka jingthmu kane ka kynhun ba kyrpang ka long ban leit kem im ïa u bah Thangkhiew.
“ Kumta u Justice T Vaiphei u la pynpaw ha ka kaiphod “ Namar kata ka jinglap jong nga ka long ba kane ka kynhun kaba leit ban khynra ïa ka ïing u bah Cherish ha ka 13 tarik Nailar 2021 ha ka por 3 baje mynstep ka dei kaba la pyndonkam palat bun ki bor pulit kaba la wanrah ka jingiap jongu" ong ka kaiphod.
Nalor kata la pynpaw ruh ha ka kaiphod ba ka jingleit khynra ka long kaba kyrkieh bad kaba kulmar bad leh tieng da ka Tactical Team -I.Ha ka jingshisha la dei ban kem im ïa u ym ban siat iap.
Shillong, Nailur, 23: Ka Hynñiewtrep Youths Council (HYC) ha ka sngi Thohdieng ka la buh jingkylli ïa ka Sorkar Meghalaya Democratic Alliance (MDA) ba ïalam da ka National Peoples Party (NPP) halor ka jingpynslem ban pyndap ïa ki 3367 hajar tylli ki Sanction Post ha ki tnat treikam bapher bapher ka Sorkar.
“Katkum ka khubor ba la mih ha ka 1 tarik, Jylliew, 2022, la pyntip da u nongwad RTI ba ki don kumba 3, 367 hajar tylli Sanctioned Posts ha ki tnat treikam bapher bapher ka Sorkar kiba shu sah thylli bad dang shen ha ka Dorbar Synrai ba dang shu kut shen, wat u Myntri Rangbah ruh u kyntait ban ai ïa ka jingdon jong ki post ba thylli da kaba shu pyntip kyllum ba ki don kumba 3000 hajar eiei.
Kine ki kam ba thylli ki dei ki Sanction Post bad lada kheiñ ïa ka jingpynlut ha kaba siew tulop shi snem tang sha uwei u nongtrei kan long kumba T.4.40 lak bad namarkata, lada 3367 ngut ki nongtrei ka pisa kaba sah bad ka Sorkar ka long T.1,481,480,000 klur ha ka shi snem," la ong ka HYC ha u kyrwoh ba la phah da u General Secretary u Bah Roy Kupar Synrem.
Ka Seng ka la ong, ki skul ha Meghalaya ym tang ba kim biang hynrei ym shym la thung wat ïa ki nonghikai bad ïa ki nongtrei.
“Ki khynnah skul kim ïoh ïa ka pule puthi kaba biang namarba ki don haduh 1,094 tylli ki post ba thylli tang hapoh ka tnat Pule Puthi ha kaba 36 tylli ki Lower Primary Schools ki ïaid khlem don satia wat tang uwei ruh u nonghikai.
Kane ka dei katkum ka jingkren jong u Myntri ka tnat Pule Puthi ka Sorkar Jyllla hapoh ka Iingdorbar Thawaiñ," la ong ka Seng.
“Lada ka Sorkar MDA kan pynkiew ïa ka jingpynlut pisa ha ka tnat Pule Puthi naduh ba la shimti ïa u lakam synshar ha u snem 2018, ka jingkylli kaba mih mynta ka long, balei ym shym la thung nonghikai? Kumno ka skul kan ym don nonghikai? Kaei ka ban jia ïa ka lawei jong ki khynnah skul ha ka jylla? Hato u Conrad Sangma bad ki Myntri jong u kin shim jingkitkhlieh halor kane," la kynthoh ka Seng.
Ka Jylla Meghalaya ka wan balai ha ka jingjur ki kam runar ruser bad ki jingshah thombor ki kynthei ha North East bad ka wan baar ha ka jingdon ki kam runar ruser pyshah ïa ki khynnah ha North East katkum ka 69th Report ba la pynmih da ka National Crime Records Bureau, Ministry of Home Affairs na ka bynta u snem 2021.
Ka HYC ka la buh jingkylli ïa ka Sorkar namar ka jingbym pyndap ïa ki 2,780 tylli ki post ba thylli ha ka tnat Pulit.
“Ka jingpynbna ban pynrungkam ha ka post AB/UB Category hapoh ka tnat Pulit na ka bynta kaEastern Range bad Western Range la pynmih ha u snem 2019-2020.
Hynrei ïa ki Admit Cards na ka bynta ka written examinations ban pynlong ïa kane ka jingthungkam dang pyllait haduh u snem 2022, hadien ka jingpynslem," la ong ka Seng.
Ka HYC ka la ong ruh ba ka Meghalaya Public Service Commission ka la pynmih ïa ka jingpynbna ha ka 14 tarik, Nohprah, 2020 ban pynlong eksamin na ka bynta ki 327 ki post kaba dang sahteng haduh mynta.
“Ki samla wadkam na Tura, kiba aplai ïa ka post jong ka Surveillance Worker lyngba ka District Selection Committee (DSC), ki hap ban ap ïa ka result interview kaba la pynlong naduh u snem 2020.
Ka Seng ka la ong ruh ba wat ki nongtrei Casual jong ka Meghalaya Energy Corporation Limited kiba dang ap ïa ka jingpynskhem, katba u Symbud Myntri Rangbah u Bah Prestone Tynsong u la pyntip ba ki don palat 1,000 tylli ki Sanctioned Post kiba thylli hapoh ka MeECL ban thung na ka bynta ka post Junior Engineers, Assistant Engineers bad Executive Engineers hynrei ïa kine ki post ba thylli ruh ym pat lah ban pyndap na ka daw ka jinghiran pisa jong ka Corporation.
Ha kaba ïadei bad ka tnat ka Koit ka Khiah, ka HYC ka la ong, ïa ki Specialist Doctor jong ka Sorkar la thung kum ki Medical and Health Officers (M&HO) hapoh ka clause 3(f).
“Ka jingshakri jong kine ki doktor, la ïoh jingtip ba ym shym la pynskhem wat hadien hynriew snem, da kaba pynduhnong ïa ki ban ïoh ïa ka jingpynkiew jingsiew bad kiwei kiwei ki jingmyntoi.
“Haduh 137 tylli ki post Specialist Doctor kiba shu sah thylli hapoh ka jylla mynta da ki snem.
Hynrei ym shym la leh eiei ban pyndap wat ïa kine ki post ba kongsan," la kynthoh ka Seng.
“Ha ka Dorbar Synrai ba dang shu kut shen, u Myntri Rangbah um shym la lah ban ai ïa ka jingkheiñ kaba shai halor ka jingdon jong ki Sanction post ba thylli ha ki tnat treikam ka Sorkar naduh u snem 2018-2022.
Kane ka pynpaw ba kim pat long kiba tbti bad ka jingbym don ka jingtreikam kaba shai ha ka synshar ka khadar.
Ym tang ki samla kiba shah pynduh noh ïa ka hok ban ïohkam hynrei ïa ka pisa ba la mang ban siew tulop la pyndonkam noh shawei bad kane ka la wanrah ïa ka jingduhnong," la kynnoh ka Seng.
“Shaei la pynlut ïa ka pisa ba la mang na ka bynta ki Sanctioned Post? Hato la pynlut ïa ka pisa sha ki tamasa bym larkam ban pynmyntoi ïa ki katto katne lane la bei pisa sha ki prokram bym seisoh? Ki paidbah nongshong shnong jong ka jylla ki kwah ban tip, Conrad Sangma, shaei ka pisa ka leit?" la buh jingkylli ka HYC.Shillong, Nailur 23 : U Vice President jongka UDP u bah Allantry Franklin Dkhar u la ong ba ka seng UDP kan ïai ïeng pyrshah beit ïa ka jingthmu ka sorkar ban plie ïa ki ïing khalai Casino ha kane ka jylla Meghalaya.
U la ong “ Ka jingai Provisional Licence sha ki lai ngut ki briew ruh ym shym la wanrah hapoh ka kynhun myntri bad la tip ïa kane dei tad hadien ba la wat bniah RTI da ki seng bhalang bad sei madan ïa kine ki jingshisha".
Haba la kylli balei pat ka UDP ka dang kyndit bynriew haduh mynta khamtam hadien ba ka sorkar ka la dep rai ban pynsangeh bad pyndam noh ïa kane ka jingthmu? u bah Allan u la ong hadien ba u Symbud Myntri Rangbah ka jylla u bah Prestone Tynsong u la pynshai ba ka sorkar kan pynsangeh noh ïa kne ka jingthmu ban plie ïaki Casino kum ka party kaba don ha ka sorkar ka la sngap noh, hynrei dei tad haba la poi hapoh ïing dorbar ba la ïathuh ba la dep ai provisional licence sha ki lai ngut ban seng ïa kine ki casino ba ka sa pynkyndit thret ïa ka party.
Halor ka CrPC bad CPC u la ong ka UDP ka ïeng ha ka nongrim ban dawa ba kine kim dei ban treikam ha ki ïing bishar District Council.
Namar lada kine ki aiñ ki treikam ha ki ïing bishar District Council kata ka mut ba ka bor bad iktiar jong ki District Council ban ïada ïaki trai ri trai muluk ka la tlot noh.
Na kata ka daw u la ong ba ka sorkar ka dei ban pynshai bha ïa ka jingpynbna jongka da kaba pyndonkam ba ïa kine ki aiñ ym dei ban pyntreikam ha ki ïing bishar District Council khnang ban lait na kino kino ki jingshah ïalam bakla hadien habud.
Shillong, Nailur 23 : U Director General of Plice (DGP) u Dr L.R Bishnoi mynta ka Sngi Thohdieng u la ïathuh ba ka tnad pulie ka la dep ban aiti ïa ka kaiphod jingtohkit sha ka tnad kam pohïing halor ka jingpyndonkam bakla jong u Assistant Inspector General of Police (AIG) (A) u G.K Iangrai ïa ki 29 tylli ki kali.
“ Ngi la dep aiti ïa ka jingtohkit ba bniah sha ka tnad kam pohïing bad ka tnad kam pohïing ka la bthah ïa ngi mynta ban ai sa ka ia ki kot ki sla, ki sakhi sabut halor kane ka jingkynnoh" ong u Dr Bishnoi.
U la ong ba wei ba la ai ia kine ki kot ki sla bad ki sakhi sabut, ka sorkar kan sdang ban leh ïa kaba donkam kat kum ka kaiphod.
Haba la kylli hato ka sorkar ka la wengkam ïa utei u AIG na ka bynta shipor arpor, u DGP u la ïathuh em ym pat weng haduh mynta namar ïakane yn sa leh da ka tnad kam pohïing hadien ba ka la ïoh ïa kine ki kot ki sla bad ki sakhi sabut na ka tnad pulit.
Ha ka jingtohkit jongka kynhun ba la khlieh da u IGP (Law and Order) uy M.K Singh la lap ba kine ki 29 tylli ki kali ki don ha kti jong u AIG G.K Iangrai.
Kine ki kynthup ïa ka Scorpio ba thymmai, ka Bolero ba thymmai, ar tylli ki Swift ba thymmai, ar tylli ki Bajaj Motor Cycle , kawei ka ka hyundai Verna, 8 tylli ki Bajaj Pulsar bad kiba bun na kine ki kali ki dei ki bym don ki kot ki sla kiba biang bad ki bym pat rejister number plate ruh.
Ka kynhun tohkit ka la tohkit bniah ruh ïa 7 ngut ki pulit kiba don bad u AIG A.Kine ki la phla ba ïa kine baroh ki kali la bat beit da u AIG bad la sei ïa ki tang ha ka por ba u hukum ïaki ban leit sei na ka jaka ba pynïeng ïaki.
Shillong, Nailur, 23: Ka tnat Pulit ka jylla Meghalaya kaba la pynbna thma pyrshah ïa u drok ka la ïai trei shitom ban pynshaai sha ki paidbah ha kylleng ki bynta jong ka sor bad khapsor ban ïakhun pyrshah ïa u drok bad ha kajuh ka por ka tnat Pulit ka la pynlong ka jingkhynra kaba jur ban ïohkem ïa ki snar khaii drok.
U Director General of Police ka jylla u Dr.LR Bishnoi ha ka jingïalang bad ki lad pathai khubor kaba la long ha ka sngi Thohdieng u la ïathuh, dang ha ki ar sngi, tang hapoh East Khasi Hills District, ka tnat Pulit ka la ïoh kurup jin haduh 400 gram u drok heroin, ar tylli ki motor bike, kawei ka kali bad ka pisa kaba kot T.5.5 lak.
Haba ai jingkheiñ ïa ka jingïoh kurup drok jong ki Pulit ha ki saw bnai kata naduh u bnai Jylliew haduh u Nailur, 2022, ka tnat Pulit ka la ïoh kurup 3.62 kilo u drok heroin, 4500 kilo u Kynja, 150 gram u Opium, 145 bilor ka dawai jyrhoh, 11902 sla ki dawai kuli Amphetamines.
Ka dor ha ka iew khaii be-aiñ ïa kine ki jingdih ba sniew ka la long haduh T.18.33 klur.
“Namarkata, ka tnat Pulit jong ka jylla ka la ïoh kurup ïa u drok uba kot haduh T.18.33 klur ha kine ki saw bnai.
Kane ka dei ka jingïoh kurup kaba heh bad ka jingïaroh ka leit sha baroh ki Pulit jong ka Jylla bad ïa ka kynhun ki Pulit ka Anti-Narcotic Task Force bad kumjuh ruh ïa ka Special Branch kiba ju ïatreilang ban ai jingtip ha ka por kaba biang bad ban pynkhlaiñ ïa ka jingsyntiat," la ong u DGP.Ha ïathuh halor ka jingïoh kurup ïa ki kali, u Dr.Bishnoi u la ong, “hapdeng ki saw bnai, ngi la ïoh kurup 31 tylli ki kali rit bad saw tylli ki trok ba la shah tuh bad ngi la ïoh kurup ruh 90 tylli ki Mobile Phones kham bun hi ki dei ki Smart bad Android Phones.
"U DGP u la ïathuh ruh ba ki Pulit ki la ïoh kurup kawei ka suloi bad katto katne ki kuli.
“Ka pisa kaba la ïoh kurup na ki nongkhaïi drok kat haduh mynta ka la kot T.24.22 lak," la ïathuh u DGP bad bynrap, “ka tnat Pulit ka la registar 48 tylli ki case bad ïohkem 134 ngut kiba donkti ha kine ki saw bnai baladep ha kaba 125 ngut ki dei ki shynrang bad 9 ngut ki dei ki kynthei"Na ki 134 ngut kiba donkti, 123 ngut ki dei na ka jylla Meghalaya bad 11 ngut ki dei nabar ka jylla, kata, na ka jylla Assam, Manipur bad Arunachal Pradesh, la ïathuh u DGP bad bynrap, ‘kane ka pyni shai ba ki nongkhaïi drok ki donkti lang bad ki nongkhaïi drok nabar ka jylla.
San ngut na kiba donkit ki dei kiba ju donkti bun sien ha kane ka kam.
Ki ju ïai mlien ban leh ïa kane ka kam na ka por sha ka por bad ïa kine ngin pynngat mynta hapoh ki kyndon jong ka NDPS Act," u la ong.
Shuh shuh u la ïathuh ba ka tnat Pulit ka la lap ba na ki 12 tylli ki district jong ka jylla Meghalaya, ka jingkhaii drok ka kham kynrei ha ki phra tylli ki District, kata, ha East Khasi Hills, West Khasi Hills, South West Khasi Hills, South West Khasi Hills, East Jaiñtia bad West Jaiñtia Hills, Ri Bhoi, West Garo Hills bad ka South Garo Hills.
“Na ki 48 tylli ki case, 50% ki dei kiba la register ha East Khasi Hills bad ki case ba kham bun tam ba la rejister ka dei ha West Garo Hill bud sa ka Khliehriat ha East Jaiñtia Hills, Ri Bhoi bad ha West Jaiñtia Hills," la ïathuh shuh shuh u Dr.Bishnoi.
U la ïathuh ba ki saw tylli ki District ki bym pat register case wat tang kawei ruh hapoh ka NDPS Act ki long ka Eastern West Khasi Hills, ka East Garo Hills, ka North Garo Hills bad South West Garo Hills.
“Khatphra tylli na ki 76 tylli ki Police Stations ki dei kiba la ïoh ban register ki Case hapoh ka NDPS Act.
Namarkata ngin kham pynleit jingmut bha ha kine ki 18 tylli ki Thanat ban pynkdiah ïa u budlum jong ki nongkhaïi drok," la ong u Dr.Bishnoi.
Ha kaba ïadei bad ka jingïoh kurup ïa ki thuk thuk ar shaka, u DGP u la ïathuh ba ha ki saw bnai ba la leit noh, kata, naduh u bnai Jylliew haduh u Nailur, ki Pulit ki la ïoh kurup 141 tylli ki thuk thuk ar shaka bad ïoh kem 61 ngut ki snar nongtuh ba donkti bad register haduh 90 tylli ki case pyrshah ïa ki.
U Dr.Bishnoi u la ïathuh ba ha ka jingkhynra jong ki Pulit pyrshah ïa ki nongtuh thuk thuk ar shaka la lap ba bun ki dei na Tura bad na Shillong.
U la ïathuh ba ha ka miet sngi Palei kaba bteng haduh ka sngi Thohdieng, ki Pulit jong ka East Khasi Hills ki la pynlong ka jingkhynra kaba jur ha ka thaiñ Mawlai bad ha kiwei kiwei ki jaka ba marjan katba ka miet ka dang kynoi thiah ïa ki paidbah ka Sor Shillong“Ka kynhun jong ngi ka lah ban ïoh kurup haduh 319.17 gram u drok heroin, 14.24 gram u Kynja bad 7 tylli ki Mobile Phones, kawei ka kali Wagon R kaba don ïa u nombar ML04-C-1659 bad ka pisa kaba kot T.4, 50, 830 lak," la ïathuh u DGP.Saw ngut kiba la shah kem, lai ngut ki shynrang bad kawei ka kynthei ki la shah rah sha Mawlai Police Station bad ïa ka Case la register bad pynngat hapoh ka Section 20(b)(ii)(A)/21(c)/25/27/29 jong ka NDPS ActU DGP u la ïathuh ruh shi sngi shwa kane, ki Pulit jong ka East Khasi Hills ki la pynlong ïa ka jingkhynra pyrshah ïa ki nongkhaïi drok bad ïoh kurup 64 gram u drok heroin, 5 tylli ki Mobile Phone, kawei ka kali bad ka pisa T.10,000 hajar.
Khliehriat, Nailur 23: Phra snem kynthih ka por ka la ïaid ha kaba haduh mynta ka dak ka shin bad ka sohkhliang ka dang sah halor kiei kiei kiba la mih na ka jingsiat pathar ki pulit ïa ki paidbah ha Mookhep East Jaiñtia Hills District, kaba la jia ha ka 24 tarik u nailur 2014, lah ban ong ruh ba u lyoh uba dum u la wan ban tap ïa ka ri lum Jaiñtia baroh kawei kaba la ktah ruh ïa ka kamai kajih, ka ïoh ka kot jong ki paidbah ha ri lum Jaiñtia bad ha ka jylla ruh baroh kawei.
Ha katei ka jing jia kaba la jia phra snem mynshwa, ki la don ar ngut kiba la duh noh ïa la ka jingim bad don ruh kiba mynsaw, kiba la khlad ki dei u (L)Derestmon Siangshai bad ka (L) Setlang Phawa, kiba la mynsaw jur ki dei ka kong Rashiba Siangshai bad u bah Ïaraplang Rymbai kiba na ka shnong Wapungskur bad kiwei kiwei.
U bah Ïaraplang Rymbai, dei uwei uba ju im kamai bad pyndap ïa ka ïing ka sem da kaba bylla ha ki kam dewïong myn ha kito ki por ba dang plie ïa u dewïong, u don saw ngut ki khun kiba dang rit kiba dang ap bam na u kpa, hynrei kaba sngewsih ka long ba utei u rangbah u la kylla long pynban uwei na ki sohpdung ha ki kuli jong ki ktang suloi jong ki pulit, u la ïathuh ba u kuli u la ksam lyngba ïa ka lbong jong u, ha kaba ki doctor ha NEIGRIMS Hospital ki la hap ban shu thep da ki tiar khnang ba un dup lah ban ïaid ban ïeng bad kita ki tiar ba la thep ki dang don sah haduh mynta ha ka met jong utei u rangbah bad naduh katei ka por hi utei u rangbah u la duh noh ïa ka bor met, um lah shuh ban trei ban ktah kumba ju long mynshwa, u la hap ban shu shong ha ïing bad ka kurim jong u ka kong Saiñly Saingshai, ka hap ban leit trei bylla sngi katba ïoh tang ban pyndap ïa ka ïing ka sem.
“Hadien kane ka jingjia ba nga shah siat nga ïoh jingïarap na ka sorkar T 30,000 (laiphew hajar ) tyngka bad hadien katto katne nga ïoh jingïarap biang sa T10000 (shiphew hajar tyngka" ong u bah Ïaraplang Rymbai bad haba kylli halor ka jinglong jingman ka koit ka khiah, u la ïathuh bad ong ba “ Man la ka por ka ju wan ka jingshitom ha ka met bad nga kwah ban leit sha ki doctor ban phah sei noh ïa kane ka tiar bad ha ka jingshisha ki dang bun ki bynta ki ba dang hap leh bad ban sumar ïa kane ka kjat, hynrei ym don lad satia ban leit pyndep ïa ki jingdonkam sha hospital, ka jingdon ka tiar hapoh ka met ka wit bha, hooid ban ïaid ban ïeng te nga lah hi hynrei ban trei kumba ju trei te ngam lah shuh mynta, ban pyndap ha ïing ha sem ruh hap ban shy bylla shitom ka kmie ki khun"Ka kurim jong u bah Ïaraplang Rymbai, ka kong Saiñly Siangshai ka la pynpaw ba kum ka ïing ka sem ki ïa kynduh jingeh bha naduh ba u kpa ka ïing um lah shuh ban leit trei leit ktah bad ha kaba ïadei bad pynioh ïa ka jingnang jingstad ïa ki khun katei ka longkmie ka la ong ba “Ïa mynta ba ki dang rit ka class ha skul te nga dang lah hi ban kyrshan skul, hynrei ynda ki la heh kyrdan ne heh class te ngam tip shuh kumno yn leh"Ka la ïathuh ruh ba ka jingshitom ha ka kjat jong u bah Ïaraplang ka ju khie man ka por bad haba jur ka jingshitom ka ju leit ban wad dawai na ki pharmacy kiba don hajan tang ïarap malu mala namar ba ym don lad ban leit pyni sha ki doctor.
Kumjuh ha kaba ïakren bad ka kong Rashiba Siangshai, ka longkmie kaba la shah siat ha ki kuli jong ki pulit ha Mookhep, ka la ïathuh na naduh katei ka sngi ba ka shah siat, ha ka 24 tarik u nailur 2014, u kuli u dang don sah ha ka met jong ka ha ka bynta jong ka lbong bad naduh katei ka por hi katei ka longkmie kam don shuh ka met ba koit ba khiah bad kam don shuh ka bor met ban trei ki kam ki jam kumba ka ju trei, katei ka longkmie ka la duh noh ruh ïa la u kurim uba ju ri ju sumar ïa ka ha kaba u kurim jong ka u la khlad noh ha u snem 2016 bad ka dei ka longkmie ka bym don khun, kumta ka la shong tang marwei bad shu bylla sait tiar katba lah ha ïing ki briew tang ban ïoh ïa ka bam.
Ka la ïathuh ba ha kito ki por ba dang plie dewïong ka ju im da kaba bylla jied maw slate ha ki diphu dewïong, kumta kum kawei na kiba im ja da kaba bylla na ka kam jied dewïong, ha ka jingïakhih dewiong ba la pynlong da ki sengbhalang ha ka 24 tarik u nailur 2014, phra snem mynshwa, ma ka ruh ka la mih ban ïa snoh kti lang ha ka jingïa ïaid paidbah, hynrei katei ka longkmie ha katei ka sngi ka la kylla long pynban kawei na ki sohpdung jong ki kuli ba la synreit kuli na ki ktang suloi jong ki pulit.
“Ha ka por ba nga shah siat ki briew kiba don ha katei ka jaka ki la kit mar mar ïa nga sha Civil Hospital ïalong, Jowai bad na Jowai la kit biang ïa nga sha NEIGRIMS, Shillong, ynda la poi ha NEIGRIMS ruh nga la mad ka jingjynjar, ha kaba ngam don lad ban thied ïa ki dawai injek, dei ha ka sngi kaba bud u la wan peit ïa nga u MLA ba rim na Sohra, uba dei u CEM jong ka KHADC u bah Titos Chyne bad u la ai jingïarap kumta nga ioh ban thied ïa ki dawai injek bad hadien kane ka sorkar ka la ai jingïarap T20500 tyngkata bad hadien pat ka la ïarap biang sa khyndiat, kumta nga ïoh ban thied ïa ki dawai bad ki injek"Ka la ïatyhuh ruh ba ki doctor ki khlem sei ïa u kuli na ka met jong ka bad une u kuli u dang don sah haduh mynta, ka daw ka dei namar ba u kuli u don ha ki jaka ba long dohksah bad lada sei ka lah ban mih ka snam haduh ym lah set shuh bad kan wanrah ïa ka jingdkhoh ruh ha ka kjat, kumta ki doctor ki la shu iehnoh kumto, na ka liang ki doctor na NEIGRIMS ki la dep bthah ïa ïa ka kong Rashiba ba ka dang donkam ban leit check up bad ban leit mih sha hospital, hynrei na ka daw ka jingban ka jingduk jingkyrduh katei ka longkmie kam lah ban leit sha hospital haduh mynta bad ong ba ka hap ban shu shah shitom haba wan ka jing shitom bad im kordit.
Shuh shuh na ka liang u bah Ïaraplang Rymbai bad ka kong Rashiba Siangshai, ki phah ïa u kyrwoh ka jing ai khublei sngew nguh ïa ki kynhun sengbhalang kiba la wan sngew lem bad wan peit, wan jngoh ïa ki ha ka por ba ki dang don ha NEIGRIMS hospital ha Shillong.
Na ka liang katei ka longkmie ka la buh ka jingkyrpad ïa ka sorkar ba kan sngewbha ban phai khmat lem sha ka kumjuh ruh sha u bah Ïaraplang Rymbai ban ai kino kino ki lad jingïarap tang ban im ja ban im kamai, namar ban leit trei bylla ruh kim don bor shuh kumba ki ju trei ha ki por ba mynshwa.
Kumjuh ruh, na ka liang u President jong ka Hynñiewtrep Achik National Movement Jaiñtia Zone, u bah Shaniahlang Suchen, uba dei uwei na ki nongïalam sengbhalang uba la don bynta lang ha katei ka jingïakhih bad jingïaid paidbah ba la pynlong ha ka 24/9/2014 u la pynpaw bad ong ba “Na ka liang jong ngi kum ki sengbhalang kiba la don bynta lang ha kato ka por ka jingïakhih, ngi pynpaw kum ka dak ka kynmaw burom ïa kito mynsiem kiba la khlad phra snem mynshwa bad ngi phah ruh ïa u kyrwoh sngewlem sha kiba ha ïing ha sem, myn ha kato ka por ka jingïakhih jong ki sengbhalang bad ki paidbah ka dei halor ka nongrim ba ka sorkar lyngba ka National Green Tribunal ka la pyllait ïa ka hukum ban khang ïa ka jing thih bad khaïi dewiong, kumta ki paidbah ki don hapdeng ka jingsngewsih halor kane ka hukum namar ki sngewthuh ba kin duh noh ïa ka kamai kajih, kin duh ka lad ban phah skul ïa ki khun ki kti, kumta da ka jingbym banse ki la mih na la ïing ban dawa na ka sorkar ban plie ïa kane ka jingkhang dewïong, hynrei da ka jingleh donbor ka sorkar ka la phah siat pathar pynban bad duh noh ar ngut ki mynsiem briew bad hynriew ngut ki la mynsaw, kumta na ka liang ka HANM ngi kyrpad ïa ka sorkar ba ka dei ban ai ka jingïarap ïa kito kiba dang donkam ban leit phah sumar, namar haduh mynta kim lah shuh ban trei ban ktah bad ka jingshah siat jong ki ka la wanrah shibun ki jingeh ha ïing ha sem jong ki, kumta ka sorkar ka dei ban ai da ka bai bam kum ka pension man la u bnai ïa ki ar ngut kiba la mynsaw jur khnang ba dup long kum ka jing ïarap ïa ka ïing ka sem ban kin ïoh ban phah skul ïa ki khun, ha kajuh ka por nga kyrpad ïa ka sorkar ba kam dei ban ïaid shakhmat ha ki kam kiba pyrshah ïa ki paidbah namar u paidbah u don ka hok ban ieng ïaleh na ka byta ka jingdonkam jong ki hi, u paidbah um ju ieng pyrshah ïa ka sorkar lym da dei ba don ka jingktah ïa ka ïing ka sem bad ïa ki paidbah" pynpaw utei u nongïalam ka HANM na ri lum Jaiñtia.
Ka long kaei kaei kaba sngewkhia bad i lyngngoh ban ïohi ïa ka jinglyngkar ka imlang sahlang ha ki thaiñ jong ka Khyndailad sha lyndet ka Assembly barim hajan jong ka Pegasus Crown Hotel ha lyndet jong ka ïingmane English Servcice, “hato la pynlong aiñ mo ïa ki kam nuti ha Shillong, hapoh ka jylla Meghalaya"?.
Kitei ki bynta ki dei kiba ju ïaid parade bha ki kynthei kiba leh model man ka miet harud surok bad i kum katei ka jaka imat kam dei kaba hap shuh hapoh kino ki shnong ne ki rangbah shnong kumta ki la i long lyngkar bha bad i kumba kim dei shuh ki jaka na hap hapoh ka ri Khasi kata kaba ngi ju ong ka ri tip briew tip Blei.
Ha kine ki sngi la ïohi ïa kata ka jingïa pyrshah ia kata ka ktem khalai, katba hangne ha pylliew khmat pat ym don ba ïohi shuh imat ki la ïa ïohi jngai eh baroh baroh !Kitei ki jaka ki la i kumba ki dei kita ki Red Light Zone ne ki jingkhang iit jong ki kam lyngkar, kiba ju don sha kiwei ki sor bah ka ri India ne ri phareng bad man la ka miet ki kali kiba har rukom ki ïeng ban ap ïaluh bad kitei ki ‘thei leh model, kiba bun na ki hi imat ki dei kiba na ka jait bynriew khasi la jong bad kumba la kynthoh da utei u rangbah ka long shisha kaba i pangnud ban ïohi ba haduh katno kane ka jaitbynriew rit paid jong ngi ka la hiar shisha.
Lah ban pynkynmaw bad u Bah Adelbert Nongrum, MLA ka North Shillong , u la dep ban kren hapoh ka iing Dorbar Thawaiñ ka Jylla, u la ban jur ïa ka sorkar ban peit ïa kane ka jinglong jingman jong ka nongbah Shillong.
Hynrei haduh mynta katei ka thaiñ jong ka Khyndailad ka dang ïai long hi ka jingkhangiit jong ka rain ka rem jong ka nongbah bad khamtam lei ka jaidbynriew khasi rit paid jong ngi.
Kito ki ‘thei lyngkar kiba ju don ha kitei ki thaiñ man ka miet ba la kem dum, kin dei beit kiba sah ha ki shnong Khasi bad ki dong bapher bapher jong ka Nongbah Shillong.
Lyngba jong katei ka jingkhangïit lah ban ithuh bad ban sngewthuh ba haduh katno ka jinghiar dor jong ka imlang sahlang, ka jingjot jingpei jong ki longïing longsem, ka jingpait jingpra jong ka shongkha shongman kat haduh ban pynlong ïa kiba bun ki kynthei ba dang khie dang san ban long kiba kutlad noh bad duh noh ïa ka bor pyrkhat jong ka jingtrei shitom ha ka jingim hynrei ki jied pynban da katei ka kam nuti bad ka jingim kaba lyngkar ban bsa khun bsa kti.
Ym tang katta hynrei la sngewthuh ruh ba napdeng jong kitei ki riew lyngkar ki don ruh kiba shu kwah ban kamai suk bad leh ia ki kam awria ban pyndep ïa ka jingbrai kaba la longdoh longsnam ha ka jingim jong ki.
Hooid ki briew baroh ki don la ka jong ka jong ka hok ban im ne ban kamai, hynrei ka jinglaitlan jong kine ki jaidbriew ka bun jingeh bad jingma ïa kiba bun kiwei pat ki longiing kiba lui lui.
Kum ka nuksa ki don ki shynrang kiba ha ba iathut bad la ka jong ka kurim, ki leit ban ngop bad kitei ki briew kiba lah ban don ïa ki jingpang AIDS/HIV bad hadien da la ïasuk bad la ka kurim pat ki leit phai biang bad la don bun kiba kum kita kiba la pynsaphriang ïa ka jingpang AIDS ruh.
La ïoh jingtip ruh ba wat ki hijra ne kita ki Transgender ruh ki ïadonbynta bha ha kitei ki kam lyngkar kane ka nangpynshlsur shuh shuh ïa ki briew kiba juh jingkyrmen ban shim daka lynti ka bymlong namar ba ka jingkhang jong ka ka long kaba kylluid bad kaba lyngkar.
La kumba shi snem ei ei kawei ka sengbhalang bad kiwei ki riew trei mon sngewbha ki la khynra ia kawei ka jaka ba ju leh kam lyngkar ki nuti hapoh Ri Bhoi District.
Hynrei ka long kaba lyngngoh ban ïohi bad ki thaiñ jong ka khyndailad ba la kdew haneng pat imat kim dei shuh hapoh ka jylla Meghalaya ne ha ka ri Khasi?.
Katei ka thaiñ hakine ki sngi la i kum ka Mini Bangkok ne ka ktem nongwei aiu re bad ka jingthnem ka iew khaii met te la ishyrkhei shisha.
Shano ki sengbhalang ? Shano ki Seng Longkmie/ Seng Kynthei ? SHANO KA LAWEI JONG KA SOR SHILLONG !.
Doha, Nailur 24 : Ïa ki ticket na bynta ka FIFA World Cup 2022 ban sa pynïalehkai ha Qatar naduh ka 20 tarik u Naiwieng haduh 18 tarik Nohprah yn sdang die biang ha ka 27 tarik mynta u Nailur 2022 naduh ka por 2:30 baje janmiet (12.00 ka por ha Doha), pynbna ka FIFA ha ka sngi Thohdieng.
Shibun ki paidbah nongkyrshan kiba sah ha Qatar ki da kwah eh ban thied ïa ki ticket hadien ba ka FIFA ka la pynbna biang.
Ka Sharmili Datta Gupta kaba sah ha Doha man ka sngi ka ju plie ïa ka account jong ka FIFA ban peit lano ka FIFA kan pynbna biang ban die ïa ki ticket.
“Nga la thied ïa ka ticket ha ka kylla kaba nyngkong, hynrei kam pat biang sa mynta ka kylla kaba ar.
Nga ngeit skhem ba la die ïa ki ticket haduh ka jingïalehkai quarters, semi bad final.
Hynrei ka dor na bynta ka jingïalehkai group stage ka long kaba rem dor," ong ka Gupta kaba la thied ïa ki ticket na bynta lai ngut kiba haïing jong ka shaduh ka jingïalehkai semifinal kaban pynlong ha Lusail Stadium ha ka 13 tarik u Nohprah.
“Ki saw tylli ki ticket ba nga la thied ki kot sha ka QR500 (11,099 ha ka pisa India) kawei ka ticket.
Ngan sa peit ba ngan ïoh bat shuh shuh ki ticket ha ka kti lada ki dang ailad biang," ong ka Gupta kaba dei ruh ka nonghikai skul kaba hikai ha ka skul America ha Doha.
Katei ka jingdie ïa ki ticket kan long lyngba ka FIFA.com/tickets bad kan bteng ban plie haduh kaba kut jong ka tournament kaban sa pynlong ha ka 18 tarik u Nohprah 2022.
Ka Amma Pervaiz Rao ka nong Pakistan ka la pynkhreh ban thied ïa ka ticket ha ka por janmiet ha ka 27 tarik Nailur.
“Nga kwah ban thied ïa ka ticket ha ka dor QR 35 (781 tyngka ha ka pisa India)," ong ka Rao, kaba trei ha Qatar University.
Katkum na ki nongpynïaid la ïathuh ba ka jingdawa na bynta ka ticket ïalehkai FIFA World Cup ha Middle East haduh mynta ka dang bteng.
Ka Qatar kaba ïateh lok bad ka Dubai ha ka liang ki kam jngohkai pyrthei kiba la pynkhreh ban ïoh nong lyngba katei ka tournament la khmih lynti ba kin don da ki million ngut ki nongkyrshan na kylleng ka pyrthei kiban wan ha katei ka ri ban sakhi ïa katei ka jingïalehkai.
Ka Qatar’s Gulf Cooperation Council (GCC) ha ryngkat ki ri ba marjan kum ka Saudi Arabia, UAE bad Oman ki la nang kiew ha ka jingdon ki briew kiba leit da ki liengsuiñ ha Doha, kaba dei ka jaka pdeng jong ka Qatar Airways.
Ha ka kylla kaba nyngkong jong ka jingdie ïa ki ticket kaba la long ha ka 5 tarik Naitung haduh ka 16 tarik Nailar la dep ban die haduh 520,532, pynbna ka FIFA bad baroh ka dor jong ki ticket ba la dep dien ka kot sha ka 2.45 million.
Ïa ka Hayya card ki paidbah ki lah ban rah khnang ba kin ïoh ban pyndonkam ha ka jingleit jingleit ha ki sngi jong ki jingïalehkai bad kan long ruh ka jingmyntoi kum ha kaban rung sha ki jaka paidbah.
Ka Qatar, ha kaba ki bor ba halor ki dang bunkam ban pynkhreh na bynta katei ka World Cup, ka la khang ïa ka jingrung ki nongwei khlem ki ticket bad ka Hayya cards naduh ka 1 tarik Naiwieng haduh ka 23 tarik Nohprah.
Riangdo, Nailur, 24: Ka FKJGP Mawshynrut circle ha ka sngi thohdieng ha ka jingïalam u working president bah Cary Kharmutee bad u bah Willis Syiem general secretary FKJGP West Khasi Hills District, bah Ariferius Diengngan joint secretary FKJGP Mawshynrut circle bad ki nongïalam jong ka FKJGP Mawshynrut circle, ki la leit ïakynduh ïa u Executive Engineer MEPDCL West Khasi Hills District ban ïakren bad pynsngew ïa ki jingeh ba ki paidbah ka thaiñ ki ïa kynduh.
Ka seng ka pynpaw ruh ba ka jingduh light khah khah ka ktah bha khamtam ha kaba ïadei bad ki khynnah pule.
Nangta bun kiba im ha ka kam bylla kum ka furniture bad kiwei kiwei kiba pyndonkam da ka light ki la duh kam lut.
Ka seng ka la dawa ruh ban thung shuh shuh kham bun ki nongtrei kum ki casual lane muster roll lane ki permanent, namar haba duh ki line ka shem jingeh tang ar ne lai ngut ki line men kin trei.
Ha kajuh ka por ka seng ka dawa ruh ba ka sorkar kan thung noh da u SDO ba pura ym tang u in-charge, khnang ba ki kam kin ïaid beit ïaid ryntih.
Ka seng ka dawa ba ka sorkar kan shimkhia ïa kane ka kam bad lada ka dang ïai sngap mynthi, ka seng kan ïaid da kawei pat ka lynti.
Nongstoiñ, Nailur, 24: Ki paidbah nongshong shnong jong ka thaiñ Kyrshai ba kynthup ïa ka Nongumbah, Darephang, Nongspung bad kiwei kiwei ki dei ki shnong kiba don ha khappud bad ka jylla Assam, kata ka shnong Kyrshai bad Nongspung ki dei kiba hap ha ka hima Rambrai katba ka Darephang bad ka Nongumbah, ki dei ki shnong kiba hap ha ka Raidmynsaw.
Hynrei, haduh mynta ym pat don satia ki surok kiba biang naduh kitei ki thaiñ haduh Rambrai bad Langpih, kiba dei ki Headquarter jong ki bad kiba peit ba khmih ïa ka synshar khaddar bad ka khia ka shon jong ki paidbah nongshong shnong.
U bah P.Syiem uwei na ki riew rangbah na ka shnong Kyrshai haba ïakren bad u nongthoh khubor, u la ong ba ka jingbym don ïa ki surok kiba biang na katei ka thaiñ shaduh Rambrai bad Langpih, ka la buh jingeh haduh katta katta ïa ki paidbah haba ki donkam ban ïakynduh ïa ki nongsynshar hima haba ki donkam.
U la ong ruh ba naduh Kyrshai haduh Rambrai, ka la don ka surok ba ki trok kit dieng ki ju ïaid.
Hynrei ki lah ban ïaid tang ha ka por tlang bad ha ki por lyiur pat kim lah ban ïaid namar ki thiep kiba jrong bad kim lah ban kiew.
U la ong ruh ba u la ïoh jingtip ba ka sorkar ka la dep khot Tender ban pyntrei ïa ka surok na Nongstoiñ Rambrai haduh Kyrshai, hynrei u la ïoh jingtip ba ka jingpyntrei ka long tang 37 kilomitar katba ka jingjrong jong ka surok na Nongstoiñ haduh Kyrshai ka don kumba 70 kilomitar tam.
U bah Syiem u la ïathuh ruh ba na Kyrhsai haduh Langpih pat lada dei kiba khlaiñ ban ïaid kjat ka shim por san haduh Hynriew kynta.
U la ong ruh ba ka jingleh klet jong ka sorkar jylla ban pynpoi surok ha katei ka thaiñ naduh ki por ba mynshuwa, ka pynlong ïa ki paidbah nongshong shnong kiba don kham shakhmat ïa ka Kyrshai kata naduh ka Ïew Ukiam ter ter haduh Borjhar kiba don harud ka surok ban leit sha Chaygaon, ban kham sngew tynnad bad longtrai shnong ha Assam ban ïa kaba don ha Meghalaya, namar ki kham ïoh shibun ki jingmyntoi na Assam ha ki liang baroh.
U la ong ruh ba wat la katta ruh ki jingïarap na Meghalaya kum ka jingpyntrei ïa ka skhim MNREGS ki ïoh kumba ïoh kiwei.
U la ong ruh ba ki paidbah jong katei ka thaiñ haba ki donkam ban leit sha Nongstoiñ na ka bynta ki kam kiba ïadei ba ki ophis sorkar, ki hap ban leit haduh Chaygaon bad hiar sha Boko shaduh Hahim Athiabari haduh Riangdo bad ha kine ki sngi tang na Athiabari haduh Riangdo, ka shim por haduh saw kynta ïa ki kali ban ïaid namar ka jingsniew palat ka surok.
U la ong ba lada ka sorkar ka pyntrei ïa ka surok na Nongstoiñ shaduh Kyrshai ha ka jingjngai kaba tang 37 kilomitar, kam pat don jingmut satia bad kat haduh ba kan da pyntrei ïa kaba dang sah lei lei ym lah ban tip sa hadien katno phew snem kan lah ban pynurlong.
U la ong ba lada ka sorkar ka shimkhia, ka la dei ban pan jingïarap na ka sorkar pdeng ban shna surok na Kyrshai shaduh Langpih, khnang ba ki paitbah kin lait na ka jingeh ba ki la mad ha baroh ki snem.
Nongstoiñ, Nailur, 24: Hadien bun tylli ki snem ba ki la mad ïa ka jingeh bad ka kordit khait, namar ka jingsniew palat ki surok ki ban leit sha ki shnong ki thaw kiba don ha ka thaiñ Nongjri, kaba kdup ïa ki phew tylli ki shnong, mynta pat ki paidbah katei ka dong ka thaiñ ki la pynpaw ïa ka jingsngewkmen, hadien ba ka tnad ba dei peit ïa ka kam surok, ka la shna pynbha bad siang rong ïa kitei ki surok, kiba pynïasoh sha ki shnong ki thaw bad kane ka la pynsuk shisha ïa ka ïaid ka ieng bad ka kit ka bah jong ki paidbah nongshong shnong.
Kum ban shu pynkynmaw ba mynshwa eh na ka liang ki sengbhalang lem bad ki nongsynshar shnong katei ka thaiñ, ki la pynlong ruh ïa ka jingïakhih da kaba khang pyrshah ban ïaid kali heh na katei ka surok, namar ka jingsniew shaba palat kaba la pynlong wat ïa u District Magistrate ka West Khasi Hills, ban pynjari syndon da ka kyndon 144 CrPC ban khanglad ïa ki trok bad kali heh ban ïaid lyngba katei ka surok.
Ki nongshong shnong ruh ha katei ka por ki la hap ban pyndonkam ruh da ki kulai ban kit jingkit bad kumjuh ban leit iew leit hat.
Hynrei hadien u snem 2018, da ka jingshimkhia u MLA ryngkat bad ka tnad PWD, la ïoh ban shna pynbha ban siang rong noh ïa kitei ki surok, ba kynthup ïa ka surok ba 3 kilometer shiteng (3.5 KM) na Riangsih sha Riangkang, kaba la ïoh lyngba ka scheme RIDF ha ka mang tyngka ba 3 klur shiteng.
Na Riangkang sha Umkait 4 kilometer shiteng (4.5 KM) kaba la mang lyngba ka CRF kumba 4 klur shiteng bad na Umkait sha Nongjri-Nongmisei-Nongrathaw, kaba dang ïaid shait shait mynta ban pyntrei lyngba ka scheme PMGSY.Ha ka jingïakren bad ki nongpathai khubor, na ka liang ki nongïalam shnong katei ka thaiñ, ki la pynpaw ba ha kine ki khyndiat snem ba la lah, ki paidbah ki la mad shisha ïa ka jingeh la ha ka leit ka wan, ka kit ka bah bad khamtam ha ka pang ka shitom namar ka jingsniew palat pud jong ka surok.
Hynrei mynta pat ki la suk shibun ha ka leit ka wan ne haba don kino kino ki kam ba kyrkieh ruh ki la lah ban ïabeh.
Ki la ai khublei kyrpang ïa ka tnad PWD bad ïa u nongmihkhmat ka thaiñ u Bah Gigur Myrthong, kiba la pynïoh ïa ki ïa katei ka surok kaba la long ka jingkyrkhu ïa ka dong ka thaiñ.
Ki la pynkynmaw ruh ba ki la mad shisha ïa ka jingeh ba khraw ha kine ki snem ba la lah, namar ka jingsniew palat katei ka surok bad mynshwa haba ki leit sha Riangdo, ki sngew artatien hato la kin poi ne em, namar bun sien ki kali ki sahkut tang ha shiteng lynti.
Hynrei mynta pat ki la suk shibun namar ka jingshimkhia jong ki bor ba dei peit.
U sordar ka shnong Riangkang u Bah Tarphus Ïawphniaw u la pynpaw ka jingsngewnguh ïa ka sorkar ha ryngkat u MLA, kiba la pynïoh ïa kane ka surok.
Katba na ka liang u bah Donwell Rongrin, Organising Secretary jong ka Synjuk ki Nongsynshar shnong ka thaiñ Nongjri bad Langdongdai, u la ong ba namar ka jingsniew palat kane ka surok, mynshuwa ka synjuk ka la hap ban khang syndon ban ïaid kali heh na kane ka surok.
Na ka por sha ka por ka synjuk ka la dawa ban shna noh ïa kane ka surok, hynrei kam shym la don kano kano ka jingshah shkor na ki bor ba halor bad dei tad hadien u snem 2018, ba ka tnad PWD lyngba ka jingshimkhia u MLA ka la mang tyngka ban shna ïa katei ka surok bad mynta la ïoh ïa kane ka surok ka ba bha, kaba la long shisha ka jingmyntoi ïa ki paidbah nongleit nongwan, khamtam ïa ki nongrep ba ki la lah ban pynïaid iew bad pynpoi ïa ki mar rep jong ki sha ki iew ki hat ha kano kano ka por khlem jingeh.
Haba pynpaw ïa ka jingeh kaba ki nongshong shnong ki la mad baroh shikatta, na ka liang u Fr.Stephen Lamin u ba dei u Parish Priest ka Nongjri Parish, u la ïathuh ba mynshwa haba ki leit sha Riangdo na ka bynta ki jingdonkam, ki sngew artatien la kin poi ne em namar ki kali ki sahkut tang ha shiteng lynti.
Hynrei mynta pat kim don shuh ka jingkhuslai lada ki donkam ha kano kano ka por ruh, namar ka surok ka la bha bad kane ka la pynsuk ruh ïa ki paidbah nongrep kiba ju im ja ha ka kam rep kam riang.
Jowai,Nailur 24: Ka prokram ai jinghikai ne ka ‘Training For Business Start-Up’ kaba 45 sngi bala pynkhreh da u MLA ka 2-Jowai Constituency ma Wailadmiki Shylla na ka bynta ki khun samla ba kin ïeng hala ki jong ki kjat la jong, Hynnin ka sngi 23 tarik u Nailur 2022 la pynkut noh ïa ka Indoor Sports Hall jong ka Chutwakhu, Jowai.
Ha kane ka prokram ai jinghikai kila don haduh 60 ngut ki samla kila la shah hikai, hynrei mynta ka sngi la jied tang san ngut ki samla ban wanrah ïa ki kam ba ki don jingthmu ban pyntrei da ka jingbatai lyngkot lyngba ka Projector.
Na kine ki san ngut hadien ka jingbishah kaba bniah la jied ïa ka samla Violet Rose Talang kum ka nongjop kaba la pyni shaphang ka kam ri ngap jong ka, kaba la ïoh ruh ïa ka song pisa kaba 2 lak tyngka ba sdang seng ïa ka kam la jong.
Ha kane ka sngi la wan sakhi naduh u kongsan uba dei u MP ka Rajya Sabha u Dr.Wanweiroy Kharlukhi ha ryngkat ka jingdonlang jong u CEM ka JHADC u ma Thombor Shiwat, u Prafulla Kumar Boro, MCS: Additional Deputy Commissioner, u Principal jong ka College u Dr.D.G.Lyngdoh, bah B.Mawlong, MCS Director MBMA, bah A.Malniang General Manager DCIC WJH, ma B.Langbang DBO Thadlaskeiñ, ki MDC nalor kiwei de kiba la shah khot sngewbha.
Ïa kane ka prokram ai jingai jinghikai ba 45 sngi ïa ki samla la pynlong ha Thomas Jones KJP Synod College Jowai da ka jingwan ai jingïarap jong ki riew shemphang ban batai bniah shapoh ki lad seng kam ba pher bapher ha ryngkat ka jingïarap kaba lah ban ïoh ne ki tnad sorkar bad kumjuh ki Bank ba marjan.
U kongsan ma u Dr.Wanweiroy Kharlukhi haba ai jingkren ula ai ka jingïaroh ïa u MLA ma Wailadmiki uba la shim ïa kum kane ka bynta kaba kongsan eh jong ki samla wankam ha kum kane ka juk ba mynta, ula ai ka jingkitbok kumjuh ïa ki samla kiba la ïoh ka jinghikai ba kin long kiba janai ha ka kam bad ban trei shitom ïa ka kam lajong kaba ki thmu ban seng ha ka jingim.
Na ka liang u ma Wailadmiki ha ka jingkren ula ong mynta dei ka pyrthei kyrduh kam kyrduh jam kumta la donkam ban pynleit jingmut ban wad ki lad ki lynti kumno ban seng noh ïa ki kam la jong, ym ban shañiah tang ha ka kam sorkar.
U ma MLA ula pynsngew ruh shaphang ki lad jingïarap kiba lah ban ïoh lyngba ka Prime Minister Employment Generation Programme (PMEGP) kaba long haduh 50 lak tyngka ha ryngkat ka subsidy kaba rit, wat na ka liang ka ophis jong ka District Commerce & Industries Centre, West Jaiñtia Hills Jowai ka kloi ban ïarap ïa kane sha ki samla wad kam.
Shuh shuh u don ka jingkyrmen skhem ba ïa kane ka kam ai jinghikai ïa ki samla kan sa bteng biang ha kine ki snem ban wan.
Nongpoh, Nailur 24: Kum shi bynta ban ïa kyrshan lang na ka bynta ka jingrakhe ka St.Michael’s Higher Secondary School ïa ka jingdap 60 snem (Diamond Jubilee) ka jingïaid lynti ka skul ha ka ban pynphriang ïa ka jingnang jingstad ha ka them Ri Bhoi, ki khynnah skul barim ka St.Michael’s Higher Secondary School, Umsning ha ka lama ka St.Michael’s Higher Secondary School Past Pupil Association ki la pynlong da kawei na ka tamasa ïa kop bad pynirong ba la ai kryteng ‘Autumn Fiesta cum Variety Show’ ha madan ïalehkai phutbol barim ka shnong Umsning ha Ri Bhoi.
Kane ka tamasa ba ar sngi ka la sdang mynta ka sngi Saitjaiñ bad kin pynkut ha ka 26 tarik u Nailur, 2022 ha kaba ïa kane ka tamasa la wan ban plie da u Fr.Pius Shadap, Parish Priest ka Umsning Parish bad la sakhi lang ruh da ka jingdon lang ka Sr.
Alphonsa kaba dei ka Head Mistress ka St Michael Higher Secondary School, u Chaiman ka Umsning Town Durbar, u Bah Rocky Kylla, ki rangbah shnong bad kynthup kiwei kiwei ki riew rangbah bad ki nongïalam na ka kynhun ki khynnah skul barim katei ka skul.
Ïa ka jingïalang plie la pynïaid da u Bah Nicky Khar-thangmaw, President ka Past Pupil Association katei ka skul.
Kumba la pynpaw da u Bah Nicky Kharthangmaw, uba dei u President ka Association, ka daw kaba ki la pynlong ïa kane ka tamasa ïa pynirong ka long shi bynta ban pynmih pisa na ka bynta ban kyrshan ïa ka skul ha kane ka jingrakhe ïa kane ka jingdap 60 snem katei ka skul ka ban long ha ka 29 tarik u Nailur, 2022 ha St.Michael’s Higher Secondary School, Umsning.
Ha kane ka tamasa ïa pynirong ki la don shibun ki jingïalehkai, ki sport and game bad ki dukan bapher bapher kaba long shi bynta ban khring ïa ki paidbah ban ïa wan kyrshan lang bad ki bor pynïaid kitei ki khynnah skul barim ki la pynlong ruh da ki prorkam bapher bapher kaba long shi bynta ruh ban ai rynsan ïa ki khun samla ba don sap na ka thaiñ Ri Bhoi.
Khliehriat, Nailur 24: Ka Chairperson jong ka District Selection and Promotion Committee, East Jaiñtia Hills District, ka pyntip sha baroh kito kiba applai ïa ki kam bapher bapher kiba dei lyngba ka advertisement No.KHLT/DSJ.68/2021/3, Dated Khliehriat, the 15th June, 2021, kiba la don kyrteng ha ka thup (INCOMPLETE LIST) ba kin wan ban pynbiang noh ïa ki kot ba donkam baroh ha ka ophis treikam jong ka Chairperson ha Khliehriat, khnang ba ki nongtrei kin ïoh ban pynbit pynbiang noh ïa ki kam ba dei ban leh bad lada palat ïa ka 23 tarik u nailur yn ym pdiang shuh.
Na ka bynta ki jingtip ba kham bniah ki lah ban peit na ka website:.
Nongpoh, Nailur 24: Kawei naki lympung ïalehkai phutbol ba heh tam ha Ri-Bhoi bala tip kum ka 1st Damanbait Lamare Knock Out Football Tournament kaba 3 lakh ka khusnam bala pynlong da ka Umroi Block National People’s Youth Front kala sdang mynta ka sngi hapdeng ka jingiphuh iphieng ha madan Umroi Nongrah.
Ia katei ka lympung la wan ban plie pyrda da u Bah Dasakhiatbha Lamare Myntri ka tnad Transport ka jylla kum u kongsan haka jingdonlang u Bah Damanbait Lamare kyrtong ka NPP na Umroi, Bah Ngaitlang Dhar MLA barim ka Umroi, Bah Pynhun Rynghang General Secretary ka NPYF haka jylla, Rishan Lyngdoh President NPYF Umroi Block bad kiwei kiwei ki riew rangbah.
Ka jingialehkai plie pyrda ha katei ka sngi kala long hapdeng ka Pahamrioh FC pyrshah iaka Iatylli FC ha ka ba ka jingiakhun kala long kaba shongshit bad itynnad bha ha ka ba ki rangialehkai na baroh ar kynhun kila ialehkai bha bad hapdeng ka jingiakhun ba jur naduh ka kylla step haduh ka kylla miet ka Pahamrioh FC kala lah ban pynliem noh ia ka Iatylli FC da 3-1 kol ban rah syndon ia ka jingjop ba nyngkong jong katei ka lympung.
Ka jinglehkai ban wan kan long haka 1 tarik Nailur hapdeng ka Sohkyndur FC pyrshah iaka Ezeriel FC haka por 1 baje noh phai sngi.
Nongpoh, Nailur 24: Na ka bynta ban ai ka jingpynshai sha ki paidbah ka dong Ri Bhoi bad ha ka jylla hi baroh kawei halor ka jingpyrshah ïa ka Casino, u MLA ka Jirang Constituency u la phah syndon da ka jingthoh sha u Myntri Rangbah ka jylla ban kyrpad ba ka sorkar ka dei ban pynmih syndon da ka Notification halor ka jingpynduh noh ïa ka ka jingthmu ban wan rah ïa ka Casino ha Ri Bhoi District.
Na ka liang u Bah Sosthenes Sohtun, MLA ka Jirang haba kyrpad ïa ka sorkar ban pynmih da ka Notification halor ka jingkhang noh ban wan rah ïa ka Casino, ha ka 23 tarik u Nailur 2022, u la phah syndon da ka jingthoh sha u Myntri Rangbah ban kyrpad ba dei ban khang shi syndon ïa ka Casino bad ruh ban khang ïa ka Casino ka sorkar ka la dei ban pynmih noh da ka ‘Public Notification’ khnang ba ki paidbah kin ioh ïa ka jingshai ba pura ba ïa kane ka Casino ka sorkar ka la khang noh.
Haba ïa kren bad ki Nongthoh Khubor, u MLA ka Jirang, U Bah Sosthenes Sohtun, u la ong ba ha ka jingshisha kum u MLA katei ka thaiñ u la dep ban pyrshah naduh ba sdang hadien ba la ioh jingtip ba katei ka Casino kin wan rah hapoh u pud u sam ka Jirang Constituency bad dei namar kane ka daw u la pynbut biang da ka jingthoh ba la aiti sha u Myntri rangbah ka jylla na ka bynta ban shim khia halor kane ka bynta ka jingpyrshah ki paidbah ïa ka Casino.
U la ïathuh ruh ha ka jingshisha u Myntri Rangbah ka jylla, u Conrad K.Sangma dang shen ha ka Dorbar Synrai hapoh ka ïing Dorbar thaw aiñ ka jylla, u la dep ban kren shai ba ka sorkar kan nym pdiang shuh ïa ka Casino bad namar ba bun kiba dang artatien kum u MLA u la kyrpad ban pynmih syndon da ka ‘Notification’ khnang ba ki paidbah ha Ri Bhoi bad ha ka jylla kin ioh syndon ïa ka jingshai kaba pura ba la khang noh ïa kane ka Casino.
Shuh shuh, na ka liang jong u kum u MLA ka Jirang bad ha kajuh ka por ba katei ka Casino ba ki thmu ban wan rah ka dei hapoh u pud u sam jong ka Constituency bad na ka bynta ban pynshai paidbah kum u MLA ruh u la dep ban pyrshah bad kren sha ka sorkar ryngkat ki jingthoh ba um pdiang satia ïa katei ka Casino ba la pyrshah da ki padibah bad ban kham shai ki paidbah kan jin da la bha ba ka sorkar kan pynmih noh da ka Notification khnang ban shai kdar ba kane ka jingthmu ban wan rah ïa ka Casino kan kut noh hapoh ka jylla, u la bynrap.
Jowai, Nailur 24: Ka Jaiñtia Student Union (JSU) hynnin ka sngi ka lah leit kynduh bad ki shipai BSF kiba ap pahara ha Amlarem, la ïathuh ba la bun sngi mynta ka jingdon jong kitei ki BSF harud surok Amlarem ka lah buh dak jingkylli ïa u paitbah.
Na liang ka seng ka lah ïoh ban ïa kren bad u Commandant ka BSF Dawki bad u Sub Inspector ka BSF kine heh shipai ki la ong ba kane ka jingbuh ïaka camp kadei shi bynta ka Joint Mobile Check Post bad ki lah ong ruh kan dei tang ka camp kaba shipor ym ka shirta.
Ha ka jingïakren bad ki BSF u nongïalam ka seng samla Treibor R Suchen u la ong ïaki BSF kiba don ha kane ka jaka bad ïa u Commandant ka BSF Dawki ban ym bit ban pyndik ïaka leit ka wan ki paitbah nongshong shnong ka thaiñ namar kadei ruh ka jaka Tourist ïah ka ktah ïaki nongwan jngoh kai pyrthei sha ka thaiñ.
Shuh shuh samla Suchen ula ong ba u heh BSF u la ong sha ka seng ba kane ka jingbuh ïaka Camp kan dei kaba shipor bad na ka liang ka seng ka la dawa ruh na ki heh jong ka BSF ban peitngor ïaka jingrung jingmih tuh ki dkhar Bangla sha India lyngba ki khappud jong ka thaiñ War Jaintia baroh kawei namar ka jingbuh ïaka Camp shipai jong ki BSF ha Amlarem kan ym don jingmut lada ka rukom pahara sha khappud ka long synjor kam myntoi ïaki BSF kin wan buh jaka ap pahara shaduh sha Amlarem.
Nongpoh, Nailur 24: Ka Hynñiewtrep National Youth Front (HNYF) Northern Region ryngkat ka jing ïa trei lang bad ka HNYF Pahammawleiñ Circle ha ka 23 tarik u Nailur 2022 kala shim ïaka sienjam ban pynlong da ka prokram ai jinghikai ha Pahammawleiñ halor ka jingma u drok bad ki jingdih buaid bad ka shongkha khynnah ha kane ka juk ba mynta ba bun naki samla ki ngop bad hap ban pep skul shiteng por.
Ha katei ka prokram ai jinghikai la wan ruh ban don ryngkat da ki heh pulit ka Ri-Bhoi naduh u Bah S Pasleiñ DSP Headquarter, Bah DSR Lakiang Incharge Nongpoh Traffic, ka Samla Batemon Pamshong Clinical Psychologist DMHP Ri-Bhoi District kaba la wan ban ai jinghikai ba bñiah halor ka jingma ka shongkha khynnah bad ka jingdih buaid kaba lah ban ktah ïaka koit ka khiah, u Bah Markus Marten President ka HNYF Northern Region haka jingdon lang ki khynnah skul, ki nonghikai bad ki paidbah na katei ka shnong.
Haba kren ha katei ka sngi naka liang ka Samla Batemon Pamshong kaba dei ka Clinical Psychologist kala ai ka jinghikai kaba bñiah halor ka jingma jong ki jingdih buaid naduh u drok, ka kyiad, ki biri sikret kiba lah ban ktah ïaka koit ka khiah bad wat ïaka pyrkhat pyrdaiñ namar katei ka jingpang shisien bala kyrni ka long kaba eh ban bthat bad bunsien kum ki samla ki ngop ha katei ka jingpang kaba eh pat ïaki jngai khamtam u drok u ba la sdang ban kynrei ha kylleng ki jaka haka dong Ri-Bhoi kaba lah ban buh jingma ïaki khun samla kiba lui lui.
Kala buh ruh ka jingkyrpad ïaki khun samla naduh ki khynnah skul ha katei ka sngi ba ki dei ban phikir ïala ka jong ka koit ka khiah bad kiar na kaba pyndonkam ïaki jingbam ba sniew, ki jingdih buaid kiba lah ban ktah ïaka koit ka khiah bad pynduna wat ïaka jingim.
Ka ai jingkren ruh ha katei ka sngi da u Bah S Pasleiñ DSP Headquarter ba kum u heh pulit u la ïathuh ba u drok u la kynrei bha ha Ri Bhoi bad ka dei ka jingstad jong ki samla ban jied ïa kaba bha ne kaba sniew bad kim dei ban ngop haki jingpynshoi hynrei ban kiar lai lum lai wah ban lait na ka tyrsim u drok.
Na ka liang ka seng HNYF ha katei ka sngi kala sam ruh ïaka khusnam Tirot Singh Award sha uwei naki samla Rangbah jong ka shnong Pahammawleiñ u Samla Paul Wahlang u ba la don bynta ban rat dieng khong ïa u drok ha katei ka thaiñ bad khamtam ha u snem bala leit noh utei u samla u la ioh ban bat bad kem ïa u drok ba shongdor palat 3 klur ba thmu shalan sha ka jylla bad bala aiti noh sha ki bor pulit.
Ka jingïasnoh lang jong ki deiriti bapher bapher jong ki paidbynriew na kylleng ki thaiñ ka long kaei kaei ka ba lah ban tehsong shitylli ha baroh shityllup ka Ri India.
Kum kata ka rukom pyrkhat ka la shat jingmut ha janor jong u Myntri Rangbahduh Narendra Modi ha ka snem 2015 ka ba dei artat ka lyngkhuh snem sngikha jong u Sardar Vallabhbhai Patel, ka 31tarik Risaw.
Ka jingthmu jong Kawei Ka Ri Bharat Bakhraw lane Ek Bharat Shreshtha Bharat ka dei ban pynsnoh ïa ki jylla jong ka Ri India lyngba ka ktien, ka deiriti, ka longriti ha ka rwai ka siaw ka put ka tem, ka suwari (tourism), ka huror (sports) bad kiwei kiwei ki snap tynrai jong ki thaiñ ban synrop markylliang ha kawei ka jylli.
Ha kane ka jingpyrshang la bate shijur shijur ki jylla na kylleng ka Ri India bad ka jylla Meghalaya ka ïasnoh lang bad ka jylla Uttar Pradesh.
Ha kata ka synrop ka jingsngewthuh markylliang ïa ka deiriti kan long ka ba kham bniah namar ba ki paidbynriew na kawei ka jylla ki dei ban phrung ïa ka riti dustur jong kiwei pat; kata ka mut ba ki paidbynriew Khasi ki la dei ban riam ban beit, ban rwai ban siaw, ban put ban tem bad ban leh kiei kiei katkum ka riti dustur ki khar UP bad ki paidbynriew UP ki la dei ban riam ban beit, ban rwai ban siaw, ban put ban tem bad ban leh kiei kiei katkum ka riti dustur Khasi.
Kata ka rukom ka kham pher na ka ba ju long barabor ba ki paidbynriew na kawei ka thaiñ ki pynirong ïa la ka deiriti ha ka liang ka riam ka beit, ka rwai ka siaw, ka put ka tem bad ban leh kiei kiei katkum ka riti dustur lajong sha kiwei pat ki jylla, khlem da ïoh ban mad hi dalade ïa ka riti dustur jong kiwei.
Kane ka rong ka taw kam dei tang ka tamasa, hynrei ka dei ruh ka jingpyrshang ban tehsong shitylli ïa ki paidbynriew ba shong shnong ha shityllup jong ka Ri India.
Ka jingthmu jong u Myntri Rangbahduh, Narendra Modi ka lah ban long ka ba sngur bad ka pynkynmaw ruh ïa ki ktien jong u Sadar Vallabhai Patel, mynba u wan iuhkjat ha nongbah Shillong mar ïa dep ïoh laitluid ha ka shitarik Kyllalyngkot, 1948.
Ha kata ka khep u Sardar Vallabhai Patel u la kynthoh ïa ka Ri Khasi ‘Ka Ri jongphi ka dei ka thaw na ka bynta ki blei ba kin shongneh, ka meimariang baphuh baphieng, ka sawdong sawkun banylla, ka umshngiam jong ka Ri Khasi kin khring wat ïa ki blei, lada ki dohnud jongphi ki long ki ba sngur’.
Lehse kita ki kyntien mynhakata ka ïa bad ki jingthmu ba mynta jong ka sorkar kmie ki long na ka bynta ka suk ka saiñ, parum pareh ha baroh shityllup ka Ri India.
Kane ka bynta ka dei ka ba kongsan na ka bynta ki paidbynriew ritpaid ha kylleng ka Ri India bad khamtam eh ha ka thaiñ shatei lammihngi ka ba synjor ka snap tynrai lada jia ryngkhat ba shah tyllep ha ki paidbynriew na dewbah India.
Ha ryngkat bad ki jingthmu babha ban tehsong ïa ki paidbynriew ha shityllup ka Ri India, la dei ban don ruh u lakam u ba pyrkhing na ka iktiar sorkar kmie ban tyngkan na ka mynsiem sngewtrai tang na dewbah bad ban kitkhia ruh ïa ki kyndong kynshrot lane wat ïa ki paidbynriew ba ritpaid ha kylleng ka Ri.
Ka long shisha ka ba sngewphieng ba ki riewlum ki tip janai shaphang ki riti dustur jong ki riewthor bad markylliang ki riewthor kin tip janai ïa ka riti dustur jong ki riewlum.
Ha kane ka rukom ka dei ban don artat ka mynsiem ban burom markylliang bad ban ñiewkor ïa ka riti dustur kiwei wat lada ki don ki snap ki ba long pyrshah ïa la ka riti dustur lajong.
Lehse ha ka lyngwiar baïar bah jong ka Ri India ki don ki dkhot jong ki paidbynriew ba hehpaid ki ba pynksan ïa ka lajong bad kheiñ sting ïa ki ba ritpaid, ha ka ba ka iktiar sorkar kmie ka dei ban teh lakam; hynrei lada dei ban kdew na ka jylli barit jong ka Ri Khasi ki don ki bynta ki ba pynpaw ïa ka mynsiem ïaishah markylliang hapdeng ki parakur parakha na kajuh ka thup paidbynriew.
Ka ba kongsan ka long ba dei ban bat pyrkhing ïa la ka nongrim lajong bad ban burom ïa ka nongrim jong kiwei ki paradoh parasnam.
Ha ka jaitbynriew Khasi ki don ki kur ki ba sang ban leh katto katne ki kam na ka daw ba la don ka jingïatang jong ki longshwa manshwa na kano ma ka daw katkum ka jingshem jong kita ki kur.
Bun na ki kur Khasi ki ba kheiñ kyntang ïa ki mrad kum ki khla ki ba la ñiew kum ki ryngkew ba la sumar sukher ïa ki ïawbei bad suitnia na la ka kur lajong.
Kumta kita ki jait kur bunsien ki kheiñ sang ban buhnam ïa kano kano ka snap jong ki khla lane la ju kheiñ sang ban bam doh khla.
Kum kita ki briew ki ba dei na ka kur ka ba sang dohkhla ki shim bynta ha ka riti shad rongkhli jong ki War Nongtalang, hynrei ïa lade ki kyndiah ban bam dohkhla na ki dkhot ki dkhai hadien ka kñia ka khriam ha ki phlong mihngi phlong sepngi katkum ka dustur.
Ha kane ka rukom ki dang don sa kiwei pat ki kur ki ba kheiñ kyntang ïa kiwei kiwei ki jynthaw lada dei ki mrad ne ki jynthung ruh.
Lada ki kur Nongsiej ki sang ban bam lumgsiej, ne ki kur Pathaw ki sang ban bam pathaw na ka daw ba la don ka jingïatang naduh ki longshwa manshwa mynnor, hynrei kim ju tuklar ïa kiwei pat ki kur ki ba lmun ne ym sang ban bam lungsiej ne bam pathaw ha la dustur lajong.
Ha kajuh ka rukom ki paidbynriew hehpaid na dewbah ki dei ban phikir lem ïa ki parari ba shong shnong ha Ri India, wat lada ïapher ka riti dustur.
Lada ki paidbynriew salonsar ha shityllup ka Ri India ki lah ban long ki ba ïaishah bad burom markylliang ïa ki riti dustur jong ki parari ha kylleng ka Ri India, kumta te ka suk ka saiñ, ka parum pareh kan kyrsoi bad ïaineh ha ka imlang sahlang.
Na kata ka daw, ka jingthmu jong u Myntri Rangbah Narendra Modi ban ailad markylliang ïa kawei ka thaiñ ba kan phrung ïa ka jingtip shaphang ka riti dustur jong kiwei pat ki thaiñ ha Ri India; kumta ka phang pdeng Kawei Ka Ri Bharat Bakhraw lane Ek Bharat Shreshtha Bharat kan lah ban urlong ha ka mynsiem ban ïa sngew shipara ha kawei ka Ri India baïar.
Ha ka sngi rakhe lyngkhuh snem sngikha jong u Sardar Vallabhai Patel ba la tip kum ka Rashtriya Ekta Divas ka ba la long ha ka 31tarik Risaw 2015, u Myntri Rangbah Narendra Modi u la kren mardor ba ka synrop lang jong ki riti dustur ki paidbynriew ha Ri India na ka bynta ban ñiewkor markylliang ïa ki riti dusrtur bapher bapher kan long ka kmen ka risa kylleng ban ïasnoh lang ha kaba ïaineh bad teiskhem ïa kita ki snap jong ka riti dustur lyngba ka ktien ba ïakren, ka rwai ka siaw ka put ka tem, ka ba pynkhreh ka bam ka dih, ka huror, bad ka ba ïasam markylliang ïa ki snap ba bha tam jong ki paidbynriew ha la ka riti dustur lajong khnang ban kyrsoi ka mynsiem sngewthuh markylliang hapdeng ki jaitbynriew bapher ha satlak jong ka Ri India baïar.
Ka jingthmu jong u Myntri Rangbah Narendra Modi ka long ka ba sngur, ha ba ka jingjop bakhraw ka lah ban urlong, bad kan long u mawnam ba teiskhem bad ba ïaineh shiryta ha ki pateng bynriew jong ka lawei ha Ri India.
Ha ka ba ïadei bad ka jylla Meghalaya, ki paidbynriew ki long ki ba thrang shitrhem bad khmihlynti shaikdar ba ki kyntien jong u Sardar Vallabhai Patel ki sawa ha kylleng ki lum bad ki them, ha ki wah bah bad ki kshaid rymphum, ha ki mawramsong bad ki lhuh ki rsham jong ka mariang bad ha ki tyndong skhor jong ki paidbynriew ka jylla Meghalaya.
Ha ryngkat bad kiwei ki jylla rilum jong ka thaiñ shatei lammihngi jong ka Ri India, khlem artatien ba ki paidbynriew ki ba la ïada bad pynneh ïa u pud u sam ka Ri India ha ka thaiñ kin ïoh mad ïa kata ka umshngiam jong ka ba sam markylliang ïa la ki riti dustur lajong bad jong kiwei pat ki paidbynriew na dewbah India.
Ki paidbynriew jong ka Arunachal Pradesh ki ba dang don ki snap jingïadei kum ki paradoh parasnam bad ki Tibetan ha Ri China, hynrei ki la iengskhem ban kyrda ïa u pud u sam jong ka Ri India.
Ki paidbynriew Naga wat lada dang don ki ba aireng ïa ka sorkar kmie na ka daw ba ki dang don ki paradoh parasnam sha shiliang pud ha Ri Myanmar, hynrei ki la iengskhem ban kyrda ïa u pud u sam jong ka Ri India.
Ki riewlum Tripuri, wat lada ka synshar khadar ka la kylla na kano ma ka daw, hynrei ha thmit jong u pud u sam ki dang ïai iengskhem ban kyrda ïa ka khyndew ba la kam trai ha ka Ri India.
Ki riewlum Mizo bad kiwei kiwei kum ki Chakma, ki Kuki bad kiwei kiwei ki ba dang don la ki paradoh parasnam ki ba ïajan bad ki paidbynriew ha Ri Myanmar, hynrei ki la kyrda borbah ïa la u pud u sam kamkum ba la kam da ka jylli jong ka Ri India.
Ha kajuh ka rukom ki paidbynriew War Khasi, War Jaiñtia bad Garo na khappud jong ka Ri Bangladesh ki dang don la ki paradoh parasnam sha shiliang pud, hynrei ki dang tip ban kyrda tyngeh na ka ba shah tyllep ha ki mynder ban ri kyndong ïa la u pud u sam jong ka Ri India.
Ka la dei ka khep ba ka iktiar jong ka sorkar kmie kan thew sawar ïa kine kiei kiei ki snap jong ka mynsiem ieitri ka ba la kyrsoi la palat sanphew snem ha kine ki thaiñ, kan ïoh ka jingshngaiñ ha baroh ki liang jong ka longbriew manbriew ha ka imlang sahlang.
Shillong, Nailur, 24: Ka SymphoNE ka dei ka jingsdang ïa ki jingïathir ïatai ha ka North Eastern Region’s Development Conference ha kaba la ïashim bynta da kito kiba saiñdur ïa ki polisi kiba ïadon byntaha kane ka kam bad kito kiba lah ban pynkylla ïa ka jingmut jingpyrkhat jong ki briew da kathong ban kyntiew ïa ki kam jngoh kai ha ka thaiñ Shatei Lammihngi.
Ka thaiñ Shatei Lammihngi ka don ïa ka bam kaba bang, ka deiriti, ki jaka kiba itynnad, kadustur bad ki jingshna kiba itynnad bad ka long kawei na ki jaka kiba itynnad duh ha kapyrthei.
Kumta, ki don shibun ki lad ban kyntiew ïa ki kam jngoh kai ha ka thain.
Da kane ka jingmut, u Myntri Sorkar Pdeng ba dei khmih ïa ka tnat DoNER, Tourism &Culture, G.Kishan Reddy u la plie ïa ka virtual conference ‘SymphoNE’ kaba ar sngi myntaka sngi ha ka jingïadon lang u Secretary, MDoNER, u Lok Ranjan, NEC, u Lok Ranjan kiophisar jong ka tnat bad 8 tylli ki jylla, ki ophisar na ki Tourism Board, kito kiba ïadon byntaha kane ka kam, kito kiba trei ha ki kam jngoh kai bad kito kiba lah ban ktik ïa ki jingmut jingpyrkhat jong ki briew lyngba ka social media.
Kane ka Virtual Conference ‘SymphoNE’ kan long ha ka 24 & 27 tarik u Nailur 2022 bad lapynlong ïa ka da ka tnat Development of North Eastern Region ha ka sngi ba rakhe ïa kaWorld Tourism Day.
Kane ka jingïalang kaba ar sngi ka thmu ban saiñdur ïa ki rukom treikam ban pyni ïa ka jingitynnad jong ka thaiñ Shatei Lammihngi bad ban kyntiew ïa ki kamjngoh kai ha ka thain.
Kane kan saiñdur ïa ki rukom treikam, ïakren bad shim ïa ki jingai jingmut da ki riewshemphang, kito kiba saindur ïa ki polisi, kito kiba lah ban ktik ïa ki jingmut jingpyrkhat jong ki briew lyngba ka social media, kito kiba ïalam ïa ki briew sha ki jakajngoh kai bad ruh ki ophisar ka tnat DoNER bad ki tnat jong ki Sorkar Jylla.
U Reddy u la ong ba ka thain ka dei ‘Ka bneng ba ki nongjngoh kai kim pat shem’ da kababynrap, “Ka thaiñ Shatei Lammihngi ka don ïa ka jingitynnad ka jaka, ki deiriti kiba kyrpang bad ki bun ruh ki jingaiei ka mariang bad ka Sorkar India, hapoh ka jingïalam jong u Myntr iRangbahduh, Narendra Modi ka iengskhem na ka bynta ka roi ka par kaba stet jong ka thaiñ shatei lammihngi.
U ong ba u ngeit ba ka SymphoNE kan long ka rynsan ban ïakren bad ïatrei lang ban plie ïa ki lad ba don ha ki kam jngohkai ha ka thaiñ Shatei Lammihngi.
U Secretary, MDoNER, u Lok Ranjan ha ka jingkren jong u, u la ong ba kane ka jingïalang kan wanrah ïa ki jingmut jingpyrkhat bad ki lad ban plie ïa ki kam jngoh kai ha ka thain Shatei Lammihngi.
U la ong ba ka ‘SymphoNE’ ka dei ka jingsdang kaba khraw bad u la kular ïa baroh kiba don ha kane ka kam ba ka tnat kan pdiang ïa ki jingmut jingpyrkhat jong baroh kiba ïadon bynta ha kine ki kam khnang ban pynurlong ïa ki jingthmu.
U Secretary jong ka North Eastern Council (NEC) u K.Moses Chalai, u la ong ba ka Sorkar India ka dang trei ban pynstet ïa ka jingroi ki kam jngoh kai ha ka thaiñ Shatei Lammihngi.
Ki kam jngoh kai ki la ïar ha kine ki snem ba la dep bad lyngba ka teknoloji bad ki lad digital, kine ki kam kin kiew kham stetshuh shuh.
U Brig.
R.K Singh (Retd.) MD, NEHHDC u la ong ba da kaba shim ïa ki jingangnud jongbaroh kiba ïadon bynta ha kine ki kam, ka Sorkar India ka dang trei ban don ka jinglong jingman kaba ïarap ïa ki kam jngoh kai ha ka thain.
Yn shim ïa ki sienjam ban kyntiew ïa ki tourism expo ba kyrpang kiba pyni ïa ka jingitynnad ki mar shna kti na ka thain bad kinongsaindur, ki nongshna tiar kiba tbit jong ka thain.
U CMD ka NEDFi u PVSLN Murthy, u la ong ba ki Startup kiba ïadei bad ki kam jngoh kai kila pynkylla ïa ki kam jngohkai ha ka thaiñ Shatei Lammihngi.
Ha kane ka bynta jong ka ‘SymphoNE’ mynta ka sngi la ïadon lang ka kynhun tem ka’Summersault’ na Shillong.
U dkhot jong kane ka kynhun, u Bah Kit Shangpliang u la ong ba ka put ka tem ka don bynta ha ka jingïaineh ki kam jngoh kai ha ka thain.
Ka kynhun ki nongniah thuk thuk Wanderers ki la ïakren shaphang ki jingshem jong ki haba ki ïaid sha kylleng ka thain.
Uwei na kine, u Pawan u la ai ïa ki jingmut jong u.
Kane ka bynta jong ka ‘SymphoNE’ mynta ka sngi la ïashim bynta kito kiba saindur ïa ki polisi, kiba ïadon bynta ha kane ka kam bad kito kiba lah ban pynkylla ïa ka jingmut jingpyrkhat jong ki briew da ka thong ban kyntiew ia ki kam jngoh kai ha ka thain shateilammihngi.
Ka SymphoNE ka thmu ban wanrah kawei ka jingpynbeit ban weng ïa baroh ki jingeh ba kinongjngohkai bad kito kiba trei ha ki kam jngoh kai ki ïakynduh bad ruh ban pynbeit ïa ki jingeh ha ki kam logistic bad ki jingdon jingem, ka jing duna jingtip ki nongjngohkai shaphang ki jaka bad ban pynsaphriang jingtip sha ki briew bad ruh ka jingpynïaid iew bad kajingkyntiew ïa ki kam.
Ïa ka bynta pynkut jong ka ‘SymphoNE’ yn pynlong ha ka 27 tarik u Nailur 2022 ha kaba ynai jingkren da u Myntri Khynnah ka tnat DoNER, u B.L.Verma.
Shillong, Nailur 24: U Director General of Police (DGP) ka jylla u Dr.LR Bishnoi u la ïathuh ba ka jingpynrung kam jong ka tnat Pulit kan sa urlong noh shen hadien ba na ka liang ka tnat ka la dep ban aiti aia ka Roster sha ka tnat Kam Poh Ïing ka jylla.
U Dr.LR Bishnoi u la ong ba ka jingslem ban pyndap ïa ki kam ba thylli ha ka tnat ka dei namar ka jingwan ka rai bishar ka Meghalaya High Court kaba la hukum ïa baroh ki tnat sorkar ba kim dei ban thungkam ha kino kino ki kam ba thylli katba ym pat lah ban pynkhreh ïa ka Roster System ban thung kam kat kum ki kyndon jong ka Reservation Policy jong ka jylla.
“Ka Police Headquarter ka la dep ban phah ïa ka jingai jingmut haba ïadei bad ka jingpyntreikam ïa ka Roster System na ka bynta ka kam pulit Constable jong ka UB bad AB shaka tnat kam Pohïng bad na ka liang ka tnat kan bishar ïa kane ha shuwa ban pynbna ïa ka Notification da ka tnat Personnel" la ong u Dr.LR Bishnoi.
U la ong ruh ba na ka liang ka tnat Pulit hi ka kwah ban pyndep noh ïa ki eksamin ba dang sah khnang ba ka jingpynrung kam yn lah ban pyndep noh kham kloi.
Shuh shuh u la ong ba na ka liang ka tnat ka kwah ba la kumno kumno ba ïa ki samla kiban dang rung ha ka kam yn lah ban sdang noh ïa ka jingai jinghikai ha u bnai Nohprah mynta u snem.
Shillong, Nailur 24 : U Symbud Myntri Rangbah ka jylla ba dei ruh u National Vice President ka National People’s Party (NPP) ha ka sngi Saitjain u la ong ba ki samla ba la nang la stad kim dei satia ban kiar na ka politik namar khatduh kin ym lah hi ban lait na ka.
“Nga pynshlur ïa ki samla ba la nang la stad ba kin tur shakhmat ban don bynta ha ka politik namar ha kaba khatduh katba dang don ha ri India donkam beit ïa ka politik," ong u Bah Prestone ha ka rynsan jingkynduh lang jong ki samla NPP ha Pynursla constituency ba la pynlong da ka National People’s Youth Front ha kane ka sngi Saitjaiñ.
Utei u MLA ka Pynursla u la ong ruh ba u kren khnang ïa kane namar u ju ïohsngew ba ki don ki samla ba la nang la stad kiba tang shu kren politik ki la kynroi prie bad pynpaw ba kim sngewtynnad satia ban kren halor katei ka phang.
“Kane kadei ka jingsdang na Pynursla constituency bad nga sngewkmen ban ïohi ba ki samla kynthei bad shynrang kiba la nang la stad mynta ki la mih shakhmat.
Phi dei ban ai jingmut ïanga ruh ïa kino ki kam kiba dei ban leh na bynta ka constituency bad ruh wat na ka bynta ka jaidbynriew bad ka jylla hi namar dei maphi ki samla kiba kham ïohi jngai namar phi dei ka lawei jong ka jylla," u la bynrap shuh shuh.
Shuh shuh u ong ruh ba kum ki nongïalam ka jylla ki mad shibun ki jingkynthoh kiba lait phewjait khamtam ha kane ka juk buit elekshon mynta kiba mih ban pynbiej shisien ha ka san snem.
Na ka liang u Bah Kit Nongrem President National People’s Youth Front, Meghalaya u la ong ba mynta ha rilum Khasi ki ñiew ïa u Bah Prestone kum u kpa bad u kñi ban ïalam.
“Ngi ïohi ruh ha ki social media katno kiba kren beiñ ïa i bad ruh ïa ki nongïalam ka NPP hynrei tang kawei kaba pynkmen ka long ba ki nongïalam kim ju pynsngap ïa kita baroh hynrei ki pyndep beit ïa la ka kamram," u la ong.
Ha kajuh ka por u la ïaroh ruh ïa ki nongthep vote ka Pynursla constituency la ka long naduh ki samla haduh ki ba la heh la san namar ka jingtbit jong ki ban jied ïa ki nongmihkhmat namar ki jied ym tang na bynta ka constituency hynrei na ka bynta ban ïalam ïa ka jylla ruh baroh kawei.
Tura, Nailur 24 : U Myntri Rangbah ka jylla u Conrad k Sangma ula leit ai mynsiem ïa ki samla pule ka College of Community Science, Central Agriculture University Sangsanggre, Tura ha ka jingrakhe ïa ka sngi ba la seng nongrim ïa kane ka college kaba la dap mynta 19 snem bad kumjuh ruh ia ka Annual College Week Celebration mynta ka sngi.
Haba kren ha kane ka jingïalang u Myntri Rangbah u la ai mynsiem kitbok kit rwiang ïa ki nonghikai bad samla pule ha kane ka jingrakhe ïa ka lyngkhuh sngi kha ba 19 jongka college da kaba u ong ba kane ka college ka don ka jingïadei ba jan bad u kpa jongu u (L) P.A Sangma Lamphang ka ïing dorbar thawaiñ Lok Sabha namar dei ma u uba la shim khia ban wanrah ïa kane ka college ha Tura.
U la ong kane ka college ym dei ba ka ai tang ka jingnang jingstad ha ka imlang ka sahlang hynrei ka wad bniah bad tih bniah ruh ïa kiei kiei kiba thymmai.
U la ong hadien ka jingwad bniah bad lap ïa kiba thymmai kane ka college ka pynjanai ïa ki lyngba ki samla pule bad ka sa pynpoi sha ki paidbah bad kane ka la ïarap ïakiba bun ki samla ban ïeng ha la ki kjat.
U Myntri Rangbah u la kular ban ai ki jingïarap na ka liang ka sorkar lada ka college ka sdang ïa kano kano ka projek ka ban kyntiew ïa ki paid nongshong shnong.
Ha kane ka sngi ka Agatha Sangma MP ka la long ka symbud kongsan.
Shillong, Nailur, 24: U President jong ka Meghalaya Government Lower Primary School Contractual Teachers’ Association (MGLPSCTA) u Babu Birbor Riangtem ha ka sngi Saitjaiñ u la ong kane ka kynhun ki nonghikai skul kontrak ka pynrem jur ïa ka jingkren jong u Myntri ka tnat Pule Puthi ka Sorkar Jylla u Bah Lahkmen Rymbui da kaba ong ba ka dei tang ka jingkren bym suidñiew.
Ha ka sngi Thohdieng u Bah Lahkmen Rymbui u la ong ba la khang ïa ka jingkhang ïa ki nonghikai skul Kontrak sha ka miej jingïakren ha ka jingïakren bad ki lad pathai khubor.
“Ngi pynpaw ïa ka jingsngewsih namarba u (Bah Lahkmen) la kren laplah khlem pyrkhat wat haba ngi la pynlong ka jingïakhih mynta la ar taiew tam hakhmat u durmot jong u Kiang Nongbah," ong u President ka MGLPSCTA u Babu Riangtem.
“Kane ka jingkren ka pynpaw ïa ka jingbym burom ïa ka jingtrei shitom jong ki nonghikai Contractual ha ki phew snem ba ladep ha kaba ngi la pynmih ïa ki khynnah skul ban kiew sha ki kyrdan jong ka nam.
Kane ka jingkren jong u ka pynkheiñ ruh ïa ka hok longbriew manbriew ha ka ri synshar paitbah," la kynthoh u Babu Riangtem.
“Ngi pynrem jur ïa u Bah Lahkmen Rymbui halor ka jingkren bym suidñiew.
Ka dei ka jingpynbor jong u ba ngin rung sha ka miej jingïakren da kaba ngi hap ban rung na kyrpong iing jong ka Sorkar MDA government.
Lada u dei shisha u Myntri ka Sorkar uba don ka jingbah khlieh ïa ka jylla u ladei ban rah ïa ki mat ban thawlad ban pynbha ïa ngi ki nonghikai Contractual sha ka Kynhun Myntri.
Ha kaba ïadei bad ka jingbym lah jong ka Sorkar ban sngap ïa ka jingdawa, ka MGLPSCTA ka la rai ban leit tied biang ïa ka jingkhang jong ka Sorkar Jylla ban ïoh ïa ki jingdawa ha kaba ïadei bad ka jingdawa ban thungkam biang ïa ki 800 ngut ki nonghikai skul kontrak kiba la shah weng kam naduh u bnai Kyllalyngkot, 2021.
U Asst.Finance Secretary jong ka Seng u Babu Babit Huron ha ka jingïakren bad ka ki lad pathai khubor ha ka sngi Thohdieng, u la ong ba ka seng kan sa phah biang da ka jingthoh sha u Myntri Rangbah ka Jylla bad kumjuh ruh sha u Lat ka Jylla ba un tuklar lem halor kane ka jingdawa.
Ha kajuh ka por u la ong ba lada ka Sorkar ka dang ïai leh mynthi ka seng kam banse ban phah syndon da ka jingthoh sha ka Meghalaya State Human Rights Commission (MSHRC) ban tuklar lem halor kane.
Shillong, Naitung 23: Ka United Democratic Party (UDP) ka la pynpaw ba kim don jingthmu satia ban weng noh na ka sorkar Meghalaya Democratic Alliance ba ïalam da ka NPP namar ki buh hakhmat eh ban wanrah ïa ka bor synshar kaba skhem bad kaba neh tad haduh ban da kut ka samoi.
“Ka UDP ka ieng ha ka nongrim ban pynneh ïa ka sorkar bad kata ngi kaba ngi ju ïakren barabor ban shim lang ïa ka jingkitkhlieh," ong u General Secretary ka party, Dr.Jemino Mawthoh haba kren jubab halor ka jingkylli la kadei neem ka jingshisha ba ka UDP kan weng noh na ka sorkar halor ki jingkynnoh kiba bun kiba long pyrshah ïa ka sorkar haba ïadei bad ka bamsap.
U Dr.Jemino u la ai nuksa ruh ïa ki ar tylli ki District Council da kaba ong ba ba ha KHADC hapoh ka jingpynïaid jong u Bah Titos WChyne kum u CEM, ka EC ka skhem bad ka neh haduh mynta kumjuh ruh ha JHADC.Hynrei watla katta pat u ong ba ha ka sainpyrthei pat ka ju don beit ka jingïadom ka jingïakynad man ka sngi tangba kaba donkam hi ka long kumno ban pynïa biang bad ban pynskhem pat ïa ka bor synshar.
“Ngi don ki nongïalam na baroh ki liang, kumta ngam ong ba baroh ka ïaid beit ha ka UDP hynrei ngi don pat ïa ka kynhun kaba trei ha ka party na ka bynta ban shakri ïaki paidbah.
Kumta, la ka long ha ka party lane ha ka sorkar katei ruh kadei kajuh ka phang kaba ngi ieng ha ka nongrim ban wanrah ïa ka jingtreikam kaba skhem bad kaba neh," u la ong.
Ha kawei pat ka liang, u Dr.Jemino u ong ruh ba naduh ka por jong u President ba rim, u Dr.Donkupar Roy u la ju banjur ïa ka jingdonkam ban pynkhlain ïa ki paty riewlum ba kan long ka bor kaba khlaiñ ha ka jylla Meghalaya.
U ong ruh ba mynta kane ka la sdang ban wan dur bad na ka liang ka party ruh ki don ka jingkyrmen ba kiwei ki party riewlum kin sngewthuh ïa kane ka bynta.
Shillong, Naitung, 23: Ha ka sien kaba ar, u Bah Pynshailang Lyngdoh Nongdiang uba dei u Youtuber ïa uba ki paidbah ki ju tip kum u Bah PS Lyngdoh u la shah khot hajir ha ki Pulit jong ka Sadar Police Station ha ka sngi Saitjaiñ halor ka jingpynmih ïa ka khubor ha ka Youtube Channel ka jong u kaba u la ai kyrteng PS Lyngdoh da kaba kynthoh ïa ka jingtreikam jong ka tnat Pulit bad halor ka jingpynslem jong ka Sorkar jylla ban pyllait paidbah ïa ka kaiphod tohkit halor ka jingshah siatïap jong u nongïalam barim ka seng kieng atiar Hynniewtrep National Liberation Council (HNLC) u Bah Cheristerfield Thangkhiew ïa kaba ladep aiti da u Nongbishar ba la shongthait u Justice T.Vaiphei sha ka Sorkar Jylla.
Ha kane ka jingleit hajir hakhmat ki Pulit jong ka Sadar Police Station, ïa u Bah PS Lyngdoh la synran lang da ki nongïalam bad ki dkhot jong ka Khasi Students Union (KSU) South West Khasi Hills District lem bad ki katto katne ngut ki longkmie.
U President jong ka KSU SWKH u Bah Forwardman Nongrem ha ka jingïakren bad ki lad pathai khubor hadien ba la mih na Thanat u la ong, “ngi la ïoh jingtip ba ki Pulit ki la rejister case pyrshah ïa u Bah PS Lyngdoh bad kum ka seng ngi pynrem jur ïa kane ka jingleh jong ki Pulit.
Ka tnat Pulit lada ka shah kynthoh na ka liang jong ki paidbah ka ladei ban pynbeit ïa kata ka jingbakla hynrei kumba ka long mynta lada don kiba kynthoh ha kaba ïadei bad ka jingtreikam jong ka tnat Pulit ki pyrshang pynban ban pynsngap jar bad thep ha ki kyndon aiñ bapher bapher.
"“Kane ka dei ka jingpyrshang jong ki bor Pulit ban pyntieng pynsmiej ïa ki riewpaidbah ha ka jaka ba kin pynbeit ïa kata ka jingbakla kaba don hapoh ka tnat," ong une u nongïalam ka KSU.“U Bah PS Lyngdoh u la kren lyngba ka Youtube Channel ha kaba ïadei bad ka jingtlot bad ka jingleh shiliang jong ka tnat Pulit bad ngi lah ban ong ba ka jingkren jong une u samla (PS Lyngdoh) ka dei ka sur jong kiba bun balang ba ki kynthoh ïa ka jingleh shilliang bad ïa ka jingleh donbor jong ka tnat Pulit," la kynnoh une u nongïalam ka KSU.Haba pynrem jur ïa ka jingkhot hajir jong ki Pulit ka Sadar Police Station ïa u Bah PS Lyngdoh, u Bah Nongrem u la ong, “ban thep case bad ban thep ha ki kyndon jong ka aiñ ïa ki riewpaidbah kiba kynthoh, kiba kren bad kiba ïohi ïa kata ka jingbakla ngi pynrem jur.
"U la ong ba ka KSU kan ïai don ryngkat bad ki riewpaidbah bad ka seng hi kan ym ailad ban shah pyntieng pynsmiej ha ki briew jong ka aiñ.
Dang ha ka taiew ba nyngkong mynta u bnai u Bah PS Lyngdoh u la shah khot hajir ha ki Pulit jong ka Sadar Police Station halor ka jingpynmih ïa ki khubor lyngba ka Channel jong u kiba ktah ïa ka jingmut jingpyrkhat jong ki briew kiba peit ïa ka video.
Ki Pulit ki la bthah ïa u Bah PS Lyngdoh ba u dei ban kiar na kaba pyndonkam ban thep ïa ki dur bad kiwei kiwei ki jingai jingtip khlem da pynshisha shwa na ki bor badei peit.
Nongpoh, Naitung 23: Haba ther halor ka jingshim kabu ki heh spah ban wan pynbiej ïa ki paidbah tang ha ka por election, u MLA ka Umroi bad uba dei ruh u Vice president ka TMC hapoh ka jylla, mynta ka sngi u la ther tyngeh ïa ki heh spah ba thmu ïa khun election bad u la kyrpad ruh ïa ki paidbah ba ha kane ka kynti kim dei shuh ban dang biej ïa ki heh spah bad shuwa ba kin jied ïa ki nongmihkhmat ki dei ban da bishar bniah.
“Keiñ noh keiñ noh ïa ki heh spah ban jied ïa ki kum kita ki nongmihkhmat" ong u Bah George B.Lyngdoh haba kren ha ka jingïalang ka paty TMC kaba la long mynta ka sngi ha Umlaper ba hap ha Mawhati Constituency bad kane ka la thew shai ruh ïa u MLA ba mynta ka Mawhati ha kaba wat la ki paidbah ka Mawhati hati ki la pynjop don burom ïa u ha ka election 2018 bad mynta pat u la iehnoh khunswet ïa ki paidbah da kaba u la iehnoh ïa ki paidbah ban leit ïa khun pat na kawei ka Constituency.
U Bah George B.Lyngdoh u la ther tyngeh ruh halor ka jinglong jingman hapoh ka jylla ha kaba mynta ym don shuh kita ki riew proh jabieng ne ki riew shemphang kiba nud ban ïa khun ïa ka election, namar la trei jubor ka bor pisa bad dei tang kita ki heh spah kiba nud ban wan ïa khun election namar ki theh da ka pisa tang ha ka por election bad ynda la jop pat ki shim kabu na ki paidbah ban lum spah bad khwan bor tang ban myntoi shimet bad ym na ka bynta ka eh ka shon ki paidbah.
Namar kata, na ka liang u Bah George B, Lyngdoh kum u nongmihkhmat na Ri Bhoi u la kyrpad ïa ki paidbah ka Ri Bhoi bad wat ha ka jylla hi baroh kawei ba la dei ka por ba kin ai jingsneng ïa kine ki heh spah kiba wan ban pynbiej ïa ki paidbah tang ha ka por election bad ban pynduhjaid ïa kine ki kyrtong heh spah ka dei hi tang ka jingstad ki paidbah ha kaba ka jingjied ïa ki nongmihkhmat kam dei satia ban ïoh da kita ki kyrtong heh spah bad ki dei ban long kita kiba proh jabieng bad kiba ïohii jngai na ka bynta ka eh ka shon ki paidbah, u la bynrap.
Nongpoh, Naitung 23: Shuwa ba ki paidbah kin kynjoh biang sha ka samoi ban pynthymmai ïa ki nongmihkhmat na ki Constituency bapher bapher hapoh ka jylla na ka bynta ka election 2023 hapoh ka jylla, ki heh nongïalam ka Trinamul Congress mynta ka sngi ki la hiar sha Mawhati na ka bynta ban pynbna ïa ka kyrtong bad kumjuh ruh ban pynskhem ïa ki nongïalam ba pura ka Mawhati Block Committee.
Haba hiar sha ka Mawhati Constituency la ïalam hi da u president ba rangbah ka TMC party, u Dr.Mukul Sangma bad la sakhi lang ruh da ka jingdon lang u Vice President, u Bah George B.Lyngdoh, uba dei ruh u MLA ka Umroi, u Bah James Lyngdoh, Vice president, u Dr.Fabian Lyngdoh, General Secretary bad kynthup ruh kiwei kiwei ki nongïalam ka TMC na ka Ri Bhoi bad na ka jylla.
Ka jingïalangbah jong ka party la pynlong ha ka Shnong Umlaper, ha kaba ha kane ka sngi na ka liang u President ba rangbah ka TMC, u Dr.Mukul Sangma, lyngba ka TMC Party u la pynbna ïa ka Dr.Saralin Dorphang kum ka kyrtong ban aireng ha kane ka election 2023 na Mawhati bad ha kane kajuh ka sngi la pynskhem ruh ïa ka kum ka President ka TMC Party na ka Mawhati Block Committee ryngkat kiwei kiwei ki nongïalam ka party hapoh ka Mawhati Constituency.
Kum ban pynpaw, ka Dr.Saralin Dorphang, ka dei ka Doctor kaba la shakri ruh ïa ki paidbah ha Mawhati Constituency kum ka Medical Officer bad ka dei ruh ka khun balai jong u Bah P.W Muktieh, uba dei u MLA bad MDC barim ka Mawhati bad uba la bat teng ruh ïa ka kyndan myntri hapoh ka sorkar Meghalaya ha ka por ka jingsynshar ka Party Congress.
U Dr Mukul Sangma haba kren ha katei ka sngi u la pynshai halor ka nongrim jong ka party TMC kaba don ruh ïaka shap ka dur u phlang ban pynsïasyriem ïaki paidbah kiba long kum ki phlang kiba skhem u thied watla ki shah iuh shah kyrdem pynban ki khie lung bad phuh syntiew haba lah dei ka aiomU Dr mukul sangma u la ther ruh ïaka jinglong jingman haka synshar khaddar bad ka sain hima sima haka jylla ha kine ki 4 snem ba synshar ka sorkar NPP kiba long khongpong ïa ka ei kaba ka sorkar ka leh haka por ba u long kum u myntri rangbah.
“Ngi ïohi ba ki heh spah ba la jied da ki paidbah ka Mawhati ki thied da ki kali rem dor, hato ki nud ban wan rah da kato ka kali sha kane ka thaiñ" ong u Dr.Mukul Sangma bad bynrap ruh ba ki paidbah ka Mawhati ki dei ban khot kyrpang ïaki ban wanrah da kato ka kali sha katei ka thaiñ khang ba un sngewthuh haduh katno ki paidbah kin jynjar ha ka leit ka wan na ka jingsniew palat ka surok" u la bynrap.
Shuh shuh, u la ong ruh ba ki Nongmihkhmat mynta kim dei shuh kita ki nongthaw aiñ bad ki la dei kita ki nongmihkhmat ban wan khaïi bad ban kamai spah tang na ka bynta ka jingmyntoi shimet bad khlem da pyrkhat pat ïa ka eh ka shon ki paidbah ba kum ki paidbah ha kane ka kynti ki la dei ban sngewthuh bad shuwa ban jied ïa ki nongmihkhmat ruh ki dei ban da bishar sani khnang ba kin nym babe hadie ba la jied ïa kita ki nongmihkhmat kiba dei kita ki nongthaw aiñ bad kiba peit shisha na ka bynta ka eh ka shon jong ki paidbah, u la bynrap.
Shillong, Naitung 23: U Director General of Police ka Jylla u Dr.LR Bishnoi ha ka sngi Saitjaiñ u la leit jngoh ïa ka shnong Madanryting bad Them Basuk ban wanrah ïa ka jingïatreilang na ki nongïalam shnong bad ki bor pulit ban pynurlong ïa ka jingthmu jong u ban ïakhun thma pyrshah ïa ka jingjyllei jong u drok ha kane ka jylla Meghalaya bad uba angnud ruh ban wanrah ïa ka jingïadei kaba jan hapdeng ki paidbah nongshong shnong jong ka jylla bad ka tnat Pulit.
Ha kane ka jingleit jngoh u DGP u la pynlong shuwa ka jingïalang bad hadien pat u la leit jurip ïa ki dong ki kyntoit jong ka Madanrting bad ïa ka shnong Them Basuk da kaba u ïaid kjat ban ïa kren bad ki nongshong shnong jong kine ki shnongHaba kren sha ki lad pathai khubor, Director General of Police u Dr.L.R Bishnoi u la ong ba ka jingïalang bad ki nongïalam shnong ka Madanryting ka long kaba seisoh.
U la ïathuh ba ki nongïalam shnong ki la pynpaw ïa ka mynsiem kaba long la kloi ban ïakhun ïa ka jingpur u drok.
U Dr.Bishnoi u la ïathuh ba ka jingwan jngoh jong u ïa kine ki ar tylli ki shnong kiba don ha khapsor ka long hadien ba u la ïoh jingtip ba kane ka thain ka bun bha ïa ki briew kiba im kyrni ha u drok bad ka long ruh ka shnong kaba jyllei ka jingkhaïi drokHa kane ka jingleit jngoh jong u DGP ïa ka shnong Madanryting bad Them Basuk la ïa jingsynranlangruh da u Superintendent of Police u Bah Sylvester Nongtnger bad kiwei kiwei ki heh Pulit.
Kumban shu kdew hangne dang ha kine ki khyndiat sngi ba lah dep, u DGP u la leit jngoh ïa ka Jaïaw bad Mawlai ban ïakynduh ïa ki nongïalam shnong kitei ki thaiñ khnang ban lah ban wanrah ïa ka jingïatreilang na ki khnang ba ka jingïaleh ban tehlakam ïa u drok da ka jingïatrei lang ki shnong ryngkat bad ki pulit.
Shillong, Naitung, 23: U Director General of Police (DGP) ka jylla u Dr.LR Bishnoi ha ka sngi Saitjaiñ u la ong ba ka jingleit khynra jong ki Pulit ïa ka Rimpu Bagan ka Farm House jong u MDC ka Tura Constituency u Bernard N.Marak ka long hadien ba ki Pulit ka West Garo Hills District ki la pyndep hi la ka jong ka kamram khlem da ïoh hukum nangno nangno ruh.
Kane ka jingpynshai jong u Dr.Bishnoi ka long hadien ba u Bernard N.Marak u la kynnoh ba dei ka jinghukum jong u Myntri Rangbah ka Jylla u Conrad Kongkal Sangma ïa ka tnat Pulit ban leit khynra ïa ka Rimpu Bagan.
“Ki pulit ka jylla ki pyndep hok la ka kamram khlem da ïoh hukum nangno nangno ruh," ong u DGP ha ka jingïakren bad ki lad pathai khubor.
U la ïathuh ba ha kane ka jingkhynra ki Pulit ki la ïoh kurup haduh 400 tylli ki bilor kyaid ba dang dap bad ong ba kane ka jaka ruh ka dei kaba la shu pynïaid be-aiñ khlem license bad ka jinglap ïa ki jri sop bun song bym pat pyndonkam ka pyni shai ba kane ka jaka ka ladei shisha ka ktem awria.
Ki Pulit ka West Garo Hills ki la pynlong ïa ka jingkhynra ha kane ka Farm House halor ka jingbuddien na ka jingmudui jong ki bahaing hasem jong kawei ka khynnah kaba la shah rah jubor sha kane ka jaka ha u bnai Rymphang bad shah leh be-ijot la bunbun sien.
U DGP u la ïathuh ba ki Pulit ki la pynlong ïa ka jingthwet kaba jur ban ïoh kem ïa u Bernard hynrei haduh mynta kim pat lapdien satia ïa u wat hadien ba ki leit wad sha iing sah jong u sha Tura bad ha Shillong.
“Katkum ka jingbuddien kaba ngi la tohkit na ka Moble Phone jong u ka jaka ba u don khatduh ka dei ha ki jaka hajan Guwahati hynrei hadien katto katne por ka Mobile Phone ka la lip noh tangba ki Pulit kim shong kli kti hynrei ki dang pynlong ka jingthwet kaba jur ban ïohkem ïa u," ïathuh u DGP.Shuh shuh u la ïathuh ruh ba ki Pulit ki la register case halor kane ka jingjia ha Tura Women Police Station bad ki la pynngat ha ki katto katne ki kyndon jong ka Immoral Trafficking Act, 1956.
Ha kaba ïadei bad kane ka jingjia, ki Pulit ki la ïohkem haduh 73 ngut na katei ka Farm House nalor kaba ïoh pyllait im ruh san ngut ki khynnah rit.
Shillong, Naitung 23 : Ka Bharatiya Janata Party (BJP) haduh mynta ka la dep ban ïoh kyrtong na ki palat 35 tylli ki constituency nalor ki lai ngut ki MLA kiba la pyntikna ba kin aireng na katei ka party ha ka elekshon MLA kaba long ha u 2023.
Haba pyntip ïa kane hadien ka jingïalang jong ka State Executive Committee (SEC), u President ka BJP Meghalaya, Bah Ernest Mawrie u la ong ba ki la don haduh 35 ngut ki kyrtong kiba la dep ban jied ha ka kylla kaba nyngkong ïa kiba la phiah pat ha ki lai bynta.
Shuh shuh u la ong ruh ba ha ka Category A ki don 10 tylli ki constituency, nangta 20 tylli ha ka Category B bad 15 tylli ha ka Category C.Ïa kane la leh ha ka sorbe ba la pynlong da ka party hi, u la ïathuh.
Ha kajuh ka por u la ong ruh ba ka don ka jingkyrpad na ki nongkitkam ka BJP bad ruh na ki district president ban pynbna noh kham kloi ïa ka thup kyrteng jong ki kyrtong na bynta u 2023.
“Ngin sa kyrpad ïa ki bor bahalor ka party na Delhi ba kin pynbna noh kham kloi ïa ka thup kyrteng jong ki kyrtong mardor.
Ngim lah ban shu pynbna kumto namar ki don ki kyndon kiba hap ban bud," u la bynrap shuh shuh.
Halor ka jingkylli, u Bah Mawrie u laong ruh ba kitei ki lai ngut ki MLA kiba kwah ban ïakhun na ka BJP ki la dep ruh ban pyntikna ba kin wan ban pynïasoh noh shwa ka elekshon.
“Ïa mynta ngim pat kwah satia ban pynpaw ïa ka kyrteng jong ki hynrei ki la dep ban kynduh ïa ki nongïalam ba hakhmat jong ka party ha Delhi bad ruh shanga kum u state President.
Tangba tad haduh ngim pat lah ban pyndep lut ïa ki kam ki jam.
Nga sngew ban ong ba ngin ap ïa ka por ba kin wan ban pynïasoh noh bad ngi," u la ong.
Ha kane ka sngi, baroh arngut ki MLA ka BJP, kata u Bah AL Hek bad u Bah Sanbor Shullai ki khlem poi sha ka jingïalang.
U Mawrie u la ong ba ka daw hi kadei namar u Bah Hek u don shabar ri bad ka khun jong u, katba u Bah Sanbor pat u don ha jaka sumar namar ka jingshitom.
Ka SEC ka la ïa kren ruh halor ka jingpynkhreh jong ka party na ka bynta ka elekshon ban wan.
U President u la pynshai ruh ba halor ka jingmih ki kyrtong kiba kam ba ki la dei ki kyrtong ka BJP, u Bah Mawrie u la ong, “Kane ka la wanrah ka jingkulmar kaba jur bha hapdeng ki paidbah ha ki katto katne ki jaka ha kaba ki paidbah ki la pynbna ba ki la ïoh ïa ka tiket jong ka party lyngba ki katto katne ngut ha Delhi bad ruh na Guwahati – kane kadei kaei kaei kaba bakla haduh katta katta.
