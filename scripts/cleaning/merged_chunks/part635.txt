La ïathuh ba la ai jingbthah ïa ka Tnat Mining and Geology ka Sorkar Meghalaya ba kan shim ïa ki sienjam ba dei ban shim ha ka ban pynïoh ïa ka pisa ba la pynpaw ha ki demand notice na kine ki artylli ki karkhana coke.
Ka la ong ba watla ka Tnat Mining & Geology ka la ïoh pdiang ïa ka jubab halor ka show cause notice na baroh ki karkhana Ferro Allow, hynrei kine ki dang don hapdeng ka jingbishar da ka Tnat ba dei khmih.
Halor ka jingtreikam jong ki karkhana cole bad ferro alloy, ka Tnat Mining & Geology ka Jylla ka pyntip sha ka Single Member Committee ba ki karkhana coke kiba ym shym la ïoh ïa ka Single Window Approval da ka Sorkar Meghalaya lane ka Consent To Establish (CTE) bad Consent To Operate (CTO) na ka MSPCB, kim shym la treikam shuh hapoh ka Jylla.
U Chairman bad u Member Secretary ka MSPCB ki la pyntip sha u Single Member Committee ba wat ki karkhana coke ki bym pat pynthymmai ïa ki CTO, ym shym la shuh shuh ïa ki ban treikam.
Jowai, Rymphang 03: Ka Albin Lamare Memorial Secondary School Nangbah kan sa pynlong ïa ka fete ïatur masi da ki masi ba pawnam jong ka Ri-lum Jaiñtia haka 8th bad 9th March, 2024 ha Madan Dukhu Nangbah na ka bynta ban pynmih fund ïa kane ka skul bad haka por janmeit kin don ruh ki show na ka team bad ki Actor naduh ka por 7 baje shaneng bad ka dor (tiket) bai rung ka long 100 tynka marwei.
La pyntip ba haka 9th tarik kan don ruh ka jingïakop thei bhabriew 1st Miss lakuthiñ ha Madan Dukhu Nangbah ha rynkat ki nong rwai ba paw kum Rock Band Homeland bad kiwei kiwei ki local artist ba paw bad kan sdang naduh ka por 7 baje Janmeit shaneng bad ki prize.
Na ka bynta ka tei ka jingïa kop thei bha briew ka long Kumne, Miss Lakuthiñ Rs.35,000, First runner up Rs.20,000, Second runner up Rs.10,000 bad kin don ruh 5 tylli ki Consolation Prize 2000 tynka kawei.
Na ka bynta ka bai Entry na ka bynta ki contestant ka long Rs.500.00 tynka marwei.
Kumta la kyrpad ïa ki khun samla jong ka Ri-lum Jaiñtia kiba don ka sap ka talent ban ïa kop ha katei ka rynsan ba kin pynpoi ïa ka kyrteng ha lane shwa ka 20th February, 2024.
Nongstoiñ, Rymphang, 03: Ha kine ki sngi ki paidbah nongrep synsar na kylleng ki jaka jong ka West Khasi Hills, ki la sdang phuh mut phuh mat bha namar ka ïew thied synsar ka la sdang thnem, kat haduh ba ki mahajon kiba thied na ka bynta ban shalan sha kiwei pat ki jaka ki la ïabeh sha ki nongkyndong ban ïaknieh dor.
Ki nongrep synsar na ki bun tylli ki shnong haba ïakren bad u nongthoh khubor mynta ka sngi, ki la ïathuh ba naduh ka taïew ki nongthied synsar ki la wan sha ki shnong ki thaw jong ki ban lum ban lang ha ka dor kaba bit.
Ki la ïathuh ruh ba kitei ki nongthied haba ki la ïoh lum ban pyndap tang shi Mahindra Pick up, ki la phah kit noh wut wut ban pyn poi sha iew die lang ha Shillong.
Ki la ïathuh ba ha kine ki sngi wat na ki jaka ba jngai kum na ki thaiñ Langpih, Riangdo bad kiwei kiwei ki jaka, ka dor ka mur jong u synsar ka bit ka biang bha bad kane ka pynphuh mat na ka bynta ki nongrep na kine ki jaka kyndong jong kane ka District.
Hynrei, ki dang don ruh ki nongrep synsar kiba la pynpaw ïa ka jingartatien, da kaba ong ba ha ki snem ba la dep ka ju jia ba shisien ba ka dor ka heh bha ha ka por ba dang sdang pynmih, kam ju neh slem bad haba ka la hiar ka dor, lada leit die sha Shillong tang ka bai kit kam mih satia.
Ki la ong ba kumba ka sorkar ka la ithuh ïa u synsar kum u mar rep, ka la dei ban thaw noh da ka polisi kaba biang ban pynneh ïa ka dor ka mur ha baroh shi samoi, khnang ba kan kyntiew ïa ka ïoh ka kot bad ka kamai kajih jong ki paidbah.
Nongstoiñ, Rymphang 3: Ka jingdon jong ki jaka jngohkai kiba itynnad ha West Khasi Hills ka la khring ïa ki briew na kylleng ki jaka ym tang na ki jylla hapoh ka ri India, hynrei wat ïa ki nongshangkai pyrthei kiba na shabar ka ri ruh.
Kumba ka long ha kine ki sngi ki jaka jngohkai hapoh ka District na kylleng ki jaka ki don tang tengkhat lano re namar ka jingsniew palat ka surok.
Ka Mawphanlur Tourist Spot ka dei kawei na ki jaka jngohkai kaba la khring bha ïa ki nong-shangkai suwari na kylleng ki jylla jong ka ri India bad na shabar ri ruh.
Hynrei ha kaba ïadei bad ka jingwan jong ki nong shangkai suwari, ka Kong K.Lyng-khoi kawei na ki nongïalam jong ka Seng Longkmie shnong Mawphalur, haba ïakren bad u nongthoh khubor, ka la ïathuh ba ha kine ki sngi kiba kham bun kiba wan shang suwari ha Mawphanlur ki dei kiba nabar jylla hynrei kiba napoh ka jylla pat ki duna bha.
Katei ka longkmie ka la ong ruh ba ka jingduna jong ki nongwan shangkai kiba dei napoh ka jylla, ka lah ban dei namar ka jinghiar ka ïoh ka kot bad ka kamai kajih namar ka bai rung sha katei ka jaka jngohkai ka long shispah tyngka shi khlieh briew, hynrei lada pyrkhat bha pat shispah tyngka shi khlieh kam pat rem satia.
Katei ka longkmie ka la ong ruh ba nangne shakhmat ki nongwan shangkai suwari ha katei ka jaka kin bun bha bad wat kiba dei napoh ka jylla ruh.
Kumta ka la kyntu bad kyrpad jur ïa kino kino kiba wan shang kai ha katei ka jaka ba kin kiar na kaba bret pathar ïa ki bilor, ki plastic bad kiwei kiwei ki tiar kiba haba ki la dep pyndonkam.
Ka la ong ruh ba ka ki nongpynïaid jong katei ka jaka jngohkai ryngkat ka dorbar shnong, ha ryngkat ka jingïatrei lang bad ka seng longkmie kam kwah satia ba ki sawdong sawkun jong katei ka shnong kin kylla jakhlia bad ba ka mariang kan jaboh.
Namar naduh Mawphanlur haduh Mawthadraishan ki dei ki tyllong um kiba bsa umbam umdih ïa ki phew tylli ki shnong ha katei ka thaiñ bad lada ka mariang kan jaboh ka umbam um dih ba ki shnong ki thaw ki ring na ki tyllong um kiba mih na katei ka thaiñ, kin kylla sniew bad kan ktah shibun ïa ka koit ka khiah jong ki paitbah.
Nongstoiñ, Rymphang 3: Ka KSU Lyngngam Hynnengbrei Unit ha ka taiew ba la lah, ha ka jingïalam jong u Samla Banshan Sohbar general secretary, u Samla Jonathan Puweiñ finance secretary bad ki dkhot, ka lah ïoh ban leit noh synñiang ïa kawei ka ïing ba shem lanot pluh ïing ha Miangmawdar ba dei jong I Kong Emo Puweiñ.
Keng kam shym lah ïoh ban ïakynduh markhmat ïa ki kmie ki kpa namar ba ki leit shim dawai sha bar jong ka shnong.
Kumta ka seng ka lah aiti ïa ka jingnoh synñiang ha ki khun bad ha ka jingdon lang ki riew rangbah jong ka shnong.
Haba ai jingkren na ka liang jong u General Secretary ka Seng, u pynpaw ïa ka jingsngewsih ïa ka jingduh noh jong ki ïa ka ïing ba ki sah.
Shuh shuh u pynpaw ruh ïa ka jingsngewnguh ïa Blei ba ym shym lah don ba mynsaw ne ka jingjia ba sngewsih ha katei ka jingpluh ïing.
U la pynpaw ruh ba na ka liang jong ka Seng kan ym don shibun ban ïarap.
Hynrei ki noh synñiang kat kaba lah ha I bor barit jong ki, kum ka dak ban don lem don ryngkat bad kiba shem jingjynjar.
Ka Seng ka buh ruh ka jingkyrpad ïa ki bor ba dei peit ban leh kham kloi ïa ki lad jingïarap, khnang ba kin ïoh ban maramot noh kham kloi ïa kaei kaba la duh.
Na ka liang jong ka seng ka la kular ruh ba kan ïai buddien haduh ba kin ïoh ïa ki lad jingïarap.
Nongstoiñ, Rymphang 3: La bun bun snem ki nongkhaïi kiba dei ki bar jylla, ki la ïohlad ban rung katba mon ha ki shnong ki thaw hapoh West Khasi Hills District.
Kiba kham bun ki jaka ba kitei ki bar jylla ki ïoh ban rung laitluid ki dei ki shnong kiba hap hapoh ka Mawshynrut Block.
Katei ka jingïoh ban khaïi da ki bar jylla ka pynduh nong shibun ïa ki nongkhaïi kiba dei ki trai shnong, namar ba kitei ki bar jylla tang ban lut ka mar ki die ha ka dor kaba bit namar ban pynphai ruh ki shem shitom.
Ha kaba ïadei bad kane ka bynta, lah ban ong ba ka dei ka jingbym shimkhia jong ki bor synshar shnong.
La lap ruh ba ki don ki nongsynshar shnong ba lada don kino kino ki samla shnong kiba kylli ne tohkit ïa kitei ki bar jylla, kim ailad bad kim shah satia.
Ka jingïoh rung laitluid jong kiba kum kitei ki briew ym tang ba ka pynduh nong ïa ki nongkhaïi kiba dei ki trai muluk, hynrei ka buh ruh ïa ki khynnah khunlung ha ka jingma khamtam eh ïa ki kynthei.
Ha kaba ïadei bad katei ka bynta, ki bor synshar shnong ki la dei ban pyrkhing bha ïa kiba kum kitei ki briew khnang ba ki nongkhaïi kiba dei ki trai jaka kin kham kiew ha ka kamai kajih.
La ju iohi ruh na ka por sha ka por ïa ka jingkhynra bar jylla ba la leh da ki sengbalang bad kane ka la long ha kiba bun ki shnong, ha kaba la ioh kem ïa ki bar jylla kiba trei bylla khlem jingpynshisha nangno ki wan.
Ka jingkylli ka long haba ki rung bad trei bylla sha ki shnong ki thaw jong ka ri lum Khasi, hato ki bor shnong ki leh aiu ban peit ban jngoh halor kane ka bynta.
Kumta ka por ka la dei ba ki nongsynshar shnong bapher bapher la ka long ha jaka sor ne nongkyndong, ba lyngba ki VDP ki dei ban peit bha halor kane ka bynta, namar ban shu ieh beit kumto tang ha ki sengbhalang ban khynra mynder ka pynpaw pynban ba kim don jingkitkhlieh na ka bynta ka lawei ka ri bad ka jaidbynriew.
Nongpoh, Rymphang 03: Ka Khasi Student Unioni, Nongpoh Circle bad ka KSU Nongpoh Town Unit mynta ka sngi ki la leit ban beh krat ïa ki bar jylla kiba wan die pipe um ha ka surokbah National Highway-6 ha Ri Bhoi kaba dei hadien ba ki la tip ba kitei ki bar jylla ki la shu wan leh ïa katei ka kam khaïi khlem da don ka Trading License ne ioh bor da ki bor ba dei peit ïa ka kam khaïi pateng.
Ki nongïalam ka KSU ha ka jingïalam u President ka Nongpoh Circel, u Samla John Lyngdoh bad u President ka KSU Nongpoh town Unit, u Samla Ïabhalang Nongrum ryngkat ka jigndon lang u Sport Secretary ka KSU North Khasi Hills District, u Samla Johny Nongrum, ki la leit ha ki ar jaka ban beh krat ïa kitei ki bar jylla, kaba dei halor ka jingbym ioh bor ha kaba ki la shu wan khaïi beaiñ khlem da ioh bor na ka tnad ba dei peit ïa ka kam khaïi pateng.
Kine ki ar tylli ki jaka ba la wan ban die pipe up ban da kitei ki bar jylla ki kynthup kawei ka jaka ha Saiden bad kawei pat ha Shangbangla harud ka surokbah National Highway-6 ha Ri Bhoi District.
Ha kane ka jingleit jurip hadien ba ki la lap ba kitei ki bar jylla kim don ïa ka Trading License na ka KHADC, ki la pynsangeh bad beh krat syndon da kaba khanglad ba kim dei shuh ban die ïa kitei ki pipe um katba kim pat ioh ïa ki kot ki sla kiba biang ba ki la ioh ïa ka bor na ki tnad ba dei peit ka sorkar.
Haba kren sha ki lad pathai khubor, u President ka KSU Nongpoh Circle, u Samla John Lyngdoh, u la ong ba ka seng ka pyrshah jur ïa kum kine ki jingleh beaiñ ki bar jylla ban shu shim kabu ha ki kam khaïi pateng khlem da bud ïa ki kyndon ba la buh da ka sorkar bad tang ban ioh jingmyntoi ïa lade ki wan ban seng kam seng jam ha kaba kane ka pynduhnong kylla ïa ki trai muluk ki trai jaka ha kaba ïa kitei ki jaid kam dang lah ban trei da ki trai muluk ki trai jaka.
Shuh shuh, u la ong ruh ba ka KSU kan dang peitpyrman nangne shakhmat bad kan nym ailad ba ki bar jylla kin shu wan ban bsuh khlieh ha ki kam khaïi khlem da don ki trading license ne ki Labor License bad lada ka seng ka dang lap nangneh shakhmat kan shim da kiwei ki lad kiba kham tyngeh, namar kumba long haduh mynta ka KSU ka ieng ha ka Nongrim ban ailad ïa ki trai muluk ki trai jaka ba kin ioh ban bsuh khlieh ha ki kam khaïi ym da ki bar jylla kiba shu wan tang ban kjit ïa ka spah ka phew kaba don ha kane ka jylla, u la bynrap.
Delhi, Rymphang 03 : U Myntri Rangbah Duh ka Ri, Narendra Modi ha ka 4 tarik u Rymphang ha kumba 11:30 baje mynstep, u Myntri Rangbah Duh un plie paidbah bad buh maw nongrim ïa ki sienjam bapher bapher na ka bynta ka roi ka par kiba palat 11,000 klur tyngka ha ka jingïalang paidbah ha nongbah Guwahati.
U Myntri Rangbah Duh un plie paidbah bad buh maw nongrim ïa ki projek kiba kot sha ka T.11,000 klur ha Guwahati.
Ha ka jingleit sha Assam, u Myntri Rangbahduh un buh maw nongrim kynthup ia ka Maa Kamakhya Divya Pariyojana (MaaKamakhya Access Corridor), ia kaba la mang hapoh ka skhim Prime Minister’s Development Initiative for North Eastern Region (PM-DevINE).
Kan pynbiang ïa ki jingdonkam katkum ka juk mynta ia kito kiba leit pilkrim sha ka Kamakhya temple.
U Myntri Rangbah Duh un buh maw nongrim ïa ki projek pynbha ïa ki surok kiba palat 3400 klur tyngka ban pynbha shuh shuh ïa 43 tylli ki surok ba kynthup 38 tylli ki jingkieng kum shi bynta ka South Asia Subregional Economic Cooperation (SASEC) Corridor Connectivity.
Nalor kine, un plie paidbah ïa ar tylli ki projek 4-lane kiba long ka surok Dolabarisha Jamuguri bad Biswanath Chariali sha Gohpur.
Kine ki projek kin kyntiew ïa ki lad ka leit ka wan sha Itanagar bad kyntiew ïa ka ïoh ka kot ha kane ka thain.
Khnang ban plie lad ïa ki kam ïalehkai ha ka thain, u Myntri Rangbah Duh un buh maw nongrim ïa ki projek ban kyntiew ïa ki jingdon jingem jong ka jylla ha ki kam ïalehkai.
Kine ki projek ki kynthup ïa ka sports stadium ha Chandrapur, bad ka jingkyntiew ia ka Nehru stadium kum ka FIFA standard football stadium.
U Myntri Rangbah Duh un buh maw nongrim ruh ia ka jingkyntiew ïa ki jingdon jingem jong ka Gauhati Medical College and Hospital.
Shuh shuh, un buh maw nongrim ïa ka medical college ha Karimganj.
Nongpoh, Rymphang 03: Ka jingwan pynïasoh ki ar ngut ki riew shemphang kiba la biang ha ka kyrdan pule puthi bad kiba la ioh pdiang ruh ïa ka Padma Shri Award ka la ai mynsiem shibun eh ïa ka University of Science and Technology, Meghalaya kaba don ha Baridua Killing, Ri Bhoi District, namar na ka liang kitei ki ar ngut ki la wan ban rung kum ki dkhot katei ka skulbah na ka bynta ban dang kyntiew ïa ka pule ka puthi bad kiwei kiwei ki bynta ha ka laing ban kyntiew ïa ka jingnang jingstad.
Kine ki ar ngut kiba la wan ban rung dkhot na ka bynra ban trei hapoh ka University of Science and Technology, Meghalaya ki kynthup ïa u Dr.Sarbeswar Sahariah bad u Dr.Ilias Ali kiba la ioh pdiang ruh ïa ka khusnam ba la tip kum ka Padma Shri Award.
U Dr.Sahariah u la shimti kum u Pro Vice chancellor ka USTM bad u Dr.Ilias Ali kum u professor na ka bynta ka PA Sangma International Medical College & Hospital (PIMCH) ka USTM ban sa sdang shen ban pyntreikam hapoh katei ka skulbah kaba don ha Ri Bhoi District.
Ka long ruh ka jingai mynsiem ïa kane ka skulbah, ha kaba nalor kitei ki riew shemphang kiba la wan ban rung dkhot katei ka skulbah, ki don ruh haduh 40 ngut ki doctor lane kita ki Physician kynthup ïa kiba la shongthaid na ki kam kin wan ban ïa trei lang ha kane ka skulbah ha kaba kyntiew ïa ka jingsumar nalor ba kane ka skulbah ka la plie lad plie lynti ïa ki samla pule kiba pyntbid ha k jingpule bapher bapher.
Ha ka sngi palei jong kane ka taiew, u Dr.Sarbeswar Sahariah bad u Dr.Ilias Ali ha ka jingïalang kaba la long ha katei ka skul bah, ki la ai jingkren bad ki la pynpaw paidbah ruh ba kin long kita ki dkhot katei ka skulbah na ka bynta ban ïatrei lang ha kaba kyntiew naduh ka pule ka puthi bad ruh ki jingsumar ïa ki paidbah ba kane ka skulbah ka la sdang ba seng sa ki jaka ai jingsumar ki ban sumar katkum ka juk stad ba mynta.
U Dr.Sahariah u dei uba la trei kum u Chief Transplant Surgeon & Urologist ka KIMS Hospitals Hyderabad bad u Dr.Ilias Ali kum u Managing Director ka Global Hospital, Guwahati bad mynta ki la wan ban ïa trei lang ha katei ka skulbah kaba buh ïa ki jaka pule bad ki jaka ai jingsumar na ka bynta ki paidbah.
U Chancellor ka USTM, u Mahbubul Hoque, ha ba kren ha katei ka sngi, u la pdiang burom ïa kine ki ar ngut ki riew shemphang kiba la ioh pdiang ïa ka khusnam Padma Shri Award bad kumjuh ruh kitei kiwei ki doctor kiba la rai ban ïatrei lang ha USTM na ka bynta ban ai ka jingshakri kabab ha tam ïa ki samla pule bad ruh na ka bynta kiba pang ba shitom ki ban sa wan shah sumar ha katei ka jaka ai jingsumar ha USTM.Shillong, Rymphang, 03 : U Myntri Rangbah ka jylla u Conrad K.Sangma, ha ka sngi Palei u la pyllait paidbah bad aiti ïa ki kali kit niut ba la tip kum ki Waste Collection e-Vehicles ban pynïaid da ka elektrik sha ki Block bapher bapher jong ka East Jaiñtia Hills, Eastern West Khasi Hills, East Khasi Hills bad West Jaiñtia Hills.
Ha kane ka sngi la sakhi lang da u Symbud Myntri Rangbah ka jylla u Bah Sniawbhalang Dhar, ki Myntri ka Sorkar kiba kynthup ïa ka Dr.Mazel Ampareen Lyngdoh, u Marcuise N Marak bad u MLA ka Umroi u Bah Damanbait Lamare, u MDC ka Umroi u Bah Bah Rangkynsai Kharbuki bad ki ophisar n aka ntat PHE bad ka Shillong Municipal Board.
Ki kali kiba la pyllait paidbah ha kane ka sngi ki long haduh 207 tylli ïa kiba la aiti sha ki Block bapher bapher jong ka ri lum Khasi bad Jaiñtia bad kum kane ka juh ka prokram yn sa pynlong shen ha rilum Garo.
Haba kren kum u kongsan u Conrad Sangma, u la ong ba thong jong ka Swach Bharat Mission (Grameen), kaba dei ka National Flagship Programme jong ka Sorkar India ban pynlong ïa baroh ki shnong kum ka ODF Plus.
“Mynta ka Jylla tang hapoh khyndai bnai ka la kynjoh 84.33 % na ka 10 % ha ka ODF Plus.
Kane ka long namar ka jingaiti lut jong ka Sorkar bad ki tnat treikam ban kynjoh sha ka thong ban long kaba nyngkong eh napdeng ki shiphew tylli ki jylla kiba wan shakhmat," u la ong.
Haba pan ïa ka jingïatreilang bad ki paidbah, u Myntri Rangbah u la ong, “naduh ka Financial Year ba mynta u snem, manla ka lai bnai, ha baroh ki district, block bad ki shnong, ka sorkar bad manla uwei pa uwei u nongshong shnong kin ïatreilang ban pynlong ïa ki shnong bad ki nongbah kiba khuid basuba.
U Marcuise M.Marak haba kren ha kane ka sngi u la ong ba ka jingaiti ïa kine ki kali Waste e-Vehicle ka dei ka thong jong ka sorkar ban wanrah ïa ka jingkhuid jingsuba hapoh ka Jylla Meghalaya.
U la ïathuh ba ka Predicted Plan na ka bynta 2024-2025 ka kynthup ïa ka jingkynjoh shispah na ka shispah ïa ka ODF Plus, da kaba shna ïa ki painkhana ha ki 1,10,240 tylli k iing bad 1553 spah ngut la bhah ïa ka PMAY, ban shna 570 tylli ki Community Sanitary Complex Units bad ban pyntreikam 18 units ka Fecal Sludge Management da kaba bynrap sa ïa ka Govardhan Units bad ka Plastic Waste Management Unit ban shna ha baroh kawei ka jylla.
Delhi, Rymphang 03 : Haba wanrah ïa ka Mang Tyngka ba shipor 2024-25 ha Parliament mynta ka sngi, ka Myntri sorkar pdeng ba dei khmih ïa ka Tnat Kam Pla Tyngka, ka Nirmala Sitharaman ka la pynbna ba la rai ban kyntiew ïa ka thong na ka bynta ka Lakhpati Didi na ka 2 klur sha ka 3 klur.
Ka Myntri Sorkar Pdeng ka la ong ba phra phew lai tylli ki SHG bad khyndai klur ki longkmie ki la pynkylla ïa ka jinglong ka imlang sahlang bad ka ïoh ka kot ha ki jaka nongkyndong lyngba ka jingpynkupbor bad ka jinglah kyrshan ïalade.
Ka jingjop jong ki ka la ïarap jan shi klur ki longkmie ban long Lakhpati Didi.
Kilong ki nongai mynsiem ia kiwei.
Ïa ki jingjop jong ki yn ithuh lyngba ka jingpynkup burom ïa ki.
Ka Myntri Kam pla tyngka ka la ong namar ka jingseisoh, la kyntiew ïa ka thong na ka bynta ka LakhpatiDidi.
Ka Myntri Kam Pla Tyngka ka la ong ba u Myntri Rangbah duh jong ngi u ngeit skhem, ba ngi donkam ban phaikhmat sha ki saw tylli ki bynta ka imlang sahlang.
Kine kilong‘Garib’ (kiba duk), ‘Mahilayen’ (ki longkmie), ‘Yuva’ (ki samla) bad‘Annadata’(Nongrep).
“Ki jingdonkam jong ki, ki jingangnud jong Ki bad ka bha ka miat jong ki kilong ka jingphaikhmat ba kongsan tam jong ngi.
Ka ri ka kiewshaphrang, haba ki kiewshaphrang.
" Ka la bynrap ba baroh saw ki donkam bad ïohpdiang ïa ka jingkyrshan jong ka sorkar ha ka thong jong ki ban ïoh ïa ka jingim kaba bit ba biang bad ka jingpynkup bor ïa ki bad ka bha ka miat jong ki kan ïalam ïa ka ri shaphrang.
"Ka la ban shuh shuh ba ka sorkar ka trei na ka bynta ka roi ka par ha baroh ki jaka, kaba poi sha baroh ki jaka bad kaba pdiang lang ïa baroh.
Ka kynthup baroh ki bynta jong ka imlang sahlang bad ki briew baroh.
Ka sorkar ka trei ban pynlong ia ka India ka ‘Viksit Bharat’ shuwa u snem 2047 , ka la ong.
“Ban pynurlong ïa kata ka thong, ngi donkam ban kyntiew ïa ka bor treikam jong ki briew bad pynkup bor ïa ki.
".
Shillong, Rymphang 03: Ki shipai BSF ka 1st Battalion ryngkat ka jingïatreilang bad ki Pulit ka Jylla Meghalaya ha ka sngi Thohdieng ki la ïoh kurup ïa ka shini ba la thmu khaii tuh sha ka ri Bangladesh lyngba ka khappud.
Ïa ki song byrni ba la thep ïa ka shini la kurup na ka shnong Maheshkhola kaba hap hapoh ka South West Khasi Hills District.
Ha kane ka jingkhynra, ki Pulit bad ki shipai BSF ki la ïoh kurup palat 50,000 kilo ka shini ïa kaba ki la kurup.
Ïa ki byrni ba la thep ïa ka shini la aiti noh sha ki Pulit ban leh ïa kaba donkam katkum ka aiñ.
Shillong, Rymphang, 03: Ka Bharatiya Janata Party (BJP) Meghalaya Pradesh ha ka sngi Saitjaiñ ka la pynkup burom ïa i Kong Silbi Passah iba la shah jied ban ïoh pdiang ïa ka khusnam Padmashree na ka President ka ri India ka Droupadi Murmu bad ïa u Bah Alexander Laloo Hek uba la ïoh pdiang dang shen ïa ka khusnam Dadasaheb Phalke ha New Delhi.
I Kong Silbi Passah i la shah shah jied ban ïoh pdiang ïa ka Khusnam Padmashree halor ka jinglah jong i ban kyntiew ïa ka put ka tem bad ka rwai ka siaw sur tynrai, katba u Bah AL Hek u la shah pynkup burom da kane ka khusnam kum u Myntri Sorkar ba tbit bad kum u nongshakri paidbah ba khlem shongthait ha ki 25 tylli ki snem kiba u la long u nongmihkhmat jong ka Pynthorumkhrah Constituency bad nalor u synniang u bynhei ba u la noh sha ka jylla bad ka ri baroh kawei.
Ha ka jingpynkup burom ïa kine ki arngut, la sakhi lang da u President ka BJP Meghalaya Pradesh u Rikman G.Momin bad kiwei kiwei de ki nongïalam bahakhmat jong ka party.
I Kong Silbi haba kren ha kane ka jingïalang i la pynpaw ïa ka jingkmen ba ka Sorkar Pdeng ka la ai ka jingithuh ïa ki kam ba i la trei da ka khusnam Padmashree 2024.
“Nga ladei ban ïaid lynti da ki bun bun snem kum ka nonghikai ïa ka Subject Hindi ha ki skul bad ban kyntiew ïa ki jingrwai bad ki poitri tynrai.
Kum ka nongshong shnong jong ka jylla Meghalaya nga la ïoh shibun ki lad ban pynsaphriang ïa ki jingrwai bad ki poitri tynrai ym tang hapoh ka ri India hynrei sha kiwei pat ki ri," la ong i Kong Silbi.
Haba ai ka jingïaroh ïa ka BJP Meghalaya kaba la ai ka jingithuh, i la ong “burom ïa ka riti dustur bad ïa ka ktien tynrai bad ka pyrthei kan burom ïa phi.
"U Bah Hek haba ai jingkren u la ong ba ka khusnam kaba u la ïoh kam shongdor bad ka khusnam ba la ïoh da i Kong Silbi kata ka Padma Shri Award 2024.
U la ong ba ka jingïoh khusnam kam dei ka sngi bakut ban trei ïa ki kam hynrei ka dei ka jingsdang ban trei ïa ki kam ban nang kyntiew ïa ka jaidbynriew bad ïa ka jylla hi baroh kawei.
Da kaba pynpaw ïa ka jingkmen halor kane ka jingshahpynkup burom, u Bah Hek ula ong ba ïa ka Dadasaheb Phalke Award la ai ïa u kum u Myntri ba kynsai tam hapoh Meghalaya.
‘U Soh-pet-bneng’ uba la pynspong kyrteng ïa u, u don ruh ha u, ïa lade ïa ki tynrai bad thymmei ban ai ha kiwei pat ki para bynriew, ym tang ka thymmei long jait bynriew, U Paid Khasi baïar ha la ki long muluk-jaka jongngi.
Ka kyrteng ba la jer bad suit um pujer-puthoh, kumba la pynsoh, ka da ai ruh ki thlliew shabi khyrwait tala plie jingshai na la u sup- thïar pynsah pynneh jinglong tynrai jongnga jongphi.
Ka jingïoh ïa ka klïar lum jong u, da ka Seng Khasi na u Syiem raid Mawbuh bad da ka jingleit kiew Pyneh Rngiew ha ka sngi Robibar, ba nyngkong jong u ‘Nai Rymphang jong ka snem, kala wan urlong-urjïa, ban pynkynmaw kyndit ïa ka tynrai longbriew ba khuid ba synlar jongngi bad jongphi ban buhrieh shem sngewthuh jong ka jaitbynriew ha ka bishar ïit bnïah da ka jingkhuid jong ka mut, ka pyrkhat bad ka pynshong ban ai ïa la ka jaitbynriew ba pher bad la syngkhong ‘Long-pher ba la ka jong’.
Ngi don ruh ïa la ka jinglong tynrai ba sah kynthong bad ïai ïaleh ïabeh pynkiew ïa ka jingshai ba sah kynthong kaba ka longbriew khara jongngi ka kup-ka phong bad ïai ïaleh ban syngkhong hala ka longbriew ban ym pynjngut ïa ki.
Tang ha ki lai symbai jong ka longbriew jongngi ngim shim ïaid lait na la Tip-briew -Tip-Blei kumba la tynsat u Long Blei ha ka longbriew jongngi ha sla pyrthei.
Ngi don ruh ka Hukum pynïaid jingim, jinglong- jingman – ‘Ban kamai ïa ka Hok’ – kum ka jingai ban rah sha la U Nongpynhïar longbriew jongnga-jongphi, ryngkat ka Long-mynsiem jongngi.
Kumta ruh la sngew dei ban ong ba ka jingleit kiew Pyneh-Rngiew-Lum Sohpetbneng ka kyrsiew pynkyndit ïa ngi iwei pa iwei, ban ieng pyneh kut jingmut ba skhem shuwa da ka Nguh-lait Nguh-let, ha la longïing-longsem ban sait la ka thoh-lyngtyrwiang shynrong khlieh, ba la buh U Long Blei ha ng ha phi ha la marwei, khnang ba ka Rngiew jong ka long jaitbynriew kan kiew.
Kane kan pynïasoh ïatylli long lang ïa u Paid Khasi baïar ban lait na ka saphret-saphrong, shah tyllep – shah rong , kumba ong I Riew tymmen Jit Roy (bam kwai ha dwar u Blei) ha ka Lamkhmat kot jingrwai Seng Khasi.
Ngi ïoh ruh ïa ki symbai-ki rnai jong ka pyrkhat Khasi jong kata ka jingpynïasoh-pynïahap-dei bad la U Long Blei, ha ka long tynrai Long briew jong kiba bun tylli lynti jinglong-jingleh, jingkam-jingjam, katba, ngi sngewbit-sngewbïang khlem da ngor da daiñ ïa ki thiedbah ba la kyrwoh pynsnoh ha la ka longbriew jong u thied-bah jong ka kheiñ-kur kheiñ-kha, kaba ka stad pynnang ba mynta ka shem ka lap ïa ki jingshisha, kiba kum u Khasi u la saiñ-la tïah , ha la ka longbriew wat ha kito ki trep jong ka jingshai tbeh kseh ha la ki trep longïing jong ki, kiba mangi ngi la ioh ïa ka jingtip bad ban nangkiew ha la ka stad-tip.
Kumta, nga la sngew dei ban ong, ba ki syrtap kyllaiñ jaiñ-spong jong ka nam ka kyrteng – ‘Sohpet-bneng’, khyndai syrtap kylla kan da pynkiew shem sngewthuh hi ruh ïa ngi baroh lang ba ka jinglong Khasi khara ha ka jaitbynriew, kan da shong trai ha ka mut-ka pyrkhat, jingleh jingkam jongngi wei lang, shitylli ban eh ka Rngiew- ka Bishi, ban ym jïah ym ngop ka tynrai-ka tyllong kum kata ka pad-pyrthei baïar jong u Khynrïam, u Pnar, U Bhoi, u War, ruh bad kiwei, kum ka kyrsan- ka kyrbah, ba la suit kum ka thong jingshai kaba la saiñ dur khana-thuh-tang ban phai-kynmaw da kane ka jingwan ur-long ur-jïa jong ka leit kiew Pyneh Rngiew Lum Sohpetbneng; ban ïa duwai sngew-mynsiem, phut baroh ka sniew.
Sa kawei pat ka pyrkhat shaphang une u Lum, ka long ban weng ïa ki jinglynshop shah pynngop ha ki buit thaw wit-thaw ar na ka longwei lang-shitylli ban ieng ka Hok ban pynkiew la ki Dei-ti, la ha ka longïing longsem, long dong long shnong, muluk -jaka ban ym die tad dor ïa ka Nylla khara ba la saiñ dur ki mynbarim, ki Longkñi-ki Longkpa.
Kumba ki la pynsoh-pynneh ha ki lum bad syntai jong ka long marïang, jaka -puta, jong kane ka Ri baieit ki Blei, ba la kynthoh pynhap dei ïasoh bad kiei-kiei ba kynjïa Blei, Kumta ruh to ngin ïa pynkiew dei-ti, pynsah-pynneh la ka Riti, khlem wit sngew pher ban pynsah pynneh ïa ka Long-Mariang, jaka-puta, ha ka jinglong khuid long synlar ba buh U Long Blei ban ym kiew thynrei.
Sa kawei pat ka saiñ pyrkhat kaba sngew dei ban ïa ngam pyrkhat-pynshong ban neh la ka tynrai la jong, ka long ba: Haba ngi la ïa san ïa sei bad nang kiew ka stad pynnang haduh katne, hato ngi hun ngi suk ban shu ailad ïa la ka kyrtep longbriew jongngi? Hato kane, kam da kyrsiew jingmut ne em ïa ngi ban ïalam jingleh ha baroh ki tlod longbriew naduh ki longïing-longsem, longdong-longshnong ban kyntiew ïarap bam ym sakma jinglong-jingman.
Ki khun samla shynrang-kynthei ki don ka kam bad ka ram ban siew ïa la ka Hok longbriew-longjait bynriew ha la ka Mei-ri-lung – ka Mei-ri-san.
Kumjuh, kiba la kiew rta longsan ban ai ka syllok, ki sneng ki kynpham lem, khnang ban beit ban ryntih ha la ka Ri.
Nga la sngew dei hi ruh ban ailem shaphi barok ki ktien bad kyntien Khasi ba ju ïa kren, ki don ka bor bad ka dor kaba jylliew shibun lada ngi ngam bad pyrkhat.
Ki ktien khun Khasi ba don ha ki shnong ba pher-ba pher ki dang sah shrah, ym pat rep shem sngewthuh wat para mangi, ban tei pynbha ïa ka jingïadei ba suk para mangi bad ban teh song kawei – shi tylli.
Ki shrip bad paron ba har rukom ki ap pyrman ban pynngop jinglong, jingman, jingsei, jingsan.
Ai ba ka Rngiew-ka Bishi, ka ksaw -ka bok, shong rwiang kan da kyrsiew jingmut ha baroh lang; te ngin sa nang ïa kiew shaphrang.
Kumta, U Lum-sohpetbneng un pynkynmaw bad kyrsiew jingmut hi ruh ïa ngi ban ym pynjem-pynngop, na kata kaba ki tymmen ki rwai – ‘Ka Rngiew – Ka Rwiang ki ku-long – ku-mah’ kaba ki Khasi ki don hi la ka pyrkhat shem sngewthuh.
Da kumta kein, ngin ïai ïaleh ïabeh ha la ka longbriew-manbriew ban pynsah-pynneh ïa la ka Sap-Tip Tynrai ba la pynhïar hukum U Long-Blei ha la ka Long Rynïeng longbriew jongngi.
Da kumta, kein ka duwai kyrpad bad kyrpon ba la pynbeit-pynbïang kan da kiew pynsngew, ‘wei long shi tylli ban sah ban neh ki Hok-ki Riti jong ka long kawei ba lang jong ka Rngiew Long-Jait bynriew shitylli.
Kan da sait hi phar ïa ki thaw-wit-thaw-ar, ki jingsngewthuh bakla bad pyrkhat jingdon bym ngam trai, ba wan pah ban shet pynkylla phrong na ka thymmei- ka tynrai ba ngi long.
Sa kawei, ba nga kwah ban pashat jingmut ban ïa pynngam pyrkhat ka long ba – U Long Blei ha ka longrynïeng jongngi, u la pynkup pynphong ïa ka Rngiew-ka Bishi; ka ksaw-bok – shong-rwiang ha la ka rynieng longbriew la shynrang ne kynthei, kat kum ka pyrkhat Khasi ba tyllong.
Ki Longshuwa ki buhrieh shaphang kane, ha ka jingpynshong kaba paw ha ki symboh kyntien bad jingong, kum – ‘Ka Riew’ kaba ïa ki synrap ktien Khasi da ‘Ka Rngiew – ka Bishi’ – kata ka jing-i kiwei ïa ka shat paw jongngi ha ka peit bad ka iohi jong kiwei.
Sa kawei kaba ïa ïaid marjan ha ka shoh ktien Khasi pat ka long – ‘ksaw – bok shong rwïang’, ba la thoh dak pruid da U Long Blei ha ki Lyngtyrwiang shynrong khlieh jongngi.
Baroh ngi ïa dong ïa kine, naduh ba la kha longbriew ïa ngi.
Kine ki symboh kyntien Khasi, ki don hi la ka hara jingsngewthuh jongngi, kum ki Khasi.
Ha nga hi, nga sngew ba ki tynrai jingmut pynpyrkhat hi ruh ïa ngi, ban ym leh kino-kino ki kyrtep jingkren-jingleh jingkam, ki ban khniot, pynran ne pynjem ne pynngop ïa ka, ban da pyrkhat bad pynshong ha la ka shi met ban ai daw jingleh lade.
Kumta, la wan mih kane ka thong jingleh kaba la wan shong kyrteng jingong – shong ‘ka eh rngiew’ bad kyrsei ‘ka eh-bok’- shong ‘rwïang’- ‘ka thoh lyngtyrwïang’ shynrongkhlieh jongngi iwei-pa-iwei.
To ngin ïa pynkiew-pynkyrsei hala marwei, ban ym jem ka Rngiew ban yn kiew ka Eh-bok shong rwïang, ha la ka longrynieng longbriew jongngi iwei-pa-iwei.
Ka jingkynmaw sngew burom ruh ïa i Rangbah Sumar Sing Sawïan (Bam kwai ha dwar U Blei) bad kito ki Longsan Rangbah Seng Khasi Mawlai, kiba la don bynta nyngkong ban wan shap jong kane ‘Ka leit kiew Lum Sohpetbneng’ ban teh song shitylli, ha la ka Long-Muluk -Jaka.
Kum ka pyrkhat poi Blei u Khasi, ha la ka hara, ba la shon shap ha kane ka jingleit kiew Lum Sohpetbneng ban neh ban sah ka thymmei ka tyllong na myndanglong ba la ka jong.
Ngin da ïa duwai pyneh-rngiew, ym tang ha la ka shimet pynkiew jinglong, hynrei kawei-lang ïa ka Rngiew jong la ka Hok bad Riti jong ka Jait Bynriew Shitylli u Paid Khasi Baïar, ban ym ailad ïa ki jingsngew-wit-sngew-pher.
Khu-Hok!!! Khu-Blei Shaphi Baroh.
Kong Sweetymon Rynjah.
Shillong, Rymphang, 02: Ki bor bahalor jong ka Bharatiya Janata Party (BJP) na New Delhi haduh mynta kim pat phah ktien eiei ruh em haduh kine ki sngi sha ka BJP Meghalaya Pradesh ban pan ïa ka kyrteng jong ki kyrtong kiba pan tiket ban ïakhun na Shillong bad Tura Seat ïa ka elekshon Lok Sabha ka ban sa long shen mynta u snem.
U MLA ka BJP Bah Alexander L.Hek uba long ruh u nongïalam ka party ha ka jingïakren bad ki lad pathai khubor ha ka sngi Saitjaiñ u la ong, “ngi khmihlynti ba ka elekshon kan kan long ha u bnai Ïaiong hynrei mynta la poi sha u Rymphang lehse hapoh une u bnai ngi khmihlynti (ba ka BJP na Delhi kan pan ïa ka kyrteng jong ki kyrtong).
"Haba kylli, u la ong, “haduh mynta ki nongïalam bahalor ka party kim pat pan satia ïa ka kyrteng jong ki kyrtong haduh mynta watla ki la don katto katne kiba la pan tiket hynrei haduh mynta ngim pat lah satia ban phah sha Delhi namarba ki nongïalam haduh mynta kim pat pan satia.
"Halor ka jingkylli, hato ka BJP kan ïatreilang neem bad ka NPP ha elekshon Lok Sabha, u Bah Hek u la ong, “ngam ïohi ïa kano kano ka daw balei (ba ka BJP) kan ïatreilang (bad ka NPP).
".
Shillong, Rymphang 03 : U Myntri Rangbah ka Jylla Conrad K Sangma ha ka sngi Saitjaiñ u la leit ban shim bynta ha ka jingkynduh lang jong ki Koch ba ju pynlong shisien shisnem ïa kaba la tip kum ka 54th Annual Conference jong ka Meghalaya Koch Assocïation ba la pynlong ha Jatrakhona, South Garo Hills, Meghalaya.
Haba kren ha ka jingïalang, u Myntri Rangbah u la ai ka jingïaroh ïa ki nongïalam bad ki dkhot jong ka ka Meghalaya Koch Assocïation kiba la lah ha kine ki 54 snem ban pynlong ïa katei ka lympung jingïakynduh lang.
“Kane kadei ka dak jong ka jingieid bad jingïatylli jongphi ha ka imlang sahlang," ong u Myntri Rangbah da kaba ai mynsiem ba kin ïai bteng ban pynlong ïa kum kine ki jingkynduh lang man ka por na ka bynta ban ïada ïa ka tynrai jong ki Koch bad wanrah ka jingïajan ha ka riti distur, ka imlang sahlang bad ka jingïatylli.
Nalorkata u Myntri Rangbah u la ong ba katei ka jingkynduh lang kan pyni ruh ïa ka tynrai jong ki Koch bad kan wanrah ruh ïa ka jingïalong kawei ha baroh ki lïang khamtam ha ka pule puthi bad ka jingburom lang ïa ka kolshor bapher bapher ba don ha ka jylla.
U la kular ruh ba ka sorkar kan ai ka jingkyrshan ban buh ïa ki cultural centre ban pynneh pynsah ïa ka tynrai jong ki.
Da kaba pdïang ïa ka jingai jingmut jong ka Meghalaya Koch Assocïation ban kyntiew ïa ka Ktien Koch, Hajong bad kiwei kiwei ha ki skul ha ka jaka ka ktien Assamese bad Bengali, u Myntri Rangbah u la ong, “Wat ha ka New Education Policy ka kdew ban kham khein kor ïa ki ktien lajong bad kyntiew ïa ki khamtam haba ka Indïa kadei ka ri kaba don shibun ki jait ktien bapher bapher.
"Shuh shuh u la kular ruh ïa ka Koch Assocïation ban ïarap ïa katei ka jingangnud jong ki.
La donlang ruh ha kane ka sngi naduh u MLA ka Salmanpara, u Ïan Botham K Sangma, MLA Baghmara Kartush R Marak, MLA Chokpok Sengchim N Sangma nalor ki MDC na katei ka thaiñ.
Shillong, Rymphang, 02: Ka Bharatiya Janata Party (BJP) ka la dawa ïa ka Sorkar Meghalaya Democratic Alliance (MDA) ba ka dei ban da ai ïa ka jingpynshai kaba bniah halor kano ka nongrim ba la pynjlan ïa ka samoi treikam jong ka Khasi Hills Auotnomous District Council (KHADC) bad ka Jaiñtia Hills Autonomous District Council (JHADC) sa hynriew bnai.
Ka Sorkar Jylla ha ka sngi Thohdieng ka la pynjlan ïa ka samoi jong ka KHADC bad ka JHADC halor ka nongrim ba kine ki ar tylli ki Council ki la kyrpad ban pynjlan ïa ka jingaipor ïa ki Delimitation Committee.
Ha u snem 2023, u Lat ka Jylla u la aibor ïa kine ki ar tylli ki Autonomous District Council ba kin thaw ïa ka Delimitation Committee ban pynbeit ryntih ïa ki MDC Constituency jong kine ki ar tylli ki council katkum ka jingdon jong ki nongshong shnong.
“Ngi la ïohi ba ka Sorkar ka la pynjlan ïa ka samoi treikam hynrei kam don pat ka daw kaba shongnia.
Katkum ka jingtip jong nga, ngi lah ban pynjlan ïa ka samoi treikam jong ka District Council hynrei ka dei ban da don pat da ka nongrim kaba shongnia kum ka “Emergency," la ong u Chief Spokesperson ka BJP Meghalaya Pradesh Bah M.Kharkrang ha ka jingïakren bad ki lad pathai khubor.
“Hangne ka Sorkar kan hap ban pynpaw halor kaei ka daw, ka dei kaba don ka daw kaba shongnia," u la ong.
“Hato ka Delimitation Committee ka lah mo ban pyndep ïa ka kamram hapoh hynriew bnai.
Ïa ka Committee la thaw la slem bha bad kam don kano kano ka jingtreikam bad shu buh lada phim lah ban pyndep hapoh hynriew bnai kaei ka ban jia," la buh jingkylli u Bah Kharkrang.
“Hato ka don ka Eemergency ne kam don, kata ka dei ka jingkylli," u la bynrap.
“Ki paidbah ki kwah ban tip na ka Sorkar kaei ka Emergency ne ka jingdonkam kyrkieh.
Kiei ki jingdawa ba kyrkieh kiba long ka daw ban pynjlan ïa ka samoi treikam jong ki District Council.
Mynta phim lah ban pynjlan ïa ka samoi treikam jong ki tang na ki katto katne ki daw barit.
Ka dei ban don ka daw kaba shongnia.
Hynrei ngi eh ïa kata ha ka Sorkar ba kan ai jingpynshai," la kynthoh u Bah Kharkrang.
“Mynta lada ka Sorkar ka sngew ba ka ladei ka khep kaba donkam kyrkieh ngi hap ban pynkut noh wat ïa kane ka jingpynbeit rynrih (ïa ki Constituency) shwa ba pynlong ïa ka elekshon ba thymmai.
Mynta ka Sorkar kan hap ban kren shai halor kata, kaei ka kam bakyrkieh," u la ong shuh shuh.
Shillong, Rymphang, 03: Ka Khasi Students Union (KSU) Jaïaw Circle ha ka sngi Saitjaiñ ka la ai khusnam ïa ki samla pule kiba shong basah ha ki shnong kiba dang hap hapoh ka jylli jong ka Jaïaw Pyllun.
Ki don 80 ngut ki khynnah rit bad ki samla pule shynrang bad kynthei kiba la shah pynkup burom ha kane ka sngi naduh ka kyrdan Class-IV bad kumjuh ruh ïa kiba pas bha ha ka eksamin SSLC bad HSSLC, Graduate, Post Graduate bad ki PhD.U Chairman ka North East Students Organisation (NESO) Bah Samuel Jyrwa uba la long kum u Kongsan haba kren ha kane ka sngi, u la kyntu ïa ki heprit bad ïa ki samla pule ba kin long kiba trei shitom khnang ba kin long ka lawei kaba shngaiñ ïa ka jylla bad ïa ka jaidbynriew.
La sakhi lang ha kane ka sngi, da u Asst Education Secretary ka KSU Sengkmie u samla Shalkitbok Kharbani, ki Rangbah Shnong jong ki shnong bapher bapher kiba hap hapoh ka Jaïaw Pyllun bad ki kmie ki kpa jong ki khynnah bad ki samla ba la shah jied ban ïoh pdiang ïa ka khusnam.
Shillong, Rymphang, 03: Ka Bharatiya Janata Party (BJP) ha ka sngi Saitjaiñ ka la pynpaw ba kam don kano kano ka jingpyrshah lada u Lat ka Jylla u ai jingkren hapoh ka Ingdorbar Thawaiñ ka Jylla da ka ktien Hindi.
Ka Voice of the People Party (VPP) ka la phah da ka jingthoh sha u Lamphang ka Ingdorbar Thawaiñ ka Jylla Thomas Sangma ban pyrshah lada u Lat ka Jylla u kren da ka ktien Hindi ha ka sngi sdang ka Dorbar Mang Tyngka ka ban sdang ha ka 16 tarik mynta u bnai.
Ka VPP ka la dawa ruh ïa u Lamphang ba u dei ban buh da u nongpynkylla ktien lada u Lat u kren da ka ktien Hindi ha ka Dorbar Mang Tyngka.
“Ngam kwah ban kynthoh eiei kaei kaba kiwei pat ki seng saiñpyrthei ki don jingmut ban leh," la ong u Chief Spokesperson ka BJP Meghalaya Pradesh ha ka jingïakren bad ki lad pathai khubor.
“Ka ktien Hindi ka dei ka National Language, lada phim pdiang ïa ka ktien Hindi kumno phi pdiang pat ïa ka ktien Phareng," la buh jingkylli une u nongïalam ka BJP ïa ka VPP“Kine ki ar tylli ki ktien ki dei kiba la ithuh bad nalor kata wat ïa ka ktien lajong ruh phi lah ban kren," u la ong.
“Na ka iïang jong ngi, ka BJP kam don jingujor eiei lada (u Lat) u kren da ka ktien Hindi.
U la ong ruh ba ka Secretariat jong ka Meghalaya Legislative Assembly ka la pynbiang ruh ïa ki kopi ba la pynkylla ktien na ka bynta ki nongthaw Aiñ ki bym sngewthuh ïa ka ktien Hindi.
“Phim lah ban shu pynlong mat politik," ula ong bad bynrap, “ngi donkam ban pynleit jingmut ha ki kam pynroi kiba kongsan ym ban pynleit jingmut ha kum ha kine ki kam.
".
Shillong, Rymphang, 03: Ka Mission Smile, Guwahati ryngkat ka jingïatreilang bad ki District Early Intervention Centers lyngba ka Rashtriya Bal Swasthya Karyakram prokram ki la pynlong ïa ka Screening bad ban puid ïa ki khynnah rit kiba shitom na ka jingkad ka shyntur kaba la tip kum ka Cleft Lip bad Cleft Palate.
Haduh 54 ngut ki khunlung kiba kad shyntur naduh ka por ba dang kha mynta ki la ïoh biang ïa ka jingbhabriew jong ka durkhmat lyngba kane ka jingsumar ha Ganesh Das Maternal and Child Health Hospital.
Ïa kane ka Screening bad ka jingsumar la sdang naduh ka 30 tarik Kyllalyngkot, 2024 bad ba la pynkut ha ka sngi Saitjaiñ.
Kine ki 54 ngut ki khunlung ba la ïoh jingsumar ki long 12 ngut na East Khasi Hills, 14 ngut na West Khasi Hills, 10 ngut na South West Khasi Hills, 8 ngut na Ribhoi bad 10 ngut na East bad na West Jaintia Hills.
Ki don pat sa 20 ngut kiba ki doctor kim shym la lah ban ai jingsumar na ka daw ba ki khunlung kim don ïa ka met kaba koit ba khiah.
Ka Medical Superintendent jong ka Ganesh Das Hospital ka Dr.A.Lyngdoh ha ka jingïakren bad ki lad pathai khubor ka la ïathuh ba ka jingthmu jong kane ka jingai jingsumar ei ka long ban ïarap ïa kito ki briew kiba duna ka ïoh ka kot ba kin ïoh phah sumar ïa la ki jong ki khun kiba kad shyntur khlem kano kano ka jingsiew.
Ka la ong ba ka thong jong ka Rashtriya Bal Swasthya Karyakram prokram ka long ban pyllait ïa ki briew na kum kine ki jingkad ka shyntur bad ka la ïathuh ruh kane ka dei ka sien kaba ar ba ka Ganesh Hospital Shillong kan pynlong ïa kane ka jingsumar.
Katkum ka jingïathuh jong ka Dr.Lyngdoh, ha kane ka kynti kiba la wan ban shah screening ki la poi sha ka 76 ngut bad kiba la shah sumar ki long 54 ngut.
Ka Dr.Adreena ka la khot bad wer ïa ki kmie ki kpa ha baroh kawei ka jylla ba lada ki don ïa ki khun kiba kad shyntur kin wan shakhmat ban sumar ïa ki ha kane ka Hospital.
Ha kane ka sngi, la sakhi lang da ka Pediatrician ka Dr.S.Longtrai, u Pediatric Surgeon Dr.P.Khongsngi, ka Medical Officer DEIC ka Dr.J.Rani, u Managing Director ka Mission Smile guahwati u Dr.Hitesh, u Asst.Genl.
Manager ka Mission Smile Dipul Malakar, u Manager ka DEIC ka East Khasi Hills Bah Wanraplang Kharpran, ka Manager ka DEICEasst Jaintia Hills ka Kong Daphihi Passah bad u State RBSK Consultant, ka NHM, Meghalaya u Bah Johnson Nongbet.
U Dr.Hiteswar Sarma u la ong ba ka jingpuid kam dei ban thep da ka doh hynrei la shna ha ka rukom kum ka juk kaba mynta ban suh bad ban pyndap ïa ka shyntur ba la kad bad ban leh ïa kane yn hap ban leh tang shisien shisnem na ka bynta laisien bad kan shimpor haduh lai snem ban suh ïa ka shyntur bad kumjuh ruh ban pynbeit artad ïa ka rukom kren jong ki heprit khnang ba kin lait na ka jingkren thlun.
Shillong, Rymphang 03 : Uwei u rangbah ba ju tam mar jot ha ka jaka thehñiut ha Marten ba tip kyrteng kum u Bah Marshal Marweiñ ha ka sngi Saitjaiñ u la shah tap ha kitei ki jaboh ba don ha katei ka jaka katba u dang leit ban tam marjot.
Watla utei u rangbah u la hap naduh ka por shiteng sngi, hynrei la ong ba ka jingwad ïa u da kaba pyndonkam da ki puh shilum ka dang ïai bteng wat haduh ynda kem dum ruh.
Ki para ba tam mar jot ha katei ka jaka la ong ba tang shu ïohi ïa kane mar mar ki la pyntip sha ki bor pynïaid jong ka Marten ban ai jingïarap hynrei ym shym la lap satïa ïa u.
Mar ïa ïoh jingtip halor kane, na ka lïang ki Pulit ka Mawlai Police Station ruh mar mar kila phah ïa ki briew sha Marten ban ïarap wad lem ïa une u rangbah.
Hynrei tad haduh ba thoh ïa ka khubor, kata wat hadien 8 kynta ruh pat lap dak ei ei ban lap ïa ka met jong utei u rangbah.
Kitei ki nongwad ki la pynpaw ba ka jingeh ban lap ïa utei u rangbah kadei namarba u ñiut ba lum thup u dei uba la bun bad ba ka tdem ding ruh ka jur kumta ka shem shitom haduh katta kattaUtei u rangbah u dei uba shong ba sah ha Mawiong ad uba ju bud ïa ki kali kit niut jong ka Municipal hynrei ha ki por ba u lait u ju leit ban tam ïa ki mar jot ha katei ka jaka ryngkat ki bahaiing jong u.
Na ka lïang kito kiba ju tam mar jot ha katei ka jaka ki la ïathuh ruh ba kane kadei ka sien kaba nyngkong ba kan jïa kum kane bad ki la pynpaw ba ka jingwad ruh ka dei kaba shem shitom bha nalor ba la kem dum bad kawei ruh ba ka jaka ba ju theh ïa ki jaboh bad ki ñiut ka long kaba shong kynrong bad synjor bad kam long satïa kaba shngaiñ.
Shillong, Rymphang 04: Watla ka Meghalaya ka la shah lamkhmat ha ka inning kaba nyngkong pyrshah ïa ka Sikkim hynrei wanphai da kaba tyngeh ha ka sngi ïakhun ba lai ban jop da 6 wicket ha ka lympung Ranji Trophy plate group kaba long ha Rangpo, Sikkim, hynne ka sngi.
U Aryan Borah u la tyngshaiñ bha ha kane ka jingïakhun da kaba khur haduh 8/36 kaba la ïarap ïa ka kynhun ban pynhap baroh ki wicket ka Sikkim da tang 80 ron ha ka inning tied kaba ar katba ka Meghalaya ka la pyndep suk ban beh ïa ka thong ha kaba u Kishan Lyngdoh u la khyrwit haduh 69 ron.
Dei ka kynhun kaba ïalehkai hala ïing kaba bat ïa ka jingkyrmen ha kaba sdang.
Kumban shu pynkynmaw, ka Sikkim ka la tied 284 ron (all out) ha ka inning ba nyngkong bad pynhap ïa ka Meghalaya da tang 191 ron.
Haba shimti ïa ka pali tied hynnin ka sngi saitjaiñ, ka Sikkim ka la shah pynhap 4 ngut da 55 ron, bad ki la duh ïa baroh hynriew ngut hynne ka step da tang 25 ron.
Dei hangne ba u Aryan, u la lah ban sei madan ïa ka sap ka jong u da kaba khur wei hadien u wei ki rangtied na ka liang pyrshah, saw ngut napdeng kitei ki wicket ki dei kiba la shah pynhap na ka bol kaba dei stump.
Ryngkat ki saw wicket kiba u la khur ha ka inning kaba nyngkong u ne u rangïalehkai ba 23-snem u ba la shahjied ban ïakhun ha ka Ranji na bynta kane ka jingïalehkai, u la pyndep da kaba khur 12/129 bad khur syndon ïa ka nam Player of the Match.
Hynrei watla kata ruh, hadien ba lamkhmat da 93-ron ha ka inning kaba nyngkong, ka Sikkim ka la buh ïa ka thong da 174 ron ïa ka Meghalaya ban tied khnang ban jop.
U Lee Yong Lepcha, u ba la pynhap san ngut ki rangtied ka Meghalaya ha ka inning kaba nyngkong, u la ïoh ban khur ar ngut katba u Ankur u la ïoh pynhap ïa u Raj Biswa da tang 22 ron.
Hadien kane, ka kynhun ka la sah da 54/3 ha ka por ba u Kishan bad u Jaskirat Singh Sacheva kin mih ryngkat ban beh ïa ka thong.
Ryngkatlang ki la kamai 108 shuwa ban hap u wicket ba saw, kaba la pynsuk ïa ka jylla ban khur ïa ka jingjop.
Da lai sien ki namjop bad ar sien rem ha ka robin stage, ka Meghalaya ka la thikna ban rung sha ka semifinal ha kathup ïakhun plate group.
Baroh ar ki semi kin sdang ha ka 9 tarik Rymphang bad ka jaka bad ka kynhun ba ka Meghalaya kan ïakhun yn sa pyntip hadien.
Shillong, Rymphang 04: Ka Shillong Lajong FC ka la duh ban khur wat tang shi point naka jingïakhun kaba la long hala ïing hynnin ka Sngi Saitjaiñ hadien ba ka la shah pynliem da 1-0 kol ha ka Inter Kashi ha ka sngi ba la bteng biang ïa ka lympung I-League 2023-24 hadien ka shuti ha madan phutbol First Ground, Polo.
Kane ka dei ka namrem kaba saw ïa ka Lajong mynta u snem lada kynthuplang ïa ki jingïalehkai ha ka lympung Super Cup.
Kane ka dei ruh ka jingïalehkai kaba nyngkong jong ka lympung I-League mynta u snem, hadien ba la sangeh shipor ïa kane ka lympung naduh u Nohprah ban sdang ïa ka Super Cup.
Ka dei ruh ka sien kaba nyngkong ban pynïalehkai ha ka por jan miet ha katei ka madan bad ruh ka sien kaba nyngkong ïa kine ki arkynhun ban ïakynduh.
Haba bishar ïa ka jingïakhun, lah ban kdew ba ka kynhun ba ïalehkai hala ïing ka la ïoh shibun ki kabu pynkhihjar bad ruh ki corner hynrei kam shym la lah ban pynurlong wat tang kawei napdeng kitei ki kabu ba la ïoh.
La ïoh ban sakhi ïa ka jingtbit u Julen Perez Del Pino u ba la pashat ïa ka bol nalor u bak ka Lajong ban buh na bynta u Gianni Miguel Dos Santos, shuwa ba u tei u snar thep kol na Netherlands u la lah ban ïaid lait na u Ronney Kharbudon ban khyrwit ïa ka bol shapoh kol ha ka 23 minit ïa kaba u Neithovilie Chalieu um shym la lah ban ïada.
Na ka liang jong ka Lajong ka la pyrshang bun ki lad ban ïoh pynphai, hynrei ka jingtbit jong u rangapkol ka liang pyrshah-u Arindam Bhattacharya ka la khanglad ïa ka Lajong ban ïoh pynkhihjar, bad ki la don ruh katto katne ki kabu ba paka na u Figo Syndai hynrei ki la shah kyntait noh ha u Bhattacharya.
Haduh kaba kut jong ka jingïakhun, ka Lajong kam shym la ïoh ban pynphai kaba la pynlong ïa ka kynhun ban duh khur wat tang shi point na kane ka jingïalehkai.
Ka SLFC ka la dei ban ïoh jam sha ka kyrdan ba ar lymda kam shah rem bad jop ha kane ka jingïakhun, hynrei kumba ka long, ka kynhun ka dang ïaisah ha ka kyrdan ba san da 19 point na ki 12 sien ïakhun.
Katba na ka liang jong ka Inter Kashi, da kane ka namjop ka la ïoh ban kyntiew ïalade sha ka kyrdan ba 6 da 18 point ba ka la khur na ki 12 sien ïakhun.
Baroh ar kynhun ki la pyndep kham bun ki jingïalehkai ban ïa kiwei ki kynhun mynta ka samoi.
Jowai, Rymphang 04: Shi bynta na ka International Water Conclave 2024, ka ophis jong u Deputy Commissioner, West Jaiñtia Hills District, Jowai kala pynlong ïa ka District level Quiz bad Painting Competition kaba la long hynnin ka sngi 3 tarik ha Conference Hall, DC office, Jowai.
Kila don haduh hynriew tylli ki kynhun kiba la wan ïashim bynta ha ka jingïakop Kyntip kiba kynthup na ka Sokha Government Higher School, Sokha, Thomas Jones Synod College, Jowai, Kiang Nangbah College, Jowai bad ar tylli ki kynhun naka Bharat Scouts and Guides.
Katba ha ka jingïakop dro dur ki don haduh 28 ngut ki nongïashim bynta halor ki lai tylli ki phang ban pynneh pynsah ïa ka um,ki ar tylli ki kynhun kiba la jop ha ka jingïakop kyntip (Quiz competition) ki long ka Sokha Government Higher Secondary School, Sokha bala mih khmat da u Gorge Donkupar Gassah bad u Nangkhraw Kitbor Khonglah, na ka Thomas Jones Synod College, Jowai la mihkhmat da u Mutbha Lapasam bad u Quikly Pala.
Na ka liang ka kong B.Blah, Additional Deputy Commissioner, West Jaiñtia Hills District, Jowai ha ka jingkren kaba pyntip ka jingpynlong ïa kane ka jingïakop shi bynta na ka jingkynmaw ïa ka International Water conclave 2024 bad kan long ruh shi bynta ban ai jinghikai shaphang ka jingdonkam jong ka um.
Shuh shuh kala pyntip ïa ki nongïashim bynta ha ka jingïakop dro dur yn phah ïa ki jingdro sha Shillong ban ïoh jurip bniah da ki nongbishar (judges)Kala pyntip ruh ki nongjop ha kine ki jingïakop kin ïoh ban leit ïashim bynta ïa ka District sha ka State Level.
Ka jingroi jong ka jingbun briew ka dei kawei na ki jingroi kaba stet bha ha ba ngi peit na ka jinglong ba man la ka sngi jong ka sor ba katba nangmih ki sngi katta ka sor ka la nang khapngiah khapngiah.
Ka jingnang bun jong ki briew kaba nangkiew na kawei ka sngi sha kawei ka sngi ka la wanrah ruh ïa ka jingbun ki kam ki jam bad ka jingkhapngiah jong ki ïew ki hat bad ki jaka trei kam.
Hynrei haba phai sha ki daw jong ka jingkiew jong ka jingbun briew ym lah ban len ba ka jingkiew hok jong ki trai shnong ka long tang khyndiat eh, pynban ka jingkiew kaba ratbah ka dei hi na ka daw jong ka jingïai wan buhai shnong jong ki briew kiba na bar bad kane ka dei kaei kaei kaba buh pat ïa ki trai jaka trai muluk ha ka jingma kaba ki lah ban shah tyllep noh ha kiwei pat ki heh paid kiba wan nabar ka jylla katba ki trai jylla pat ki dangïai sah kumjuh shi kumjuh.
Ha kaba ïadei bad ka jingnangbun ki nongshnong shnong katba nangmih ki sngi kane ka la nang pynktha khlieh ruh ïa ki nongsynshar shnong ban peit ïa ka bha ka miat jong ki paidbah bad ban khanglad ïa ka jingwan buhai shnong jong ki briew kiba nabar.
Hynrei ha ka juh ka por ka kam ka dawa ruh ba ki nongpynïaid shnong ki dei ban long ki briew kiba stad bad kiba ïohi jngai ban pynïaid ïa ka shnong ha kata ka rukom khnang ba kan ym ktah ïa ka lawei jong ki longdien.
Katba nangbun ki briew kumta ruh ki jingtei bad jingshna ïing ki la nangbun bad ki shnong bad ki dong ki la ieng da ki ïing bun mala khamtam lei ha sor bad ruh ha nongkyndong kumjuh.
Kumta dei ka jingstad jong ki shnong bad ki bor pynaid shnong ba yn lah ban peit ba kan ym don kano kano ka jingpynkhein ïa ka ain ha ka por ba tei bad shna ïa ki ïing ki sem.
Ha ki por kiba mynshuwa ki paidbah kim da salia eh ban mang lypa ïa ka jaka ban set ne buh ïa ki kali namar ba ha kito ki por ka kali kam pat da dei eh ka sobjek kaba hakhmat jong ka jingim ba man la ka sngi bad ki briew ha kito ki por kim pat da riewspah than hi ruh ban thied ïa ki kumba long ha kine ki sngi.
Kumta katba nangmih ki sngi ryngkat ryngkat bad ka jingbun briew ki kali ruh ki la nangbun bad kane ka la buh jingeh bha haba leit sharum shaneng wat ki surok bad surok bah ruh ki dap da ki kali haduh ba ki la ju don ki jingsahkut kali ba hap ban ap da ki kynta ban poi sha ba leit ba wan.
Kat haduh kine ki sngi ki la don shibun ki dong kiba ki ïing jong ki paidbah kim long kiba lait surok bad kumta bun napdeng jong ki, kiba ïadon kali ki la hap ban pynieng ïa ki kali jong ki sha surok.
Kumta ki shnong ki dei ban long kiba ïohi jngai bad buh kyndon lypa ïa ki nongshnong shnong kiba shna ïa ki iing ki sem jong ki ba kin da mang lypa ïa ki jaka na ka bynta ban buh ïa ki kali jong ki khnang ba kin lait na ki jingeh.
Ka jingïohi jngai jong ki nongpynïaid shnong kan wanrah ka jingmyntoi ïa ki paidbah hi baroh bad ka pynlong ruh ïa ka shnong ka thaw kaba ïtynnad bad kaba lait na ki kynrum kynram bad jingkhap ngiah.
Ka long shisha kaba eh na ka bynta kito ki shnong kiba la don lypa hapoh ki jaka sor bad khap sor kiba la rim namar kiba bun na ki ïing ki sem ki dei kiba la rim bad kiba la tei skhem lypa la palat 20 snem bad tam, hynrei wat la katta ruh haba don kino kino ki jingtei kiba thymmai ka long kaba donkam ban pyntreikam ïa kitei ki kyndon kiba pynsuk ïa ki trai ïing hi hadien.
Na ka bynta ki jaka kiba don hapoh ki thaiñ Municipal, ka sorkar ka la buh hi ïa ki kyndon kiba donkam, hynrei kito kiba don shabar jong ka Municipal ki nongpynïaid shnong ki donkam ban phikir bha khnang ban lait na ki jingeh hadien.
Ka jingdon jong ki nongsynshar shnong kiba tbit kan wanrah ka jingmyntoi kaba khraw sha ki paidbah bad kan ïarap ruh ha ka juh ka por ban kyntiew ïa ka imlang sahlang.
Kumta ka long kaba donkam ba wat na ka liang jong ka sorkar ruh ban pynïoh ïa ki lad jingai jinghikai sha ki nongïalam shnong khnang ba kin long ki nongïalam kiba tbit bad kiba tip ruh ïa ki kyndon jong ka ain ha ka imlang sahlang.
Ka sorkar bad khamtam lei ki nongmihkhmat paidbah ki donkam ban shim khia ban peit ba ki nongïalam ki ïoh ïa ki jingïarap kiba donkam khnang ba kin lah ban pynïoh ïa ka jingshari kaba bha sha ki paidbah ha kum kine ki sngi kiba ka jingbun briew ka nangroi stet katba nangmih ki sngi.
Ka long ruh kaba donkam ïa ki nongïalam shnong ba kin tehlakam bha ia ka jingwan buhai shnong ne kiba wan sah wai ha ki shnong ki thaw jong ki da kaba shim lut ia ki jingtip kiba bniah shaphang jong ki la ka long naduh ka shnong ba ki wan, ka jingpyntikna na ki rangbah shnong jong kato ka shnong khnang ba kan pynsuk lada jia ba ka don kano kano ka jingjia.
Kane kam dei ba ki thmu sniew ïa kino kino kiba wan sahwai hynrei kadei tang kum ka jingïada lypa.
Lehse na ka bynta kito kiba khuid ka jingthmu kam don jingeh ei ei bad kin ym shem jingeh hi ruh ban ioh ïa ki kot pynshisha na ki rangbah shnong jong ki hynrei kaba pyndiaw bad pynbitar kan dei ïa kito ki nongshong shnong kiba kwah ban wan sah da kaba jar jar khlem da kwah ban pyntip ïano ïano ruh.
Jowai, Rymphang 04: Ka Dorbar shnong Pdengshakap kaba pynïaid ïaka jingïalehkai football jong ka, ïa kaba la tip kum ka 10th Secondary School Football Knock-out Tournament 2023-24 ha madan Pdengshakap, West Jaiñtia Hills.
Ki jingïalehkai hakane ka sngi saitjaiñ bala dep la ïoh ban sdang ïaki artylli ki jingïalehkai 2nd round, haka jingïalehkai ba nyngkong ka Thrangchynnam FC kala jop ïaka Nangbah Mulang SC da 6-5 daka jingïa shut Tie-breaker hadien bala kut ka jingïalehkai da 0-0.
Haka jingïalehkai ba ar pat ka Thun FC kala jop ïaka Kner Sungoh (Namdong) da 6-2.
Ïaka Thun FC la thep kol da u Deibor Tongper haka minit kaba 7 bad 15, u Marshial Nongrum haka minit kaba 49 bad 54, u Khraw Lyngdoh haka minit kaba 62 bad u Shngain Suting haka minit kaba 63.
Katba ïaka Kner Sungoh (Namdong) pat la thep kol da u Raw Pale haka minit kaba 55 bad u Mon Phawa haka minit kaba 78.
Naka liang jong ka Tournament Committee kan bteng biang ïaka jingïalehkai haka 10 tarik mynta u bnai, ka jingïalehkai haka por 12 baje ka Rymbai Shkenshynriah SC pyrshah ïaka Swer United, katba haka por 2 baje nohphai sngi pat ka Nohron SC pyrshah ïaka Khyrwait naphang FC (Demthring).
Jowai, Rymphang 03: Ka seng Kur Pale hynnin ka sngi 3 tarik kala ïoh ban pynlong ïa ka jingïakynduh lang ne ka General Meeting haka shnong Nartiang Moodop West Jaiñtia Hills District, haka juh ka por ka Kur Pale kala ïoh ban pynthymmai ïaki nongkitkam thymmai naka bynta u snem 2024-2027.
Ha kane ka sngi ka kur kala ïoh ban pyndep ïa ki kam bapher bapher jong ka Kur, ha ryngkat ki jingsneng jingkhraw na ki riew Rangbah ka Kur, ïa ka jingïalang la pynïaid da Vice President Yokisingh Pale, la ïoh ruh ka jingduwai haba sdang jong ka jingïalang da u Rev.H.L Pale da kaba pynher ïa ka lama kur da u Dr.Sunday Pale.
Kiwei de kiba ai jingkren ha kane ka sngi na u Phrangki Pale, u Rev.Hampang Pale, ka kong Philimon Pale, kong Joseph Pale katba ïa ki kyntien ai khublei la ïoh na u Jeming Pale.
Ha kane ka jingïakynduh lang naka liang ka Kur kala ïoh ban pynkup burom ïa ki khon ka Kur kiba synñiang ïa ki kam ba bha Wa leh bha, ha kane ka sngi la donlang naduh u symbud myntri rangbah ma S.Dhar kum u kongsan ryngkat u CEM ka JHADC ma Thombor Shiwat.
U ma S.Dhar haba ai jingkren ula kyntu ïa ka Kur Pale ba kin don ka jingïatylli, ka jingïaieit, ula ai ruh ka jingïaroh ruh ïa ka Kur Pale lyngba ki khun jong ka la mih ki Pilot ki Doctor, ki Engineers bad kumjuh ki samla pule kiba la wan bah shakhmat ha ki kyrdan bapher bapher, ha kane ka sngi la pynshong shit ïa ka jingïalang da ki jingrwai bad ki jingshad na ki khun ka Kur.
Na ka bynta ki nongkitkam ba thymmai ka kur la jied President ïa u ma Elnathan Pale, Vice President ma Yoki singh Pale, General Secretary Dr Sunday Pale, Asst.General Secretary Jeming Pale, Finance Secretary Lamshwa Pale, Publicity Secretary Seyo Pale, Adviser ma Robert June Pale bad ma Shitlang Pale, katba ki Editor ma Sevenroy Pale bad ma Daohi Pale lem bad ki 20 ngut ki Executive Member kynthup lang ïa ki President bad ki Secretary jong ki Units.
Ki kyrteng kiba shah pynkut bulong ki long 1.
Rechekitbok Pale- Commercial Pilot, 2.
Dr.Madisa Pale – Doctor of pharmacy, 3.
Miss.
Margret Pale – MSC Zoology first class, 4.
Miss.
Damanlangki Pale – MBA first class, 5.
Mr.Tyrshain Pale -MSC Chemistry first class, 6.
Mr.Micheal Pale – Indian Army, 7.
Mr.Vicky Pale- BSc Agriculture first class, 8.
Mr.Nicky Pale- BSc Agriculture first class, 9.
Mr.Arwamede I Pale- B.Tech first class, 10.
Mr.Apphira Pale- Bachelor of Lab Tech first class, 11.
Mr.Maialang I Pale (nongkrem) BSc Fisheries – first class, 12.
Miss.
Ronila Pale- B Pharm first class, 3.
Miss.
Angelisa Pale- BSc first class, 14.
Nichanlang Pale – D Pharm 88 percentage, 15.
Miss.
Aidahunshisha Pale- HSSLC 79 percentage, 16.
Miss.
Lucy Pale- SSLC 82 percentage, 17.
Soteveny L Pale- SSLC 75 percentage.
Ïa ki Memento la synñiang (sponsor) da ka JHCMA, ha kaba na ka liang ka kur kala pynpaw ka jingai khublei Ka Kur pale ïa kane ka Association ba kan dang lah ban trei khambah ha ka imlang ka sahlang ha kine ki sngi ban wan.
Mawkyrwat, Rymphang 04: Ka Seng Samla Shnong Mawpharkhrew (SSSM) kum ka dak jong ka jingkmen ba ki samla kynthei ki la wanrah burom ha ka jingïalehkai volleyball jong ka Women Volleyball jong ka 5th Meghalaya Games kaba la long ha Tura ka la pynlong ïa ka prokram pynkup burom hapoh Resources Center, Mawranglang Lai-Kyntoit, South West Khasi Hills District.
Lah ban kdew ba ka jingwanrah burom jong ki kam dei tang ïa ka shnong ka thaw hynrei khamtam ïa ka South West Khasi Hills District ba ki ki la mihkhmat ha ka Women Volleyball jong ka 5th Meghalaya Games ha Nongbah Tura, West Garo Hills District.
Ha kane ka program na ka liang jong ka Seng Samla Shnong Mawpharkhrew, South West Khasi Hills District ka la ïoh ban pynkup burom kyrpang ïa ki samla kynthei kiba la ïoh ban khur ïa ka takma ksiar ne gold medal ha ka 5th Meghalaya games kaba la long ha Nongbah Tura ha kiba ki samla kiba la leit ban ïashimbynta ki kynthup ïa ka Wansukshisha Nongsiej, ka Merisha Nongsiej, ka Balapynkmen Nongsiej, ka Lawanjanai Nongsiej, ka Kyrmenshisha Nongsiej bad ka Baiadalin Marweiñ.
Ha kajuh ka por la ïoh ban pynlong ruh ka jingïakop kyntip ne ka quiz na ka bynta ki khynnah kiba 16 snem shapoh ha kaba ki nongjop ki long ka Kyntiewdorlin Nongsiej ka la wan ha ka kyrdan ba nyngkong, u Arkitshwa Marbaniang ha ka kyrdan ba ar bad u Kyrmenlang Nongsiej ha ka kyrdan ba lai.
Haba kren ha kane ka program u bah Rickystar Nongsiej bad u Lumlangkyrhai Nongsiej kum shibynta ban ai mysiem na ka bynta ki para samla kynthei ba kin nang ïai trei shitom kumba ki la ïoh ïa ka jingjop bad kyrmen ruh ba kin nang ïai trei shitom khamtam ha ka sap kaba U Blei Ula ai na ka bynta jong ki, la pynpaw i samla Lumlangkyrhai Nongsiej.
Ha kajuh ka por la ki la pynpaw ruh ïa ka jingaimynsiem na ka bynta ki para samla jong ka shnong ba ka seng samla haba ka pynlong ïa kane ka program ka pynlong khnang ban kyrsiew bad ban kyntiew lang ïa baroh ki samla kynthei ne shynrang jong ka shnong ban trei shitom lada ki trei ha kino kino ki kam kiba ngi dei ban pyndep la ong u bah Lumlangkyrhai Nongsiej.
Ha kane ka program la ïadonlang ki dkhot kiba hakhmat jong ka seng samla ryngkat ki para samla ki longkmie ki long kpa kynthei bad shynrang jong ka Shnong Mawpharkhrew.
Na ka liang jong ka Seng Samla Mawpharkhrew ka pynpaw ruh ïa ka jingkhublei na ka bynta ki para shnong kiba la ïa wan ban pynshngaiñ ha kane ka program kaba kyrpang jong ki samla kumjuh ruh ia ki kynnah kiba la ïa shimbynta shit rhem ha ka jingkylli jingtip.
Jowai, Rymphang 04: Ka Khooid Ya Ka Myntdu mynta ka sngi 3 tarik u Rymphang kala pynlong ïa ka jingïalang ban wanrah ïa ki jingmut na ka bynta ka jingbha jingmiat jong ka Wah Myntdu kaba la long ha Iungwalieh ka Chilliangraij, Jowai.
Ha kane ka sngi la wan ban ïadonlang naduh ki riew rangbah, ki longkmie, ki khun samla shynrang bad kynthei jong ka sor Jowai kiba don shisha ïa ka mynsiem ban ïada ïa ka wah Myntdu ha kine ki sngi ban wan.
U Khroo Lamsalanki Pariat, President KYM uba pynïaid ïa ka jingïalang ula ai ki kyntien pdiang sngewbha ïa baroh kiba wan sha ka jingïalang bad ula pynsngew ïa ka jingïaid lynti jong ka seng ban ïada ïa ka Wah Myntdu da ka jingïatrei lang bad ki bor sorkar katkum ki kyndon ka NGT.Hadien kane ka jingpynsngew kiba bun ki nongwan sha kane ka jingïalang kila shim bynta lang ban ai jingmut halor kumno ban wad ki lad ki lynti ban pynkhlaiñ shuh shuh ïa kane ka seng KYM lyngba ki rukom treikam jong ka.
La ai jingmut ruh ban pynlong daki prokram pynsngewthuh ïa ki nongshong shnong ha manla ki dong ki shnat kiba long ruh kum ki trai shnong ba shong basha ha talawiar ka Wah Myntdu ba kin don ka jingkitkhlieh ïa kane ka Wah kaba long ka nongbsa umbam ïa ka sor Jowai.
Ha kane ka sngi kala mih ka sur ba kin khot daka Dorbar Kyrpang naduh ki Dolloi, ki Waheh Chnong, ki Secretary Chnong, ki dkhot ka Executive Dorbar bad ki riew shemphang kiba don ka jingkitkhlieh ïa ka Wah Myntdu ka ban long haka 17 tarik u Rymphang, 2024.
La kyntu ïa kino kino kiba don jingkitkhlie ïa ka wah Myntdu ba kin rung kum ki dkhot ban ïatreilang bad kane ka kynhun Khooid Ya Ka Wah Myntdu (KYM).
Nongpoh, Rymphang 04: Ka Inter Dong Football Tournament bala pynïaid da ka Ri Bhoi Youth Federation Mawtnum Unit kala kut noh haka sngi Saitjaiñ ha kaba ka lahduh ka dei ka Dongpdeng hadien ba kala lah ban pynliem noh ïaka Lumdiengjri da 7-6 kol haka jingïakhun phainal.
Ïa katei ka lymgpung la wan ban pynhap pyrda noh da u Bah RJ Thangkhiew Political Secretary ka RBYF Sengkmie, kum u kongsan haka jingdonlang u Samla Alberto Nongsiej President Nongpoh Circle, Samla Shanborlang Mawphñiang Assistant Secretary,ki nongïalam ka Mawtnum Unit ryngkat ki paidbah nongpeit kai kiba la wan ban sakhi ha katei ka sngi ka jingïakhun phainal.
Haba phai sha ka jingïakhun ha katei ka sngi hapdeng ka Dongpdeng pyrshah ïaka Lumdiengjri ka jingïakhun kala long kaba ïakhaid bad itynnad hynrei hapdeng ka jingïakhun ba jur ym shym don ba ioh pynkhih ïaka jar naduh ka kylla step haduh ka kylla miet ha kaba naka liang ki bor pynïaid kila rai ban pynïashut noh da ka tie breaker bad dei haka jingïashut tie breaker ba ka Dongpdeng kala lah ban pynliem syndon ïaka Lumdiengjri da 7-6 kol ban long syndon ka lahduh jong katei ka lympung.
Kum ka jingpynshlur la sam ruh ruh ïaki khusnam pisa sha ka kynhun kaba jop bad kumjuh ruh ia ka kynhun ba wan baar ha kane ka tournament dong.
Ha kine ki sngi ki don bun bah ki jingïatai halor kata ka jingrwai ieid ri (state anthem) kaba la pyllait paidbah ha ka 22 tarik u nai Kyllalyngkot snem 2024.
La mih shibun ki jingthoh ha ki kotkhubor bad ha ka social media ruh.
Kane ka jingïatai imat ka la tyllep lut ïa kiwei kiwei ki mat ki phang kiba ktah ïa kane ka jylla, ïa ka synshar khadar bad khamtam eh ïa ka mei mariang.
Ka jingtih pathar ïa u maw bad u shyiap kylleng ka jylla Meghalaya kan sa buh ïa kane ka jylla bad ki briew jong ka ha ka jingeh kaba bun.
Kaba nyngkong eh ka long bad ki tyllong um baroh kin sa sdang ban rngad lut noh kawei hadien kawei.
Wat ki nongwan jngoh kai ïa kane ka jylla jongngi ruh ki la sdang ban kren bynniaw haba ki ïohi ïa kane ka jingtih pathar ïa ki lum ki wah jongngi bad bun na kita ki jaka ki dei kiba ju don ki khlaw ki btap.
Mynta lah pom lut shuwa ïa ki khlaw ki btap bad sa sdang sa ka jingtih par maw par shyiap.
Bun na uta u maw u leit khaii sha Bangladesh.
Ka jingkylli kaba mih ka long – hato ngi lah mo ban shu khlong lut ïa ki maw ki shyiap na ka mariang khlem da pyrkhat shuh ïa ka lawei? Hato ha ka pateng jong ki khun ki ksiew jong ngi kan long kaba kumno? Ngi ju ïa pyrkhat lem mo ïa la lawei? Ne ngi pyrkhat tang ïa ka mynta?Kawei kaba sngewphylla ka long ba ka sorkar MDA dang ha kine ki sngi ka la pynbna ba kan shna kumba 100 tylli kita ki pung um ha kylleng ka jylla bad kan pynlut haduh 400 klur tyngka na ka bynta kane ka kam.
Ka jingkylli ka long hato ka sorkar ka donkam ban pynneh pynsah shuwa ïa ki pung, ki wah bad ki wahduid kiba la don lypa ne ka donkam ban tih thymmai da kiwei? Bad lada ym don khlaw, don btap shuh bad ka jingtih par maw ka ïaid shaid shi shaid khlem jingsangeh hato ki tyllong um jongngi kin dang don?Kawei na kita ki wah kaba don hapdeng ka jingma ka dei ka Wah Niangleng don hapdeng ar tylli ki shnong – ka Shnong Khat-ar Mer hajan Mylliem bad sha shiliang pat ka don ka shnong Laitkroh.
Ka Wah Niangleng ka hap hapoh ka Sohra konstituwensi katba ka Laitkroh pat ka hap hapoh ka Mawphlang konstituwensi.
Ka Wah Niangleng ka tuid sha ka dam ha Mawphlang kaba sam um ïa ka sor Shillong baroh kawei.
Lada ka Wah Niangleng bad kiwei kiwei pat ki nan bad ki pung heh kiba tyngkai ïa ka um bam um dih jong ngi ki shah hiar thma ha ki nongtih par maw hato ka jingma kam ap ïa ngi? Naei pat ngin ïoh um lada lah rngad lut kine ki wah, ki pung, ki nan baroh?Ha kine ki por mynta naduh kumba saw snem eiei ngi ïohi ba ka sorkar kmie ka pyntrei jubor ïa ka skim Jal Jeevan Mission (JJM) kaba thmu ban wanrah ia ka um bam um dih ha man la ka thliew iing.
Ki pipe lah siang shaid shi shaid hynrei kaba ma ka long ba lehse ha kito ki pipe yn wan pynban tang da ka lyer ha ka jaka ban wan da ka um.
Ha ka jingshisha ïa kum kane ka skim ki nongpynïaid shnong ki la dei ban kitkhia bha bad kim dei satia ban ai ïa kata ka dulir sha ki riew shimet ba kin tih bad khlang ïa u mraw ban shalan sha Bangladesh.
Hynrei sngewsih ban ong ba ka nongpynïaid shnong Laitkroh ki la kubur ban ai tih maw ïa ki riew shimet kiba khaii ïa uta u maw bad shyiap sha Bangladesh.
Haba kylli na ki tnad sorkar bapher bapher kum ka State Pollution Control Board, ka Forest Department, Ka Directorate of Mineral Resources bad wat ka Khasi Hills District Council ruh kim don ba tip mano ba la ïa jingbit ïa uta/kata ki nongkhaïi maw.
Hynrei da ka liang kitei ki tnad sorkar bad ka KHDC ruh ki la ong ba kin sa wad bniah ïa katei ka jingtih maw halor ka nan Wahniangleng kaba lah ban pynrngad syndon ïa kata ka nan.
Sawdong jong kane ka nan Wahniangleng ki don ki khlaw bad ïa kita ruh la pynsyllen lut baroh namar ba kata ka khlaw ka long ka jong ki riew shimet.
Haba ïa kane ka imlang sahlang Khasi jong ngi lah ju ong ba ki khlaw ki btap, ki um ki wah, kim dei ki jong ki riew shimet hynrei ki dei kiba ngi ïa long trai lang baroh (common property resources) ïa kiba ngi dei ban ia pynneh pynsah.
Hynrei mynta pat lah kylla khongpong lut kata ka kolshor Khasi.
Ka la don sa tang ka jingmyntoi shimet katba kiba bun balang ki hap ha ka lanot.
Lada ka Khasi Hills District Council kam lah ban teh lakam ïa kine ki jingleh mon ki trai khyndew bad lada kam pynsangeh ia ka jingtih maw bad khur shyiap na ki wah baroh, ka nemsniew ka ap ïa ngi.
Wat mynta ruh ngi la ïohi ïa ka jingkylla ka jinglong jong ka mariang (climate change) hynrei ngim don kano kano ruh ka jingpyrkhat sani lane ka jingsngew khuslai halor kine ki mat ki phang.
Shu ïa beh spah haduh ba i kum bym don shuh ka lashai.
Ngi kyrmen ba ka KHADC bad kiwei pat ki tnad trei kam ka sorkar kin the lakam ïa kane ka jingleh dusmon ïa ka mariang.
Lym kumta te kam myntoi eiei ruh ka jingdon jong ka District Council kaba dei ban pynneh pynsah ïa ka spah mariang nalor kiwei pat ki kam.
Shillong, Rymphang 04 : Ka shnong Nongjrong kadei kawei ka Shnong hapoh ka Hima Khyriem Raid Mawshai kaba la pawnam bha ha ka thaiñ Mawkynrew na ka jingitynnad jong ka khamtam ha ka por mynstep ba dang mih ka sngi, ka jingdon u lyoh bad na ka jinglah ban pynmih ïa u sohñiamtra.
Ki nongjngohkai pyrthei kiba napoh la ka jong ka Jylla bad nabar ka Jylla ruh kumjuh, haduh mynta mynne ki dang ïai tuid sha katei ka shnong ban leit peit ïa ka jingitynnad jong ka, ha kaba ki don kiba leit ap lypa kiba la poi ha katei ka shnong ha ka por 12 baje, 2 baje mynstep bad kumta ter ter shuwa ban mih ka sngi.
Ki nongshong shnong ka Shnong Nongjrong mynta ki la ïapyrshang ban buh ïa ki homestay hynrei kawei ka jingeh kaba ki ïakynduh kadei na ka jingbym lah ban pynbiang ïa ka umbam umdih ïa ki nongwan jngohkai pyrthei namar tang ka um ba ki ïoh na ka skhim JJM kan ym lah ban pyndap.
U Sordar jong ka Shnong Nongjrong u Bah Pynshaiborlang Synjri, haba ïakren bad u Mawphor u la ïathuh ba 10 snem u la long u Sordar ka Shnong Nongjrong bad watla ha ka jinglong khynnah um da kynmaw mynno la sdang nyngkong ïa ka Shnong, hynrei u la ïathuh ba ka Shnong Nongjrong kadei kawei ka Shnong kaba la rim tam hapoh rilum Khasi.85 percent ki nongshong shnong jong katei ka shnong kidei ki nongrep ha kaba ka rep kba, sohñiamtra kidei kaba hakhmat tam eh.
U la ïathuh ba ka Shnong mynta ka la nang roi hapoh shnong poh thaw, la ka long ha ka liang ki jaka pule, jaka sumar ka Sub Centre kaba la sdang ban pyntrei, ki lynti syngkien nalor kiwei kiwei na ka jingïoh jingïarap na ki skhim sorkar bapher bapher bad khamtam eh na ka skhim MGNREGS lane ïa kaba la tip paidbah ka bylla 100 sngi.
Shuh shuh u la ïathuh ba ka Nongjrong kadei ka Shnong kaba la ker tawiar da ar tylli ki wah, ka wah Umngot bad wah Umtangphar, hynrei namar ba kadei ka shnong kaba don hajrong u lum, bad ba ka kor tan um ka rit palat ka shem shitom ia ka um ban poi hapoh shnong.
Kumta u la buh ka jingkyrpad ia ka sorkar ba kan phaikhmat lem ban ïarap sa kawei pat ka kor tan um kaba kham heh khnang ba kan long ka jingmyntoi ia ki paidbah nong shong Shnong.
U Bah Pynshaiborlang Synjri u la kyrpad ïa ki nongwan jngohkai pyrthei kibym pat tip ba lada ki wan ban peit ïa ka jingitynnad jong ka shnong kim dei than ban ïabeh ban wan ha ki por shiteng miet, 12 baje lane 1 baje hynrei ha ka por 3 ne 4 baje mynstep.
U la buh ïa kane ka jingkyrpad da kaba pynkynmaw ba hadien ba la kut u COVID ki nongwan jngohkai pyrthei ki la ïabeh ban leit sha katei ka shnong bad na ka jingbym pat tip ïa ka jaka, ki la wan ban ap lypa bad poi hapoh shnong ha ka por 12 baje shiteng miet kaba la pynthut ïa ki nongshong Shnong.
Hynrei mynta ki paidbah ki la sdang ban tip kumta u buh ka jingkyrpad ia kiwei pat kibym pat tip ba kim dei ban ïabeh than hynrei lada ki poi ha ka por 3 lane 4 baje ka dang biang palat.
U Sordar u la ïathuh ba ka Shnong Nongjrong ka jngai 52 kilometre na Nongbah Shillong bad ka shim por kumba 2 kynta eiei kumta u la buh ka jingkyrpad ïa ki nongwan jngohkai pyrthei ba kim dei ban da ïabeh than.
Katkum ka jingïathuh u Sordar ba ïa ka jingitynnad jong ka Nongjrong ha ka por mynstep ba dang mih ka sngi bad ka jingdon u lyoh ba rben, lah ban ïohi bha ha u ‘nai Risaw ter ter haduh u ‘nai Lber, hynrei lait noh ha u Kyllalyngkot bad Rymphang ka kham duna.
Ka shnong Nongjrong kaba don ba ka thaiñ Mawkynrew East Khasi Hills District ka la pawnam lyngba uwei u samla na katei ka shnong u samla Misonwell Rangtong uba la post hapoh Instagram ïa ka dur kaba u la shon ha ka por mynstep ba dang mih ka sngi.
Shillong, Rymphang, 04 : Ka BJP Meghalaya Pradesh ha ka sngi Balang ka la pynkha ïa ka Scheduled Tribe Morcha ha ka jingïalang kaba la long ha ophis treikam jong ka party ha Bivar Road.
U President jong ka ST Morcha u Thomas Marak u la pyllait paidbah ruh ïa ka ‘vocal for local’ programme kum shi bynta ka “gaon chalo abhiyan" ban pynpoi sha baroh ki shnong kiba don hapoh ka jylla Meghalaya.
La thaw ïa ka ST Morcha da ka party khnang ban peit ïa ka bha ka miat jong ki trai jylla da ka BJP, Meghalaya Pradesh.
Ha kane ka sngi, u State President ka party u Rikman G.Momin, u la pdiang burom ïa ki nongkitkam jong ka ST Morcha, ïa ki District President bad District Committee sha ka party.
U State President u la ai ruh ka jingkular ba ka party kan ai jingkyrshan borbah ïa ka ST Morcha.
“Ban pynthikna ïa ka bha ka miat jong ki trai jylla, ka ST Morcha, kan pynlong ïa ki prokram bapher bapher ha ka jylla, da kaba leit sha manla ki shnong bad ban ai jingpynshai shahang ki skhim jong ka Sorkar Pdeng bad ban pynthikna ba ki nongshong shnong kin ïoh ïa ki jingmyntoi.
Shillong, Rymphang, 03: Ka Hynñiewtrep Youths Council (HYC) ha ka sngi Thohdieng jong ka taiew baladep ka la phah da ka jingthoh sha u Director jong ka NEIGRIHMS, u Prof.(Dr.) Nalin Mehta ban pan jingpynshai halor ka post Diet Clerk.
Ha ka dorkhas ba la soi da u President u Bah Roy Kupar Synrem, ka seng ka la dawa jingpynshai ba balei ym pat lah ban thungkam ha ka post Diet Clerk haduh mynta wat haba ïa ka result jong ka Written Test Examination bad ka Typing Speed Examination ladep ban pynbna ha ka 4 tarik, Naiwieng, 2022 bad 3 tarik, Kyllalyngkot, 2023, ha kaba saw ngut ki trai ri trai muluk la shem ba ki dei kiba la pas ïa kine ki ar tylli ki eksamin.
"“Kane ka jingpynslem ban pynbna ïa ka result ïa kiba la pas ïa ka eksamin da ka Institute, khamtam eh nalor ba ki dei ki trai shnong ka jylla, ka la pynartatien ïa ka jingkhuid jingsuba ha ka rukom thungkam namarba ka ktah ïa ka bor pyrkhat bad ïa ka ïoh ka kot jong ki nongthep kam," la ong ka seng.
“Lada pynslem shuh shuh, kan lam sha ka jingeh kaba ki nongthepkam kin kut noh ka rta wadkam," la ong ka seng.
“Ngi kyntu ïa phi kum u nongpeit ka Institute shahskhor ïa kane ka jingdawa jong ngi na ka bynta ka bha ka miat jong ki samla bad ka jylla baroh kawei," la bynrap ka seng.
Shillong, Rymphang, 04: U MDC ka Tura u Bernard N.Marak u la kynnoh ba ki nongsam Gas lyngba ka Pradhan Mantri Ujjwala Yojana (PMUY) ki dawa pisa na ki nongthang Gas baduk ha ki katto katne ki bynta ka rilum Garo.
Ha u kyrwoh ba la phah ha ka sngi u Blei, u MDC ka Tura u la ong, “ka pisa ba la dawa na ki nongthang Gas ka long T.1,000 haduh T.1,500 ha ki katto katne tylli ki shnong.
Hynnin ka sngi la don ba pyntip ïa nga lyngba ka telephone na ka shnong Rewak, South Garo Hills ha kaba uwei u briew u la shah dawa ban siew ïa ka pisa T.1,500 shi iing ban ïohei ïa u tyndong Gas.
Ki don ruh ki jingujor na kiwei kiwei ki bynta jong ka rilum Garo bad nga kyrpad ïa ki nongsam ha ki District ba kim dei ban dawa pisa na ki nongïoh jingmyntoi.
Nga kyrpad ruh ba dei ban leh da kaba tyngeh ïa kito kiba donkti ha kane ka kam be-aiñ.
“Ka PMUY ka dei ka scheme na ka bynta ki kynthei kiba im hapoh u laiñ ka jingduk.
Lyngba kane ka skhim la ai Gas ei sha ki kynthei.
Ki nongthang Gas kim donkam ban siew ïa ka pisa ban ïoh ïa u tyndong lyer shet ne ban siew ram ban pyndap ha ka sien banyngkong eh ha ka hynriew siew na ka bynta u tyndong uba 14.2 kilo.
Ïa ka EMI dei ban siew tang haduh ka sien pyndap kaba hynñiew.
Kum kine ki skhim la shu rong ei da ki katto katne ki riewshimkabu kiba pynbudnam sniew ïa ka jinglehbha u Myntri Rangbahduh ka ri u Narendra Modi," ong u Marak.
Nongpoh, Rymphang 04: Kiba bun ki paidbah nongleit nongwan mynta ka sngi ki la hap ban mad ïa ka jingsyrtok ha ka leit ka wan, kaba ktah na ka jingdheng ki kali ha ka surok National Highway-6 ha ka thaiñ Khanapara, kaba dei na ka jingwan iuh kjat u Myntri rangbah ka Ri ha Khanapara jong ka jylla Assam.
Kumba la sakhi ki paid nongshong shnong ka Assam ki hajar hajar ki la tuid sh aka madan ha Khanapara, Assam ban sakhi ïa ka jingwan iuh kjat u Narendra Modi, Myntri ranbah ka ri bad kane ka jingpoi ki paidbah da ki hajar hajar ka la wan rah ruh ïa ka jingdheng kali ha ka surokbah, kaba la ktah shisha ha ka leit ka wan jong ki paidbah.
Kumba la ioh lum jingtip, wat ki paidbah kiba wan sha ka jylla Meghalaya ki la shah ktah na ka jingdheng ki kali bad kynthup ruh kito kiba thmu banl leit sha Airport ha Guwhati, namar katei ka jak aba ka Assam ka pynlong ïa ka jingailang bah na ka jingwan u Myntri rangbah kari, u Narendra Modi ka don harud surok ha Khanapara, kaba dei ka khappud Meghalaya bad ka Assam.
La sakhi ruh mynta ka sngi, ki paidbah ba leit ba wan sha Assam ki la hap ban mad ïa ka jingdheng kali naduh ka thaiñ Jorobat shaduh sha Khanapara ha kaba ïa ka surokbah la dap tang da ki Kali paidbah suda bad kynthup ruh kito kiba wan sha katei ka jingïalang ba wan iuh kjat u Narendra Modi, u myntri rangbah ka ri India.
Kaba kahm pynsyrtok shuh shuh ka long na kabynta kito kiba leit jingleit ban poi kyrkieh sha ki jaka ai jingsumar ne sha ki Airport, namar tang ha Khanapara ki sahkut da ki kynta, ha kaba ïa katei ka surokbah la dap da ki kali ba wan shim bynta ki paidbah ban sakhi ïa kane ka jingwan iuh kjat u myntri rangbah ka ri ïa ki paidbah ka jylla Assam.
Shuh shuh, la iohi ruh ba ki bor pulit ka Assam kiba peit ïa ka tnad Traffic ki la shim khia ban pynïaid beit pynïaid ryntih ïaki Kali paidbah ha ka leit ka wan, hynrei namar ba la bun palat ki Kali paidbah kiba tuid sha katei ka jaka ka la wan rah ka jingdheng Kali kaba la ktah lang ïa kiwei ki paidbah nongelit nongwan sha ka jylla Assam.
Shillong, Rymphang 04 : Ka Kiew Pyneh Rngiew kaba 25 sien kynthih ka Lum Sohpetbneng Committee ka Seng Khasi Kmie sha kliar u lum kyntang u Sohpetbneng, ka la long da shisha kaba da iphuh iphieng kaba da shongkun shong Blei da ka jingwan ban ïashim bynta ryntih da u paid ka Bri U Hynñiewtrep Hynñiew Skum u Hynñiaw Wasa.
Kumba ka juh long ha shwa ka kiew pyneh rngiew sha u Sohpetbeng, ka Lum Sohpetbeng Committee ryngkat ka Komiti u Tymmen U San ka Seng Khasi Kmie, ki juh pynlong shwa da ka nguh ka dem, ka shat ka kheiñ ka kñia ka khriam ha ki lai tylli ki jaka, katta ha Lum Dorbar ha Lawnongthroh, ha ka Mei Mawbuh bad pynkut pat sa ha ka duwan ka dupat jong u Lum Sohpetbneng.
Katkum ka kyrwoh, la ong ba ha kane ka kynti kaba mynta ki dak ki shin ki kdew ba U Blei Trai Kynrad ryngkat ki Ryngkew ki Basa ki da wan ban pynpaw ïa la ki jong ki dak ki shin ïa ka jingpdiang ka jong ki ïa kane ka jingkiew eh rngiew bad ïa kane ka lehniam la juh tip pat ïa ka kum ka Lehniam Shi Hat Shi Taïew.
Ki rangbah ba la lah ban lam khmat ha ka sien kiew eh rngiew kaba nyngkong eh ha u snem 1999 ki long kum ki jong Rgh Sumar Sing Sawian, (bam kwai ha dwar u Blei), kiwei pat ki riew rangbah kum ki jong u Rgh Dipshon L Nongbri bad baroh ki dkhot ba mynta ka Lum Sohpetbneng Committee, ka Seng Khasi Kmie, kiba im miet bad sngi ba da kumno ban nang pynjanai bad ban ïai pynwandur ïa kane ka lehniam leh rukom ba heh tam u khun Khasi baïar.
Ka kyrwoh ka ong ruh ba kumba ju long, hashwa ka jingsdang ban ïa kiew paidbah, u Riew Tymmen Riew San ka Seng Khasi Kmie, ki da pynlong biang ïa ka nguh ka dem ka dwai ka phirat na khyrdop kaba don mar pyrshah bad ka Pung Umïam, bad hadien kane pat la sdang ka jingïakiew paidbah sa sha kliar jong u Sohpetbeng, ba don pat ha u ïa ka khana tang jong ka jingïadei hapdeng u khun bynriew bad la u Blei Trai Kynrad, kaba mynnor lyngba ka jingkieng ksiar.
Ynda haba la poi ha kliar u lum bad halor ka duwan ka dupat, u riew tymmen riew san, u la shim ïa ka bynta ban pyndep ïa ka nguh ka dem lyngba u khaw bad ka um ban suit ban shor ban pynsum pynsleh ïa ka duwan ka dupat ka dak ban pynkyntang pat ïa kaÏa ka jingïalang la pynïaid da u vice Chairman ka Lum Sohpetbeng Committee u Rgh Païa B Synrem, la ïoh ïa ka kyntien pdiang sngewbha na u Chairman ka Lum Sohpetbneng Committee u Rgh I Sun bad ïa ka kyntien maitphang bad ka khana lyngkot kaba la ai da u Rgh D.L Nongbri vice president Seng Khasi Kmie bad u dkhot jong ka Lum Sohpetbneng Committee.
Hadien kane ka la dei pat sa ka pali jong ka jingïanguh ïa dem ïa duwai ïa phirat da u paid byllien bud pat sa ka jingsam ïa u khaw eh u khaw kheiñ ka um ksiar ka um rupa ban ïoh ruh ban rah rneng sha la ïing la sem sha u tnum u tyndai.
Nongstoin, Rymphang 4: Ka ïing ryngkat ka Balang mynta ka sngi ki la ïoh ban pyndep noh ïa ka jingleh niam ba khatduh ïa ka met ïap ba dang sah jong ka kong Wansaralin Wanñiang ryngkat ïa I khun kynthei I ba na ka kpoh jong ka.
Hadien katei ka jingleh niam ba khaduh la ïohi ruh ba da ki hajar ngut ki paidbah na ki shnong bapher bapher, ki la tuid ban leit sngew lem na ka bynta kitei ki ar ki mynsiem kiba kordor bad kiba lui lui, ban rah ïa ki metïap shaduh sha u lum jingtep jong ka balang Presbyterian Tiehsaw Nongstoiñ, ban leit on tep don burom.
Kum ban shu pynkynmaw ba ka jingkhlad noh jong katei ka longkmie na kane ka sla pyrthei, ka long hadien ba u kurim jong ka ïa u ba la tip kum u Biangkupar Nongsiej u ba na ka shnong Lawse, u la pom da ka wait na ki bynta jong ka khlieh bad ka la khlad noh ha shen ha kaba katei ka longkmie ka la thiah lyngktar da ka snam ha madan ryngkat I khun I ba ha ka kpoh I ba ki ba haïing ki la nangap khmih lynti satang ïa ka sngi ka ban sa kha noh shen.
La ong ba utei u kurim u ba la ïathoh kyntiew kurim don burom ha ka 28 tarik u Nohprah 2022 u la ïashong khlad mynta la kumba 6 bnai ei ei, pynban ha ka 6:30 ei ei janmiet jong ka 2 tarik u Rymphang 2024 u la wan kyndit kynsan ban thombor ïa ka da ka wait bad pom khlem ka isynei khlem ka jingïatip lem.
Shillong, Rymphang, 03: Ki paidriewngeit jong ka Mary Immaculate Conception Church, Parish Mawkyndeng ha ka sngi u Blei ki la sakhi ïa ka jingpynkyntang Lyngdoh Sohblei ïa u Dikon Kitbok Tyngkan na ka Jingïasyllok Salesian of Don Bosco (SDB) da u Bishop jong ka Jylla Niam Jowai u Most Rev.Ferdinand Dkhar uba la long u Kongsan ha ka jinglehniam.
Ha kane ka sngi, la sakhi lang da u Provincial jong ka Shillong Province u Rev.Fr Paul Orphindro Lyngkot bad synran lang ïa u Lyngdoh bathymmai da u Parish Priest u Rev.Fr.Henry Warbah bad ki Lyngdoh kiba la sakhi lang ha kane ka sngi.
U Bishop Ferdinand haba kren sha ki paid u Blei, u la ong, “lada ki ing ki sem Khristan Katholik ki angnud ban pynmih shuh shuh ïa ki riewniam ha ka Balang ki dei ban sdang na la ing da kaba im ïa ka jingim kum ki Khristan kiba bha bad ban ïalam lynti ïa ki khun ha ka lynti kaba dei bad khamtam eh ban duwai lang manla ka sngi kum shi ing shi sem.
"“Ngi kwah ruh ba ka Balang bad ki longing longsem Khristan Katholik kin shim ïa ka jingduwai kum u païa uba khlaiñ khnang ban pynmih shuh shuh ïa ki Lyngdoh Sohblei ha ka ri Khasi-Jaiñtia," u la ong.
“Ngi dang donkam ban pynmih shuh shuh ïa ki riewniam ha kane ka Jylla Niam jong ngi namarba ngi don ïa ka lyngkha trei kaba ïar ha ka Jylla Niam," la ong u Bishop.
U Fr.Kitboklang Tyngkan u dei na ka shnong Mowkyndeng.
U kpa jong u, u Bah Pakalang Phawa u dei na ka shnong Mutong, East Jaiñtia Hills.
Ma u bad ki bahaiing hasem ki la rung sha ka Balang Katholik ha ka 18 tarik, Risaw, 1978 bad ki la long ki Khristan ba nyngkong ïa ka Balang ha ka shnong Mutong.
Ka Kmie, ka Kong Hoidien Tyngkan ka dei na ka shnong Mowkyndeng bad ka dei na ka Balang Presbytarian bad hadien ba ka la ïapoikha bad u Bah Pakalang Phawa ha u snem 1984 ka la rung noh sha ka Balang Katholik da kaba pdiang ïa ka Baptisma ha ka 25tarik, Nohprah, 1986 ha Parish Jowai.
Ïa u Fr.Kitboklang Tyngkan, la kha ha ka 6 tarik, Ïaiong, 1993 ha Mowkyndeng, West Jaiñtia Hills District.
Ki don khatwei ngut shipara, san ngut ki kynthei bad hynriew ngut ki shynrangbad u Fr.Kitboklang u dei u khun u basan na ki khatwei ngut.
Lai ngut ki la khladnoh, iwei i kynthei bad arngut ki shynrang.
U la ïohpdiang ïa ka Sakrament Baptisma ha ka 25 tarik, Nohprah, 1993 na u Rev.Fr.Francis Kalariparampil, SDB.U la la ïohpdiang ïa ka Kommunion Banyngkong ha u snem 2001 bad u la ïohpdiang ïa ka Sakrament Jingpynskhem ha ka 16 tarik Nailar 2007 ha Savio Juniorate, Mawlai na u Most Rev.Dominic Jala (bam kwai ha dwar u Blei).
Mynba u dang khynnah u la pule ha St.Francis Mowkyndeng naduh u snem 1997 haduh 2002 bad u la pule naduh ka klas Nursery haduh IV bad naduh klas V haduh VII u la pule ha St.Dominic Higher Secondary School, Mowkyndeng, 2003-2006.
Ha u snem 2007, u la shah jied ban leit sha Savio Juniorate Mawlai, Shillong, kum u khynnah Aspirant bad u la pyndep ïa ka klas VIII-X (2007-2010).
Hadien ka klas X la phah ïa u ban leit sha Bosco Mount, Rongkhon Tura, 2010-2012 ban pyndep ïa ka klas XI bad XII.Hadien kane, 2012-2013, u la leit sha Mariamnagar, Agartala na ka bynta ka Pre-Novitiate.
Hadien ka Pre-Novitiate, 2013-2014, la phah ïa u sha Novitiate, Sunnyside, Upper Shillong bad u la shim ïa ka jingsmai riewniam ka banyngkong ha ka 24 tarik, Jymmang 2014.
Hadien ka Novitiate, 2014-2016, ki bahalor ki la phah ïa u ban pule ïa ka Bachelor of Philosophy (B.Ph.
) sha The Retreat, Jnanodhaya Salesian College, Yercaud, Salem distrik, Tamil Nadu.
Haba u la pyndep ïa ka B.Ph.
, 2016-2018, u la leit pule ïa ka Master of Philosophy (M.Ph.
) ha Divyadaan, Salesian Institute of Philosophy, Nashik, Maharashtra.
Ki bahalor ki la phah ïa u ban leh ïa ka Practical Training kaba ar snem 2018-2020, ha Salesian College of Higher Education, Dimapur, Nagaland.
Ha ka 22 tarik Jymmang, 2020 u la shim ïa ka jingsmai bakhatduh ha Salesian College of Higher Education, Dimapur.
Haba u la pyndep ïa ka practical training, 2020-2023, u la pule ïa ka Bachelor of Theology ha Sacred Heart Theological College, Mawlai, Shillong bad la pynkyntang Dikon ïa u ha ka 1 tarik Naitung, 2023 ha Scared Heart Shrine, Sacred Heart Theological College, Mawlai, Shillong.
Khliehriat, Rymphang, 04: Ka tamasa Lukha kaba ar sngi ba la pynlong da ka Sonapyrdi Tourism and Economic Development Society (STEDS) ka la kut noh ha ka sngi Saitjaiñ hapdeng ka jingiphuh iphieng.
Ha ka rynsan ïakob thei bhabriew ka samla Emohida Ymbon ka la rah ïa ka nam lah duh katba ka samla Dorachiva Daw ka la wan ba ar.
U MDC Narpuh Bah Emlangki Lamare haba kren kum u kongsan u la ong ba un pyrshang ban wad ïa ki lad ki lynti ban pynïoh ïa ka jingkieng ïaid kjat ha Wah Lukha khnang ban pynitynnad shuh shuh ïa kane ka jaka ba kan dup khring shuh shuh ïa ki nongjngoh kai pyrthei.
U Bah Lamare u la ai mynsiem ïa ki nongkitkam jong ka STEDS ba kim dei ban duh jingkyrmen haba ki don ka jingmut babha ban kyntiew ïa ka thaiñ ban pynbha bad pynitynnad shuh shuh ïa kane ka jaka ha Wah Lukha ban ïada ïa ka mariang sawdong.
“Ngan sa ïakren ha ka Committee jong ka District Mineral Fund (DMF) ban pynïoh ïa ka jingkieng ba itynnad ha kane ka jaka ban dup khring shuh shuh ïa ki nongwan jngohkai pyrthei.
Nga kyntu ruh ïa ki nongkitkam jong ka STEDS ba kim dei ban shong klikti hynrei ma ki ruh kin pyrshang ban wad ïa ki lad ki lynti ban kyntiew ïa kane ka jaka ban pynlong ka jaka jngohkai pyrthei kaba paw ha ka thaiñ," la ong u Bah LamareHaba kren shaphang ka jinglong jingman ka surokbah National Highway ha East Jaiñtia Hills District u Bah Lamare u la kyrpad ïa ka Sorkar Jylla ba kan shimkhia ban ïakren bha bad ka National Highway Authority of India (NHAI) ban maramot noh kham kloi ïa ka surok namarba sa tang katto katne bnai ka la poi biang ka aiom lyiur ka ban sa buh jingeh ïa ki paidbah nongleit nongwan namar ka jingsniew shaba palat ka surok ha ka thaiñ Narpuh.
U President barim ka STEDS, Bah Daïapherbha Lamare u la ong ba ka jingthmu jong ka Society ka long ban kyntiew ïa kane ka jaka ha Sonapyrdi kum kawei na ki jaka jngohkai pyrthei, ban ïada ïa ka khlaw Narpuh Wildlife Sanctuary bad ki sawdong sawkunU la ong ruh ba watla ka Society ka don ka jingthmu kaba bha, hynrei kane ka Society kam pat shym la ïoh kano kano ka jingïarap na ka tnat Jngohkai Pyrthei ka Sorkar Jylla.
“Ngi khimlynti ba ha kine ki khyndiat bnai ki ban wan ngin sa ïoh ban buh ïa u mawnongrim ban shna ïa ka jingkieng ïaid kjat halor ka wah Lukha bad nga kyrpad ïa u Bah Emlangki Lamare ban un sngewbha ban shimkhia ban pynurlong ïa kane ka jingkieng," ong u Bah Daïa.
U President jong ka STEDS Bah K.S.Suchiang bad u Secretary Bah Tackmon Gympad ki la pynshai bad batai ïa ki jingthmu jong ka Society ban kyntiew ïa ka thaiñ bad ban pynlong ïa kane ka jaka hajan ka wah Lukha bad ki sawdong sawkun kum kawei na ki jaka jngohkai pyrthei ka ban khring ïa ki briew kiba na jan bad na jngai.
Ha kane ka sngi, la sakhi lang da u Bah D.G.Malang uba la long kum u symbud kongsan.
La sam ruh ïa ki khusnam sha ki khynnah kiba jop ha ka jingïakob dro dur ba kynthup i hep rit Sweety Aroma Syiemlieh, Abeni Bamon bad i Gavriella.
G.Suchen bad sha kiba jop ha ka jingïalehkai Beach Futsal ba la rah da ka Deiñchynrum A bad ka Deiñchynrum B ka la wan baar.
La sam ruh ïa ki syrnot sha kiba ïashim bynta ha ka jingïaid kjat balai sngi lynter sha khlaw Narpuh Wildlife Sanctuary shaduh lum Bahbo Bahkong u Bah Shaniahskhem Dkhar na Wapungskur, u Bah Dapoibiang Bamon na Sutnga bad kiwei kiwei.
La pynshongshit ïa kane ka tamasa da ka jingrwai na ka kynhun Summersalt, DJ Fred bad DJ Meban.
Shillong, Rymphang, 04: Watla ki nongtrei jong ka Shillong Municipal Board (SMB) ki la trei shitom baroh shimiet haduh mynstep ban ïoh sei ïa u Bah Marshall Marweiñ uba la shah tap ha ka jingtwa ka synrum jaboh ha Marten hynrei haduh mynta kim pat lapdien satia ïa u.
Halor kane ka jingjia ki ophisar ka Shillong Municipal Board ba kynthup ïa u Chief Executive Officer (CEO) u PK Boro bad u Executive Engineer Bah FB Chyne ki la hiar da lade sha Marten ban peit ïa ka jinglong jingman tang shu ïoh jingtip halor kane ka jingjia ba sngewsih.
Kine ki ophisar ki la ïathuh ba ki nongtrei ki la trei shitom baroh shimiet haduh ka por 4:00 baje mynstep ban ïoh sei ïa u Bah Marshall hynrei wat hapdeng ka jingtrei shitom kaba la neh arphew saw kynta kim shym la lap satia u.
U Bah Chyne u la ïathuh ba katkum ka jingïoh jingtip halor kane ka jingjia ka dei ha ka por 1:30 baje noh sngi bad u la ong ruh ba ka jingwad ïa u Bah Marshall kan dang bteng beit haduh ban da lap ïa u na ka jingshah tap ha ka synrum jaboh.
U la ïathuh ba ka Municipal ka la buh san tylli ki puh shilum ban kyndang ïa ka jaboh khnang ban lap ïa u Bah Marshall.
U la pyntip ba ha kane ka jaka thehñiut ha Marten ka jaboh ka ding ka meh beit wat haba ther u lapbah lapsan ruh na ka daw ka jingdon ka Methane Gas.
Ki nongtrei ka State Disaster Response Force (SDRF) hapoh ka jingïalam jong u 2nd in Command Bah B.Sahkhar ki la la hiar sha Marten ban wad ïa u Bah Marshall ryngkat ka jingïatreilang bad ki nongtrei jong ka Shillong Municipal Board, la ïathuh u Divisional Commandant jong ka Home Guards, Shillong Bah P.H Shylla.
“Ngi kyrmen ban ïohi ïa ki dak ki shin ban lapdien ïa u Bah Marshall bad ngi la suba ruh un im shuh hi ruh," la ong u Bah Chyne.
Haba kylli, u Bah Chyne u la ïathuh ba ka jingtwa ka synrum jaboh ha Marten ka dei kaba ju naduh ki snem 2008-2009 shaneng.
“Ka jingpynlong jaka thehñiut ha Marten ka long naduh u snem 1938, mynta ka la don 86 snem bad la shu theh shu theh ñiut bad kam don shuh ka jaka kaba lait," u la bynrap.
“Ïa ki nongtam mar jot ngi la rejistar kyrteng da kaba ai ïa ki Identity Card bad ngi la pyrkhing bha ïa ka rung ka mih ha Marten.
Ha ki por mynshwa wat ki khynnah rit ruh ki don, hynrei mynta ngi la khang bad manla ka taiew ngi ju don ka jingïalang bad kine ki nongtam mar jot ban batai ïa kaei kaba ngi dei ban leh bad ïa kaei kaba ngim dei ban leh.
Hynrei wat hapdeng kine ki jingbthah ruh ki dang mih kum kine ki jingjia," u la ong.
U la ïathuh ba ka Sorkar ka la tyrwa ban pynïakhlad ïa ka jaboh kaba don kumba shilak sanphew hajar ton khnang ban pynduna ïa ka jinglang ka jaboh ha Marten.
“Ïa ka tender ki la khot na ka Directorate jong ka tnat Urban Affairs bad hapoh 3-4 bnai ka lah sdang kata ka kam,"u la bynrap.
Kum ka jingsngewlem, u CEO bad u Executive Engineer ki la leit jngoh ïa ka ing jong u Bah Marshall bad ban ïakynduh ruh ïa ka kurim ka jong u bad ïa ki bahaing hasem ban pynpaw ïa ka jingsngewsih halor kane ka jingjia.
Nongstoiñ, Rymphang 04: Ka jingthmu jong ka sorkar Meghalaya bad Assam ban pynkut noh ïa ka jingïakajia pud kaba la neh la palat sanphew snem, ka la sdang ban urlong ha ka jingïakren naduh jingsdang ïa ka wat kaba nyngkong.
Hynrei, imat ha ka wat kaba ar, ka la kham jwat bad ka jingkylli ka long hato ka jingdawa ka seng ki Nepali, ka Lampi Anchalik Border Development Committee, ba ïa ki khat hynriew tylli ki shnong u CM Assam um dei ban khynñiat sha Meghalaya, kan urlong?Lah ban pynkynmaw ba kane ka seng ki Nepali kaba don bynta lang da ki heh sorkar na Assam, naduh u Nailur jong u snem 2022, ka la dep ban phah da ka jingthoh sha u Himanta Biswa Sarma myntri rangbah ka Assam, ban dawa na u, ba ïa ki khat hynriew tylli ki shnong kiba don ha katei ka jaka um dei ban khynñiat sha Meghalaya.
Kitei ki shnong kiba katei ka Committee ka la kdew ha ka map ki kynthup ïa ki shnong Khasi bad Garo bad kitei ki shnong ki dei ka Hahim, Kampaduli, Bangjeng, Nawapara, Dronpara, Sohmarang, Nongma kaba ki khot ka Panbaripahar, Lower Lumpi (Langpih), Umtap, Lawbah (Harshanagar) Umali (Umwali), Umsing (Uwahsiang), Makoibari, Mawlan kaba ki khot (Katapara), Mawsikar kaba ki khot ka Upper Lumpi, Umbarot kaba la tip kum ka shnong Umbyrsit.
Katkum ka jingwad jingtip kaba bniah bha, la lap ba ka jingdawa jong katei ka Committee jong ki Nepali, ka dei halor ka nongrim ba ki don ki nongshong shnong na kitei ki shnong kiba dei ki Khasi, kiba la ïoh jingïarap na ka sorkar Assam kum ki skhim shna ïing, shna pynthor, ki skhim ha ka rep ka riang bad kiwei kiwei lyngba ka jinglong ksiang jong ki katto katne ki rangbah kiba kwah ban ïoh jingmyntoi ïalade.
Nalor kata ka surok rong na Kamphaduli shaduh Mawsikar (Upper Lumpi) bad ki ar tylli ki ktem pulit ka Lower Lumpi BOP bad ka Upper Lumpi BOP, ki dei ki maw nongrim kiba skhem kiba pynlong ïa katei ka Committee, ba kan dawa na u Myntri Rangbah ka Assam ba um dei ban pynhap ïa kitei ki shnong sha Meghalaya.
Lah ban pynkynmaw ba watla ïa ka wat kaba nyngkong ki ar ngut ki Myntri Rangbah ki la dep ban ïasoi ïa ka soskular.
Hynrei kam shym la pynhun ïa ki nongshong shnong ka Jylla kiba la shah khynñiat jubor sha Assam bad ka la pynkhih win ruh ym tang ïa ki paitbah nongshong shnong ha khappud, hynrei ïa baroh ki paitbah ka jylla bad ïa ki sengbhalang, ha kaba ki la kynnoh ba katei ka jingïasoi ïa ka soskular pynbeit pud khlem da pan jingmut na ki nongsynshar hima, na ka KHADC bad na ki nongsynshar shnong ka dei ka jingleh donbor jong ka sorkar.
Nalor kata ïa kitei ki jaka kiba la dep ïa soi ïa ka soskular pynbeit pud, ym shym la don kano kano ka kynhun napoh ka jylla Assam, kaba dawa bad phah syndon da ka jingthoh sha u Myntri Rangbah ka jylla Assam ryngkat ka map kaba biang ryngkat ki kyrteng jong ki shnong kumba ka long ïa ka Langpih sector.
Hynrei, ha kaba ïadei bad ka jingthmu jong ki ar ngut ki Myntri Rangbah ban sdang noh ban pynbeit ïa ka wat ba ar, kata ïa ki shnong kiba hap ha ka Langpih sector, katei ka kynhun ki Nepali ka lah ban pynkhih win, lada u myntri rangbah ka Assam um kohnguh ïa ka jingdawa jong katei ka Committee.
Shillong, Rymphang 05: Ka kynhun ïalehkai jong ka Nongrim hills SC ka la khur jingjop hynne ka sngi hadien ba ka la pynjemkhnap ïa ka Mawkhar SC ha ka jingïakhun jong ka lympung 1st Division Football League 2023-24 ba la pynïaid da ka Shillong Sports Association.
Haba phai sha kane ka jingïalehkai kaba long ha madan SSA Ground, Polo ha ka por 2:45 baje nohphaisngi, ka Nongrim hills SC ka la pynliem kput ïa ka Mawkhar SC haduh 2 – 7 kol, ha kaba u Glenny Lynrah u la ïoh ban khyrwit hat trik tam shi kol (4 kol).
Na ka Mawkhar SC ki ar kol la thep da u Banteiskhem Iawphniaw ha ka 85 bad 88 minit.
Katba na ka Nongrim Hills SC ki hynñiew kol la wan na u Glenny Lynrah u ba la thep 4 kol ha ka 8, 12, 40 & 44 minit, u Daman Kyrpang Tariang shi kol ha ka minit ba 19, u Supong Lemba Khongwir ha ka 76 minit bad khadduh na u Justerwell Tham ha ka minit ba 80.
Shillong, Rymphang 05: Mynta ka sngi kan don ka jingïakhun semi final jong ka lympung Under-16 Football League 2023-24 ba la pynïaid da ka Shillong Sports Association, bad ka semi final kaba nyngkong kan long hapdeng ka Mawreng SC pyrshah ïa ka Shillong Soccer Scout.
Ka jingïalehkai kan long ha madan SSA Ground ha ka por 2:30 baje nohphai sngi.
Shillong, Rymphang, 04: Ka BJP Meghalaya Pradesh ha ka sngi u Blei ka la pynkha ïa ka BJP Shillong City District hapoh ka jingïalam jong u Bah Mariahom Kharkhang.
U State President ka BJP u Rikman G.Momin u la buh ruh ïa ka thong ba ka kynhun ba la ïalam da u Bah Kharkrang bad u State Secretary bad nongsaiñdur ïa ka South Shillong u Bipen Pradhan ban peit ïa ka Shillong City na ka bynta ban kyntiew ïa ka jingïoh vote haduh 1 lak ha Shillong City ha ka elekshon Lok Sabha ka ban sa long shen.
Ïa ki nongïalam jong kane ka kynhun la pynskhem da u Rikman Momin.
Ki nongïalam ka party kiba la ïashim bynta ha ka jingïalang ki la ïathir ïatai ruh ïa ka jingthmu kumno ban pyntreikam nangne shakhmat.
“U President ka Shillong City bad u nongpeit ïa ka Shillong City bad kiwei kiwei ki nongïalam ba hakhmat ka party kin sa leit rung sha baroh ki Constituency kiba don haph ka sor Shillong naduh ka taiew banyngkong mynta u bnai," la ong u Presient ka Shillong City Bah M.Kharkrang.
U Bah Kharkrang u la ong, “namarba ki nongthep vote ha Shillong ki dei kiba la tip kham bha ïa ki kam pynroi kiba wan na Delhi ki paidbah kin sa phaikhmat sha ka BJP ban jied ha ka elekshon Lok Sabha ban ïa kaba pynlehnoh ei ïa ka vote bakordor sha kiwei pat ki party.
Kumba ki dak ki shin ki pynpaw, ka pawshai hi ruh mano ban ïoh thaw biang ïa ka Sorkar ha Delhi.
Lada u MP na ka jylla Meghalaya un dei na ka BJP kan pynsuk ïa ngi ban ïakren ïa kino kino ki mat jingdawa jong ka jylla bad kynthup ruh ïa ki pynsngew jong ki nongïalam Niam.
" “Kan don jingmut aiu ban ai ïa ka vote sha u kyrtong MP bym dei na ka BJP ha kaba wat tang ïa ka sur jong u ruh yn ym ïohsngew satia ha Delhi," la ong u Bah Kharkrang.
U la ong ba un sa pynthikna ba baroh ki nongtrei na ki shnat treikam bapher bapher ka party kin sa leit rung sha manla ki thliew ing ban pynthikna ba ki paidbah kin ai ïa ka vote ïa u kyrtong ka BJP ha kane ka kynti.
Shillong, Rymphang 05: Ka kynhun ïalehkai jong ka Innings Star lem bad ka Golflink 11 Star ki la ïoh ban khur ïa ka jingjop ha ar tylli ki jingïalehkai jong ka lympung Shillong Cricket League 2nd division hynne ka sngi.
Na ka liang jong ka Innings Star ka la lah ban pynliem ïa ka Sportive Junior da 5 wicket, katba ka Golflink 11 Star ka la jop kput haduh 112 ron ïa ka New Warriors.
Ha ka jingïakhun kaba nyngkong ïa ka toss la jop da ka Inningstar bad ka la jied ban bol nyngkong, na ka liang jong ka Sportive Jouniors ka la lah ban tied 188 ron hap 5 wicket haduh kaba kut jong ka 20 over.
U Bappan Dutta u la khyrwit 73 ron naki 52 bol, katba u Digbijoy Roy u la tied 39 ron naki 32 bol.
Napdeng ki rangkawangbol kiba lah ban ïalehkai bha ki long u Joydeep Ghosh (4 over: shah tied 7 ron: khur 1 wicket), u Lukhu K Anal (4 over: shah tied 32 ron: khur 1wicket).
Ka Inningsstar ka la tied pyndep haduh 190 ron ban hap da 5 wicket naki 18.5 over ban khur ïa ka namjop, ha kaba u Lukhu K Anal u la lah ban tied 26 ron naki 15 bol, katba u Deepak Purkayastha u la kamai 63 rron naki 48 bol ban khur syndon ïa ka nam Player off the match.
Haba phai pat sha ka jingïakhun kaba ar, ka New Warriors CC ka la jied ban tied nyngkong hadien ba jop ïa ka toss, bad na ka liang jong ka Golflink 11 Stars ka la buh ïa ka thong da 158 ron, hap 4 wicket haduh kaba kut jong ka 20 over.
Napdeng ki rangtied kiba la kamai bun ron ki long u Ankit Singh Rathor (43 ron naki 40 bol), u Abid Khan (28 ron naki11 bol).
Katba ki rangkawangbol kiba la seisoh ki kynthup ïa u Sanjiv Ghosh (4 over: shah tied 39 ron: khur 2 wicket) lem bad u Prasanjit Chanda (4 over: shah tied 34 ron: khur 1wicket).
Haba pyrshang beh ïa katei ka thong ba la buh, ka New Warriors ka la shah pynhap baroh ki 10 ngut tang hadien ba kamai 46 ron naki 10.1over, dei tang u Lakhan Das u ba la kynjoh sha ka phew ron (24 ron naki 25 bol) napdeng ki rangtied.
Dei ki rangkawangbol kiba la tyngshaiñ ha kane ka jingïakhun, ha kaba u Abid Khan u la kawang 3 over, shah tied 9 ron bad khur 2 wicket,n katba u ba tbit duh dei u MD.Ajharuddin u ba la kawang 2.1over, shah tied tang 6 ron bad khur haduh 5 wicket kynthup ruh ïa ka hatrick ban khur syndon ïa ka nam Player off the match.
Ka Khasi Hills Autonomous District Council kaba la buh hakhmat eh ïa ka thong ban wanrah ïa ka jingkhuid jingsuba ha ki shnong ki thaw kiba dang hap hapoh u pud u sam jong ka Council ka la pan jingkyrshan na ka World Bank ban shna ïa ki Resource Recovery Centre da kaba sdang nyngkong eh na ki shnong kiba hap hapoh ka East Khasi Hills District.
Ka District Council ka la buh hakhmat eh ïa ka thong ban wanrah ïa ka jingkhuid jingsuba ym tang ïa ki shnong ki thaw, hynrei wat ïa ki sawdong sawkun jong ka mei mariang bad ïa ki um ki wah.
Ka buit ban shna ïa ka Resource Recovery Centre ka dei kawei na ki lad kaba lehse lah ban ong ba kan long ka jingkyrkhu ruh ha kawei ka liang namarba lyngba kane ka Centre yn pynïakhlad ïa ki ñiut kiba pyut ban pynkylla sha ka sboh kaba pynmih pisa bad ïa ki tiar ki bym pyut ïa kiba yn dup lah ban pynïaid kam da kawei pat ka rukom.
Kane kan long ruh ka lad ban pynkylla pisa ïa ki ñuit ba la bret na ki thliew iing jong ki briew.
Ki wahduid bad ki wah bah ki shu kylla sohpdung ei ha ka jingleh sat jong ki paidbah ki bym don shuh ïa ka mynsiem ïatiplem bad haba tih bniah ïa ki daw ka long ba ki paidbah kim kheiñ kordor ïa ka mariang kaba ai ïa ka lyer kaba khuid bad ka mariang kaba pyngngad.
Ka jingbym biang jong ki jaka bret ñiut, ka pynlong ïa ki paidbah ban shu bret ïa ki jaboh jabain kat shaba lap ba shem.
Wat ka jingpynjari jong ka Sorkar ïa ki kyndon aiñ ba la mana ban daiñ kuna ïa ki nongpynkheiñ aiñ hynrei kam pynsheptieng satia.
Kito kiba ju mlien ban pynkheiñ aiñ kin ïai leh kajuh shi kajuh ka kam tad haduh ba ka aiñ hi kan da leh da kaba tyngeh.
Shabas! Khasi Hills Autonomous District Council, kaba mih shakhmat ban pyntreikam ka Resource Recovery Centre, lyngba ka Solid Waste Management Programme.
Ka jingpan jingkyrshan na ka Hima Mylliem kan ïarap shikatdei eh ban wanrah biang ïa ka jingkhuid jingsuba jong ka Iewduh kaba long ka kad khaii kaba heh tam ha kane ka Jylla Meghalaya.
Ka jingbret pathar ïa ki jaboh jabaiñ kyndong jong ka surok ïaid kjat ha Motphran kaba long ka iitkhmih jong ka Iewduh ka la wanrah ïa ka jingsma iwtung bad ka jingijli ban peit ïa ka jingbym sngewthuh jong ki briew ïa ka jingkordor jong ka jinglehkhuid.
Sa kawei pat ka long ba ka District Council ka dei ban buh hakhmat ïa ka thong ban pynkhuid sa ïa ka wah Umkhrah bad ka Wah Umshyrpi namarba kine ki dei ki ar tylli ki Wah kiba tuid na ka dohnud jong ka sor Shillong bad kiba long ruh ka iitkhmih jong ka nongbah.
Ka jingjaboh jong kine ki ar tylli ki wah kumba ka long baroh shikatta, ka dei hi na ka jingbym kheiñ snep jong ki paidbah ïa ka jingmyntoi jong kine ki ar tylli ki wah.
Jin lada ka Wah Umkhrah bad ka Umshyrpi kin long kiba khuid khlir khlir khlempep kin don bun ki lad ban kamai pisa da kaba shna ïa ki jaka ban khring ïa ki nongjngohkai pyrthei kumba long sha kiwei kiwei ki bynta jong ka rilum Khasi bad Jaintia.
Ka District Concil hi marwei kan ym lah ban pynurlong ïa kane ka jingthmu, lymda ki bor Hima, ki bor shnong bad ki paidbah nongshong shnong kim ai ka jingïatreilang.
Ka jingpynjari kyndon jong ki bor sorkar kin ym don jingmut lada ki paidbah hi kim don ka jingangnud naduh mynsiem bad ka jingkitkhlieh ïa ka jinglong bakordor jong ka mei mariang.
Tangba, kiba bun balang pat haduh mynta ki dang ap khmih lynti lano kano kane ka projek ba kongsan tam jong ka Council kan treikam noh namar ki kwah ban iohi ia ka jingkylla bad lada kane shisha ka treikam khlem pep kan long ka jingmyntoi bad ka jingkyrkhu ym tang ia ka khuid ka suba hynrei khamtam eh ban ioh ruh ia ka sawdong sawkun namar ym donkam shuh ban don ia ki jaka bret jaboh kumba long ka marten mynta.
Kyrmen ba kane ka jingthmu babha jong ka Khasi Hills Autonomous District Council ban pynurlong ïa ka projek RRC kan ym bijai ei.
Shillong, Rymphang, 05: Ka sorkar jylla hapoh ka jingïalam u Conrad K.Sangma kum u Myntri Rangbah, hynne ka Lah Sngi u Blei ka la pynkup burom ïa ki nongïalehkai sports kiba la ïoh khur takma ha ka Meghalaya Games 2024 bad kumjuh ruh ïa ka kynhun ïalehkai phutbol ka Jylla kiba la wanrah nam da kaba khur takma ksïar dang shen ha ka jingïalehkai phutbol jong ka Khelo Indïa Youth Games 2024.
ïa kane ka prokram pynkup burom ïa kitei ki nongïalehkai la pynlong ha U Soso Tham Auditorium, Shillong, ha kaba la wan sakhilang da u Myntri ka tnat Sports and Youth Affairs u Bah Shaklïar Warjri, ka Myntri ka tnat Health & Family Welfare-Dr.Ampareen Lyngdoh, ka Director jong ka Sports and Youth Affairs ka Kong Isawanda Laloo lem bad kiwei kiwei.
Haba kren kum u Kongsan ha kane ka sngi, na ka lïang jong u Myntri Rangbah u la ai khublei ïa ki nongïalehkai sports kiba la tyngshaiñ bha ïalade bad ruh ïa kito kiba la wanrah nam bad ka burom ïa ka jylla Meghalaya.
“Kane ka taiew ka long kaba kongsan bad baroh shitaïew ngin ïa rakhe lang bad ki samla ha ka jingïalehkai sports, ki nongsengkam lajong, ki nongput nongtem bad manla ki kam ba ngi don baroh shitaïew kiba ïadei bad ki samla".
U la ïathuh ba ka jingpynkup burom bad ka jingai jingithuh ïa ka jingjop jong ki samla ka long ban kyntiew ïa ki kum ki khlur bad ki nongai mynsiem ïa kiwei pat.
“Nga kwah ban ong ïa ki samla kiba don hangne ba phi long kiba kongsan tam bad phi don ka jingkitkhlieh bad kam dei eh tang ban ïoh ïa ka takma ne ban ïoh khusnam hynrei ban long ki nuksa babha ïa kiwei pat," u la ong.
U Myntri Rangbah u la pynpaw ruh ka jingsngewnguh ïa ka Meghalaya Sports Olympic Assocïation (MSOA), ïa ki kynhun ïalehkai sports bapher bapher bad ïa ka tnat Sports kiba la noh la u synnïang u bynhei ban pynlong ïa ka lympung ïalehkai Meghalaya Games kaba jop.
“Ki don ki jingtynjuh hynrei manla u snem ngi pynthikna ba ka jingïalehkai kan kham bha bad ngin jop ruh ïa ki jingeh jingtynjuh kiba shah hakhmat," u la bynrap.
Haba ai khublei ïa ka kynhun ïalehkai phutbol kaba la long ka lahduh ha ka Khelo Indïa Youth Games u Myntri Rangbah u la ong ba kane ka kynhun ka la pynlong ka jingsarong ïa ka jylla bad bynrap, “ki la long ki Lahduh bad kane ka pyni ïa ka sap ka phong kaba ngi don bad kaba ki lah ban kynjoh sha ka thong lada ngi long kiba kut jingmut bad kiba buh hakhmat ïa ka thong," u la ong.
Shwa kane, u Bah Shaklïar Warjri u la pynkynmaw ïa ki nongïalehkai ba kin pyndonkam ïa ka khusnam pisa da ka jingstad khnang ba kin nang lah shuh shuh ban pynpaw ïa ka sap ka phong ha ka jinglehkai sports.
“Ka sorkar ka la ai jingithuh ïa ka jingtrei shitom jong phi ban jop ïa ka takma hynrei kane kam pat dei satïa kaba kut.
Buh ïa ka thong ban kynjoh kham shajrong namarba phi long ka lawei jong ka jylla jong ngi,’ u la ong.
Nongpoh, Rymphang 05: U MLA ka Nongpoh u Bah Mayral Born Syiem mynta ka sngi u la lum ïa ki ophisar na ki tnad sorkar bapher bapher ryngkat ki nongïalam shnong jong ka Mawlong Nongtluh na ka bynta ban buddien ïa ki kam pynroi ha katei ka shnong, khamtam ki jingdonkam ba hakhmat eh bad ki jingmyntoi ba ki paidbah ki dei ban ioh na ka sorkar ha ka jingïalang kaba la long ha iing Dorbar jong ka shnong Mawlong.
Ha katei ka jingïalang la wan ruh ban don ryngkat naduh u Eric Dkhar BDO ka Umling C&RD Block, ka Dr TS Momin DMHO ka Ri-Bhoi, Dr D Blah Additional DMHO, P.P Yadav BMC ka Umling Block, Bah H Langi Rangbah Shnong Mawlong bad kiwei kiwei ki nongïalam shnong jong ka shnong Mawlong Nongtluh.
Ha katei ka jingïalang ban buddien ïa ki skhim pynroi la ioh ruh ban ïakren shibun ki jingdonkam bad ki jingmyntoi ba ki paidbah ki dei ban ioh ha katei ka shnong naduh ka pule ka puthi, ka koit ka khiah, bad ki skhim bapher bapher ba ki paidbah ki dei ban ioh lyngba ka skhim MP.Haba kren sha ki lad pathai khubor na ka liang u Bah Mayral Born Syiem u la ong ba katei ka jingïalang ka long ban buddien ïa ki kam pynroi ha katei ka shnong ba kum ka Shnong Mawlong bad kiwei kiwei ki shnong ba marjan kila ap khmih lynti la slem ban ioh noh laka jong ka Sub Center namar kumba long mynta ki paidbah khamtam ki longkmie ba armet ki shem jingeh ban leit sha ki jaka sumar namar ka jingjngai ka lynti bad ka jingsniew u surok bad kum ka shnong kala pynkhreh ruh ka jaka kaba heh hadien bala dep ban buh ïa ka jingthoh sha ka sorkar bad khamtam ba ka Village Health Council kan treikam bha ha katei ka shnong ban lah ban pyntreikam bha ïa katei ka Sub Center.
Ha katei ka jingïalang la ioh ruh ban buddien ban pynrung noh ïa ka Mawlong Government LP School ha ka PMShri na ka bynta ban ioh jingïarap na ka sorkar naduh ki kamra klas, ki paiñkhana, ki tiar ki tar katkum ka juk mynta, ki kor computer ban dang pynkhlaiñ ïa ki skul sorkar ban long kum ka shlem jinghikai sha ki khynnah ha katei ka shnong bad kumjuh ki shnong ba marjan.
Shuh shuh la ioh ruh ban buddien ïa ka skhim SAGY bala dep ban thep naduh u snem 2019 na ka skhim MP jong ka sorkar pdeng ban pynthikna ba ki nongshong shnong kin ioh jingmyntoi na ki skhim sorkar hadien bala jied ïa ka shnong Mawlong Nongtluh ban long kum kawei ka shnong ban ioh jingmyntoi na katei ka skhim.
Mawrathud, Rymphang 05: Hadien ka jingpynkhreh kaba shisnem lynter ki ‘riewngeit Katholik jong ka Balang shnong Sohphoh kaba hap hapoh ka Parish Umsohlait, ki la pynkut ïa ka jingrakhe Jubili shispah snem ka jingwan ka jingngeit Katholik ha ka shnong jong ki, ha kaba ka Kong Ampareen M.Lyngdoh MLA, kaba long ruh ka Myntri Sorkar ka Jylla kaba dei peit ïa ka tnat ka koit ka khiah kala pynhiar ïa ka Lama rakhe jubili shispah snem jong ki riewngeit Katholik ka Shnong Sohphoh hynnin ka sngi 4 tarik Rymphang 2024, hapdeng ka kynhoi risa “Hoi, Hoi, Hoi …"bad ka jingiphuh iphieng ha kaba ki riewngeit na ki shnong kum na Mawrathud, Ingsaw, Umtngam, Lumniwar,Tyrso, Ummat bad na ki shnong ba marjan kila ïatuid sha ka shnong Sohphoh.
Hashwa ban pykut ïa kane ka sngi jingrakhe shispah snem jong ka Balang shnong Sohphoh, ha ka por 10 baje kynrong sngi, la don ka jingkñia Mas Iukharist ha kaba u Sohblei (Phadar) Gerald Khongji, Rector ka Christ King’s King College u long u kongsan ha ryngkat ka jingïasynran lang ki Lyngdohsohblei, Sohblei Leo Khrawbor Parish Priest ka Parish Umsohlait,Sohblei Edward Sten bad kiwei de ki Lyngdohsohblei.
U Sohblei Gerald Khongji haba kren ha kane ka sngi, u pynpaw ka jingkmen haba u la ïoh ïa kane ka lad ban wan sakhilang ïa kane ka sngi pynkut ïa ka jingrakhe Jubili shispah snem jong ka jingwan ka Balang Katholik ha ka shnong Sohphoh bad ai khublei ïa baroh kito kiba don kti ha kaba pynlong ïa kane ka jingrakhe Jubili kaba jop bad kaba iphuh iphieng.
Haba kren shaphang ka jingwan ka Niam Katholik ha kane ka shnong Sohphoh, u la ong ba kumba u Jisu Khrist u la Seng Nongrim ïa ka Balang halor ki 12 ngut ki Apostol, kumta ruh ïa ka Balang ha shnong Sohphoh la seng nongrim da ki 12 ngut ki Khristan ba nyngkong ha ka snem 1923 bad na ki 12 ngut mynta ki don 105 tnum ïing.
Shuh shuh u Sohblei Gerald Khongji haba ïathuh ïa ka jingïaid lynti jong ki riewngeit hapoh kine ki shispah snem khlem pep ki la ïaid ha ka lynti kaba jlieh, ha ka lynti kaba khohruh khohram, ki la ïaid lyngba ka Ding lyngba ka Um, hapdeng kiba bun ki jingtynjuh, hynrei hapdeng kane ka lynti ki la ïaid lang bad U Trai Jisu Khrist Uba long U Nongap Langbrot babha Uba ïalam ïa ki sha ka Lyngkha Phlang kaba jyrngam bad ka jingngeit ha kane ka shnong Sohphoh ka la roi bad kan nangroi ha ki snem bad ha ki por ki ban dangwan.
Nangta u Sohblei Khongji u ong ba ha ki snem kiba nyngkong ki riewngeit kane ka shnong (Sohphoh) ki hap hapoh ka jingpynïaid jong ka Parish Laitumkhrah, haba la plie ïa ka Parish Mawlai ha ka snem 1933, ki hap hapoh ka Parish Mawlai, ha ka snem 1952, ki hap hapoh ka Parish Nongpoh bad haba la plie ïa ka Parish Umsohlait ha ka snem 1972, ki hap hapoh ka Parish Umsohlait.
Nangta u Phadar Khongji u ong ba ha kine ki shispah snem kane ka shnong (Sohphoh) ka la ïoh bun ki jingkylla kyrteng na ka kyrteng Lumsohniru sha ka kyrteng Madan Bhoi na ka Madan Bhoi sha ka kyrteng Madan-khah na ka kyrteng Madan-khah sha ka kyrteng Sohphoh.
Kum juh ha ki shispah snem bun ki jingkylla na ka ïingmane sherdara sha ka ïingmane Phlang, na ka ïingmane Phlang sha ka ïingmane Dieng bad na ka ïingmane Dieng mynta sha ka ïingmane Dewbilat.
Ka jingkylla kyrteng ka wan rah ïa ka jingmyntoi na u Abram sha u Abraham, u Jacop sha u Israel, u Simon sha u Petrus, u Saulus sha u Paulus.
Kum juh ïa ka ïingmanena ka ïingmane jong u Paulus sha ka ïingmane jong u Petrus bad mynta sha ka ïingmane u Francis Assisi bad ym sngewphylla eiei ong u Sohblei Gerald Khongji kine ki jingkylla ka dei ka lynti ïaid ba U Blei U la btin lynti ïa ki khun Khristan jong ka Balang shnong Sohphoh.
U Sohblei Khongji u pynkut da kaba ong ba kane ka jingkylla ka long ka lynti jong ka jingpynjanai jong u Blei bad ka jingkhot ïa ki briew sha ka jingpynjanai ha ka jinglong briew, ka kyrdan ka jinglong khunblei bad ka jingkhot ban pynlong ïa ki synran jong U Trai Jisu Khrist.
Ha kane ka sngi la wan ïa sakhilang ruh da u Bah Charles Marngar MLA ka thaiñ bad kiwei de ki riewkhmat jong ka thaiñ nalor ki Lyngdohsohblei (Phadar), ki Sister, ki Brother bad kiwei de ki riewkhmat na ki kynhun ñiam bapher bapher kiba la shah khot sngewbha.
Nongstoiñ, Rymphang 05: Ki paidbah kiba shong ba sah ha ki bynta khappud bad ka jylla Assam, ki la mad shisha ïa ka jingeh ba khraw ha ka kit ka bah, ka pang ka shitom bad ha ka ïaid ka ieng namar ka jingbym don ki surok kali ba bha ban leit sha ki shnong ki thaw jong ki.
Ïa kane la pynpaw da ki nongsynshar shnong ka thaiñ Mawïamsyiem kiba hap hapoh ka Hima Nongmynsaw, kata ba kynthup ïa ki shnong ba don ha ka thaiñ Mawïamsyiem bad kiwei.
Ki la ïathuh ba bun ki mar rep kiba ki la pynmih na ki ryngkha ki risa ki la shu pyut ei noh, namar ba kim lah shuh ban kit da ka met bad pynpoi ïa ki sha ki iew ki hat bad kane ka la wanrah ïa ka jingduh nong ba khraw ïa ki nongrep.
U bah Patstar Nongshlong, sordar ka shnong Mawïamsyiem u la pynpaw ïa ka jingsngew bynñiaw, namar ba ka sorkar Meghalaya ka la iehnoh khunswet ïa ki paidbah kiba don ha kitei ki bynta khappud.
U la ïathuh ba kumba long mynta ki don palat 10 tylli ki shnong kiba don ha ka thaiñ Mawïamsyiem, ki bym shym pat la ïoh pdiang satia wat tang khyndiat ruh ka jingïarap na ka sorkar jylla.
U la ong ruh ba hapoh ka shnong Mawïamsyiem, ka sorkar kam pat pyllait wat tang ïa ka khanasumari kaba la dep ban lum naduh kham mynshwa.
Kane ka la ktah bad pynduhnong shisha ïa ka shnong ka thaw, namar haduh mynta kim pat shym la ïoh pdiang wat tang u khaw rashon ne kiwei kiwei ki lad jingïarap na ka sorkar.
U la ong ba katei ka thaiñ kam ïoh wat ïa ki scheme kyrpang ïa kiba duk na ka sorkar India kum ka MGNREGA, PMAY, PMGSY, bad kiwei kiwei ki kam pynroi ka ba la pynlong ïa ka thaiñ ban shong sah ha ka jingdum.
Namarkata u la buh jingkylli ïa ka sorkar ba shaei ka buh ïa kita ki scheme border Road, ki scheme PMGSY bad kiwei kiwei kiba dei hok ban pynïoh sha ki jaka nongkyndong bad jaka khappud.
Nongstoiñ, Rymphang 05: Namar ka jingïakynduh jingeh jong ki paitbah ka Mawshynrut constituency ha ka leit ka wan bad ka kit ka bah, u bah Methodius Dkhar wat la ka jingshah jied jong u kum u MLA kam pat kynjoh wat tang shisnem ruh, hynrei u la shimkhia haduh katta katta na ka bynta jong ki paitbah ka constituency baroh kawei.
Utei u nonghmihkhmat ka Mawshynrut haba ïakren bad u nongthoh khubor u la ong ba naduh ka por ba u sdang ban ïalap election, u la kular ha ki paitbah ba un ïaleh katba lah ban wanrah ïa ki kam pynroi kum ki surok, ki madan ïalehkai, ban kyntiew ïa ki lad jingsumar na ka bynta ka koit ka khiah, ka pule puthi bad kiwei kiwei ki kam pynroi kiban wanrah jingmyntoi na na bynta ki paitbah.
U la ong ruh ba haduh mynta u la pyrshang ban pruid dak ïa ki ar tylli ki surok thymmai bad u la dep pynsngew sha ka sorkar bad un sa pynkynmaw biang ha ka dorbar mang tyngka jong une u snem.
Kitei ki ar tylli ki surok thymmai kiba u la dep pruid dak ki long kawei na Seiñduli sha Siangra kaba jngai kumba ar haduh lai kilomitar bad kawei pat na Thiepjaphlang shaduh Umshynrut, kaba jngai kumba phra haduh khyndai kilomitar.
Haba kylli haduh lano ka sorkar kan mang pisa na ka bynta ban pyntrei ïa kitei ki surok, utei u nongmihkhmat u la ong ba ym pat lah ban tip namar ba ka sorkar kan dang phah ïa ki briew ban sorbe.
Hadien ba ka jingsorbe ka la dep ka sorkar kan sa phah shna ïa ka detail project report (DPR) na ka bynta ban kheiñ ïa ka jinglut jingsep bad kan sa buh ïa ka mangpisa kaba biang shuwa ban khot tender.
Ha kaba ïadei bad kiwei pat ki kam pynroi hapoh ka constituency, u bah Dkhar u la ong ba u don ka jingangnud kaba khraw ban kyntiew ïa ki samla kiba don sap ha ki kam ïalehkai ba bun jait ym tang ha ka phutbol.
Hynrei ban kyntiew ruh ïa ki ha ki jingïalehkai kum ka badminton, table tennis, boxing bad kiwei kiwei kiba hap ban ïalehkai hapoh ki hall kiba biang.
Na ka bynta kitei ki jingïalehkai u la dep pynïoh ïa ka skhim na ka bynta ban shna ïa ka indoor stadium ha Mawthengkut bad ynda la dep ban tei ïa katei ka indoor stadium, kan long ka jingmyntoi kaba khraw ïa ki samla kiba don sap ha ki kam ïalehkai ba kin ïoh ban praktis bad ban pyntbit ha ki jingïalehkai ba ki don ïa ka sap.
Ha kaba ïadei bad ka kot ka khiah, ka pule puthi u la ong ba kum u nongmihkhmat un sa phah buddien ïa ka jinglong jingman jong ki jaka sumar kiba la don lypa kum ki CHC, PHC bad ki Sub Health centre.
Lada na baroh ki jaka sumar kiba la don lypa ki la donkam ban kyntiew kyrdan, un sa shimkhia ban pynkynmaw ïa ka sorkar man la ka por ba kan shimkhia ban ba kan pyntreikam katkum ka jingdonkam jong ki paitbah.
Nongpoh, Rymphang 05: Da ki spah ngut ki samla pule bad ki riew shemphang ha ka pule ka puthi na kylleng ka ri India, ki la wan ban shim bynta mynta ka sngi ha ka sngi sdang jong ka 47th Indian Social Science Conference ba la pynlong da ka Indian Social Science Academy (ISSA) ha ryngkat ka jingïatrei lang bad ka skulbah USTM, Meghalaya ba la pynlong mynta ka sngi ha Auditorium Hall ka USTM.Ïa kane ka sngi sdang katei ka Indian Social Science Congress la wan ban plie paidbah da u Dr.Vinod K.Gaur, Secretary barim ka Mining bad Earth Science ka sorkar India kum u kongsan bad la sakhi lang ruh ha kane ka sngi da ka jingdon lang u Dr W Selvamurthy, Chancellor, u ba dei peit kum u Amity ka University Chattisgarh; u NP Choubey, General Secretary ISSA; Prof GD Sharma, Vice Chancellor ka USTM bad u President ka Association of Indian Universities, u Prof PK Sarkar, President ka ISSA, u Prof Amit Choudhary bad kiwei kiwei.
Haba kren ha kane ka sngi kum u kongsan, u Dr.Vinod K Gaur, u la ong ba ha ka pule ka puthi ki don shibun ki jingkylla naduh ba la wan ka Education Policy ba thymmai bad kane ka Education Policy ba thymmai ka dei kawei na bynta ba la lah ban saindur shibun ha ban wan rah ïa ka jingkylla ha ka liang ban kyntiew ïa ka pule ka puthi kaba biang hapoh ka ri hi baroh kawei.
Nongstoiñ, Rymphang 05: Na ka bynta ka jingmyntoi jong ki paitbah ka Mawshynrut Civil Sub Division, ki nongïalam ka Mawshynrut Youth Movement ha ka sngi thohdieng ba la dep ki la ai da ka Memorandum sha u Conrad Kongal Sangma Myntri Rangbah ka jylla.
Ki nongïalam ka Movement ki la leit ban ïakynduh ïa u Myntri Rangbah hadien ba u la dep ban plie ïa u mawnongrim ban pynbha ïa ka madan phutbol ha Riangdo Ha katei ka jingleit ïakynduh, ki la ïoh ruh ban ïakren bad ban aiti ïa ka memorandum kaba la soi da u bah Shem Rynñiaw President bad u bah P.Wanñiang secretary, ha kaba ki la pynkynmaw ha u Myntri Rangbah ïa ki mat kiba don kam eh kum ka jingpyntrei noh ïa ki tnad treikam hapoh ka Civil Sub Division kum ka planning, border, housing, Supply, MPSC bad DSC bad ban thung noh ïa ki nongtrei ba pura ha baroh kitei ki tnad trei kam.
Nalor kitei ki mat la pynkynmaw ruh ba ka Mawshynrut Civil Sub Division ka la don kam la u jong u Sub Divisional of School Education Officer, namar ka area ka long kaba ïar kaba don haduh lai spah khat hynriew tylli ki shnong, palat arspah sanphew tylli ki L.P Skul, sawphew hynriew tylli ki Upper Primary skul, arphew saw tylli ki Secondary skul, lai tylli ki Higher Secondary school.
Dei halor ka jingdon jong kat kitei ki skul ba ka MYM ka hap ban pynkynmaw ïa u Myntri Rangbah ba un shim khia.
Ha dorkhas ka seng ka la pynkynmaw ruh ba ïa ka Riangdo CHC la I dei ban kyntiew sha ka shispah jingthiah namar katba nang mih ki snem ka jingroi briew ka la nang kiew sted bha.
Nalor kata ha ka CHC kaba don mynta ka dang donkam shuh shuh ki nongtrei nalor ki Doktor, GNM, ANM.L.T chowkidar bad kiwei kiwei bad ban pynbiang ruh ïa ki kor x-ray, ambulance bad kali kit met ïap.
Shuh shuh la pynkynmaw ruh ha katei ka jingthoh ba ka sorkar ka la dei ban kytiew kyrdan noh ïa ka Seiñduli, Umsohpieng, Umdang, Riangdim bad Missei Sub Health Centre sha ki Primary Health Centre na ka bynta ka jingbit jingbiang jong ki paitbah nong shnong shnong.
Kiwei pat ki mat jingdawa lyngba katei ka jingthoh ki long ba ka sorkar ka mang pisa na ka bynta ban seng da ka College hapoh ka Civil Sub Division, namar ka dei ka jaka pdeng jong ka pule puthi jong ki paitbah ka thaiñ Lyngngam bad Garo.
Kiwei pat ki mat ba ka seng ka la pynkynmaw ki long ka jingpyntreikam pura ïa ki tnad treikam kiba la dep don lypa kum ka tnad PHE, Water Resources, Sub Treasury bad Agriculture.
Shuh shuh la pynkynmaw ba ka sorkar kan pyntrei kam pura noh ïa ka Rimuliang bad Shahlang C&RD Block, ba ka sorkar kan mang pisa na ka bynta ban ïada ïa ka jingtwa khyndew ha shilynter ka wah Riangdo, ki jaka ai jinghikai na ka bynta ban ri jingri, ri dohkha, ban ai jingïarap ban ïada ïa ki lynkha kba ha Wahblei na ka jingshlei um.
La pynkynmaw ruh ba ka la donkam eh ban thung noh da u Veterinary Officer u ba pura ha Riangdo, khnang ba ki paitbah nongri jingri kin ïoh jingmyntoi lada ki jingri jigduh ki kem pang.
Nongpoh, Rymphang 05: Namar ka jingsngewkhia halor ka jingud jingnam ki samla wad kam kiba la thep kam ïa ki post bapher bapher hapoh ka DSC Ri Bhoi, ki nongïalam ka Ri Bhoi Peoples’ Council (RBPC) bad ka seng MPSO, Women Wing Ri Bhoi mynta ka sngi ki la leit syndon ban kynduh ïa u Deputy Commissioner ka Ri Bhoi na ka bynta ban wad jingtip halor ka daw ka jingpynslem ban pynbna ïa ka result ki post DSC ha Ri Bhoi District.
Haba leit ban ïa kynduh ïa u Deputy Commissioner ka Ri Bhoi bad uba dei ruh u Chairman ka DSC Ri Bhoi, u Arpirt Upadhayay, la ïalam da u President ka RBPC, u Samla Jayson Lennox Nongrum bad ka President ka MPSO Ri Bhoi, ka Kong M.Wanniang bad ryngkat ki dkhot ha kaba ha kane ka jingleit kynduh ki la aiti ruh ïa ka dorkhas ban wad jingtip halor ka daw ka jingpynshlem ban pynmih noh ïa ka result ki post DSC ba la khot naduh u snem 2021-2022.
Kine ki nongïalam ki ar seng, ki la leit ruh ban ïa kynduh ïa u DC ka Ri Bhoi, ka dei halor ka jingsngewkhia kaba jur halor ka jingpynshlem ban pynmih ïa ka result ba bun ki samla kiba ïa khun ïa katei ka kam ki la pynpaw ïa ka jingsngewkhia naba la pynslem ban pynmih ïa ka result.
Haba kren sha ki Nongthoh Khubor, u President ka RBPC, u Samla Jayson Lennox Nongrum, u la ong kum ka seng ryngkat kine ki seng longkmie ki la shim ïa kane ka bynta ban kynduh syndon ïa u DC ka Ri Bhoi, ka dei namar ba bun ki samla ki la pynpaw sha ka seng ba ki da sngewkhia halor ka jingpynshlem ban pynbna ïa ka result jong ki kam bapher bapher ba la pynlong da ka DSC Ri Bhoi.
U la ïathuh ruh kumba la pynpaw da u DC ka Ri Bhoi ka don hi ka jingeh ha kaba pynmih kloi ïa katei ka result thungkam ka DSC ha Ri Bhoi, kaba dei na ka daw ba ki department kim pat wan phah ïa ka roster system sha ki tnad ba dei peit ïa ka roster system ka sorkar jylla bad ha ka miej jong u, u la pyndep lut ban leh ïa kiba donkam bad mynta ka sah sa tang ha ka roster system ba dang hap ban pynbeit ha kaba wat la katta ruh un sa shim khia katba lah ban pynbna kloi noh ïa kane ka Result jong ki post DSC.Namarkata, na ka liang ka seng kim don ei ei ban pyrshah ïa ka bor synshar District ne ïa ka sorkar bad kane ka jingmih ka seng ban kynduh ïa u DC ka long ban pynsted ha kaba pynbna noh ïa ka result katei ka post DSC bad la kumno kumno ka seng ka dawa ba la kumno kumno kumno ka result dei ban pynbna noh haduh u bnai Lber 2024 bad lada slem ka seng kam banse ban ïaid da kawei ka lynti ban myntoi ki khun samla ha ka liang ka ioh kam ka ioh jam.
Shillong, Rymphang, 05: Ka Hynñiewtrep Youths’ Council (HYC) ha ka sngi Saitjaiñ ka la pynkha sa kawei ka shnat treikam kaba thymmai kaba la tip kum ka HYC-Jatap Unit kaba don hapoh u Sandi Mustoh, Shella Confederacy.
Ha kane ka sngi ki nongïalam ka seng kmie ba la lamkhmat da u President u Bah Roy Kupar Synrem ki la pynskhem ïa ki nongkitkam jong kane ka Unit ha ka jingsakhi lang ki riew rangbah bad ki paidbah nongshong shnong.
Ki nongkitkam ka HYC- Jatap Unit ki kynthup ïa u President Pyndapbor Shongwan, Vice President Teibor Diengdoh bad Bankyrshan Nadon, General Secretary Pyndaplang Laitmon, Secretary Khrawkupar Laitmon bad Bakordor Rapmai, Sports Secretary Starwell Phin bad 20 ngut ki Executive Member.
Ka Seng ha kane ka sngi, ka la ai sngewbha da ki nep syaid bad ki tap moh khlieh ïa ki nongshong shnong ka Kher Jatap bad Lum-u-Smon.
Shillong, Rymphang, 05: U Kyrtong MP ka Seng VPP, u Dr.Ricky Syngkon, u la ong ba ka daw ba ka Seng ka la pyrshah jur ïa ka jingtuklar ka sorkar ïa ka Lokayukta, namar kam kwah ba ka Jylla kan shah lynshop ha ka jingbamsap, namar ka jingbamsap ka ktah lut ïa ka koit ka khiah, ka pule puthi bad kiwei kiwei de ki jingim ba man ka sngi jong ki briew.
Haba kren ha ka jingïalang jong ka Seng kaba la long ha Malki Point mynta ka janmiet, u Dr.Ricky u la pynshai ba lada ka Lokayukta ka khlaiñ ka mut ka jingbamsap ruh kan Duna bad kiba thmu ban bamsap ruh kin nym nud.
Hynrei kumba long mynta lada ka Lokayukta kaba la thung khnang ban tohkit ïa ki kam bamsap ka tlot bad ka shah mushlia bad shah tuklar ha ki bor sorkar, ka mut ki ophisar ne kiba don ha jingtreikam ka Lokayukta kin nym nud ne lah ban tohkit ïa ki kam bamsap.
Haba pynshai shuh shuh u la ong ba ka jingbamsap ka pynlong ïa ki hospital ne kiwei pat ki jaka sumar kim biang ki dawai ne ka sorkar kan lah ban pynbiang ïa ki dawai, ki kor ki bor ne ban thung ki Doktor ki Nurse bad kiwei kiwei pat ha ki hospital, kaba mut ki paidbah kin hap mad ïa ki jingeh bad kim ïoh ïa ka jingsumar kaba biang.
Kumjuh ruh lada ki jaka pule kim biang, kim don ki Nonghikai kiba biang ne ba ka sorkar kam lah ban thung Nonghikai ka mut ka pule puthi jong ki Khynnah kan shah ktah.
Kumta u la ong ba ki paidbah kidei ban ieng pyrshah ïa ka jingtuklar ka sorkar ïa ka Lokayukta khnang ba kan lah ban treikam bad ïakhun pyrshah ïa ki kam bamsap.
Shillong, Rymphang 4 : U Symbud Myntri Rangbah ka jylla uba khmih ïa ka tnat Pynroi Sor Bah Sniawbhalang Dhar ym tang ba u ju leit buddien na ka por sha ka por ïa ki projek pynroi Sor ha kane ka nongbah Shillong bad New Shillong kum ki projek Smart City hynrei u la hiar ban leit buddien ruh ïa ka jingpyntreikam ïa ki skhim bad projek sha ka Constituency lajong.
Ha ka Sngi Saitjain jong ka taiew baladep u Bah Dhar u la pynlut por ban leit peit ïa ka jingpyntreikam ïa ki projek bad ïa ka skhim hapoh ka Nartiang Constituency da kaba leit jurip ha ka shnong Mynsngat ïa ka jingshna ïa ka madan phutbol, ka surok bad ïa ka Iingdorbar.
Ha kane ka jingleit jurip la synran lang da u SDO.U la pynpaw ïa ka jingsngewkmen ba ka kam ka la ïaid shakhmat bad u pynpaw ruh ba u kwah ban pyndep ïa kine ki jingtrei hapoh ka por ba la buh.
Lah ban pynkynmaw na ka por sha ka por u Bah Sniawbha kum u MLA bad kum u Dy.CM u don ka jingthrang ban pynlong ïa ka Nartiang Constituency kum ka Model Constituency bad kawei na ki nuksa ba u la pynpaw dang shen ka dei ka jingplie ïa ka Stadium kaba long katkum ka International Standard kumba la pynbna da u Myntri Rangbah u Conrad K Sangma ha ka sngi ba plie ïa kane ka Stadium ha Wahïajer.
Kane ka dei ka Stadium ba nyngkong eh kaba biang lut nadong shadong ym tang hapoh rilum Jaintia hynrei wat ha jylla Meghalaya ruh.
Hadien ka jingleit jurip ïa ki skhim bad ïa ki projek u la leit ban ïadon ryngkat ha ka jingïalang kur jong ka kur Pale ha ka shnong Moodop da ka jingsynran jong u CEM ka JHADC Bah Thombor Shiwat.
Shillong, Rymphang, 05: U Nongïalam ka Liang Pyrshah jong ka Ingdorbar Thawaiñ Bah Ronnie V.Lyngdoh, ha ha ka Lah Sngi u Blei u la ong ïaroh ïa ka jingthmu ban pyndonkam ïa ka National eVidhan Application (NeVA) ban pynlong ïa ki jingïatai jong ka Ingdorbar Thawaiñ kiba khlem sangeh bad ki bym donkam shuh ban pyndonkam ha ka kot.
U Bah Ronnie u la ïoh jinghikai mynta ka sngi halor ka jingpyndonkam ïa ka Application na ki ophisar jong ka IT Cell ka Secretariat ka Ingdorbar Thawaiñ ha ka Conference Hall jong ka Administrative Block ka Assembly ha Khyndailad, Shillong.
U la ïaroh ruh ïa u Lamphang jong ka Iingdorbar Thawaiñ u Thomas A.Sangma, ïa ki ophisar jong ka Assembly Secretariat kiba la pynsdang ban pyntreikam ïa ka National eVidhan Application.
U la kdew ruh ba ka jingpyndonkam ïa ka Application kan ym pynlehnohei ïa ka por namarba lah ban phah ïa ki jingkylli bad ki notis ha kano kano ka khyllipmat.
Lah ban kdew ba kane ka Application ka don ïa ka Secure Page na ka bynta uwei pa uwei u dkhot jong ka Ingdorbar na ka bynta ban phah ïa ki jingkylli bad kiwei kiwei ki notis.
Ka NeVA, ka don hapoh ka NIC Cloud MeghRaj, bad la shna kyrpang ban pynïaid ryntih ïa ka jingpynïaid ïa ka dorbar u Lamphang, bad ban pynïaid ïa ka Legislative Business khlem da pyndonkam shuh ïa ki kot ki sla bad ban ïarap ïa ki dkhot ka Ingdorbar ban pyndep ruh ïa la ka jong ka kamram hapoh ka Ingdorbar Thawaiñ.
Shillong, Rymphang 05 : Ka skul Government LP School Pomkaniew dei kawei na ki skul kaba la rim tam ha ka thaiñ Mylliem hynrei ka kylla long ruh ka skul kaba la shah iehbeiñ tam na baroh ki skul.
Ïa kane ka skul la seng naduh ka snem 1965 kata ha shwa ba ka Meghalaya kan ïoh la jong ka jylla ba pura.
Kane ka skul kaba la ïaid mynta sha ka 58 snem ka jingshakri ïa ka thaiñ baroh shi katta ka ai ka jingshakri ha ïingskul kaba la rim bha bad teng teng haba jur slap ka buh jingeh bha ym tang ïa ki khnnah hynrei wat ïa ki nonghikai.
Katkum ka jingïathuh da i Headmistres, Kong Lucydora Syiemlieh la ong ba na kylleng ki shnong ki wan pule ha katei ka skul bad mynta leilei ki la poi shaduh 240 ngut tam ki khynnah.
“Ha ka snem ba la dep namar ka jingkhapngiah palat ngi la hap ban pynshong haduh 8 ngut ki khynnah ha kawei ka ben.
Bapli ha ka jingkhapngiah ki shem jingeh wat ban thoh ban pule.
Bad kane ka la long shisha ka thma ïangi ki nonghikai," ong i Headmistress.
I la ïathuh ba hapdeng kitei jingeh i la kyrpad ïa ka tnad pule puthi hynrei kane ka ïai sah bad kumta ki la hap ban bteng ban pynlong skul ha ka ïingskul kaba rim.
“Ha ka por slap lei lei da poi ha skul la jhieh lut ki ben bad ki kot ki sla," i la bynrap shuh shuh.
Hynrei i ong ba dei tad lyngba u Bah Hamlet Dohling kum u MLA bad Myntri Sorkar ka Jylla ba ki la ïoh ïa ka jingkular ban ïoh noh da ka ïingskul ba thymmai kaba la urlong bad ïoh ban plie ha kane ka sngi Nyngkong.
Kumta, i la ong ba ka jingpynïoh jong u MLA barim da ka ïingskul kaba thymmai kaba la shna da ka dewbilat kala pynkmen haduh katta katta ym tang ïa ki nonghikai hynrei khamtam eh ïaki khynnah skul bad ïa ki kmie ki kpa.
Ïa kane ka ïing skul la plie paidbah da u Bah Hamletson, Chief Adviser jong u Myntri rangbah ha kane ka sngi Nyngkong ha ryngkat ka jingdonlang ki nongïalam shnong, ki ophisar na ka tnad pule puthi bad ki kmie ki kpa.
Na ka liang ka shnong ruh ki la pynpaw ka jingsngewnguh ïa u MLA barim uba la ïohi bad pynsngew ïa ka jingud jingnam jong katei ka skul da kaba pynïoh ïa katei ka ïing skul.
“Ngi pynpaw ka jingsngewnguh kaba kyrpang ïa Bah Hamlet ba la pynïoh ïa kane ka ïing skul kaba thymmai ha ka shnong jongngi," ong u Rangbah Shnong, Bah Kibarsing Kharkongor.
Shuh shuh u la ïathuh ba la slem bha ki la pyrshang ban pynïoh jingïarap ïa katei ka ïing skul hynrei kam shym la urlong satia.
Na ka liang u Bah Hamlet haba kren ha ka jingïalang u la ïathuh ba kum u MLA ha kito ki snem u la lah ban pynrung haduh 7 tylli ki skul ban ïoh ïa ka ïing skul ba thymmai kynthup lang ïa ka ïing skul ha Pomkañiew.
Ua ong ruh ba katei ka shnong ka la ïoh bun bha ki kam pynroi ha ka por jong u kynthup naduh ka madan ïalehkai ba la shna ha ka dor ba 1 klur tam kumjuh ruh ïa ka surok kaba la shna thymmai ha ka jingmang ba 3 klur tam nalor kiwei kiwei.
“Wat hadien ba nga la rem ruh ngam shym la sangeh ban trei na bynta ki paidbah ka constituency namar nga kwah ban shakri.
Bad ym don hi ruh kiba lah ban khang ïanga ban trei," u la ong da kaba pyntip ba na bynta kiwei ki jingdonkam ha ka skul kumba la pynpaw da i Headmistress bad Rangbah Shnong un sa wad lad wad lynti.
Shillong, Rymphang 05 : U Nongai Ktien ka sorkar jylla ba dei ruh u Myntri sorkar, Bah Paul Lyngdoh ha ka sngi Nyngkong u la kynthoh ïa ka Voice of the People Party (VPP) da kaba kynnoh ba ka pyrshang ban pynlong politik ïa ka ishu Meghalaya Lokayukta.
Haba kren bad ki lad pathai khubor, u Bah Paul u la ong, “Ban pynlong ishu politik da kaba ïalam bakla ïa ka jingsngew ki paidbah kadei kaei kaei kaba ngam sngew dei satia namar ka long kumba pyrshang ban kdat noh shawei ïa ki ishu kiba donkam kiba dei bad ka jylla.
"Dang shen ka VPP ka la sangeh noh ïa ka jingïakhih jong ki ban dawa thung kam biang ïa ki ophisar ba la shongthait ba la thung da ka Lokayukta.
Katei ka party ba don ha ka Liang Pyrshah ka la kynnoh ruh ba ka jingweng kam ïa kitei ki ophisar ba la shongthait ka la wan ha ka por ba ka Lokayukta ka lap ba ka don ka jingsuba donkti bamsap jong uwei u MLA uba dei u bahaïing jong u Myntri Rangbah ka jylla.
U Bah Paul uba dei ruh ha kajuh ka por u Working President ka DUP u la ïathuh ruh ba ka Meghalaya Lokayukta Act ka la kren shai bha ba kim lah satia ban thung ïa ki ophisar ba la shongthait namar ka bor treikam jong ki la ka kham duna lada ïa nujor bad ki ophisar kiba dang don ha ka kam.
Nalorkata, u ong ruh ba kim lah satia ban ïaid lait na ka Act kaba la wan hadien shibun bha ki jingpyrshah ha kylleng ka Ri.
U ong ruh ba ka Myntri ba dei peit ïa ka tnad Aiñ, Kong Ampareen Lyngdoh ka la dep ban kynduh ia ki nongïalam ka VPP kiba kwah ban kynduh ïa u Myntri Rangbah ban ïakren halor kane ka ishu bad na ka liang u Myntri Rangbah u la dep pynpaw ba u long uba kloi ban kynduh ïa ki.
“Kane ka dorbar mangtyngka ban wan ruh ka plie ka lynti na bynta jong ki ban iakren ia kane ka ishu hynrei ngim lah pat ban ïa kren ïa kaei kaba ka Aiñ ka kdew," u la bynrap biang.
Shuh shuh u la pynshai ba ka Lokayukta kam dei satïa ha ka jingpeit pura jong ka sorkar jylla namar ka thong hi ka long ba ka Lokayukta kan ai ka jingbishar kaba khlem shah liang bad ba kam dei hi ruh ka tnad sorkar.
“Kumta lada ngi leh pyrshah ïa ka Act, ka sorkar jylla kan shah kynnoh ba ka pynkheiñ ïa la ka jong ka aiñ.
Ha kajuh ka por lada phi ong ba phi kwah ïa ka rukom treikam kaba khuid hynrei phi kwah pat ba ka sorkar kan pynkheiñ ïa ka Act, kumno ngni lah ban leh ïa kine ha kajuh ka por," la bynrap biang u Myntri.
U Bah Paul ula ïathuh ruh ba na ka liang u Myntri Rangbah u la dep ban kren shai ba ka sorkar ka kloi ïa kino kino kiba kwah ban wan sha ka miej jong ka jingïakren namar kim don ei ei ban buhrieh.
Shillong, Rymphang, 05: Ka Voice of the People Party ka la bteng ban pynlong ïa ki jingïalang ban pynsngew-thuh ïa ki paidbah da kaba pynlong ha ka jingïalang mynta ka janmiet ha Malki Point.
Ha kane ka jingïalang la ïoh jingkren na u Bah Ardent, Dr.Ricky, Bah Adelbert, Bah Brightstarwel bad kiwei kiwei.
Ki Nongïalam ki la ban biang ba dei ban thungkam biang ïa ki lai ngut ki ophisar jong ka Lokayukta kiba ka sorkar ka la weng kam noh hadien ba ki la tohkit bad lap ïa ki kam bamsap ha ka jingpyntrei ka GHADC ïa ka MDC Hostel bad ka jingweng kam ruh ka long hadien ba kine ki ophisar ki la chargesheet ïa ki briew kiba donkti ha ka jingpyndonkam bakla ïa ka pisa ba 6 Klur tam bad uwei na kiba la shah chargesheet udei u kynum jong u Conrad Sangma, u Sanjay Sangma.
Ki nongkren ki la ong ruh ba ki paidbah kidei ban wad jingtip bad sngewrhuh bha ïa ka Lokayukta namar kane kadei ka atiar ban ïaleh pyrshah ïa ki kam bamsap, la ka long da ki briew sorkar ne wat ki Nongmihkhmat jong ki, haba ki pyntreikam ïa ka Skhim MLA jong ki.
Shillong, Rymphang 05 : Ka sorkar jylla ka lah ban shim noh shen ïa ka rai kaba khatduh ban thung ïa ka chairperson ba thymmai jong ka Meghalaya State Commission for Women (MSCW) la kumno kumno hapoh kane ka taiew.
Haba pyntip ïa kane, u Myntri ka tnad Social Welfare, Bah Paul Lyngdoh ha ka sngi Nyngkong u la ong ba u la dep ruh ban bishar bniah ïa ki ishu kiba ïadei bad ka tnad.
La iathuh ruh ba la pyntip ïa u ba nalor ki saw tylli ki kyrteng kiba la tyrwa bad ai jingmut da ka Search Committee, la ïoh pdiang ruh sa ar tylli kiwei pat ki jingtyrwa.
“Ia kane ngin sa shim rai khatduh hapoh kane hi ka taiew namar ka tarik ba khatduh ban phah ïa kitei jingtyrwa ka la dep kut," u la ong.
Haba jubab halor ka jingkylli, u Myntri u la ong, “Ngi kwah ïa ka rukom treikam kaba khuid bad kumta ban ailad lang ïa baroh ngi la ong ba ngin ailad shuh ia kiwei nalor ki kyrteng kiba la dep ban tyrwa da ka search committee bad dei na kane ka daw ngi la pynbna paidbah (advertisment) ban pan ïa ki jingtyrwa na kito ki kyrtong kiba kwah bad dei na kane ba ngi la ïoh pdiang sa ar tylli ki kyrteng.
".
Shillong, Rymphang, 05: Ka ophis jong u Superintendent of Police ka East Khasi Hills ka la kyrpad ïa ki paidbah ba kim dei ban shah pynngop ne ban sheptieng ïa ki riewshukor kiba pynkamkam ïalade ban kam ba ki tnat treikam ka Sorkar Pdeng, kum ka tnat Custom, CBI, NCB bad kiwei kiwei tang ban ïoh lute suk ïa ka pisa na ki riewpaidbah ba luilui.
Ha u kyrwoh ba la phah sha ki lad pathai khubor ha ka Lah Sngi u Blei, u Superintendent of Police (City), East Khasi Hills, Bah Vivek Syiem, u la ong, “la ïoh jingtip ba ki don ki riewshukor kiba kam ïalade kum ki nongrah tiar kum ka FedEx bad kiba telephone ïa ki riewpaidbah ban pyntip ba ki don ki tiar ba la poi ha ka kyrteng jong ki tangba kiba don pat ïa ki tiar ba be-aiñ.
’“Nalor kata, ki riewshukor ki donkti ruh ban don bynta lang bad kiwei pat da kaba pyndonkam ïa ka kyrteng jong ki tnat treikam ka Sorkar Pdeng kum ka tnat Customs, CBI, NCB, bad kiwei kiwei ban pyntip sha ki briew baluilui ba ki donkti ban buhrieh ïa ka pisa bymhok bad dei ban pynphai ïa ka pisa sha ka Account da kaba kam ba ka dei ka na ka bynta ka RBI Clearance," la ong u SP (City).
“Khnang ban pyntieng ïa ki riewpaidbah, ki ju phah da ka jingpyntip lah ba u lanot u la lah ban shah kem ha kiba bun ki khep.
Ha kawei pat ka liang, ki ju phah ban ujor da kaba register online lyngba katto katne ki App kiba dei pynban tang ki shrip bym i don jingsuba eiei.
Namarkata, wat ngop ban pdiang ïa kine ki Apps na ki briew kiba phah khlem ithuh," la maham u SP (City).
“La kyrpad ïa ki paidbah ba kin da pynshisha shwa lada u dei u nombar ba la telephone na ka bynta ki tiar bym shym la thied.
La kyrpad ruh ïa ki paidbah ba lada don kum kine ki jingjia, ki lah ban pyntip sha ki Police Station na ka bynta ban pynshisha bad ba ki Pulit kin dup lah ban leh la ka jong ka kamram.
Ïa kine ki jingjia, lah ban pyntip ruh sha u Cybercrime Helpline Number 1930 bad sha ka Police Control Room, Shillong ha u nombar 0364-2215427 bad ha u nombar 6009196479," ong shuh shuh u SP (City).
Shillong, Rymphang, 05: Ka Khun Hynñiewtrep National Awakening Movement (KHNAM) ha ka Lah Sngi u Blei ka la ong kam don jingpyrshah eiei ruh em halor ka jingtyrwa ka Sorkar Jylla ban pynjlan ïa ka samoi treikam jong ka Khasi Hills Autonomous District Council bad ka Jaiñtia Hills Autonomous District Council na ka bynta hynriew bnai lada la leh katkum ki kyndon ba la bthah ha ka Section 6A jong ka Khyrnit Bahynriew.
“Hynrei kane ka jingtyrwa ba mynta ka long pyrshah ïa ka Section 6A jong ka Khyrnit Bahynriew kaba kdew shai, “haba ka don ka jingpynbna ïa ka Emergency ba kan treikam lane lada ka mih kano kano ka daw, ha ka jingsngew jong u Lat, ka jingpynlong elekshon ka bym treikam, lah ban pynjlan da u Lat ban ym palat ïa ka shi snem bad lada jia ba ka jingpynbna ïa ka Emergency ka la treikam kam dei ban palat ïa ka samoi kaa hynriew bnai hadien ba la pynbna.
Namarkata, kumba ka long mynta kam don kano kano ka Emergency bad kam don nongrim hi ruh ïa u Lat ban phah pynlong ïa ka elekshon ka bym lah ban treikam," la kynnoh ka KHNAM ha u kyrwoh ba la phah da u Working President Bah Thomas Passah.
“Na ka por sha ka por, ngi la ïohi ba ka Sorkar Jylla ka la tuklar ïa ka jingtreikam ba laitluid jong ki Council bad ka ladei ka por ban pynneh katkum ka aiñ ïa ka jinglong ba laitluid ha ka synshar ka khadar," la bynrap u kyrwoh.
“Ka jingtyrrwa jong ka Sorkar Jylla ym tang ba ka pynkhein ïa ka kyndon jong ka Khyrnit Bahynriew hynrei ka pynduh ruh ïa ka hok jong ki paidbah ban jied pynthymmai ïa ki nongmihkhmat ha ka por kaba dei.
U Lat un hap ban shim ïa ka rai bad ngin sa phah ïa ka jingthoh sha u Lat bad ban kyrpad ïa u ban ïada ïa ka kyndon jong ka Para 6A jong ka Khyrnit Bahynriew ka Riti Synshar ka ri India," la ong ka KHNAM.Shillong, Rymphang 05 : U Working President ka UDP ba dei ruh u Myntri ka sorkar jylla, Bah Paul Lyngdoh ha ka sngi Nyngkong u la ong ba kam dei shuh ka kam kaba phylla haba ïadei bad ka rai jong ka sorkar ban pynjlan ïa ka samoi treikam jong ka KHADC bad JHADC sa 6 bnai.
“Kaei kaba nga lah ban ong ba kane kam dei shuh kaba dang thymmai.
Ha ki por ba la dep ka Garo Hills Autonomous District Council kala shah pynjlan haduh arsnem ha ka por ba u Dr.Mukul Sangma u bat kum u Myntri Rangbah.
Kumta ka jingpynjlan ïa ka samoi treikam sa 6 bnai lada nujor bad kaei kaba la leh mynshwa ar snem ka dang dei kaba lyngkot eh," ong u Myntri haba kren bad ki lad pathai khubor.
Shuh shuh u ong ruh ba ha u snem ba la dep ka district council ka la pyntip sha ka sorkar jylla ïa ka jingdonkam ban pynbeit thymmai biang ïa ki constituency bapher bapher ba hap ha u pud u sam jong ki.
“Kumba phi tip ba don na kine ki constituency kiba don ki nongthep vote tang 15,000 – 19,000 ngut hynrei don pat ki constituency kiba don lai shah ka jingbun briew.
Kumta ba kan long ryntih lang la dei ba kan don ka jingpynbeit ba khnang uto u MDC un lah ban mihkhmat ïa ki paidbah kaban ïahap lang kumba long lem kiwei pat ki MDC ha man ki constituency.
".
Shillong, Rymphang 05 : Ki la don haduh lai ngut ki MDC na ka Congress kumjuh ruh na ka sem UDP kiba pynkhreh mynta ban leit pynïasoh noh sha ka National People’s Party (NPP) kum shi bynta ban pynkhreh ïalade na bynta ka elekshon MDC kaban sa long shen.
Ïa kane la pyntikna ruh da u Nongïalam ba rangbah jong ki MDC ka NPP ha KHADC ba dei ruh u Chief Executive Member ka Council Bah Pynïaid Sing Syiem haba kren bad ki lad pathai khubor.
“Kumba long haduh mynta ka sngi, ki don lai ngut ki MDC kiban wan pynïasoh noh bad ngi sha ka NPP, hynrei kane ka lah ban nang kiew," u la ong da kaba pynkynmaw ba dang ha kine ki khyndiat sngi u MDC ka Congress na Mairang, Bah Batskhem Ryntathiang u la dep ban pynïasoh sha ka NPP.Haba jubab halor ka jingkylli, u Bah Pynïaid u la pyntip ruh ba ka jingwan pynïasoh jong kitei ki MDC kadei namar ki ïohi ïa ka rukom treikam jong kane ka EC ba mynta hapoh ka jingïalam jong ka NPP.“La pynbeit ba ka jingpdiang burom ïa kine ki MDC na kitei ki party ba wan pynïasoh sha ka NPP kan long hadien ba la kut ka Dorbar Mangtyngka jong ka Ïing Dorbar Thawaiñ ka jylla," la ïathuh shuh shuh u Bah Pynïaid.
Da kaba kyntait ban ïathuh ïa ka kyrteng jong kine ki MDC kiban wan pynïasoh thymmai, u Bah Pynïaid u la ong ba kane ka kynti kaban wan wat ki nongïalam party jong kitei ki MDC ruh kin kyndit ynda la dei ka por.
Lah ban kdew hangne ba hadien ka jingwan pynïasoh NPP jong u Bah Batskhem Ryntathiang, ka Congress mynta ka don sa tang saw ngut ki MDC, ba kynthup ïa u Deputy CEM ba mynta Bah PN Syiem, nangta u Executive Member Development ba dei ruh u MDC ka Mawkyrwat Bah Carnes Sohshang, Bah Gabriel Wahlang MLA/MDC Nongstoin, Bah Ronnie V Lyngdoh MLA/MDC Mylliem bad ruh u Bah Charles Marngar MLA/MDC ka Mawhati bad Deputy Chairman jong ka Council.
Shillong, Rymphang, 05: Ki bahaïing hasem kim don shuh ka jingkyrmen ba u Bah Marshall Marweiñ un dang im hadien ba u la jah rngai ha ka jingtwa ka synrum jaboh ha Marten ha ka por kumba 11:00 baje eiei mynstep ha ka sngi Saitjaiñ jong ka taiew baladep.
Wat hadien 60 kynta ba ki nongtrei ka State Disaster Response Force (SDRF) hapoh ka jingïalam jong u 2nd in Command Bah B.Sahkhar ki la la hiar sha Marten ban wad ïa u Bah Marshall ryngkat ka jingïatreilang bad ki nongtrei jong ka Shillong Municipal Board, hynrei haduh mynta kim pat lap dien satia ïa ka met jong u Bah Marshall Marweiñ uba la shah tep im ha ka jingtwa ka synrum jaboh ha Marten.
U Bah Marshall u la jah rngai naduh ka sngi Saitjaiñ jong ka taiew baladep ha ka por kumba 11.00 baje mynstep hadien ba ka synrum jaboh ka la twa ha Marten kaba la long ka jaka thehñiut ha Mawlai mynta la 86 snem, kata naduh u snem 1938.
Ka jingai jingïarap ka la sdang naduh ka por kumba 1:30 baje noh sngi.
