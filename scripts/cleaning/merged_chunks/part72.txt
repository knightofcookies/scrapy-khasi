Kane ka dei ruh ka Single Window application portal kaba thmu ban lum jingtip ruh ha kaba iadei bad ki jingdonkam bapher bapher jong ki paidbah, kata naduh ka phang kaba iadei bad ka rep ka riang, ka thung ka tep, ri jingri, kam jngohkai bad kiwei pat.
Kino kino ki riew shimet bad ki kynhun na ka jylla kiba hapdeng ka rta 18-58 snem rta ki lah ban aplai da kaba leit lyngba ka CM-Elevate Portal, bad ka tarik ba khatduh ka long ha ka 31 tarik Risaw 2023.
Ka jingbishar bniah kan long halor ki nongseng kam lajong, ki kam ba ki trei mynta, ki jingioh jingiarap pisa ne loan, ka jinglong lakloi ban siew ia ki loan bad kiwei pat.
Ia ki jingtip kiba kham bniah bad na ka bynta ki lad jingiarap, ki nong aplai ki lah ban phone sha u Help Line No.85880-52636 bad ki lah ruh ban pan jingmut da ka  e-mail lyngba ka e-mail address help@cmelevate.
in (DPRO, Khliehriat).
Ka kashari Special Judge (POCSO), West Jaintia Hills District, Jowai ka la rai pynrem da kaba set phatok lai snem kynthih ha ryngkat ka kuna kaba long T.5000 pyrshah u rangbah uba kyrteng u Lucky Dhar namar ka jingdonkti ha kaba thmu leh beijot ia ka khynnah kaba dang 10 snem rta kaba la jia ka 03.03.2019.
Ka kashari Special Judge (POCSO) kala rai pynrem ia u Lucky haka 29 tarik Nailur 2023.
U Superintendent of Police ka West Jaintia Hills, Jowai lyngba une u kyrwoh u la ong ba ha ka 03.04.2019 kawei ka longkmie kala wan ujor da ka FIR ha u Officer In-Charge, Amlarem Police Station da kaba pynpaw ba utei u briew (Lucky Dhar) u la pyrshang ban leh beijot ia ka khun jong ka kaba dang 10 snem rta hapoh ka iingsah jong ki.
La iathuh ba une u Lucky ula jrongkti ia kane ka khynnah haka por ba ka dang thiah ba hadien ba kane ka khynnah ka la kyndit na ba iohthiah bad sdang ban iam.
Hadien ba la ioh jingtip halor kane ka jingjia, ka nongujor ka la leit sha u rangbah shnong uba la aijingmut ia ka ban leit ujor sha ki bor pulit.
Kumta ki pulit ki la register case hapoh Amlarem Police Station Vide Amlarem PS Case No.11(4)2019 hapoh ki kyndon 7/8/18 of Protection of Children from Sexual Offence Act (POCSO), 2012 pyrshah ia une u briew uba shah kynnoh donkti u Lucky Dhar.
Na ka liang u SI I Nongrum ka la shimti ia ka jingtohkit halor kane ka jingjia bad hadien la aiti sa sha ka Inspector PE Marwein ban pyndep ia ka jingtohkit.
Hadien ba la pyndep ia ka jingtohkit i Inspector PE Marwein i la chargesheet pyrshah ia une u briew uba la shah kynnoh donkti hapoh ki kyndon jong ka POCSO Act namar ka kam lehbor pyrshah ia ka khynnah rit.
Kumta hadien ki sakhi satar kiba biang bad hadien ba la dep ban tian bishar, ka Kashari Special Judge (POCSO), West Jaintia Hills District, Jowai, ha ka 29.09.2023 ha ka Special Session (POCSO) ka la lap ia ka jingdonkti jong u Lucky Dhar halor kane ka kam lehbor pyrshah ia kane ka khynnah bad pynbna ia katei ka rai pynrem.
U Vice Chairman ka NITI Aayog, u Suman Kumar Bery haka sngi Balang u la ong ba lada ka sorkar ka kwah ban pyntreikam ia ki sienjam ki ban ym ieh iano iano ruh shadien kumta ruh ka dei ban pyrkhat ha kaba iadei bad kumba 200 million ki paid riewlum.
Haba kren sha ki lad pathai khubor ha ka jingleit jurip ia ka ophis ka HIma Mylliem, u Bery u la ong ba u Myntri Rangbahduh ka Ri u Narendra Modi ula pynleit jingmut shibun ha kaba iadei bad ki jingeh bad ki kam jong ki paid riewlum.
Ula ong ruh ba ki paid riewlum ki dei shibynta na ki paid nongshong shnong ka Ri India ba kongsan bha hynrei bunsien kim shym la ioh satia ia ki jingkyrshan lyngba ki skhim ka Sorkar pdeng.
“Namar kata ka NITI Aayog hapoh ka Ri baroh kawei ym tang ha ki Jylla, kumba kala shimkhia bha ia ki mat kiba iadei bad ki paid riewlum namar lada phi kwah ia ki buit treikam kiba paka bha ha ka roi ka par ka ban nym ieh iano iano ruh shadien, phi tip ba phi hap ban pyrkhat lang ia ki 200 million ngut ki paid riewlum ka Ri, u la ong shuh shuh.
Nalor kata na ka liang u Vice Chairman ka NITI Aayog ula pynpaw ruh ia ka jingangnud ban tip shaphang ka kam bad ka bor jong ka Autonomous District Council (ADC) bad ong “Ngam shym la pynkhreh ialade halor ka mat kaba iadei bad ka jingkyrshan pisa hynrei kane hi ka dei ka kam jong ka Sorkar Jylla ym jong ka Sorkar Pdeng".
Shuh shuh haba pynpaw ba ha man la ki kyndong kynshot jong ka India ki don ki jingiapher, u Bery ula ong “Ngi kum ka NITI Aayog ngi don hangne na ka bynta ban shakri ia ki Jylla.
U Myntri Rangbahduh u ju ong bha bad ngeit ba ka Ri India kan kiew lada ki Jylla ki kiew".
Ha kajuh ka por ula pyntip ruh ba ka jingwan jong u sha Meghalaya ka dei tang ka jingwan burom ym kaba wan halor kino kino ki mat treikam ne agenda.
Hynrei ka dei ka kabu ia nga ban sngewthuh halor ki mat bad ki jingeh kiba kum ka Jylla ka iakynduh, bad dei namar kata nga la wan hangne, u la bynrap shuh shuh.
Ha kane ka jingleit jurip na ka liang u Syiem ka Hima Mylliem ula pdiang sngewbha bad pynkup burom ia une u Vice Chairman ka  NITI Aayog ha ryngkat ka jingiadon lang ki Myntri bad u Chief Executive Member (CEM) ka Khasi Hills Autonomous District Council (KHADC) u Bah Pyniaid Sing Syiem.
Ka Bethany Hospital, Shillong haka 10 tarik mynta u bnai ka la rakhe ia ka John L.Sailo Ryntathiang Memorial Oration kaba ar kum ka dak ban kynmaw burom halor ki jingnoh synniang jong une u nongseng jong kane ka  hospital.
Kane ka jingialang ka pynpaw ruh ia ka jingkut jingmut jong ka Bethany Hospital ban bteng pynneh pynsah ia ka thong bad ka jingangnud jong une u nongseng jong ka hospital, u Dr Sailo.
Ia ka jingkren kaba kham bniah mynta u snem la ioh na u Dr.Kethoser Kevichusa, uba dei u nongkren paidbah ba pawkhmat bad ruh u nongthoh kot uba dei ruh u nongioh pdiang ba nyngkong ia ka khusnam Gordon Graham Prize halor ka thoh ka tar kaba iadei bad ki jaidbynriew Naga.
Ha ka jingkren u Dr.Kevichusa u la pynkynmaw ha kaba iadei bad ka nongrim ba skhem jong ka Bethany Hospital, halor ka mynsiem ai jingshakri, ka jingsumar bad ka jingkut jingmut ba skhem jong ka.
U la ban ruh halor ka jingdonkam ba kongsan ia ka jingdon mynsiem ha kaba iadei bad ki lad aijingsumar, kata da kaba pyniapher ban sngewthuh ia jingsngew jong kiwei pat, kata namar ka jingdon mynsiem ka kynthup halor ka jingsngewthuh ym tang ia ka jingpang jingshitom jong kiwei pat, hynrei ka don ruh ia ka jingangnud ban weng ia katei ka jingeh kaba ki iakynduh.
Nalor kata u la kren ruh halor ka histori kaba iadei bad ki hospital kaba sdang na ka jaka ban pynjem ia ki jingpang jingshitom sha ka jaka ban ai ka jingsumar sukher.
U Dr.Kevichusa u la pyrto tuh ia ki hospital halor ka jingshim iaki sienjam kiba iadei bad ki lad aijingsumar lyngba ka lynti jong ka jingieit.
U la kdew ba katba ka thong jong ki hospital ka long ban pynjem ia ki jingpang jingshitom, hynrei ka rukom sumar sukher ha ka jingiadei bad ki nongpang ruh ka dei ka byna kaba kongsan, kata ka mut yn tang ban pynjem ia ka doh hynrei ka jingai mynsiem ka jingpyntngen bad aijingkyrshan ia ki nongpang La pynphuh pynphieng shuh shuh ia kane ka sngi da ka jingrwai na u Nise Meruno, uba dei u nonglamktien ba pawkhmat ka Yamaha ia uba la tip bha halor ki sur jingrwai ba myllung jong u.
Kane ka dei ruh kaba iahap sur ban leh burom ia u Dr Sailo uba ieit ia ka tem ka put bad ia ki jingrwai.
Ka Mookyndur Sc kala jop da 1-0 iaka Mukhla Evergreen haka jingialehkai First Division Football kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Balang.
Ka jingiakhun haka kylla step hapdeng kine ki arliang mamla kala kut khlem don mano mano ban ioh pynkhih jar.
Dei haka kylla miet shuwa ban wai ka por ialehkai kata haka 90’+6 u Jomsing Pariat ula thep iak kol kaba la biang pura iaka Mookyndur ban khur iaka namjop.
Ka North Eastern Hill University Teachers’ Association (NEHUTA) ka la shim ia ka rai ban nang pynjur ia ka jingiakhih da kaba khot pynlong da ka rally bad ka shong kyllain mungor haka 12 tarik Risaw ban pynpaw pyrshah halor kiba bun ki jingkynnoh leh bakla ha ki rukom treikam  jong u Vice Chancellor ka University u Prof PS Shukla.
Ka NEHUTA ka la aiti ruh ia ki kot ki sla kiba pyni ia kine ki kam leh thurmur bad pynkhein ain jong u Prof Shukla tang hapoh kine ki ar snem ba u la shimti ia ka kam sha ka President jong ka ri India bad ruh sha u Myntri ka Tnat pule puthi ka Sorkar pdeng ba kin tuklar lem.
Ha u kyrwoh bala phah haka sngi Balang, u president ka NEHUTA u Lakhon Kma, u la ong ba ka Seng ka la iakhun pyrshah ia une u VC khnang ban aijingiada ia ka NEHU la kalong kumno kumno ruh.
“Ngi la shim ia ka rai ban pynlong da ka rally bad shong kyllain mungor ban pynpaw pyrshah ia kine ki jingleh jong u VC.Kane ka dei ka jingkhot kaba kongsan bad la kyrpad ia baroh ba wan pyniasoh khlem pep ha kane ka jingiakhih ka ban long lashai ka sngi 12.10.2023 ha ka por 3 baje nohphaisngi hakhmat ka Library ka NEHU na ka bynta ka Rally, bad nangne yn leit tur sha ka ophis jong u na ka bynta ban bteng ia ka jingiakhih da kaba shong kyllainmungor" ong u president da kaba kyntu ruh ia ka MCTA, NEHUSU, NEHUNSA ba kin ai ka jingkyrshan bad ka jingiatreilang.
“Ngi la iakhun pyrshah ia ki jingleh bakla bad ruh ban iada ia ka hok jong ki dkhot ka Academic Council kaba u VC u pyrshang ban iuhroit.
Lada ngi ailad, kan dei ka kam kaba ma shibun bad ka ban nang aibor ia u VC ban pynkhein ia baroh ki kyndon treikam ha kiba bun ki kam kiba iadei bad ka bha ka miat jong ka skulbah" ong shuh shuh u prof Kma.
Ki lai ngut ki convener kiba kynthup ia u Ma Donstan Khonglah, u Ma Phrangsngi Konglah bad u Ma Bayou Bijoy Konglah kila pyntip paidbah ba ka jingialang jong ka Seng Kur Khonglah Pyllun (Khasi & Jaintia) kan long haka 21 tarik Risaw 2023.
Ha u kyrwoh bala phah kine ki rangbah kila pynpaw “Da ka ne nga sngewbha ban khot in phi ki Para Kur Khonglah sha ka jingialang jong ka Seng Kur Khonglah na ka bynta ban seng iaka Seng Kur Khonglah Pyllun ha baroh kawei ka Ri Khasi Jaintia etc.ka ban sa long ha Amlarem War-Jaintia ha ka Tarik 21.10.2023 ha ka por10.30 am.
(mynstep) ha Enowell Hall, Amlarem West Jaintia Hills.
" Kumta sngewbha ban wan khlem pep khnang khnang bad ban iawerlang ia ki para kur kiba don ha shnong jong phi ba ka kam bad ka jingthmu jong ka kur khonglah kan long kaba iaid beit iaid ryntih, la ong kine ki rangbah.
Agenda:- 1.
Ban dup ia ithuh ithaw iaki Para Kur 2.
Ban seng iaka Seng Kur Khonglah (Khasi &Jaintia etc) 3.
Ban jied iaki nongkit kam ba pura jong ka Seng Kur Khonglah.4.
Ban pynskhem iaki nongkit kam.
Ki nongshong shnong jong ka shnong Lumwahniai, East Khasi Hills District ki la shim iaka sienjam kaba kongsan lyngba ka jingplie ia ka jaka ban sumar ia ki dohkha dohpnat ne ka Fish Conservation Zone (FCZ) program ha ka jingialang kaba la long ha ka  7 tarik une u bnai bnai.
Lyngba ka jingkyrshan  jong ka Critical Ecosystem Partnership Fund (CEPF),  ki nongshong shnong jong kane ka shnong ki la ioh ia ka jingjop ha kaba iadei bad ka jingiashim bynta ban aijingiada ia ki dohum dohwah bad ka mei mariang.
Ka thong ba kongsan jong ki nongshong shnong ka long ban aijingiada ia ki dohkha dohpnat ha ki bynta jong ka wah Rymben, kata ban ailad ia ki ba kin nang roi khlem kano kano ka jingshah pynthut.
Ha katei ka jingialang plie ba la pynlong hapoh Lumwahniai Community Hall la wan iashim bynta lang da ki nongialam shnong, ki riew shemphang kiba iadei bad ka mariang, ki heh sorkar bad kiwei kiwei.
Na ka liang I Dr.Bashida Massar, Associate Professor ka Department  Zoology hapoh St.Anthony’s College, Shillong bad iba dei ruh i Co-PI jong kane ka project i la batai bniah ha kaba iadei bad kane ka bynta kaba iadei bad ka jingpynneh pynsah ia ki dohum dohwah.
Kumjuh u Bah P Lyngdoh ophisar na ka tnat Fishery ruh u la pynpaw ba ka jingshim jong ki nongshong shnong ia kane ka sienjam ban iada ia ki dohkha dohpnat ha ki bynta jong ka wah Rymben ka dei ka sienjam kaba kongsan na ka bynta ban pynneh pynsah bad na ka bynta ka koit ka khiah jong ki jingthaw kiba im hapoh kane ka wah, bad u la pyrto ruh ia kane ka jinglam lynti ba la shim da ka shnong Lumwahniai.
Kiwei pat kiba la iadon lang ha kane ka prokram ki kynthup ia u Dr.Jagdish Krishnaswamy na  IIHS, Bengaluru, S Khongsam, Chairman Ka Kynhun ki San Shnong, bad P.Lyngdoh, ophisar na ka Tnat Fishery E.K.H.District.
Ki nongkren ki la pynpaw ia ka jingkongsan ban shim ia kiba kum kine ki lad jingiada da ki kynhun nongshong shnong.
La sdang ia kane ka prokram da ka jingkren pdiang sngewbha na u Rangbah Shnong ka Lumwahniai u bah M Khonglam uba la pynpaw halor ka jingshim rai jong ka shnong hi abroh kawei ban pynneh pynsah ia ki dohkha dohpnat kiba don ha ka bynta jong katei ka wah.
Ki shipai Border Security Force (BSF) ka Meghalaya kila ioh ban kurup haduh 70 tylli ki masi ia kiba la thmu ban khaii beain shapoh Bangladesh lyngba ka thain khappud jong ka South Garo Hills, East Khasi Hills bad East Jaintia Hills.
Na ka liang ki shipai BSF ki pynpaw ba ha ka sngi ba Ar ba la lah hadien ba ki la ioh ia ka jingtip kaba bniah bad da ka jingiatreilang bad ki pulit Meghalaya, kila pynlong ka jingpynap shrip ha ka shnong Silbari, South Garo Hills kaba don ha khappud bad ioh ban kurup ia 22 tylli ki masi kiba la buhrieh hapoh ka jaka khlaw na ka bynta ban khaii beain shapoh Bangladesh.
Hadien ia kine ki masi kiba la kurup la aiti noh sha ki pulut ba kin leh ia kaba donkam.
Ha kawei pat ka jingkhynra, ki BSF kila ioh ban kurup 48 tylli ki masi kiba thmu ban khaii beain shapoh Bangladesh na ki thain khappud jong ka East Khasi Hills bad East Jaintia Hills.
Ka ophis jong ka District School Education Officer (DSEO) West Jaintia Hills District haka 9 tarik une u bnai kala pynbna ba kala khot iaka walk-in-interview na ka bynta ki lai tylli ki post nonghikai kiba thylli.
Kine ki post nonghikai kiba thylli ki kynthup iaka kam Assistant Teacher (Arts)/ Assistant Lecturers (Biology/ Chemistry) bad kane ka kam ka dei ka contract basis.
Kane ka jingthung kam ka dei ha Sohkha Govt.
HSS, Nongtalang Govt.
HSS bad Government Girls’ Higher Secondary School, Jowai.
Ka tarik interview kalong haka 17 tarik na ka bynta ki Assistant Techer (Arts) BA, BEd, haka 18 tarik na ka bynta ki Assistant Lecturer in Biology (MSc (Botany, Zoology), BEd bad haka 19 tarik Risaw na ka bynta ka Assistant Lecturer in Chemistry (MSc (Chemistry), BEd.
Kane ka jingpynmih ka DSEO ia kane ka advertisement/jingpynbna ka jia long hadien ka jingtuklar ka Khasi Students’ Union, War Jaintia Circle kiba la jurip iaka skul ha Sohkha Government HSS kaba ym don nonghikai haka subject Chemistry naduh u bnai Lber.
Nalor kata ka JSU ruh kala ai por shitaiew iaka ban pyndap iaka post kaba thylli ha Govt Girls HSS Jowai halor ka jingbymdon nonghikai ha ki artylli ki sobjek, kata ha ka Biology bad ka Environment Science ha ka Science Stream jong ka Govt Girls HSS Jowai mynta lah hynriew bnai kynthih.
U Symbud Myntri Rangbah ka Jylla ba khmih ia ka Tnad Transport, u Ma Sniawbhalang Dhar haka 10 tarik Risaw, ula ong ba na ka liang ka Sorkar ia mynta hi kam pat don satia kano kano ka jingmut ne jingthmu ban pynsangeh noh ia ka jingpynpoi lynti rel hapoh Rilum Khasi-Jaintia.
Une u Myntri haba kren sha ki lad pathai khubor ula ong “Haduh mynta hi ngim pat pynsangeh satia ia kane ka jingthmu kaba iadei bad ka jingwanrah ia ka lynti rel hapoh Rilum Khasi Jaintia, bad ngi dang shong bishar bniah halor kane ka phang".
U la ong ruh ba ka project kaba iadei bad ka lynti rel hapoh Rilum Khasi Jaintia ka la ngat ha ka jingeh namar ka jingieng pyrshah jong ki kynhun bapher bapher kynthup ia ki Sengbhalang.
Ula ong ba kane ka project ka kynthup ia ka lynti rel Tetelia-Byrnihat ba 22 Km bad ka Byrnihat-Shillong ba 108 Km.
Kumta ruh u la ong ba namar kane ka jinglong jingman na ka liang ka sorkar jylla ka la rai ban wad da kiwei pat ki lad ki lynti na ka bynta ban pyniasoh lynti rel, kata napoh East Jaintia Hills, hynrei ia kane ruh la ieng pyrshah jur da ki paidbah nongshong shnong jong ka thain.
Nalor kata une u Myntri u pyntip ruh ba ka sorkar haduh mynta kam pat shym la shim satia ia kino kino ki rai ha kaba iadei bad kane ka bynta, kata la kan pynsangeh ne pyniaid beit shakhmat ia kane ka jingthmu.
Ia mynta hi u la ong ba ki donkam ban iakren shwa bad ki kynhun bapher bapher bad hadien kane kin sa shim ia ka rai.
Shuh shuh u la ong ba ka jingpyrshah ban pyniaid shakhmat ia kum kine ki project kin don beit.
Hynrei u la ong pat ba ka dei ka kamram jong ka Sorkar Jylla ban pynshai paidbah halor ka jingkongsan ia ka lynti rel ia ka Jylla.
Halor kane ka bynta u la ong ba na ka liang ki Deputy Commissioner kila pynlong ia ki jingialang pynsngewthuh paidbah na ka por sha ka por.
“Ngin dang bteng ban iakren bad ki kynhun bapher bapher, hynrei lada ki kyntait ngin hap ban pynsangeh noh ia ka" ula ong shuh shuh.
Haduh 37 ngut ki khynnah ialehkai athletics hapoh ka lama jong ka Meghalaya Athletics Association, kin leit ban mihkhmat ia ka ka jylla sha ka lympung ialehkaiu ba la tip ia ka kum ka 34th East Zone Athletics Championship.
Kane ka lympung kan long naduh ka 17-19 tarik mynta u bnai Risaw ha Kolkata, West Bengal.
Kine ki 37 ngut ki khynnah ba kynthup iaki 18 ngut ki khynnah shynrang bad 19 ngut ki khynnah kynthei.
Kine ki nongialehkai kiba la shah jied ki dei kiba lah ha kaban ialehkai bha bad tyngshain ha ka por ba ki la mihkhmat ia la ki district ha ka lympung ialehkai jong ka Chief Minister State Level Athletics Meet kaba la long mynta ka snem.
Kine harum ki dei ki kyrteng jong ki nongialehkai shynrang bad kynthei: Donbok Shabong, U20 Event- 400M Kyrshanlang Shylla, U20 Event- 200M & 400M Repol Dkhar, U20 Event- 100M & 200M Pringchang N Sangma, U20 Event- High Jump Simeon Marak, U20 Event- High Jump Everroy Myrsing, U20 Event- 100M Primus Ronghi, U20 Event- High Jump & Long Jump Renaldi Dhar, U18 Event- 100M & Long Jump Tushal M Sangma, U18 Event- Javelin Throw Nidawan Lyngdoh, U18 Event- 400M Bettingstar N Sangma, U16 Event- Long Jump Henry Yoga Sangma, U16 Event- 100M Embhahlang Lyngdoh, U16 Event- 100M & 300M Rishanmehi Ryngkhlem, U16 Event- 2000M Ram Shylla, U16 Event- 2000M Channangbirth R Marak, U16 Event- Long Jump Saidul Ali, U14 Event- 60M & Long Jump John Milton Sohphoh, U14 Event- Shot Put & Kids Javelin Bethlyne G Makri, U20 Event- 400M & 800M Rinalis Ingty, U20 Event- High Jump Marqueenless Ramsiej, U20 Event- 3000M & 5000M Riyoka Rymbai, U20 Event- Long Jump Anuska Majhong, U18 Event- High Jump Joytiful Narlong, U18 Event- Long Jump Anrisha Klein, U18 Event- High Jump Damika R Lyngdoh, U18 Event- 100M & 200M Wailuti Lyngdoh, U16 Event- Shot Put Kasanchi D Marak, U16 Event- Long Jump Melibad Kro, U16 Event- Discus Throw & Javelin Throw Sibilda Maring, U16 Event- High Jump Rukini RT Dkhar, U14 Event- 600M Turoi Phawa, U14 Event- 60M & Long Jump Tusame Marak, U14 Event- High Jump Carla Emika Myrboh, U14 Event- 60M Enriyana G Momin, U14 Event- Long Jump & High Jump Adorebella Syntem, U14 Event- Shot Put & Kids Javelin Assembly Dkhar, U14 Event- Shot Put & Kids Javelin Officials Pleasantly Synnah, Coach Maradona Khongsni, Physio.
Ka lympung ialehkai First Division Football Tournament kaba pyniaid daka East Jaintia Hills District Football Association (EJHDFA) kala jam noh sha ka quarterfinal hadien bala kut noh ka jingialehkai jong ka wat kaba nyngkong haka sngi ba Ar ha madan ialehkai artificial turf ha Diengshynrum.
Ha kane jingialehkai kaba khatduh jong ka wat kaba nyngkong, ka Rymbai Synrang Shahkhain, Khliehriat West, Wahiajer NYSSC, Rangad kila lah ha kaban pynthikna ialade ban buh jaka haka quarterfinal.
Saw tylli tylli kiwei pat ki kynhun kiba la rung sha ka quarterfinal ki kynthup iaka Ladrymbai B, Tpepswer, Chiehruphi bad ka Byndihati.
Katba saw kynhun hadien ka jingbym shym la lah ban ialehkai bha, kila hap ban hiar sha ka second division football tournament haka aiom ialehkai ka ban wan.
Kine ki kynthup iaka  Musniang Sc, Pamrapaithlu, Rymbai Pohskur bad ka Lumputhoi.
Habaphai sha ka jingialehkai, ka jingialehkai hadpeng ka Rymbai Synrang Shahkhain pyrshah iaka Pamrapaithlu SC kala wai khlem don mano mano ba ioh pynkhih iaka jar.
Ka jingialehkai kaba khatduh, ka Khliehriat West FC kala pynlem da 3-1 iaka Lumputhoi SC.Na kaliang ka KHliehriat West ia kine ki kol la thep da u Jasmine Tlang 4’, 10’ bad Silgrak Pala 43’.
Shikol ka Lumputhoi la thep da u Rishan Lyngdoh 17’.
Da ki spah ngut ki paidbah naduh ki khunlung khynnah haduh kiba la san ki la ioh jingmyntoi lyngba ka ‘Free Mega Health Camp’ ba la khot pynlong da ka North East Adventist University, Khliehtyrshi, Thadlaskein West Jaintia Hills District haka sngi Ar ha ryngkat ka jingiatreilang bad ki tnat sorkar bapher bapher.
Kane ka dei ka sien kaba nyngkong ba la pynlong ia kaba kum kane ka jingai jingsumar kaba heh tam bad ka jingleh ia kiba bun tylli ki test kaba sted tam halor ki jait jingpang bapher bapher da kaba pyndonkam ia ka RT-PCR technology bad iarap ruh ban pynioh iaka jingsumar lyngba ki prokram jong sorkar.
Ha ka jingialang plie ia kane ka prokram la ioh ka jingkren na ka Kong DV Lyngdoh, Additional Deputy Commissioner West Jaintia Hills District, Dr Helen J Uriah, District Maternal and Child Health Officer, Health Department, WJH; Dr Brightstar Langbang, Block Development Officer, Thadlaskein; Shiva Sriram, Vice President ka Molbio Diagnostics; bad  Dr Darivianca E Laloo, General Manager ka Molbio Diagnostics.
Ka Dr.Helen, kala ong ba “Ka Thadlaskein block ka dei ka thain kaba ki duna shibun ha kaba iadei bad ki kam ai jingshakri ha ka liang ka koit ka khiah khamtam na ka bynta kito ki nongshong shnong kiba shong sha ki thain kiba kham pajih.
Kane ka block ka dei ruh kaba duna tam halor ka jingdon jong kiba ai ia ki tika injek, ha kaba kiba bun na ki khynnah kiba ha ka rta 2-5 snem kim pat shym la ioh ia ka jingai tika injek halor u niangpyrsit ne measles Rubella vaccine na ka bynta shisien ne arsien.
" “Lah ban kdew ba baroh kito ki briew kiba la pynkhreh da ka ophis Block Development bad ki self-help group ki la iohlad ha kaba iadei bad ki lad jingsumar lyngba kane ka health camp," ong ka Dr Helen J Uriah, Maternal and Child Health Officer, WJHD.Naduh ki tnat sorkar, ki research institutions, university, private sector, non-governmental organisation, financial institution nalor kiwei pat ki la iasnohkti lang ban pynurlong ia kane ka jingthmu ba bha.
“Ia kaba kum kane ka prokram dei ban pynlong ha baroh ki bynta jong ka ri khnang ban lah ban pynpoi sha kiba bun ki briew katba lah bad ban pynjan ia ki lad jingsumar sha kiba pang ba shitom," ong u Shiva Sriram, Vice President ka Molbio Diagnostics.
Ki kynhun kiba la iashim bynta lang ha kane ka health camp ki kynthup na ka  North Eastern Indira Gandhi Regional Institute of Health and Medical Sciences (NEIGRIHMS), Department of Health and Family Welfare, District Medical and Health Office, ki bor sorkar ka West Jaintia Hills lyngba ka Thadlaskein Block Officer bad ka Meghalaya State Rural Livelihoods Society -MSRLS , Community groups, International NGOs (Rotary Club of Jowai, Johns Hopkins Program for International Education in Gynaecology and Obstetrics- JHPIEGO, North East Slow Food and Agrobiodiversity Society – NESFAS), local NGOs (Grassroots – Shillong, Voluntary Health Association of Meghalaya – VHAM), Molbio Diagnostics, State-of-the-art screening bad kiwei.
Ka Sabahmuswang kala khur namjop haka minit kaba khtaduh da 1-0 pyrshah iaka Nangbah Iawmusiang haka jingialehkai First Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi ba Ar.
Ia kane ka kol ka Sabahmuswang la thep da u Myson Shylla haka minit kaba 90′ kaba la biang pura iaka ban khur iaka namjop.
Ki shipai Border Security Force (BSF) ka Meghalaya na ka 193 Bn ha ka 9 tarik mynta u bnai sa shisien pat ki la ioh ban pynpulom ha kaba iadei bad ki kam khaii beain da kaba ioh ban kurup noh ia shibun bah ki juti bad ki iitkhmat kiba kot sha ka T.11 lak ia kiba la thmu ban shalan beain shapoh Bangladesh na ki bynta khappud ka East Khasi Hills District.
Ia kine ki mar la ioh ban kurup noh da ki shipai BSF ha ka por ba ki nongkhaii tuh ki dang pyrshang ban shalan beain shapoh Bangladesh lyngba ki jaka khappud jong ka ri.
Hynrei, hadien ba ki la iatyngkhuh bad ki shipai BSF, kine ki runar ki la phet krad noh bad ieh jyndat ia kine ki mar da kaba shim kabu hapdeng ka jingdum jong ka bneng.
Hadien kane na ka liang ki shipai ki la kurup noh ia kine ki tiar ban aiti noh sha ka ophis ka tnat custom ha Dangar na ka bynta ban leh ia kaba donkam.
Ngi kiba ha iing ha sem jong i (Late) Phimai Dkhar ba la khlad ha ka 27.09.2023, ngi pynpaw ka jingsngewnguh ba khraw ia u Nongbuh Nongthaw ba la kyrshan bad don ryngkat bad ngi ha kum kane ka por ba ka iing ka sem ka dap da ka jingpait duhnud.
Ngi ai khublei ia U President Ka Seinraij Tuber ba la lah pyndep iaka jingleh niam ha ing, bad ngi ai khublei ruh ia ka Seiñraij Wapung shnong ba don ryngkat ha ka jing leh niam, bad kumjuh ia ka Seiñkur Dkhar East Jaintia Hills, Ka Seiñkur Dkhar Wapung Circle bad Wapung unit baki lah wan sngewlem sha kane ka jingjia, bad ngi ai khublei ruh ia ka dong Iongshwar, Donglulong, Dong Tyllilang, bad ngi ai khublei ruh ia U Justin Dkhar Ex MLA, ka kong Violet Lyngdoh Ex MDC, U Phasmon Dkhar MDC, U Lasky Rymbai Local MDC, U Helping Phawa Ex MDC, bad iaka Seiñ Raij Tuber women’s wings, bad ia phi ki kur, ki kha ki man, ki parolok parajor bad ki para shnong para thaw bad ia kiwei ruh ba ngim lah shuh ban jer kyrteng ba wan sngewlem bad ban pyntngen ia ka iing jong ngi.
Ngi duwai bad ngi kyrmen ba u Blei un kyrkhu ia phi baroh.
Khublei Shibun Na ki Khun ki ksiew ka (Late) Phimai Dkhar Wapung Shnong.
Ka Fashion Society Shillong (FSS) kan pynlong ia ka jingiakop thei bhabriew ba la tip kum ka “Miss Shillong 2023" bad “Ms Supermon Beauty Pageant" ha ka 14 tarik une u bnai hapoh U Soso Tham Auditorium, Shillong kaba long kum shibynta  ka jingrakhe ka jingdap 40 snem jong ka seng.
Na ka liang u Secretary, Public Relation ka FSS u Bah R.L Sohlya lyngba une u kyrwoh ba la pyllait ula pyntip ba ia kane ka jingiakop yn sdang pynlong naduh ka por 4 baje janmiet.
U la ong ruh ba la dep ban pynlong ia ka audition mynta la 2 bnai tam ha kaba la lah ban jied ia ki thei bhabriew kiba don sap bad kiba la pyndep iaka jingioh jinghikai ha kaba iadei bad ka rukom kren, rukom iaid ‘Catwalk’ nalor kiwei pat ki bynta kiba iadei bad kane ka jingiakop.
Yn sdang ia kane ka jingiakop lyngba ka jingpyni ia ka riam tynrai ban sa pynbud da ka jingshad kaba la pynwandur da ka Ribha War Lyngkhoi bad ia ka Grand Finale la pynwandur da u Chris Kurbah bad ka Naphisa Pala.
Ha kajuh ka por ka FSS kan pynlong ruh ia ka Ms Supermom Beauty Pageant, ka jingiakob na ka bynta ki ‘Single Mother’ ne ki Longkmie kiba kyrshan marwei ia ka ïing bad kane ka rynsan kan pynkup burom ia ki ba kin lah ban pynurlong ia ka jingphohsniew bad ka jingangnud ka jong ki.
Ki nongjop ha ka jingiakop Miss Shillong kin ioh phong ia ka Pansngiat nalor ka song pisa kaba long  T.1 Lak, T.75,000 bad T.50,000, katba ki nongjop ha ka Ms.Supermom kin ioh phong ia ka pansngiat nalor ka pisa T.50,000, T.30,000 bad T.20,000.
Ki nongjop ha kiwei pat ki bynta jong ka jingiakop kum ka Miss Beautiful Eyes, Miss Beautiful Skin, Miss Beautiful Hair, Miss Beautiful Smile bad Miss Catwalk kin ioh mar T.5000.
Shuh shuh ha  katei ka sngi, ka FSS kan pyni ruh ia ka sap jong ka Liza Lyngdoh, kaba tbit ban tem Guitar, kaba dei na ka shnong Mawkyrwat bad mynta ka Liza ka ai jinghikai tem ha Bangalore.
U Myntri ka Tnat pule puthi ka sorkar jylla u Rakkam A Sangma haka sngi Nyngkng u la pynpaw ka jingsngewkhia kaba jur ha kaba iadei bad ka jingduna ka jingdon jong ki khynnah skul kiba pule ha ki kyrdan Primary bad Upper Primary School hapoh ka jylla.
Haba kren sha ki lad pathai khubor u Sangma u la ong; “Ka long kaba sngew bynniaw shibun ban iohi ia ka jinghiar arsut ka jingdon jong ki khynnah kiba pynrung kyrteng ialade hapoh ki kyrdan primary bad upper primary school ha ka jylla.
U la ong ruh ba katkum ka jingioh jingkhein da ka tnat pule puthi ka sorkar pdeng, ka jylla Meghalaya ka don 168 tylli ki skul primary bad 101 ki skul upper primary kiba don duna ia ka 10 ngut ki khynnah skul.
Halor ka jingkylli na ka liang u Sangma u la ong ba ka jingkhang khyrdep ia kiba kum kine ki skul ka lah ban ym long ka lynti kaba lah ban iarap.
Hynrei u la ong ruh ba na ka liang ka sorkar kan shim ia ki lad ki lynti hadien ba ka la bishar bniah ha kaba iadei bad kane ka jingdon jong ki khynnah skul.
Ka jingduna jong ki khynnah kiba rung skul ka dei ka bynta kaba sngewkhia jur bad kadei ruh ka jingeh kaba khraw ha kaba ngin hap ban iakren bad ki nonghikai kumjuh bad ki bor pyniaid skul.
U la ong ruh ba kin hap ban bishar bniah ia ka daw bad halor kane yn phah ruh ban tohkit bniah da ki ophisar ba kin pynlong ka jingleit jurip ia kiba kum kine ki skul khnang ban lap ia ka daw.
Shuh shuh na ka liang u Myntri u la pynpaw ruh halor ka jingdonkam ia ka sorkar ba kan shim ia ki sienjam ban kyntiew ia ka rukom long ne ka standard jong ki skul ha baroh kawei ka jylla.
Ka seng ki trai trok hapoh ka lama Jaintia Hills Truck Owners’ Association (JHTOA) ka la weng iaka jingiakhih kaba khlem buh por hadien ba ka synjuk ki karkhana pynmih khyndew bilat kiba don haka thain East Jaintia Hills District kila mynjur ban ai bhah ban kit 40 tylli ki trok haka shi sngi.
Iaka kane ka rai la shim hadien ka jingialang ka synjuk JHTOA, ki synjuk ki karkhana dewbilat, ka East Jaintia Hills Truck Owners and Transporters Association (EJHTOTA) bad ka bor synshar district jong ka East Jaintia Hills District haka sngi Nyngkong.
Kane ka jingialang kala iakut ban ai mar 40 trok shi sngi iaka JHTOA bad ka EJHTOTA.Haba iakren bad u President ka JHTOA u Bah Biangshwa Shylla ula iathuh shwa ba ka JHTOA kan shim iaka rai ban weng noh iaka jingiakhih, ka la don ka jingialang pynbeit hapdeng ki bor pyniaid District jong ka East Jaintia Hills ba kynthup u Additional Deputy Commissioner bad Superintendent of Police, ka JHTOA kumjuh ka synjuk ki karkhna pynmih khyndew bilat hapoh ka lama Jaintia Hills Cement Manufacture Association bad ka East Jaintia Hills Truck Owner and Transport Association (EJHTOTA) ban iakren iaki mat jingdawa jong ka JHTOA.Ula ong ba ha kane ka jingialang ka synjuk ki karkhana pynmih khyndew bilat ki la kular ban ai 40 tylli iaka JHTOA bad 40 tylli iaka EJHTO&TA bad kane ka jingiapynbeit kan long na ka bynta shibnai shwa.
Ha kajuh ka por ula ong ba ka ophis u DC bad SP kin khein ban ai katkum ka jingdon ki kali hapdeng kine ki ar seng ka JHTOA bad EJHTOTA.Kumban shu pynkynmaw ka JHTOA ka la pynlong iaka jingiakhih kaba khlem buh por naduh 5 tarik Risaw ha Tuber Tahkhniang namar ba ki karkhana pynmih khyndew bilat kiba don haka thain Lumshnong, Wahiajer bad Thangskai na ka por sha ka por ki shukor bad kim ju ai bhah iaki trok trai jylla ban kit mar katkum ka jingiakut.
Ka Khasi Students’ Union (KSU)-EJHD Unit haka sngi Nyngkong ka la dawa na ki bor pulit ban shim da ki lad jingpynshitom pyrshah ia u general manager bad u project director jong ka  National Highways Authority of India (NHAI) namar ka jingpulom ban maramot ne pynbha noh ia ka surok bah National Highway 6 kaba la jot rathai.
Ha ka FIR ba la ujor sha u Superintendent of Police ka East Jaintai Hills District, ka KSU-EJH lyngba u president u Bah Streamly N Suchen ka la ong, “Nga kyrpad ia phi ban rejistar ia kane ka jingujor bad ban shim ia ki lad jingpynshitom pyrshah ia ki briew kiba donkti, namar ki jingleh jingkam ka jong ki ka la ktah jur ia ki paidbah nongleit nongwan bad ia ki paidbah nongshong shnong hi baroh.
Kiba kum kine ki jingleh ki long pyrshah ia ka ain bad kaba buh jingma shibun ia ka jingshngain jong ki riew paidbah.
" Ka NH-6 ka hap hapoh ka jingpeit jingkhmih jong ka NHAI.Ha kajuh ka por u pyntip ruh ba ka KSU ha ka 8 tarik u Nailar ba la dep ka la pynlong da ka jingiakhih katkum ki lynti synshar paidbah ban pynpaw pyrshah ia kane ka jinglong jingman jong kane ka surok, bad ha kaba kum kane ka por uwei na ki nongtrei ka NHAI uba dei u manager technical ka NHAI u Biswajit Jyoti Lahkar u la pynthikna ba ki bor ba dei khmih kin maramot noh ia baroh ka lynter jong ka surok NH-6 hapoh ka hynriew taiew naduh katei ka por ba la pynlong ia kane ka jingiakhih paidbah hapoh ka khyrdop lum khajna ha Lumshnong.
“Hynrei, lah jan palat phra taiew mynta ym shym la iohi satia ia kano kano ka dak jong ka jingsdang ban pyntrei ia kane ka surok da ka NHAI," ong u president ka Seng da kaba kynthoh tyngeh ia ka NHAI halor ki jingkular thok bad halor ka jingkyntait ban pyndep iala ka jong ka kamram.
Shuh shuh ka Seng ka la ong ba kane ka jingleh da ki bor ba halor jong ka NHAI ka la pynthut shibun ia ka leit ka wan jong ki paidbah lyngba kane ka surok kaba la nangsniew shuh shuh katba nangmih ki sngi bad kaba buh jingma ruh ia ki nongleit nongwan.
Ka True North ka dei ka kynhun kaba la ioh bun eh ki takma haka “16th State Aquatic Championship" ba la pynlong da ka Meghalaya Swimming Association (MSA) ha ka pung jngi ha Crinoline Swimming Pool, Shillong haka sngi Saitjain jong ka taiew bala dep.
Ka True North kala ioh ban khur haduh 26 tylli ki takma Ksiar (Gold), 21 Silver (Rupa) bad 6 ki Bronze (Rnong).
Kaba wan bar na ki kynhun kiba ioh khur bun tylli ki takma ka dei ka kynhun na Shella kaba la ioh Gold – 14 , Silver – 12 , Bronze -8 , ha ka kyrdan ba lai la ioh rah da ka kynhun na  Mawkyrwat  Gold – 8 , Silver – 14  , Bronze – 12  bad ka Umpung  Gold – 1 , Silver – 2 , Bronze – 2.
Kiwei kiwei pat kiba la wan iashim bynta  ki la ioh ban khur Gold – 8  Silver – 8  Bronze – 12.
Ki khynnah kiba la wan iashim bynta ha kane ka jingiakop ki kynthup na kane ka nongbah Shillong, ka thain Shella, Umpung, Mawkyrwat ne wat napoh Rilum Jaintia.
Kane ka jingwan iashim bynta jong kine ki khynnah ka la wan long ruh ha ka por ba kane ka bynta jong ka jingialehkai sport ka la sdang ban kiew bha hapoh kane ka jylla.
Ha kane ka jingiakob mynta ka kynti ki la don haduh 166 ngut kaba kynthup 29 ngut ki kynthei bad 87 ngut ki shynrang.
Na ka liang u Secretary ka MSA u Bah Ian Lyngdoh haba iakren sha ki lad pathai khubor u la pynpaw ba ka jingwan iashim bynta jong ki khynnah rit ka dei kaba ai jingkyrmen shibun ia ka Synjuk, ha kaba ula ong ruh ba ka jingpynlong ia kum kine ki lympung iakob ka long ruh ban plielad ia ki khynnah ba kin wan shakhmat ban pynpaw pyrthei ia ka sap kaba ki don ha ki kyrdan iakhun jong ka regional ne wat haduh ka national level.
U Bah Ian u pyntip ruh ba napdeng kine ki nongwan iashim bynta ha kane ka jingiakob kaba mynta yn jied ruh ia ki nongjngi kiba tbit bad ba kynsai ban pynkhreh ban ioh mihkhmat ia ka jylla ha ki lympung iakhun ha ka kyrdan junior bad sub junior nationals bad kumjuh ha kiba bun ki lympung iakhun ban long ha ka thain Shatei lammihngi (North East).
U la ong ruh kumba ka long mynta la sngew donkam ban don noh da ka North East Swimming Forum ha kaba ki jylla na kane ka thain kin iakhun hapdeng jong ki.
Ha kajuh ka por u la ban jur ba ia mynta hi ka jylla ka la donkam ban don noh ia ka pung jngi kaba pura ne ka  Olympic size pool ha kaba kane kan pynlong ia ki khynnah ka jylla ba kin mlien ban jngi ha ka pung kaba 50 meter ka jingjngai namar haba ki mih ban iashim bynta sha ki jingiakob kiba long shabar hadien ba ki la dep ban jngi shwa kumba 25 meter la 25 meter kiba sah pat  ki khynnah ka jylla ki hiar noh namar ba kim mlien ban jngi ha ki pung ba 50 meter.
Haba iadei bad ki coach, u Bah Ian u pynpaw ba ia mynta ka jylla ne ka Synjuk kam don ia u coach uba pura, hynrei bunsien la hap ban wan ialam beit na shabar, hynrei u sngew pat ba kumba long ha kiwei kiwei ki jait jingialehkai imat ka por ka la donkam ba ka jylla kan don noh la u jong u coach u hikai ba pura ha ka jylla.
Baroh ki 27 ngut ki nongshong shnong ka Meghalaya kiba la sahkut hapoh Israel namar ka jingiaumsnam ba shyrkhei bad ki lehnoh ka Palestine la lah ban pynkynriah noh hapdeng ka jingshngain shapoh Egypt haka Sngi U Blei.
Napdeng kine ki 27 ngut ki nong Meghalaya kiba la wan poi suk sha Egypt ki kynthup ruh ia u MP ka Rajya Sabha uba dei ruh u State President ka seng NPP u Dr.WR Kharlukhi.
Kine ki 27 ngut ki dei kiba leit pilgrim sha katei ka ri bakhuid ba kyntang Israel ne ‘Holy Land’ hadien ba ka la jia kynsan ka jingshah thombor ha ki lehnoh Hamas ka Palestine kiba la ther da ki hajar tylli ki roket bad rung sha ki shnong ki thaw ka Israel ban leh ia ki kam thombor naphang naduh ka sngi Saitjain.
Katkum ki jingtip ba la ioh dang shen bad lyngba ki sienjam ba la shim da ka Ministry of External Affairs  ka kynhun na ka sorkar India ka la pynthikna ia ka jingwan poi suk jong kine ki nongshong shnong ka Jylla shapoh Egypt.
Na ka liang u Myntri Rangbah ka jylla u Conrad K Sangma uba dei ruh u National President ka NPP tang hapoh ka shikynta hadien katei ka jinghiar thma jong ka Hamas pyrshah ia ka Israel u la pan mardor i ki lad jingiarap na ka Tnat kam bar ri ka Egypt na ka bynta ban pynkynriah ia baroh kitei ki 27 ngut ki nongshong shnong ka jylla.
Kumba ka long mynta kane ka thma kaba dang iai bteng hapdeng ka Israel bad ki lehnoh Hamas ka Palestine ka la shim ia ka jingim jong palat shi hajar ngut ki briew bad pynmynsaw palat ar hajar ngut kiwei pat.
Na ka liang u Myntri Rangbah duh ka Israel Benjamin Netanyahu ruh ula ong ba ka Ri ka ri ka jong u ka la jam ha ka lynti jong ka thma kaba shim por bad kaba eh bha pyrshah ia ki Hamas.
Hynrei ha kajuh ka por u la pynthikna ruh ba kin ioh ia ka jingjop bad ban pynjem khnap pyrshah ia kane ka kynhun seng lehnoh khnang ban wanrah pat ia ka shongsuk shongshngain hapoh ka ri.
Ka Ladrymbai B bad kaTpepswer SSWo kila rung sha ka quarterfinal jong ka First Division Football Tournament kaba pyniaid da ka East Jaintia Hills District Football Association (EJHDFA) kaba long ha madan ialehkai artificial turf ha Diengshynrum haka sngi Nyngkong.
Haka jingialehkai na ka Pool A, ka Ladrymbai B kala pynliem da 2-0 iaka Musniang.
Ia kine ki kol ka Ladrymbai la thep da u Daukimiki Dkhar 24′ bad 78′.
Da kane ka namjop ka Ladrymbai kala pynthikna ialade ban rung shaka quarterfinal jong kane ka lympung.
Katba kawei pat ka jingialehkai naka Pool B, ka Lumshken kala jop da 1-0 iaka Shilliang Umshong.
Ia kane ka kol la thep da u Markos Bareh 11′ kaba la mih paw haka dur jong ka penalty.
Kane ka namjop ka Lumshken iaka Shilliang Umshong kala pynkylla iaka resol bad la rung quarterfinal da ka Tpepswer kaba wan shakhmat haka miej iakhein poin.
Ka Moosalyngkat kala jop da 4-1 pyrshah iaka Lutituber, Ialong haka First Division Football Tournament- Chatister Kharkongor Memorial Trophy kaba pyniaid da ka West Jaintia District Sports Association (WJDSA) kaba long haka sngi Nyngkong.
Ka Moosalyngkat kala thep shikol haka kylla step lyngba u Datngen I Dan 25′ bad lai kol kila wan shuwa ban kut ka por ialehkai lyngba u Edius L Laloo 80′, 89′ bvad u Lalthakhuna Ngaite 90’+3.
Shikol ka Lutituber la thep da u Kordor Dkhar haka minit kaba 55′ Ha kawei pat ka khubor la pyntip ba ka jingialehkai final jong ka (L) Kesilroy Pala Invitation Football Tournament kanlong haka 13 tarik u bnai Risaw hapdeng ka Salaroh pyrshah iaka Mukhla.
Kane ka final ka dei kaba la pynkynriah sngi naka 7 tarik Risaw hadien pynthud ka mariang iaka jingialehkai bad hap ban pynsangeh shisyndon.
La pyntip ruh ba ki paidbah kiba la thied ia ka ticket ha ka 7 tarik ki lah ban pyndonkam da ki juh ki ticket ha kane ka final, ki bym don iaka ticket kin hap ban thied biang ban ioh peit iaka jingialehkai.
Ka General Meeting jong ka Federation of All School Teachers Meghalaya (FASTOM) ka Seng jong ki nonghikai skul adhoc kaba la long ha ka 7 tarik mynta u bnai ha Madan New Nongstoin ka la shim ia ka rai ban ai por khatduh ia ka sorkar ba kan pynurlong noh ia ka jingdawa ka jong ki ban kyntiew kyrdan deficit ia baroh ki nonghikai skul Adhoc, kata naduh ki Lower Primary haduh ki kyrdan Higher Secondary School haduh ka 30 tarik u Iaiong 2024.
Nalor kata ka Federation ka la shim ruh ia ka rai ba lada ka sorkar kan dang iai leh mynti haduh katei ka tarik ba la ai por, na ka liang ka Seng kan mih biang sha surok ban pynlong da ki jingiakhih ba kham tyngeh.
Ha kane ka General Meeting la wan iashim bynta da kumba 5 hajar ngut ki nonghikai skul adhoc, kata naduh ki skul LP haduh ki kyrdan Higher Secondary na kylleng ka jylla.
Lyngba une u kyrwoh ka Seng ka pyntip ba ha kane ka jingialang ba la pyniaid da u Vice President ka Federation u Bah Sanborn Jungai la ioh ruh ban pynskhem ia ki nongkitkam ba pura jong ka FASTOM Central Body kata na ka bynta ka samoi treikam 2023– 2026.
Ki nongkitkam ba la pynskhem ha kane ka jingialang ki kynthup ia u President Bah Diningroy Marwein, Vice President Sanborn Jungai bad Kinstar Momin,Genl Secretary  Sainbor John Lyngdoh, Joint Secretary Kong Deviana Syiem, Kong Evangeline Niangti bad Bah Senendro R.Marak, Finance Secretary Bah R.Sparland Khardewsaw, Organising Secretary Bah Rapborson Kharsynteng bad Biarson Marak, Publicity Secretary Bah E.G War, Auditors Bah Evansius Marwein bad Bah David Lyngkhoi.
Ia kine ki nongkitkam la pynskhem da u President ka FASTOM Garo Hills Region u Elvis R.Marak.
Ha kaba sdang jong ka jingialang la ioh ka jingkren pdiang na ka Joint Secretary Kong Deviana Syiem, bad la ioh ruh ka jingkren na u Bah Wanhun Massar Executive Member, Elvis R.Marak CEC Member, Bah Diningroy President, Bah RS Khardewsaw Finance Secretary bad ka jingkren ai khublei na u Bah E.G War Publicity Secretary.
Ha kane ka sngi la pynlong ruh da ka cultural program ba kyrpang, kata ar tylli na West Khasi Hills Unit bad kawei na Garo Hills Unit.
Hapdeng ka jingjaw ummat bad ka jingsngewsih kthang la tep noh ha kajuh ka thliew ia baroh ki sawngut ki dkhot ka longiing kiba la khlad noh na ka jingjia twa khyndew kaba la jia hapoh ka shnong Pynthorlangtein kaba hap hapoh Jowai Police Station, West Jaintia Hills.
Ia kane ka jingleh niam ba khatduh la pyndep haka 9 tarik Risaw ha ka jingiadon ryngkat lang kiba haiing hasem ha u lum jingtep jong ka Balang Presbyterian Pynthorlangteiñ.
Kine ki sawngut ki dkhot ka longiing kaba kynthup ia u kpa, ka kmie bad arngut ki khun ba dang rit ki la duh noh iala ka jong ka jingim na ka jingjia twa khyndew kaba la jia ha ka step phyrngap jong ka Sngi U Blei ba la lah katba ki dang don hapdeng ka jingioh thiah lyngngai.
Kine ki sawngut ki lanot kiba la khlad noh ki kynthup ia u Bah Biangki Phawa 31 snem ka rta, ka kurim jong u ka Kong Pynjanai Ryngkhlem 25 snem ka rta bad ar ngut ki khun kiba dangrit kiba kynthup u Edify Ryngkhlem 6 snem ka rta bad ka Vladaroi Ryngkhlem ba dang 3 snem ka rta.
La pyndep ia kane ka jinglehniam ba khatduh ha phyllaw jong katei ka longiing kaba la ngat ha kane ka apot ha kaba la ioh ia ka jingkren na ka Kur Ryngkhlem, Kur Phawa kumjuh na ka shnong lyngba u Waheh Shnong u Bah A Lipon bad na ka liang ka skul Government LP School Pynthorlangtein.
Hadien ba la pyndep ia ka jinglehniam, la pynkit noh ia ki synduk ba la thep ia kine ki dkhot bad la tep lang noh ha kajuh ka thliew hadien ba la poi sha u lum jintep.
Da ki hajar ngut ki paidbah ki la wan poi na jan najngai ban pynpaw ka jingsngewlem na ka bynta kane ka longiing kaba la mad ia kane ka jingjia kaba sngewsih kthang.
I Kong Silmi Manner ba shong ba sah ha Sohkha Mission West Jaiñtia Hills District, iba dei Kmie jong u Bah Lahmon Manner, Bah Marshall Manner, General Secretary Sohkha Mission Village Durbar bad u Bah Eglissonroyce Manner, i la khlad noh ha ka 9 tarik u Risaw (October), 2023.
Ka jingleit on tep kan long ha ka 11 tarik u Risaw (October), 2023 (Wednesday) ha ka por 1 baje nohphaisngi ha u lum jingtep ka Balang Presbyterian Sohkha.
Ka Meghalaya State Disaster Management Authority (MSDMA) ka Sorkar jylla kan pynlong da ka ‘State Level Mock Exercise’ ha ka 12 tarik mynta u bnai ha baroh ki district ka jylla Meghalaya.
Yn pynlong ia kane ka mock exercise da kaba shim nongmuna katkum na ka jingjia khynniuh jumai ba triem kaba la jia ha u snem 1897, ha kaba yn iashim bynta lang da ki heh sorkar jong ki district, ki tnat pahara, tnat NDRF, SDRF, pulit, Tnat pynlip ding bad ki kynhun aijingiarap kyrkieh, Hospital, skul, kolej, NGO, dkhot na ki nongshong shnong, ki volunteer na ki kynhun bapher bapher kum ka   Bharat Scouts and Guides, Indian Red Cross Society, NSS, Aapda Mitra Volunteers bad kiwei kiwei.
Na ka liang ki dkhot ka National Disaster Management Authority kin leit ban khmih ha kaba iadei bad ka jingpynlong ia kine ki mock exercise da ki heh ka sorkar jylla bad district lem bad kiwei pat ki tnat.
Shwa ban pynlong ia kane ka mock exercise, la pynlong ia ki katto katne ki prokram aijinghikai na ka bynta ki heh sorkar ha ki district bapher bapher.
Ia ka Table Top Exercise na ka bynta ki kynhun jong ka Sate bad District Incident Response Team yn pynlong ha ka 10 tarik mynta u bnai da ki heh ka tnat NDMA.Ban sdang ia kane ka drill, yn pynriew ia ka sairen da u Deputy Controller, Shillong ka ban long kum ka dak ba ka la don ka jingjia khynniuh jumai.
Hapoh East Khasi Hills District la ithuh ia ki jaka ki ban shah ktah kum ha ka thain Polo bad ki surok na Polo sha Wahingdoh.
Ki Shopping Complex/ ki iing ki sem/ Ophis ki kynthup ia ka Polo Super market (SMB), ki dukan ha ki bynta jong ka thain Polo, Hotel Polo towers, SBI Building, Polo bad MeCEL, Lumjingshai.
Petrol Pump: Samkhamti petrol Pump, Urkaliar.
Skul: Female Health Worker Training School, School of Nursing, TTC, Ganesh Das Govt MCI-I, Hospital, St Xavier School, Polo, Pynthorumkhrah Golflink Secondary School.
Shillong Secondary School, Forest Colony, Civil Hospital School of Nursing.
Nalor kata ha ka nongbah Shillong, ki don shibun ki jingtei bad jaka treikam ba la pynkhreh na ka bynta ban leh ia kane ka drill ha ka rukom jong ka medical camp.
Ia ka Staging Area.
Relief Camp, Incident Command Post, Base, Camp bad kiwei yn pynlong hapoh ka jaka Parking Lot ka SRGT hakhmat ka Madan 3 rd Ground , Polo bad ki jaka ha ki bynta ka thain Polo.
Namar kane ka drill ha kaba yn sakhi ia ki kynhun aijingiarap, ki ambulance bad kiwei pat ki jingiashim bynta kiba iadei bad  kane ka kam, kumta la kyntu ia ki paidbah ba kim dei satia ban khih jingmut hynrei ban ai ka jingiatreilang ha kaba iadei bad kane ka jingpynkhreh jong ka sorkar.
Ka Tnat shipai suin jong ka ri ne ka Indian Air Force (IAF) ka la rakhe ia ka lyngkhuh snem kaba 91 jong ha ka 8 tarik u Risaw 2023, kata naduh ba ka la sdang ia ka jingtreikam jong ka naduh ka 8 tarik u Risaw, 1932.
Ia ka Indian Air Force la phiah ha ki 7 tylli ki Command, kata ka  Headquarter jong ka Eastern Air Command kaba don ha Upper Shillong bad ka dei kawei na ki atiar jong ka Indian Air Force.
Ka EAC ka peit ia ki kam pynher liengsuin ha ka jaka kaba heh kaba don ha 12 tylli ki jylla.
Kine ki kynthup ki hynniew tylli ki jylla ka thain shatei lammihngi, ka Sikkim, West Bengal, Bihar bad katto katne ki bynta ka Orissa bad Jharkhand bad kane ka jaka ka don kumba lai lak square kilometre.
Kane ka jaka ka kynthup ruh ka jaka khappud kaba 6300 km kaba iasyndah bad ka China, Nepal, Bhutan, Myanmar bad Bangladesh.
U Air Officer Commanding in Chief (AOC-in-C) jong ka Eastern Air Command mynta u dei u Air Marshal SP Dharkar.
Ka Eastern Air Command ka la ioh jingithuh kum ka No.1 Operational Group ha ka por ba la sdang ia ka ha ka 27 tarik u Jymmang 1958 bad ha kane ka por, ka treikam na Ranikutir ha Kolkata kum shi bynta ka jingpyniar ka Sorkar ia ka jingpeit ia ki jaka khappud ha ka thain mihngi.
Ia ka Operational Group la kyntiew sha ka Command ha ka 1 tarik u Nohprah 1959, la treikam na Fort William, Kolkata bad u Air Vice Marshal KL Sondhi u la dei u Air Officer Commanding-in-Chief uba nyngkong jong ka Eastern Air Command.
Hadien ka thma India – China  ha u snem 1962, la rai ban sdang ia ka Command kaba pura ha Shillong.
“Samareshu Parakram" (Ka jingshlur ha ka jingiakhun) ka dei ka nongrim jong ka EAC bad kane ka pynshlur ia ka ban ialeh pyrshah ia ki jingeh kiba wan ha ka jingwad ia ka jingjop.
Ka Air Command ka pyndonkam ia ki jingdon jingem jong ka IAF kum ki lienguin iakhun, ki liengsuin kit jingkit bad ki helicopter ha ryngkat kiwei kiwei ki tiar iasiat na sla khyndew bad ruh ki rynsan ai jingkyrshan ban pynthikna ka jingshngain ha ka suin ha ka thain mihngi.
Kine baroh ki dei kiba la khreh lypa ban pynbeit ia kano kano ka jingeh bad la don ki jingpyrshang na ka por sha ka por ban pynthikna ka jingkloi ban rung ha ka jingialeh.
Shuh shuh, ia ki liengsuin bunsien la pyndonkam ha ki kam kiba iadei bad ka jingai jingshakri ia ka imlang sahlang haba don ki jingjia lynshop ki bor ka mariang, ka jingkit ia ki riew paidbah kiba sah ha ki jaka kiba jynjar ban poi bad ruh ban leit kit ia kito kiba la khlad noh.
Ka command ka don lai tylli ki bynta treikam, kata  ki operation, ki jingmaramot bad ki jingpyniaid kam.
Ki don ki por ba ki nongpynher liengsuin ki trei na ki Advance Landing Ground (ALG) ha kaba ka jingjrong jong ka lynti pynher liengsuin ka long tang kawei na ki lai pawa ba donkam.
Kane, ha ryngkat ki jingeh kiba wan na ka mariang ka mut ba ki nongpynher liengsuin bad ki nongbatai lynti ia ki, ki dei ban long kiba la kham tbit ha ka kam.
Ki briew bad ki kor ha kane ka jaka ki dei kiba hap ban sei lut ia ka bor bad ki sap.
Ka Indian Air Force (IAF) ka la trei ha ki kam Humanitarian Assistance and Disaster Relief (HADR) ha ka jingioh jingtip kaba kynsan ban pyllait im ia ki briew jong ka thain shatei lammihngi haba don ki jingeh.
Kine ki kam ki long kiba iar bha bad ki shong ha ka jinglong jingman jong ka por katkum ka jinglong jong ki jingjia lynshop ki bor ka mariang kum ki jingshlei um, u jumai, ka jingsahkut ha ki surok, ki jingkulmar ha ka imlang sahlang, ka jingduna ha ki mar ba kongsan bad ruh haba don ka jingsahkut ki nongjngohkai Ka IAF ka dei beit kaba nyngkong ban wan ai jingiarap bad kaba pyllait im ia ki briew da kaba wanrah ia ka jingiarap na suin.
Baroh ki liengsuin bad ki helicopter jong ka ki trei baroh shi sngi ha kano kano ka sngi bad la phah ia ki sha ki jaka ba shem jingeh katkum ki jingdonkam jong ka por.
Ka long kum ka jingshai jong ka jingkyrmen na suin haba shah tap ha ki lyoh kiba dum jong ka jingkut lad bad ka jingartatien.
Ka thain shatei lammihngi jong ka India ka dei ka jaka kaba itynnad bha bad ruh kaba bun ki jingdon jingem ba ai ka mariang bad ka long ruh kawei na ki jaka kiba shah lynshop bha ha ki bor ka mariang.
Kine ki jinglynshop kum ka jingshlei um bad u jumai ki la kham bun ha kine ki shiphew shem ba la dep bad ha kine ki por, bun ki briew ki donkam ia ka jingiarap.
Shuh shuh, ka jingma na ki jinglynshop ki bor ka mariang ki dei kiba lah ban pyniasoh bad ka jingkiew ka jingbun briew, ka jingkylla jaka sor, ka jingwan ki karkhana, ka jingjulor jong ka mariang bad ka jingkylla ka suinbneng.
Watla ki bun ki kynhun kiba ai jingiarap, hynrei ka jingiatreilang na ka bynta ka HADR ha ka thain shatei lammihngi ka dei lyngba ka IAF, ka Indian Army, Border Roads Organisation, National Disaster Response Force (NDRF), State Disaster Management Authority (SDMA) bad ka Airports Authority of India (AAI).
Baroh ki rai kiba kongsan ki wan hadien ki jingiamir jingmut bad kine ki kynhun.
Kane ka jingiatrei lang bad ka jingpynkhreh ka plie lad ia ki kam ba hap pyndep bad ka jingseisoh jong ki sienjam.
Kum ban shu kdew, ha une u snem ba la dep, ha ki bnai Jymmang – Jylliew 22, ka IAF ka la hap ban shimti ia ka kam HADR ban pynkit da ki liengsuin ia ki briew na ki thain jong ka Assam bad Meghalaya bad ruh ban pyllait im ia ki briew kiba la sahkut ha ki steshon rel ha Assam.
Ka jingjur u slap ha ka thain Dima Hasao ka la wanrah ia ka jingtwa khyndew, ka jingjulor ki surok, ki jingkieng rel bad ka jingtap um ia ki lynti rel kaba la ktah bha ia ka jingim jong ki briew.
Ia ka kam HADR la sdang ha ka 15 tarik u Jymmang bad ka IAF ka la tam palat 100 tylli ki jingpynher lienguin ha ki sngi ba bud da ki An-32, ALH, Mi-17 bad ki Chinook.
Ia ki tiar ai jingiarap la kit na Guwahati bad Johrat sha Silchar da ki An-32.
Hadien kane, la kit ia kine ki tiar da ki Mi-17 bad ki Chinook helicopter sha Haflong bad ruh sha ki shnong kiba shah ktah ha ka jingshlei um kum ka Khepre, Hajadisha, Laisong, Harangajao bad Hajaichak.
Ka IAF ka la kit palat 300 ngut ki briew bad ka la kit bad pynhap 5,00,000 kilo ki tiar ai jingiarap ia ka Assam bad 21,000 Kg ia ka Meghalaya.
La pyllait im 474 ngut ki briew na ki jaka ba don jingma bad la pynkit ia ki sha ki jaka ba shngain bad la pynkit ruh jan 75000 kilo ki tiar ai jingiarap kiba kynthup ia ki mar bam sha ki shnong ba jynjar ban poi bad kane ka la ai jingiarap bha ia ki briew.
La pynher liengsuin ban peit ia ki sainar bording ban pynthikna ka jingwanrah biang ia ka bording sha ki jaka ba shah ktah.
Ha u Risaw 2022, ka ‘Eriong Sitrang’ ka la iaid sha ka thain shatei lammihngi bad khamtam sha Tripura.
Ka IAF ka la pynkit san tylli ki kynhun NDRF bad 24 ton ki tiar HADR sha Agartala da ka liengsuin C130J ‘Super Hercules’ ia kaba la pynher baroh shi miet hapdeng ka jingjur u slap.
Ka IAF ka ieng skhem ha ka jingthmu jong ka ban long ka nongiarap ba nyngkong bad ka nongpyllait im ia ka thain shatei lammihngi.
Ka ieng skhem ha ka jingthmu ban ai ka jingshakri kaba bha tam ha kaba iadei bad ka ‘Har kaam, Desh ke Naam’ bad ka jingkut jingmut kaba skhem jong kaba paw ha ka nongtim jong ka kaba ong ‘To touch the sky with glory’.
Ia ka Eastern Air Command la sdang ha ka jingiakhun bad ka la kiew shaphrang lyngba ki jingiakhun.
Kawei na ki atiar jong ka Indian Air Force; Eastern Air Command (EAC) ka peit ia ki kam ha ka jaka kaba heh.
Kan dang bteng ban long kaba paw shai hapdeng kiwei kiwei ki Command katba ka dang iada ia ki jaka khappud jong kane ka ri kaba khraw.
Katba ka Indian Air Force kaba khlain ka rakhe ia ka lyngkhuh dap snem, u Air Officer Commanding in Chief (AOC-in-C) jong ka Eastern Air Command  Air Marshal SP Dharkar u la kyntu ia ki shipai ba kin pyndonkam bha ia ki jingdon jingem bad ban trei ban kyntiew ia ka IAF bad ka ri sha ki kliar kiba thymmai …“Touch the Sky with Glory “.
Contributed.
Ka Sorkar jylla ka la bthah ia u Deputy Commissioner ka West Jaintia Hills District ba un ai ia ka jingiarap kaba long T.16 lak, kata kaba mar 4 lak sha kiba haiing hasem jong ki sawngut ki lanot kiba la khlad na ka jingjia twa khyndew hapoh ka shnong Pynthorlangtein kaba hap hapoh Thadlaskein C&RD Block, West Jaintia Hills District.
Kane ka jingjia ba sngewsih ka la wan jia hynne ka step phyrngap jong ka Sngi U Blei hadien ka jingther jong u ‘lapbah kaba la pynlong ia kawei ka longiing ba kan ngat ha ka jingshah tap kaba mar shiteng ha ka  khyndew kaba twa bad  kaba la shim ia ka jingim jong ki sawngut ki dkhot ka longiing, kata kaba kynthup ia u kpa, ka kmie bad arngut ki khun kiba dang rit.
Ia ka met jong kine ki lanot la ioh ban sei noh na kane ka jaka ba la twa da ka jingiarap jong ki nongshong shnong bad na ka liang ki bor sorkar ba dei khmih ki la shimti noh ia ki met ban leh ia kaba donkam.
Halor kane ka jingjia ka sorkar ka la bthah  ruh ia u Block Development Officer, Thadlaskein C&RD Block ba un khmih ha kaba iadei bad kino kino ki lad jingiarap kiba donkam kyrkieh.
Kine ki lanot kiba la ngat ha kane ka jingjia ki dei kiba la tip kyrteng kum u Bah Biangki Phawa  31 snem ka rta, ka kurim kong Pynjanai Ryngkhlem ba 25 snem bad ki arngut ki Khun u Edify Ryngkhlem 6 snem bad i heprit Wiladaroi Ryngkhlem iba dang 3 snem rta.
U jumai ba khlain bor 3.0 magnitude haka Richter scale ula pynkynñiuh iaka Ri Bhoi District haka por 16:07:46 haka Sngi U Blei.
Katkum ka National Centre for Seismology, Earthquake, kala ong ba ka thymmei jong une u jumai ka dei na Ri Bhoi District ha u Latitude 25.78 North bad Longtitude 92.06 East.
Ka thymmei jingjylliew une u jumai ba khlain bor 3.0 kalong 10 KM.Ka jingkynniuh kala ktah iaka bynta ka Rilum Khasi bad ki katto katne ki bynta jong ka Assam.
Source: National Centre for Seismology.
Saw ngut na ka juh ka iing kila shah btep im haka khyndew kaba twa na ka daw ka jingwan ther jur u slap ha West Jaintia Hills District haka step Sngi U Blei.
Kane ka jingjia kala jia haka shnong Pynthorlangtein, ka shnong kaba jngai kumba 15 Km na sor Jowai, ka district headquarter kaba don haka surok bah NH 206 ne ka surok Dawki Amlarem Jowai.
Ka ne ka jingtwa khyndew kala jia ha ka por ba kine ki shi ïing shisem ki dang ioh thiah lyngngai bad la antad ba kane ka jingjia kala jia shuwa ka 5 baje mynstep.
Kine kiba shah btep im ki kynthup ia u kpa ka iing u (L) Biangki Phawa 31 snem ka rta, ka kmie ka iing ka Pynjanai Ryngkhlem 25 snem ka rta bad ar ngut ki khun (L) Edify Ryngkhlem 6 snem ka rta bad ka Wiladaroi Ryngkhlem ba dang 3 snem ka rta.
Ki para shnong kiba iohi ia kane ka jingjia mar mar kila pyrshang ban ai jingiarap ban pyllait im iaki ha ka por kumba 5:30 AM bad pyntip artad sha ki pulit jong ka Jowai Polcie Station, hynrei ka khyndew kaba twa kaba la ioh ban rung shapoh ka iing kala wanrah ia kane ka jingjia kaba sngewsih.
Ki pulit kiala shimti iaia met jong kine ki saw ngut ban pyndep iaka jingdonkam ka aiñ.
Ka Seng Kur Dkhar, Jaintia Hills Central Body ka la shim ia kane ka lad ban pynshai paidbah ha kaba ia dei bad ka khubor ba la mih ha ka 1 tarik bad 2 tarik Risaw, ba u Ratan Dkhar ba shong ba sah ha Ummulong West Jaintia Hills u la shah kem ha ki pulit ka East Jaintia Hills halor ki kam khaii beain jong u ia ki dawai jyrhoh thok ne phensedyl u la kam ia lade ba u del na ka kur ka jait Dkhar kumba la paw ha ki khubor bad social media.
Te ha kaba iadel bad kane ka jingkam jong u, ka Seng Kur Dkhar Jaintia Hills ka don ban pynshai kumne.
Hadien ba ka Seng Kur Dkhar Khliehtyrshi Circle kala wan ban tohkit bniah ia u ryngkat bad ka Central Executive Committee ka la lap ba une u briew um dei satia na ka kur ka jait Dkhar, hynrei u dei u bar jylla (Non-tribal) na ka jait Sarkar.
Kumta ka Seng Kur Dkhar Jaintia Hills Central Body ka la pynrem jur la u bad u la del ban weng noh shisyn don ia ka kur ka jait Dkhar na ki kot ki sla (Documents) jong u baroh naduh ba la pynmih ia kane ka khubor, lym kumta ka Seng Kur kan leh ia u da kaba tyngeh kat kum ki kyndon jong ka kur bad ka aiñ sorkar.
Ha ka juh ka por ka Central Body baroh kawei lyngba u President jong ka u H.C Dkhar bad u General Secretary jong ka u H.H Dkhar kila maham tyngeh ia kito kiba ai kot pynshisha (Documentary proof) ia ka Kur Dkhar sha ki wei pat khlem da ioh bor na ka Seng Kur Dkhar, bad kum juh ruh lada dang don ki briew kiba shim kur ne ai kur klumar sha ka kur Dkhar ban myntoi shimet ki dei ban weng noh mynta mardor shisien don ha shwa ba ka kur kan lap la ki, khnang ba kin lait na ka jingpynshitom na ka kur bad na ki bor jong ka Ain.
Saw ngut ki nongjngi na ka jylla Meghalaya kaba kynthup ia arngut ki kynthei bad arngut ki shynrang ki la ioh ia a kabu ksiar ban leit mihkhmat ia ka jylla sha ka National Games kaba 37 kaban long ha Goa.
Kine ki saw ngut ki nongjngi ki ban leit mihkhmat ia ka jylla kiba dei napoh ka shnong Shella ki kynthup ia ka  Ilarisuk Youroi, u Mebankitboklang Banai, Banpynshngain Syngwan bad ka Pdiangsuklang Syngwan.
Ia kane la iathuh da u Secretary ka Meghalaya Swimming Association u Bah Ian Lyngdoh haba iakren bad ki kato katne ki nongthoh khubor ha Crinoline Swimming Pool haka Saitjain kaba dei artad ka sngi ha kaba na ka liang ka MSA ka la pynlong ia ka lympung iakob jngi ba la tip kum ka “16th State Aquatic Championship.
" Na ka liang u Bah Ian u la pynpaw ruh ba u Banpynshngain lei lei dang shen u la long uwei na ki nongjngi ba kynsai bha ha ka jylla hadien ba u la rah ia ka nam kum u nongjngi ba sted tam ne u fastest swimmer ha ka jingiakob kaba la long dang shen sha Sikkim.
Kine ki saw ngut ki khynnah ka jylla kin khreh ban mih madan ban aireng ha ka iakob jngi jong ka 50M freestyle, breaststroke, butterfly bad backstroke.
Shuh shuh kumba ka long mynta u Bah Ian u pyntip ba kine baroh saw ngut ki khynnah ki don por  satang kumba 20 sngi ba kin pynkhreh janai bha ialade ban iakhun ha  ka National Games, pynban kumba ka long ka jingpynthut ka la mih paw ia ki namar ba kin don pat ki eksam ba kin hap ba kin ialeh, ha kaba marsein dep ka eksam, u bah Ian u la ong ba ka MSA kan khreh ha kaba iadei bad ka jingai jinghikai na ka bynta jong ki.
Ka jingwan ther jur u lap bah naduh hynnin ka miet kala wanrah ruh ka jingshlei um ha Lumbyrhing Ri Bhoi District kaba la pynthud iaka leit ka wan ki kali haka 7 tarik Risaw.
Ka khubor ka iathuh ba kane ka jingshlei um kala ktah iaka iaid ieng ki kali haka surok bah Shillong Guwahati.
Nalor kata ka umsaw kala kiew ruh sha ki iing briew kaba la buh jingeh iaki nongshong shnong.
Ka jingsniew tasam ka surok bah NH 6 kala wanrah iaka jingsahkut kali kaba shyrkhei kaba la neh palat 24 kynta.
Kane ka jingsahkut block kala sdang naduh ka miet sngi Thohdieng bad kala bteng haduh ka sngi Saitjain ha Lakhisara, Assam.
Ka daw ka jingsahkut block ka long ba ka jingwan ther jur u slap kaba pynlong iaka surok NH 6 ban dap da ka um ha ki jaka ba long thliew bad ki kali kim nud iaid pynban saka akisident kali hajan ka shnong Ratacherra, East Jaintia Hills District.
Kane ka jingsahkut kali kala pynthud iaka iaid ka ieng ki kali, Assam, Mizoram, Tripura bad ki bynta ka Manipur kumjuh ka Meghalaya.
Ki shipai Border Security Force (BSF) Meghalaya ki la ioh ban kurup  shibun bah ki dawai bad ki jain saree kiba shongdor haduh kumba T.17 lak ia kiba la thmu ban shalan beain shapoh Bangladesh.
Hadien ba la ioh ia ka jingtip kaba bniah, ki shpai BSG na ka 172Bn ki la pynlong ka jingkhynra ha ki bynta jong ka Hingaria ha ki bynta khappud ka East Jaintia Hills District ha kaba ki la ioh ban kurup ia ki dawai kiba la iehnoh ha ki bynta khappud jong ka ri ia kiba la thmu ban shalan beain shapoh Bangladesh.
Nalor kata ki bor shipai ki la ioh ruh ban kurup ia shibun bah ki jain saree ia kiba la thmu ban shalan beain shapoh Bangladesh lyngba ki jaka jaka.
Hadien la aiti noh ia kine ki mar ba la ioh kurup sha ka ophis ka tnat custom ban leh ia kaba donkam.
Ha kawei pat ka jingkhynra, ki shipai BSF ka jylla na ka tnat 4Bn ki la ioh ban kurup shibun bah ki jain saree na ki bynta khappud jong ka East Khasi Hills ia kiba la thmu ban shalan beain shapoh Bangladesh.
Ka HK Singh Memorial Secondary School, Jowai kaba mihkhmat iaka jylla Meghalaya haka 62nd Edition jong ka Subroto Cup International Football Tournament Under-14 (Sub Junior Boys) kala hap ban wanphai iing noh hadien ba kala liem haka quarterfinal pyrshah iaka Chawngfianga Middle School Saidan, Kolasib, Mizoram.
Ha kane ka jingialehkai ka HK Singh Memorial Secondary School kala liem da 1-0 haka Mizoram.
Ia kane ka kol ka Mizoram kala thep haka 16′ minit bad kane kol kala neh haduh bala wai ka por ialehkai.
Kumban shu iathuh, ka HK Singh kala ioh ban ialehkai tang ar sien haka wat kaba nyngkong ha kaba la jop da 3-0 pyrshah iaka Sainik School bad 1-0 pyrshah iaka Maharashtra namar ba bun tylli ki skul kynthup ka Sainik kila phiel iaka medical examination hadien ba kila pynrung player da kiba heh rta bad shah weng na ka tournament.
Shuwa ban jam sha ka quarterfinal ruh ka HK Singh Memorial SS, kala ioh rung suk hadien ba shah weng sa ka IPSC.Ki samla ki dei ban kynmaw ban kiar raimaw raidieng na u drok bad kiwei pat ki jait jingdih pynbuaid, ong u Bah HS Kharpran MLA ka Mawryngkneng haba aijingkren ha ka jingialang ba la pynlong da Seng Ieng Rasong Sports Social and Cultural Club (IRSSCC), Shillong ha ryngkat ka jingiatreilang bad ka Yess Meghalaya ha ha Community Hall Nongmensong Shillong ha ka 3 tarik mynta u bnai halor ka mat “Drug Abuse and a menace to the Society.
" U MLA uba dei ruh u Adviser jong ka Seng u la pynpaw ruh halor ka jingdonkam ban pynlong ia kum kine ki jait prokram sha ki thain Nongkyndong namar kiba kum kine ki jait jingdih ba shyrkhei ki la sdang ban suhthied.
U la ong ba ka jingkyrni ia kine ki jait jingdih ka ktah jur ia ka long briew manbriew.
Ha kane ka prokram ba la pyniaid da ka Kong Lydia L Khongsngi Social Secretary jong ka Seng la ioh ruh ka jingkren na u Bah D Khonglah Deputy Rangbah Shnong jong ka Dorbar Shnong Nongmensong kumjuh ka jingkren bad jingduwai na u Pastor Bidonbok Syiem uba la ban jur shaphang ki khynnah samla ha kine ki sngi ba mynta kiba la ngop ha ka jingkyrni ha ka jingdih drok.
U la ong ruh ba dei ban pynbun kum kine ki prokram iasyllok ban pynshai bad pynsngewthuh sha ki samla kiba kyrni ha u drok.
Hadien la pynbud sa ka jingkren na u bah Meban Tariang Councellor jong ka KRIPA Foundation uba la ngop teng ha kum kine ki jingdih pynbuaid bad mynta uba la kylla noh sha ka jingim bathymmai bad trei hapoh KRIPA Foundation mynta lah buntylli ki snem.
U la ai jingmut ruh ia ki khynnah samla shynrang bad kynthei ba ki dei ban kiar na kine ki jingdih ba sniew kum u drok bad kiwei kiwei pat.
U la ong ruh dei ban ainguh bad buh jingduwai ia u Blei ba un pyllait na kum kine ki jingdih na ka jingim jong ki.
Kiwei pat kiba la aijingkren ki kynthup ia ka Kong Rosana Lyngdoh Director jong ka Impulse NGO Network Shillong.
Ha ka jingkren jong ka, kala ong ba na ka liang jong ka Impulse NGO ki la trei na ka bynta ka Human Trafficking shaphang jong u drok bad Ila ban jur ruh ia kane ka jingkyrni ka pynkylla ia ki briew ban thok bad ban tuh ban thiem bad ioh thied ia u drok.
Ka la kyntu jur ruh ia ki Dorbar Shnong bad ka Sorkar kumjuh ban thaw ki lad ki lynti ban pynbun ia ki Rehabilation Centre ha ki District bapher bapher.
La pynkut ia ka jingialang da ka jingkren na u Bah D Lamare General Secretary jong ka Seng uba la ai khublei kyrpang ia ka Dorbar Shnong Nongmensong ba ki ai jingbit ban pynlong ia kane ka prokram kaba jop kumjuh ia baroh kiba la wan iashim bynta ha kne ka prokram, kata naduh ki Seng Samla, Seng Longkmie, ki Asha bad Aganwadi nalor ki khynnah skul jong ka thain Nongmensong.
U nongaiktien ka sorkar MDA u Bah Paul Lyngdoh haka sngi Thohdieng u la pyntip ba ka jingpynkhreh kala iaid shakhmat na ka bynta ban leit shaw noh ia ki samla pule napoh Sikkim hadien ka jingjingjia shlei um ba shyrkhei.
“Hadien ba kane ka khubor ka la poi sha ka sorkar jylla, ngi la phah ia ki jingdonkam kiba iadei bad ka leit ka wan na ka bynta ban shaw noh ia ki samla pule kiba la sahkut ha Sikkim hadien ba ka jingshlei um ba shyrkhei ka la syllad ia kane ka jylla," ong u Bah Paul.
“Katba ngi dang iakren, la shimti noh ia kine ki samla pule," ong u Bah Paul.
“Da kaba pynshong nongrim halor ki jingai jingmut ba ki dei ban mih noh mardor napoh Sikkim, ngi la shimkhia mardor bad ngi kyrmen bad tang hapoh ka 2-3 sngi yn lah ban pyndep ia kane ka jingpynkynriah," u la ong shuh shuh.
Ka Sorkar Meghalaya ka la pynbna ruh ba la pyntreikam ia u helpline number 1800-345-3644 na ka bynta ki nongshong shnong bad ki samla pule na ka jylla Meghalaya kiba don hapoh Sikkim kiba lah ban donkam ia ki jingiarap namar ka jingjia shlei um shyrkhei ha kane ka jylla.
La kyntu ia kine ki nongshong shnong ne ki samla pule ka jylla ba kin phone sha une u nombor lada ki donkam ia ki lad jingiarap namar katei ka jingjia shah pynjulor.
Nalor kata ki nongshong shnong bad ki samla pule kiba donkam kyrkieh ia ki jingiarap ki lah ruh ban phone sha ka Mrs A.Ali, Additional Director of Higher and Technical Education, ka sorkar  Meghalaya ha u  no: 98630 63305 bad u Bah F.B Ramsiej, Deputy Director Higher and Technical Education, Sorkar Meghalaya ha u No: 7005037347 khnang ban lah ban shim ia ki sienjam kiba donkam.
Ki bor pulit ha ka 5 tarik mynta u bnai ki la ioh ban kem noh ia uwei napdeng ka kynhun kaba donkti ha kaba thombor ia u nongialehkai Cricket ka jylla uba kyrteng u Lakhan Singh uba mihkhmat ia ka Meghalaya sha ka Ranji Trophy.
Na ka liang u Superintendent of Police ka East Khasi Hills District, u Bah Sylvester Nongtnger haka sngi Thohdieng u la pyntip ba u Lakhan Singh u la shah thombor ha ka kynhun ki runar katba u dang don ha ka lynti ban leitphai sha la iing sha Jhalupra ha ka 4 tarik mynta u bnai ha ki thain Anjali Petrol Pump, Shillong.
Katkum ka jingujor FIR hapoh cantonment beat house, la ong ba kawei ka kali ka la shim pass ia ka scooty kaba u niah bad phah ba un sangeh hadien ba katto katne ki runar ki la hiar napoh ka kali bad sdang ban ktahkti ia u bad kaba la wanrah ka jingmynsaw kaba malu mala na ki bynta jong ka durkhmat.
Halor kane ka jingjia la rejistar case ruh hapoh Sadar police station.
Na ka liang utei u heh pulit u la ong ba ia une u runar uba la shah kem la leit lam noh shapoh ka kashari hadien ba la set ia u da ki pulit.
U la ong ruh ba mynta ka jingthwet ban ioh kem ia kiwei pat kiba donkti ka dang iaid shakhmat.
Hadien ka jingud jingnam jong ki khynnah skul bad ki nongshong shnong ka thaiñ halor ka jingbym don nonghikai ha ka sobjek Chemistry hapoh Sohkha Goverment Higher Secondary School, na ka ling ka Khasi Students’ Union (KSU), War Jaintia Circle haka sngi Thohdieng ka la pynlong ka jingleit jurip ia katei ka skul sorkar bad lap ia ka jingshisha baroh.
Ha kane ka jingleit jurip ba la ïalam ba la ialam da u general secretary ka seng u Lurman Talang bad kiwei ki nongialam napoh West Jaintia Hills District Unit ki la leit ban jurip ia katei ka skul ha kaba ki la lap ia ka jingshisha baroh.
Ha ka jingtohkit bniah ka KSU ka lap ba ka daw baroh ka dei namar ka jingpynkylla jong ka sorkar halor ki rukom treikam jong ki nonghikai ha kaba kin hap ban pyndep ia ka B.Ed, bad ba u nonghikai uba shim ia katei ka sobjek u la hap ban leit pyndep shwa ia kane ka bynta ba la buh da ka sorkar.
Hynrei, ka KSU kala pynpaw ka jinglyngngoh ba na ka liang ka sorkar kam shym la thung bujli da kiwei pat ha katei ka jaka bathylli wat hadien ba la dep khot na ka bynta ban pyndep ia katei ka kam kaba lait.
Ka KSU ka pynpaw ruh ka jinglyngngoh namar kane ka skul naduh u bnai Lber ba la dep kam don satia ia u nonghikai ha ka sobjek Chemistry bad kaba la wanrah jingeh shibun ia ki khynnah pule jong kane ka skul.
Kumta ka KSU ka pynpaw ka jingbitar ia kane ka jingleh sting jong ka sorkar ha kaba iadei bad ka pule puthi namar kan ktah jur ia ki khynnah pule khamtam mynta ka la jan dei sa ka por ba kin thoh ia ka pre selection bad ka selection bad ruh ban pynkhreh ia kiwei kiwei pat ki eksam.
Na ka liang ka KSU lyngba une u kyrwoh ka la ong ba kan dang iai buddien halor kane ka bynta bad lada ka sorkar kam lah ban pyndep iala ka kamram ka seng kan sa leh ia kaba donkam.
Shuh shuh ka KSU ka buh ruh ka jingkylli ia ka sorkar ba lada kine ki khynnah skul kim lah ban ioh ia ka jinghikai kaba biang kan jia aiu ia ki khynnah skul bapli.
Halor kane ka KSU ka la ong ba ka sorkar ka dei ban shim ia ka jingkitkhlieh bad ban wad mardor ia ki lad ki lynti khnang ba kin khynnah pule kin ioh ia ka jinghikai kaba thikna shwa ba kin pynkhreh ban thoh ia ki eksamin jong ki.
Ka Wahiajer SC kala pynliem da 2-1 iaka Dulong haka jingialehkai First Division Football Tournament-Chatister Kharkongor Memorial Trophy kaba pyniaid daka West Jaintia District Sports Association (WJDSA) kaba long ha Kiang Nangbah Stadium haka sngi Thohdieng.
Ia kine ki ar kol nakaliang ka Wahiajer la thep da u Janario Phawa 56’, 81’.
Na kaliang ka Dulong la thep da u Wansa o Laloo 88’.
Ka Chiehruphi SYWSC bad ka Byndihati SC kila lah ha kaban buh jaka ialade haka kyrdan jong ka quarterfinal haka First Division Football Tournament kaba pyniaid daka East Jaintia Hills District Football Association (EJHDFA).
Kane ka la wan hadien ba ka Chiehruphi SYWSC bad ka Byndihati SC ki la khur jingjop haka jingiakhun ba khatduh jong ki haka wat kaba nyngkong kaba la long ha madan artificial turf Diengshynrum, Khliehriat haka sngi Thohdieng.
Haba phai sha ka jingialehkai ka Chiehruphi SYWSC ka la pynliem da 3-1 iaka Pamrapaithlu SC.Ia kine ki lai kol ka Chiehruphi la thep da u Suting Syrti arkol haka minit kaba 31′, 37′ bad u Sa-o Bareh haka minit kaba 62′.
Shikol na kaliang ka Pamrapaithlu la thep da u Firstboy Rymbai haka minit kaba 57′.
Ka Byndihati SC ka la jop da 1-0 iaka Bataw YWSC.U Kyrshan Nongtdu ula thep ia kane ka kol jop ka Byndihati haka minit kaba 55′.
Kane ka lympung ka ban jam noh artad sha ka quarterfinal, ka dang sah sa saw tylli ki jingialehkai ban pyndep bad kine ki jingialehkai ki long na baroh saw thup haka 9 bad 10 tarik une u bnai.
Ka Sorkar Meghalaya ka la pynbna ba la pyntreikam ia u helpline number 1800-345-3644 na ka bynta ki nongshong shnong bad ki khynnah pule na ka jylla Meghalaya kiba don hapoh Sikkim kiba lah ban donkam ia ki jingiarap namar ka jingjia shlei um shyrkhei kaba la jia dang shen ha ka jylla Sikkim.
La kyntu ia kine ki nongshong shnong ne khynnah pule ka jylla ba kin phone sha une u nombor lada ki donkam ia ki lad jingiarap namar katei ka jingjia shah pynjulor.
Nalor kata ki nongshong shnong bad ki khynnah pule kiba donkam kyrkieh ia ki jingiarap ki lah ruh ban phone sha ka Mrs A.Ali, Additional Director of Higher and Technical Education, ka sorkar Meghalaya ha u  no: 98630 63305 bad u Bah F.B Ramsiej, Deputy Director Higher and Technical Education, Sorkar Meghalaya ha u No: 7005037347 khnang ban lah ban shim ia ki sienjam kiba donkam.
Ki khynnah ialehkai Kickboxing ka Meghalaya Association of Kickboxing Organisation (MAKO) hapoh ka lama ka Meghalaya School of Martial Arts (MSMA) sa shisien pat ki la ioh ia ka jingjop ha ka jingiakop National Kickboxing kaba la long da Dehradun, Uttarakhand da kaba ioh ban khur haduh 8 tylli ki takma Ksiar.
Ka Seng ha u kyrwoh lyngba u Publicity Secretary ka pynpaw ba kane ka jingjop ka la wan long hapoh ka jingialam jong u nongseng jong ka Kick Boxing ha Meghalaya u Bah Donny Ranee bad i Kong Bajoplin Kharmudai kum i Team Manager bad kaba la long shisha ka burom na ka bynta ka jylla Meghalaya hi baroh kawei.
Ia kane ka jingiakop National Kickboxing la pynlong hapoh Multipurpose Sports Hall, Parade Ground, Dehradun, Uttarakhand da ka Uttarakhand Kickboxing Association hapoh ka lama jong ka National Kickboxing Federation (NKF-NG) kaba kaba la ioh ia ka jingithuh da ka Asian Kickboxing Confederation.
Ki medal ba la ioh khur da ki 20 ngut ki khynnah ialehkai ka MAKO  ha kane ka lympung  naduh ki Sub-Junior, Junior bad Senior ki long baroh 29 tylli.
Kiba la ioh ia ka Takma Ksiar ne Gold Medal ki long baroh 8 tylli, Takma Rupa ne Silver Medal14 tylli bad Takma Rnong ne Bronze 7 tylli.
Ka United Democratic Party (UDP) Mawlai Circle ka ai khublei bad kitbok kitrwiang ia ka kynhun ki thei ka Meghalaya Cricket Association (MCA) kiba la leit ban iashim bynta bad mihkhmat ia ka jylla ha ka BCCI’s Women’s U-19 One Day Trophy ka ban ialehkai ha Surat, Gujarat naduh ka 8 tarik mynta u bnai Risaw, 2023.
Na ka liang u Bah P.T Sawkmie, adviser lem bad u Bah H.Kharkongor, president  ka UDP Mawlai Circle, bah T.Kharkongor, secretary bad kiwei de ki nongkitkam ka seng ki la pynpaw ka jingsngewkmen kaba khraw ba ki samla kynthei jong ka jylla kin ioh ka lad ban  leit iashim bynta ha ka jingialehkai BCCI ha ka jylla Gujarat.
Ha kajuh ka por u Bah Sawkmie u kyntu ia ki ba kin ia khun tyngeh ban poi sha ka thong jong ka jingjop.
U la ong ruh ba dei tang lyngba ka jingtrei shitom ka ban iarap ia ki haba ki leit ban  mihkhmat ia ka jylla, bad lehse kan poi ka por ba kin ioh lad ruh ban mihkhmat ia ka ri India.
Ka iingbishar  Meghalaya High Court haka sngi Palei ka la kynthoh tyngeh ia ka National Highways Authority of India (NHAI) halor ka jingpulom ban pyndep iala ka jong ka kamram kaba la lam sha ka jingjot rathai jong ka surok bah NH-6.
Hadien ba la bishar bniah ia ki dur ki dar kaba pyni ia ka jingsniew palat pud jong ka surok bah NH-6, ki nongbishar kiba kynthup ia u Chief Justice Sanjib Banerjee bad u Justice B Bhattacharjee ki la ong, “Kane da lei lei ka dei ka bym lah ban pdiang ha ka ri kaba lah shai bad ka long ka jinglehrain ba ka iingbishar kan hap ban pynkynmaw ia ka tnat sorkar pdeng kum ka NHAI halor ka kamram bad ka jingkitkhlieh kaba dei ban shim.
" “Kumba ka long ki jaka ba long riat ka jylla ki long kiba shem shitom ha kaba ki jaka kiba pajih ki hap ban ap ia ki mar ki mata bad ki jingdonkam kiba kongsan.
Hynrei ka jingpynpoi ia ki mar ki mata ki la shah pynthut namar ka jingsniew palat jong ka surok, khamtam haba khmih ia ka jinglong jingman jong ka surok NH-6 na Jowai sha Ratacherra," ong ka iingbishar da kaba bynrap ruh ba ka don ia ka jingkyrmen ba yn sa pyndep noh ia ka jingmaramot khnang ba kane ka surok na Jowai sha Ratacherra kan long kaba bit na ka bynta ka leit ka wan jong ki kali hapoh jong une u bnai u ban wan.
Da kaba hukum ba ka jingpyntrei kaba neh dei ban sdang noh mardor bad ka iingbishar ong, “Ym dei ban don ki surok ne highway ha ka ri ki ban ailad ban kham sniew ban ia kaba long kane ka lynter jong ka surok NH-6 na Jowai sha Ratacherra.
" Nalor kata ka iingbishar ka la hukum ruh ba nalor ka kaiphot kaba iadei bad ka jingpyntrei bad ka jingpyndep jong ka NHAI, na ka liang u Deputy Commissioner ka East Jaintia HIlls ruh u dei ban file ia ka kaiphot ba laitluid ha kaba iadei bad ka jinglong jingman jong kane ka surok ba la kdew haneng.
“Ka sorkar jylla ka dei ban pynbha ia ka jingmaramot ia ka surok Jowai Bypass hapoh kine ki saw taiew, kata khamtam hadien ba ka aiom lyiur ka la ha kaba kut noh," ong ka iingbishar.
Kham hashwa ka NHAI ka la pynpaw ha ka kaiphot kaba kdew ba u kontraktor bathymmai u la shimti ha ka 29 tarik u Nailur ba ladep na ka bynta ban leh ia kane ka jingmaramot ia ka surok na Sonapur 141+455 km sha Ratacherra 171.455 km.
Ka kaiphot ka kdew ruh ba u kontraktor uba la don lypa u donkam ban leh ia ka kam maramot ia ka surok na Jowai 69.20 km sha Sonapur 141.50 km.
Nalor kata la kdew bniah ruh ha kaba iadei bad ka jingdonkam ban pyndap ia ki thliew ki syar bad ka jingpynkhuid ia ki nala hapoh Khliehriat, ka jingmaramot ia ki lynti iaid kjat khamtam ha kaba iadei bad ki jaka hapoh Sonapur tunnel.
Ki shipai Border Security Force (BSF) ha ka 4 tarik une u bnai Risaw ki la ioh kurup haduh 74 tylli ki masi ia kiba la thmu shalan beain shapoh Bangladesh.
Ki BSF na ka 4th & 193rd Battalion ki la ioh ban kurup noh ia kine ki masi hadien ba ki la pynlong ia ka jingtalasi ha ki bynta khappud jong ka East Khasi Hills kiba markhap bad ka Bangladesh.
Hadien kane la aiti noh ia kine ki masi ba la ioh kurup sha Police Station na ka bynta ban leh iaka ba donkam.
Na kane ka tnat shipai ka la pynpaw ba ka dang iai bteng ban pynjur ia ka jingpahara bad ban peitngor da kaba pynlong ruh ia ki jingtalasi khnang ban lah ban tehlakam ia ki kam khaii beain shapoh Bangladesh.
Shuh shuh kane ka tnat shipai ka la pynpaw ruh ba kila ioh kurup palat 2500 tylli ki masi ba thmu shalan tuh sha Bangladesh naduh u bnai Kyllalyngkot ba la dep.
U Myntri Rangbah ka jylla u Conrad K Sangma ha ryngkat u Bah Paul Lyngdoh Myntri ka Tnat Social Welfare bad Anurag Agarwal, IPS, IG, NE Sector, CRPF  haka sngi Palei ki la kaweh lama na ka bynta ka rally thuk thuk jong ka kynhun ‘Yashaswini’  na ka tnat CRPF ki kynthei ha ka nongbah Shillong shibynta ban ialap paidbah halor ka jingkordor jong ki khunlung kynthei bad ban rakhe ia ka Nari Shakti (Women Power) ne ka bor jong ki kynthei.
Kane ka jingiaid rally da ki thuk thuk ka la sdang na ki laitylli ki bynta jong ka ri, kata napoh Srinagar, Shillong bad  Kanyakumari, bad baroh kin iakynduhlang haka 31 tarik Risaw ha Ekta Nagar, Gujarat kaba dei ka sngi kha jong u Sardar Vallabhbhai Patel.
Ka jingiaid lynti ka ban kot haduh 3291 km bad ka ban iaid lyngba ia ki 7 tylli ki jylla.
Ha kane ka jingiaid lynti kin leit ruh ban iashim bynta ha ki jingialang bapher bapher ha kiba bun ki district kaba kynthup ia ki jingiamir jingmut ha kaba iadei bad ka mat  “Beti Bachao Beti Padhao" bad ki khynnah skul, ki samla kolej kynthei bad ki kynhun SHG jong ki kynthei, NCC, ki khynnah ka CCI, NYKS, ki khynnah kynthei bad shynrang kiba sdang kynjoh sha ka jinglong samla, bad ki nongtrei anganwadi bad kiwei pat nalor ka jingpynkup burom ia ki kynthei kiba ioh ia ki jingjop ha ki liang bapher bapher.
Ha ka jingkren u Conrad Sangma da kaba ai burom ia kane ka kynhun ki nongniah  thuk thuk ki kynthei na ka tnat CRPF, u la ong ba ki kynthei ruh ki don ia ka jingmar iaryngkat bor bad kane hi ka dei ka nuksa.
U la pyrto ruh ia kane ka kynhun niah thuk thuk halor ka jingshim ia kane ka sienjam kaba jwat ha ka jingiaid lynti kaba jngai.
U la ong ba kane ka dei ruh ka dak jong ka jingkhlainbor bad ka jingkut jingmut hapdeng ki kynthei bad ka ban ai mynsiem ruh ia kiwei pat ki para kynthei ha ka ri baroh kawei.
Na ka liang u Bah Paul Lyngdoh ruh ha ka jingkren u la pynpaw halor ka jingdonkam ban aibor ia ki kynthei, bad kane ka rally ka dei ka sienjam kaba lam sha kata ka lynti ban pynioh ia ka jinglong marryngkat hapdeng ki shynrang bad ki kynthei.
Ha kane ka jingiaid lynti kaba jngai kane ka kynhun ki nongniah thuk thuk kynthei ki wah ruh ryngkat ia ka khubor ialap kiba don ia ki jingthoh “Desh Ke Hum Hain Rakshak“, bad  “Beti Bachao Beti Padhao“ nalor u logo BBBP ha ki uniform bad ki banar ki jong ki.
Ki ar tylli ki jingialehkai football, kawei hapdeng ka Mukhaialong pyrshah iaka Wahiajer NYSSC bad kawei pat hapdeng ka Tpepswer pyrshah iaka Rangad kila kut da kaba iakhaid haka kyrdan First Division kaba pyniaid da ka East Jaintia Hills District Football Association (EJHDFA) kaba long ha Diengshynrum haka sngi Palei.
Baroh ar tylli kine ki jingialehkai kiba wai khlem don mano mano ba ioh pynkhih jar bad kila hapban iahun ban sam mar shi poin.
Ka Sohmynting SC kala jop da 2-1 iaka Khliehiongriang Sc haka jingialehkai First Division Football kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Palei.
Ia kine ki ar kol ka Sohmynting kala thep lyngba u Spain Ryngkhlem haka minit kaba 28’, 58’.
Katba iaka kol jong ka Khliehiongriang la thep da u Founder Passah 34’.
Ki bor pulit ka  Ri Bhoi District hynne ka sngi Palei ki la ioh ban kurup ia u drok heroin uba shongdor hatuh T.9 klur bad kem noh ia laingut ki briew kiba donkti hadien ka jingtalasi ha ka thain Nongpoh.
Kane ka la wan long ruh hadien ba ki pulit ki la ioh ia ka jingtip kaba bniah halor ka jingdon jong ki nongkhaii drok kiba wan lyngba kawei ka bus night super.
Hadien ka jingpynap shrip na ka liang ki bor pulit ki la ioh ban bat noh ia kane ka bus kaba don ia u nombor AS24-AC-1151 ka ban wan na ka thain Silchar da ka jingthmu ban leit sha Guwahati, bad ha ka jingtalasi ki la ioh ban kurup ia une u drok heroin uba don 921 gram ia uba la thep bha hapoh ki 30 tylli ki synduk sabon.
Kine ki laingut ki briew kiba la shah kem kikynthup ia u nongniah bad u nongbud jong ka bus.
Halor kane ka jingjia la rejistar case ha Nongpoh hapoh ki kyndon ain jong ka NDPS Act.
U Symbud Myntri Rangbah ka jylla uba khmih ia ka Tnat Urban Affairs, u Bah Sniawbhalang Dhar haka sngi Palei u la pyntip ba ka sorkar jylla kan khot ia ka Harijan Panchayat Committee (HPC) na ka bynta ban pynlong ia ka jingiakren halor ka mat kaba iadei bad ka jingpynkynriah ia ki 342 tylli ki longiing na Them Metor (Them Iew Mawlong) hadien ka shuti puja.
“Hadien ka shuti Puta, Ngan khot biang ia ka HPC na ka bynta ban pynlong ia ka jingiakren.
Baroh kiei kiei ki iaid beit iaid ryntih ha ka lynti kaba dei," ong u Myntri haba kren sha ki lad pathai khubor.
U la ong ruh ba na ka liang ka iingbishar Meghalaya High Court lyngba ki jingpynmih ia kiba bun tylli ki hukum ka la kyrpad ia ka sorkar jylla kumjuh ia ka HPC ba kin shim ia ki sienjam kiba lah ban pynkut noh kloi ia ki kynrum kynram kiba iadei bad kane ka bynta.
Lah ban kdew ba ha ka 29 tarik u Nailur ba la dep, ka sorkar jylla ka la pyntip sha ka iingbishar High Court ba ka la mynjur na ka bynta ban kham pynheh ia ka jingai ia ka lyngkhot jaka ka na ka bynta ban shna iing kumba la kyrpad na ki longiing napoh Them Metor.
Ka jingiakhih jong ka seng ki trai trok hapoh ka lama Jaintia Hills Truck Owners’ Association (JHTOA) kala sdang haka 5 tarik Risaw.
Kane ka jingiakhih jong ki seng ki trai trok ka klong kaba khlem buh bor, kata ka dei ban sangeh iaka kit ka bah na ki karkhana dewbilat na East Jaintia Hills District.
Ha kane ka sngi sdang haduh 25 tylli ki trok kit dewbilat, clinker kila shah pynphai ha Takhniang, Tuberkmaishnong hajan ka ophis treikam jong ka seng JHTOA.Haba iakren bad u President ka JHTOA u Ma Biangshwa Shylla ula ong ki karkhana pynmih khyndew bilat kiba don haka thain Lumshnong, Wahiajer bad Thangskai na ka por sha ka por ki thok bad kim bud ia kaei kaba iakut iaka rukom thep mar ki trok trai ri trai muluk.
Ha ka jingialang bad u DC ka East Jaintia Hills haka 19 tarik Jylliew 2023 ka synjuk ki karkhana dewbilat- ka Jaintia Hills Cement Manufacturing Association kala mynjur ban ai bhah haduh 60 tylli ki kali iaka JHOTA ban kit mar, hynrei katba dang mih ki sngi kane ka bhah jong ki kala nang nang hiar haduh tang kumba 15 tylli ki trok haka shi sngi Kane kala pynshrai iaka nongialam ka JHTOA bad kila shim iaka sien jam ban pynlong da ka jingiakhih kaba khlem buh por ban pynbor ia ki karkhana ban pyntreikam iaka jingiakut haka kit ka bah.
Ki nongshet ja sngi na ka bynta ki khynnah jong ki skul sorkar kaba la tip kum ka PM Poshan ne ka Mid Day Meal hapoh ka lama jong ka All Jaiñtia Mid Day Meal Worker Union (AJMDMWU) Jowai haka sngi Palei kila pynlong da ka jingiakhih da kaba tied pliang ban pynpaw ia ka dak ka jingthngan bad da kaba shong kyllain mungor ha phyllaw ka ophis District School Education Officer West Jaiñtia Hills District, Jowai ban dawa na ka sorkar ba kan siew noh ia ka bainong ne ka honorarium kaba kim shym la ioh lah hynriew bnai mynta.
Ha kajuh ka por ki la ai por ruh ia ka sorkar ba ka dei ban siew noh ia kane ka bai nong jong ki hapoh ka 13 tarik mynta u bnai lane mad ia ka jingiakhih kaba kham tyngeh.
Ka Kong Joy Lipon kaba ai jingshakri na ka bynta ki khynnah jong kawei ka skul sorkar ha ka thain West Jaintia Hills bad kaba dei ruh ka General Secretary jong ka AJMDMWU ka la pynpaw ba kane ka jingiakhih ka jong ka long namar ka jingleh bym suitniew jong ka sorkar ban siew ia ka bainong ka jong ki kaba dei naduh u bnai Iaiong haduh u Nailur 2023.
Na ka liang u Bah Jerry A Suting President AJMDMWU bad Vice President ka All Meghalaya Union of Cook Cum Helper PM-Poshan haba  kren sha ki lad pathai khubor hadien ka jingiakynduh ia ka kong AP Syiem kaba dei ka District School Education Officer WJHD, ula ong na ka liang ka DSEO kala kular ban rah ia kane ka kam sha ki bor ba halor na ka bynta ban pynlong ka jingiakren.
U la ong ruh ba lada ka sorkar kam pynsngap ia kane ka jingdawa ka jong ki kim banse ban shim da kiwei pat ki lynti jingiakhih kiba kham tyngeh ha ka nongbah Shillong hapoh ka lama jong k All Meghalaya PM-Poshan ban dawa ia la ki jong ki hok.
Ha kajuh ka por u la kyntu ruh ia ka sorkar pdeng ba ka dei ban kynkiew noh ïa ka bai nong jong ki nongshet ja sngi namar kumba ka long mynta na ka jingioh kaba T.2000 shi bnai, tang T.900 /- la bei na ka sorkar pdeng bad ia kaba sah T.1100 la siew na ka liang ka sorkar jylla.
Ia kane ka jingiakhih la pynlong ruh da ki nongshet ja sngi jong ki skul hapoh East Jaintia Hills District hapoh ka shatri jong ka All Jaiñtia Mid Day Meal Workers Union da ka jingleit tur sha ka ophis jong ka SDSEO ha Khliehriat namar ka jingbym pat ioh ia ka bai nong kaba la kynjoh mynta sha ka hynriew bnai kynthih.
Ha Shillong ruh ki nongshet ja sngi kila pynlong ia kane ka jingiakhih bad dawa iaka hok jong ki.
Ka Khasi Authors’ Society (KAS) kala shim ia ki saw tylli ki rai kiba kynthup halor ka jingdawa na ka Sorkar Pdeng ba kan wanrah noh da ka Official Bill khnang ban lah ban pynrung noh ia ka ktien Khasi ha ka khyrnit ba phra jong ka Riti Synshar Ri hapoh ka Dorbar ka ban wan jong ka  Parliament.
Kane ka jingshim rai ka la wan long ruh hadien ka jingseisoh ha ka jingpynlong ia ka National Seminar halor ka ‘Ktien Khasi, ka thoh ka tar bad ka kolshor’ ha Delhi lem bad ka jingiakhih ba jai jai ba la pynlong ha Jantar Mantar ha ka 29 bad 30 tarik Nailur ba la dep.
Haba kren sha ki lad pathai khubor haka sngi Palei, u President ka KAS u Dr DRL Nonglait ula ong “Ngi la rai ban kyrpad ia ka Sorkar India lyngba ka Ministry of Home Affairs ban shim ia ka sienjam na ka bynta ban wanrah da ka Official Bill ha ka dorbar ka ban wan jong ka Parliament namar kane kan dei ka sienjam ka ba lah ban pynrung ia ka ktien Khasi ha ka khyrnit kaba phra jong ka Riti Synshar Khadar jong  ka Ri India.
Na ka liang ka Sorkar kan hap ban pynkylla ia ka khyrnit ba phra ban pynrung ia kino kino ki ktien ba kin long noh shibynta jong ki ktien ha ka khyrnit ba phra.
Nalor kata u la ong ruh ba ka KAS kala shim ruh ia ka rai na ka bynta ban pan ia ka jubab na ka ophis u Myntri ka Tnat kam Pohiing ka Sorkar India ban tip ha kaba iadei bad ka jingiaid shakhmat jong ka  dorkhas jingdawa ban pynrung ia ka ktien Khasi ha ka khyrnit ba phra ka riti synshar khadar jong ka Ri.
Shuh shuh u la pyntip ruh ba ka KAS kala iakynruh ruh ia u Myntri kam pohiing barim jong ka ri u Rajnath Singh ha u bnai Kyllalyngkot 2019 kumjuh ruh ia u Myntri kam pohiing ba mynta ha ka 24 tarik Naitung, 2021 ha ka nongbah Shillong.
U Dr Nonglait u la ong; “Ngi dang ioh ia ka jubab na ka MHA tang ha u Lber 2019 bad hadien kane ngim shym la ioh jingtip ei ei shuh, ym don satia ka jingaiktien na ka Ministry sha ka KAS lane wat sha ka Sorkar Jylla.
Dei na kane ka daw ngi la shim ia ka rai ban pan ia ka jubab na ka Sorkar India.
" U President u la pyntip ruh ba ka KAS ka la phah ruh ia ka documentation kaba iadei bad ka ktien Khasi bad kiba bun ki jingtip kiba shong nongrim sha ka President ka ri India kumjuh sha u Myntri Rangbahduh bad u Myntri kam Pohiing na ka bynta ka jingtuklar lem ha kaba iadei bad kane ka bynta.
Kumba ka long mynta u la ongruh ba ka KAS kan dang ap ia ka dorbar ka ban wan jong ka Parliament hashuwa ban shim ia kino kino ka rai kiba iadei bad ki sienjam kiba bud.
Ka jingialang jong ka Meghalaya Editors’ and Publishers’ Association (MEPA) kaba dei ka kynhun ba ha khlieh duh jong ki lad pathai khubor ha Meghalaya kaba la long haka sngi Palei ha Shillong ka la iakren halor ka jingioh pdiang ia ki jingujor na ki nongpathai khubor ha ki District bapher bapher jong ka jylla ia ka jingdon jong ki YouTuber shimet (private YouTubers) kiba leit lum khubor kylleng kylleng, kiba leit ha ki jingialang bapher bapher jong ka sorkar, bad ruh kiba leit ban don ha ki Press Conference, Press Briefing ha ki District bapher bapher.
Nalor kata la iakren ruh halor ki jingujor ba ki don ki YouTuber kiba tah ia ki jingthoh ‘Press’ ha ki kali jong ki.
Ka MEPA ha kane ka  jingialang ka la rai ban pynshai sha baroh ki paidbah ba ki lad pathai khubor ba la aibor ban trei ki dei kiba la register ha ka ophis u Registrar of Newspapers of India (RNI) bad ruh kiba la ithuh (Empanelled) da ka Directorate of Information and Public Relations (DIPR) jong ka Sorkar Meghalaya.
Nalor kata, ki nongpathai khubor ne nonglum khubor ki hap ban don ia ka Identity Card ba la ai da ka kotkhubor, TV channel lane Digital Channel ba ki trei lane ka Accreditation Card ba la ai da ka DIPR.Kumta, khnang ban lait na kino kino ki jingshim kabu na ki riew shimet bad ban kiar na ki jingkulmar jingmut, ka MEPA ka la rai ban  thoh sha ka DIPR halor kane ka kam khnang ba ki paidbah kin ym shah ialam bakla ha ki briew kiba kam ne leh ialade kum ki nonglum khubor lane nongpathai khubor.
Ha kajuh ka por, na ka liang ka MEPA ha u kyrwoh lyngba u Bah John Thabah, General Secretary ka la rai ban ia don bynta lang bad ki kynhun jong ki lad pathai khubor bapher bapher ha Ri India ban thoh sha u Chief Justice of India bad kyntu ia u ban tuklar lem halor ki jingpyrshang ban khniot ia ka hok jong ki nongthoh khubor (Press Freedom) kumba ka la jia ha ki khyndiat sngi ba la dep ia katto katne ki nongthoh khubor ha Delhi.
Ka HK Singh Memorial Secondary School, Jowai kaba mihkhmat iaka jylla Meghalaya haka 62nd Edition jong ka Subroto Cup International Football Tournament Under-14 (Sub Junior Boys) kala buh jaka ialade haka kyrdan jong ka quarterfinal.
Kane kala wan hadien ba ka IPSC ruh kala shah pyndam (disqualified) haka jingiakhun kaba dei ban long haka sngi Balang ha Bengaluru.
Ha ka quarter final ka HK Singh kan aireng pyrshah iaka Chawngfianga Middle School Saidan, Kolasib, Mizoram.
Kane harum ka dur ka prokram ialehkai quarterfinal Subroto Cup:.
Ki dkhot jong ka Academic Council (AC) ka North Eastern Hill University (NEHU) ka la dawa ia u Vice Chancellor bad Chairman ka Academic Council u Prof P Shukla ba u dei ban khot pynlong ia ka jingialang kaba kyrpang bad kyrkieh khnang ban iatai halor ka jingkynnoh pyntreikam khlem iahap ia ka National Education Policy (NEP) 2020 ha ka kyrdan Under Graduate na ka bynta ka samoi 2023-24 khlem ka jingmynjur da ka Academic Council.
Na ka liang u President ka Teachers Association (NEHUTA) Prof Lakhom Kma ha u kyrwoh ba la pyllait haka sngi Balang u la ong ba kane ka jingshim rai ka la wan long ruh hadien ba u Vice Chancellor ula pynpaw ka jingbym kwah ban khot ia ka jingialang ba kyrkieh jong ka Academic Council wat hapdeng ki jingkyrpad ba bun da ki nonghikai lyngba ki synjuk jong ki lem bad kiwei kiwei ki kynhun.
Nalor kata u la ong ruh ba ki dkhot kiba ba don jingkitkhlieh jong ka AC ki sngewkhia jur halor ki kam pyni bor bad mushlia ha kaba ba iadei bad ka bor jong ka AC bad ka jingpynhein ia ki kyndon bad rukom treikam katkum ka NEHU Act, Statutes bad Ordinance.
Kumta u la ong ba na ka liang ki dkhot kila kyntu na ka bynta ban khot pynlong ia ka jingialang kaba kyrkieh bad kyrpang  jong ka Academic Council ban iakren halor ka jingpyntreikam ba khlem iahap ia ka NEP 2020 ha ka kyrdan UG ha ki college bala pyniasoh bad ka NEHU khlem da ioh ia ka jingmynjur jong ka Academic Council kat kum ka Regulation RA-5, Clause 13, under Clause (1) (a) bad (2) of Statute 42.
Shuh shuh u Prof Kma ula ong ruh ba na ka liang ki dkhot ka Academic Council kim kwah satia ban iakren halor ka jingpynsangeh noh ia ka jingtreikam ia ka NEP hynrei halor ka jingdonkam kyrkieh ban pynbeit ia ki rukom pyniaid ba bakla.
Ki la don haduh palat 100 ngut ki dkhot ka Academic Council na Shillong bad Tura Campus ka NEHU kiba la iasoi ia ka jingdawa ban khot ia ka jingialang kaba kyrkieh bad kyrpang jong ka AC, kaba long palat ia ka jingdonkam paid ba shipawa na ka laipawa ka jingdon ki dkhot ka AC katkum ka Regulation RA-5, Clause 13, under Clause (1) (a) bad (2) of Statute 42, ong shuh shuh utei u president ka NEHUTA.U MLA ka liang pyrshah  Voice of the People Party (VPP) ka North Shillong, u Bah  Adelbert Nongrum hynne ka sngi Balang u la dawa ba ka sorkar jylla ka dei ban shim ia ka jingkitkhlieh ha kaba iadei bad ka jingsam da ka umbam umdih ka bym shngain sha ki nongshong shnong jong ki 44 tylli ki shnong ha ka nongbah Shillong.
U Bah Adelbert u la ong ruh ba kane ka pynpaw ia ka jingbym don jingkitkhlieh jong ka sorkar kaba donkam ban pynrem jur da baroh.
Ha kajuh ka por u la pyrto ia ka sienjam ba la shim da ka seng FKJGP ban phah test ia ki nuksa jong ka um ba la lum na ki 46 tylli ki i shnong bapher bapher jong ka nongbah Shillog, ha kaba lyngba kane ka sienjam ba la shim da kane ka seng ka kaiphot lyngba ka Tnat Food Testing Laboratory Commissionerate of Food Safety, Pasteur Hills, Shillong ka la shem ba haduh 44 tylli ki shnong ki la pyndonkam da ka um ka bym don jingshngain satia na ka bynta ka koit ka khiah.
U la ong ruh ba kane ka jingshem ka pynpaw ba ka don ka jingdkoh ha ki jingtreikam jong ka tnat ba dei khmih.
Nalor kata une u MLA ka VPP u la kynnoh ruh ba katkum ki khubor la lap ruh ba kane ka tnat kam don satia ia u nongkhmih bniah ne chief chemist u ban ai syrnot  ha kaba iadei bad ka jingshngain jong ka umsbam umdih shwa ba kan leit sha ki paidbah kiba pyndonkam ia ka.
Kumta ruh na ka liang u Bah Nongrum u la ong ba lada ka tnat ba dei khmih ka la pulom ban khmih halor kane ka jingeh, ka sorkar ka dei ban shim ia ka jingkitkhlieh.
Ka iingbishar High Court ka Meghalaya hynnin ka sngi Balang ka la hukum ba ym bit satia ban pyniaid ia u dewiong ba la tih beaiñ shapoh ki karkhana dewbilat ne ki karkhana coke kiba don hapoh ka Jylla.
Ka iingbishar ka la pynmih ia kane ka hukum hadien ka  jingshong bishar da baroh ki nongbishar ba la khlieh da u Chief Justice u Sanjib Banerjee halor ka jingujor PIL ha kaba iadei bad kane ka bynta.
Nalor ka kaiphot ba la ai da ka Jylla, na ka liang u Advocate General ula pyntip ba ka Jylla ka la ioh ia ki jingtip kiba bniah bad don ruh ki jingtip kiba dang ap ha kaba iadei bad ka jingdon jong u dewiong ba la pyndonkam da ki karkhana ne ferro alloy, dewbilat bad ki coke.
Shuh shuh u Advocate General  ula pyntip ruh ba haba shimkhia ia ki jingshem jong u Justice Katakey ba la kdew ha kawei na ki kaiphot ba ula ai, na ka liang ka sorkar ka la pan da ka jingpynshai na ki katto katne ki karkhana dewbilat hapoh ka Jylla.
Ha kajuh ka ppor ka iingbishar ka la buh ban shong bishar biang ia kane ka mukotduma hadien hynriew taiew haba bthah ruh ba u Justice Katakey u dei ban ioh noh ia ka jingsiew adhoc ba T.4 lak nalor kiwei kiwei ki jingpynlut halor ki kam ba u la leh katkum ki jingbthah ba la ai kham mynshuwa.
Ha kajuh ka por, ka iingbishar ka la bthah ruh ia ka Sorkar ba kan khmih ha kaba iadei bad ki jingkynnoh kaba mih pyrshah ia ka Jai Maa Coal Private Limited bad ki kynhun ne briew ba khmih ia ka, kaba la shah ujor lyngba ka PIL.Ka Nangbah Iawmusiang kala jop da 2-0 iaka Moosyiem Shangpung haka First Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Balang.
Ia kine ki ar kol ka Nangbah Iawmusiang kala ioh thep lyngba u Kynsaibor Dkhar 34′ bad u Dawanbiang Passah 55′.
Ka Moosyiem Shangpung kala pyrshang har rukom ki jingpyrshang ban ioh thep kol, hynrei kam shym la ioh iaka kabu ban pynkylla sha ki kol bad hap ban pdiang iaka namrem.
Ka seng Federation of Khasi Jaintia and Garo People (FKJGP) Khliehriat Circle kala ai da ka dorkhat sha u Chief Forest Officer (CFO), Jaintia Hills Autonomous District Council (JHADC) bad sha u Divisional Forest Officer (DFO) Jaintia Hills Territorial Division, ban dawa ban khang iaka jingshalan ia baroh ki jait dieng beaiñ ki bym biang ia ki kot ki sla kiba mih naki khlaw bad naki sawmill beaiñ sha bar ka Jylla jong ngi katkum ka ain Forest Act.
Ia kane ka dorkhat la leit ban aiti da u president FKJGP Khliehriat circle Mishal Chyrmang haka jingiadonlang Marhok Marboh vice president ka FKJGP-Jaintia Hills Zone bad kiwei kiwei ki dkhot haka sngi Balang.
Ka FKJGP kala ong ba kala ioh shibun ki jingujor na u paidbah baka jingshalan tuh ia ki dieng sha bar ka Jylla bad haka dor kaba rem bad buh jingeh kylla iaki trai jylla ban ioh ia ki dieng hapoh ka Jylla kaba la wanrah jingeh ia u duk u suk ban shna iing shna sem.
Shuh shuh ka seng FKJGP kala ong ba ki bar jylla kiba khaii dieng ki wan thied iaki dieng haka dor kaba rem na ki sawmill ban pynbiang dieng ia kiwei ki jylla kaba buh ruh iaka jingma iaka jylla naka jing syllen ki khlaw ki btap.
Ka FKJGP kala byrthen ban aipor ar taiew ban khang ia ka jing shalan dieng tuh khlem ki kot ki sla ba biang shabar ka Jylla lada ka seng FKJGP ka dang lap wat hadien katei ka por kan bat hi iaki dieng beain bad kine ki ar tylli ki ophis kiba peit iaka kam khlaw ki hap ban bah Khlieh.
Ka Ophis u District Sports Officer,  West Jaintia Hills District, Jowai haka sngi Balang kala pynlong ia ka “District Level Youth Exchange Programme 2023" halor ka mat “Building a Better World Partnering with Youth" hapoh Kiang Nangbah College Auditorium ha Jowai.
Ha kane ka prokram kaba ar sngi kynthih la sakhi ia ki jingiakop bapher bapher kaba kynthup ia ka jingiakop tyrko nia, ka jingkyntip, iakop dro bad airong, ka jingtem koitor bad jingput ktien (flute), jingiakop pynisap, drama, rwai ka shad nalor ka jingialang pynshai paidbah na ka na ka Ophis Skill Development bad DSWO.La sdang ia ka prokram da ka jingpdiang sngewbha na ka bynta ki hynniew tylli ki high school bad sawtylli ki kolej napoh ka district.
Kawei kawei ka skul bad kolej ki la phah mar 20 ngut ki khynnah ban iashim bynta ha ki jingiakop bapher bapher.
Haba kren u Ma Khroobok Passah,  District Sports Officer ka West Jaintia Hills District u la pynpaw ba kane ka prokram ka dei ka bynta jong ka jingialeh sports bad kiwei pat ki kam kiba iadei bad ki samla, kata kaba thmu ban pynshlur ia ki samla ha ki bynta bapher bapher jong ki jingiakop.
Nalor kata u la pynbna ruh ba ki nongjop na ka district level kin ioh ia ka lad ban leit ia aireng ha ka state level ka ban long ha ka 16 tarik mynta u bnai.
U Ma Passah u la pynshlur ruh ia baroh ki nongiashim bynta ba kin ai ia kaba bha tam namar kiba wan shakhmat kin shah jied ban leit iashim bynta ia ka jylla bad ruh wat ha ka national level kumjuh.
Shibynta jong kane ka prokram la pynlong ruh ia ka jingiamir jingmut ba la lamkhmat da ka Phindarilyne Lyndem.
Ha ka sngi kaba nyngkong jong ka prokram, la lah ban pynlong ia ki jingiakop bapher bapher, kynthup ia ka jingkyntip, jingdro, airong, tem koitor, jingput ktien, jingiatainia, jingiakop pyni sap nalor ka jingpynshai paidbah na ka liang ka ophis ka Skill Development.
Namar ka jingbym ioh tulop lah jan shi snem kynthih, kata naduh u bnai Nohprah jong ka snem ba la dep haduh mynta,  palat 500 ngut ki nongtrei ka Jaintia Hills Autonomous District Council hapoh ka lama jong ka JHADC-Staff Association haka sngi Balang ki la pynlong da ka jingiakhih ba jaijai da kaba shong kyllain mungor ha phyllaw ka ophis treikam jong ka JHADC ha nongbah Jowai.
Ha kane ka jingiakhih la sakhi ba ki nongtrei ka JHADC ki la rah ryngkat ki plakad kiba don ia ki jingthoh kiba ong ‘Ngi dawa ia ka hok, ngi don ki longiing longsem ngim lah ban im khlem ka tulop, ka tulop ka dei ka hok jong ngi nalor kiwei kiwei pat ki jingthoh.
’ U President ka JHADC-Staff Association u Bah Johnson Pohrmen haba kren sha ki lad pathai khubor ula ong bad kane ka jingiakhih da kaba  shong kyllain mungor kam dei satia ba ki pyrshah sorkar, hynrei ka long kum ka dak ban pynpaw ia ka jingdukha mynsiem halor ka jingbym ioh tulop mynta la 10 bnai kynthih.
“Ka long kaei kaei kaba pynsngewdiaw ia ngi kum ki nongtrei ka District Council namar la 10 bnai ngim shym la ioh tulop satia bad ka la buh ia ngi ha ka jingeh kaba khraw ban bsa bad ban pynbiang ha la ki jong ki iing ki sem",  ong President.
Nalor kata u la bynrap ruh ha kaba iadei bad ki jingdonkam kiba kyrkieh kum ha ka pang ka shitom, ki nongtrei ki hap ban kit ram na ki riew shimet namar na ki bank kim ioh jingshaniah shuh namar ka jingbym ioh tulop.
Ha kajuh ka por u pynkynmaw ruh ba u Symbud Myntri rangbah ka Jylla u Ma Sniawbhalang Dhar ha ka 16 tarik Jylliew 2023, ula kular ban iarap pyllait ia ka tulop ba dang sah jong ki nongtrei ha ka taiew kaba nyngkong jong u bnai Nailur  2023, hynrei kane ka jingkular ka jong u kam shym la urlong satia.
Kumta u kyrpad ia ka sorkar ba kan siew dep noh ia baroh ka tulop kaba dang sah jong ki nongtrei ka council, bad ula maham ruh ba lada ka sorkar ka sngap mynthi ia kane ka jingkyrpad ka jong ki, kim banse ban shim da kiwei pat ki sienjam kiba tyngeh ban pynbor ia ka sorkar ba kan siew dep ia baroh ka tulop ka jong ki.
Tang hadien shi sngi  ba la lap ia ka metiap jong ka samla Phibankyntiew Sun 18 snem rta najan ka wah kaba don ha pajih na ka shnong Traw Saitkhlieh ha ka 3 tarik mynta u bnai, ki pulit hynne ka step sngi Balang kila lapdien sa ia ka metiap jong u samla Wanboklang Kurbah 20 snem rta.
Ia kane ka metiap jong une u samla la lapdien na ka jaka kaba don kham shaneng na ka jaka ba lap ia ka metiap jong ka Phibankyntiew Sun.
Kum ban shu pynkynmaw ba kine ki arngut ki samla, kata ka Phibankyntiew Sun bad u Wanboklang Kurbah kila jah rngai na la iing naduh ka 20 tarik Nailur  2023 ha kaba la iohi khatduh ia ki ha ka por 5 baje janmiet hala iing ha shnong Marbisu.
U Rikman G Momin uba la shimti kam kum u president bathymmai jong ka seng Bharatiya Janata Party (BJP) ha ka jylla ha ka sngi ba Ar u la kular ban trei shitom na ka bynta ban kyntiew bad pynkhlain shuh shuh ia ka party ha Meghalaya.
Haba kren sha ki lad pathai khubor u Momin u la ong, “Hadien ba nga la shimti ia ka kam kum u president, nga la long uba kloi ban pynkhlain ia ka party da ka jingiarap jong ki nongtrei bad ki nongkyrshan ka party.
" Halor ka jingkylli u la ong; “Ngi don arngut ki MLA.Ka dei ka jingiatreilang kum ka kynhun bad haba shim kyllum ia ka jingioh vote la sakhi ba kane ka la kiew shibun bad ngin nang pyrshang ban jop shuh shuh palat ia ka ar seat.
" Nalor kata u pyntip ruh ba ka party ha ka jylla ka dang ap ia ka hukum na ki nongialam napoh central ban pynkhreh na ka bynta ka Lok Sabha ka ban long ha u snem u ban wan.
U Momin u la kam ruh ba ha ki jingmut jingpyrkhat jong ki briew, ka dang don ka jingkyrmen na ka bynta ka BJP namar u Myntri Rangbahduh Narendra Modi u la trei bha na ka bynta kiba duk.
Shuh shuh u la ong ba ka party hapoh ka jingialam jong u Modi kan pynthikna ba ki skhim ka sorkar pdeng ba kin poi hapoh ka jylla Meghalaya.
Ha kawei pat ka bynta une u president ka BJP ka jylla u la ong ba ka party ka ieng pyrshah ia ki kam bamsap bad ong ruh ba ka party kan iai bteng ban buh jingkylli halor kino kino ki jingkynnoh bamsap pyrshah ia ka sorkar MDA.Ha kaba iadei bad ka sorkar MDA kaba ka party ka ia don lang u la ong ba lada don kino kino ki jingkynnoh ka don ka rynsan na ka bynta ban buh jingkylli.
Hadien ka thma iasiat jri bad ki paid Karbi ha ki thain khappud ka Meghalaya ba Assam, mynta ki nongshong shnong ka Lapangap, West Jaintia Hills da ka jingshngain ki la ioh lad pat ban leit noh ia u khaw u khaw na ki pyntha ki jong ki hapdeng ka jingshngain da ka jingsynran lang ki bor pulit ka ka Assam bad Meghalaya.
Kane ka la wan long ruh hadien ka jingpdiang jong ki bor pyniaid district jong ka West Jaintia Hills ia ka jingdawa jong ki Karbi ban phut noh ia ki tynrai dieng bala thung ha Lum Moo Pyrdet Pynthor hapoh ka shnong Lapangap.
Haba iakren bad u waheh Shnong ka Lapangap u Bah Deimonmi Lyngdoh ula ong ba hynne ka sngi ba Ar ki paid nongrep ka Lapangap kiba ia don hali ha Nongjrong ki la leit ban ot ia u kba lyiur uba la ih bha khlem kano kano ka jingshah pynthud.
Ula ong ba la phah 74 ngut ki nongshong shnong ban leit ot ia u kba na ki ar pata ba don haka shnong Nongjrong bad ha kane ka jingleit ot kba la synran lang ia ki nongshong Shnong ka Lapangap da ki pulit jong ka Assam bad Meghalaya haduh ban da poi ha ki hali pynthor ki jong ki ha Nongjrong.
Nalor kata ula iathuh ruh ba baroh ki 74 ngut ki nongshong shnong ki wanphai sha Lapangap da kaba suk kaba sain.
Lah ban kdew ba ka jingialeh markylliang lyngba ka jingiasiat da ki jri bad ki khnam ryntieh hapdeng ki paid Karbi bad ki Khasi Pnar kiba dei ki nongshong shnong ka Lapanagp ka la jia ha ka 26 bad 27 tarik u Nailur ba la dep kaba la wanrah ruh ia ka jingmynsaw jong ki katto katne ngut ki briew.
Hadien kane na ka liang ki bor district jong ki ar jylla ki la shimkhia mardor ban tem ia kane ka jingiakynad da kaba pynlong ia ka jingialang bad poi sha ka jingshim rai kaba la lah ban pynkut noh ia kane ka jingiakynad.
Ki bor pulit kiba pynlong ka jingtalasi ia ki kali hajan Lumshnong Police Station ha ka surok NH-6, haka sngi ba Ar ki la pynpaw ka jingsngew kyndit ban sakhi ia ki artylli ki kali kiba wan mar pyrshah, kata kawei kaba wan na ka thain Khliehriat bad kawei na Umkiang kiba don ia u juh u registration number, kata JK 02 AU 5651.
Kane ka la wan long hadien ba u OC ka Lumshnong u Inspector Mathius Sangma u la ong ba ki bor pulit ki la pyni dak ban sangeh na ka bynta ban pynlong ka jingjurip ia ki kot ki sla, hynrei kawei na kine ki trok kaba wan na ka thain Umkiang ka la sangeh, katba kawei pat ka trok kaba wan na ka thain Khliehriat ka la kyntait ban sangeh ban pynher shakhmat.
Hadien na ka liang ki pulit ki la pynlong ka jingbehthong ia kane ka trok bad tang hadien khyndiat por u nongniah jong kane ka trok u la phet krad noh ia lade bad ieh jyndat ia kane ka trok hapoh surok bah.
Hadien kane la wallam noh ia kane ka trok shapoh Lumshnong Police Station namar ka jingsuba kit ia ki tiar kiba beain, bad hadien ka jingtalasi ha ka jingiadon lang ki sakhi ba laitluid bad u  Additional Superintendnet of Police, u Bah Jason Myrom MPS la lap ia ki 150 tylli ki song byrni kiba don haduh 44900 tylli ki bilor dawai jyrhoh Phensedyl kiba la khein beain kiba 100ml.
Halor kane ka jingioh kurup la registar case hapoh Lumshnong PS bad ka jingthwet ban ioh kem ia ki briew kiba donkti ka la iaid shakhmat.
Ka Seng Federation of Khasi Jaintia and Garo People (FKJGP) haka sngi ba Ar kala pynpaw ba ka jingshim rai jong ka Sorkar Meghalaya ban weng noh ia ki bor pahara pulit na ki jaka kiba don hapdeng ka jingiakajia pud ha khappud ka Meghalaya-Assam ka dei ka jingleh bakla kaba jur, bad ka long kum ka jingbakla ban sumar ia ka jingpang kaba kum ki nongshong shnong khappud ki la iai mad na ka por sha ka por.
Na ka liang u President ka FKJGP u Bah Dundee C Khongsit haba iakren u la ong ba kane ka jingleh jong ka sorkar jylla i kumba ka dei ka jingbakla ha ka rukom sumar ia ka jingpang da kaba weng noh ia ki bor pahara na ki thain khappud, bad ka long pynban kumba ai dawai ia kiba pang kpoh da ka dawai ktha khlieh.
Nalor kata u la ong ruh ba kane ka jingleh jong ka sorkar ka long pynban kumba ai petrol ha ka ding kaba la klang lypa.
Nalor kata ula ong ba ki jingeh kin nang mih bad kham sniew shuh shuh da kaba phaihakhmat khamtam ha kaba iadei bad ka jingbym iasngewthuh ha ka ktien ka thylliej da ka jingwanrah ia ki bor pahara jong ka Central Reserve Police Force (CRPF) ha ki jaka khappud.
U la ong ruh ba ha ka jingshisha ia ki pulit CRPF la buh kum ki bor pahara bynrap ha kino kino ki jingjia kiba mih ki jingkulmar ba pynthut ia ka shongsuk shongsain.
Kumta ruh u la ong ba na ka liang ka Seng ka sngew ba kam iahap ia baroh ki ar jylla ka Meghalaya bad Assam bad ba ka Meghalaya kan weng noh iala ki jong ki bor pahara pulit na ki jaka khappud.
Lah ban kdew ba ha ka sngi Saitjain ba la lah ka jingiakren hapdeng ki Myntri Rangbah ka Assam bad Meghalaya kila rai ban buh bujli noh da ki CRPF kum ki bor pahara bym iashah liang ha ki jaka iakajia pud haba bthah iala ki jong ki Pulit ban kynran dien noh shibynta ban wanrah ka jingshaniah jong ki paidbah ha kaba iadei bad ka kam iapynbeit pud hapdeng kine ki ar jylla.
Ka Food Safety and Standards Authority of India (FSSAI) lyngba ka jingleh ia ki test ba la shim nuksa na ki 46 tylli ki shnong kiba don ha ka nongbah Shillong ka la lap ba ka umbam umdih ha ki 44 tylli ki shnong kam dei satia kaba shngain na ka bynta ka jingkoit jingkhiah.
Ia kane ka kaiphot ka FSSAI kala pynmih hadien ka jingleh ia ki test ia ka um bala leit lum nuksa da ka seng Federation of Khasi Jaintia & Garo People (FKJGP) na ki 46 tylli ki Shnong ka Nongbah Shillong ha ka 22 tarik Nailar ba la dep, kata hadien ka jingioh pdiang ia ka jingujor na ki nongshong shnong namar ka jingjakhlia jong ka um.
Ha ka jingleh ia ki test la lap bad tang ka Shnong Demthring bad Mawblei kiba ioh ia ka umbam umdih kaba shngain na ka bynta ka koit ka khiah.
Katkum ka kaiphot la sakhi ba ki um bala lum nuksa na ki 44 tylli ki shnong ki dei kiba don ia ki coliform bad E.coli, ba duna ka pH value, ba bun iron palat ia u pud bad ka bym long kaba shngain ban dih.
Na ka liang ka FKJGP ka pynpaw ba ka jingshem ia ka jingduna ka pH value ha kine ki um bala lum nongmuna ki pyntip ba kine ki um ki dei kiba jur ka acid, bad katkum ka FSSAI standard, ka umbam umdi ka dei ban don ia ka pH value hapdeng 6.5 haduh 8.5.
kaba hapoh 6.5 ka dei kaba long acid.
Nalor kata ka la ong ruh ba watla ka jingdon ka iron ka long kaba kongsan ia ka koit ka khiah, hynrei ka jingdon palat pud ka lah ban lam sha ki jingma, kata ka lah ban pynioh ia ka jingpang shini, hemochromatosis, pang kpoh, pyndap lyer ka kpoh, bad jingpang sniehdoh bad ka jingring sti kloi.
La pynpaw ruh ba kane ka lah ban pynsniew ia u liver, pancreas, bad klongsnam.
Na ka liang u president ka Seng u Bah Bah Dundee ula ong ba u Myntri Rangbah ka jylla  ula iaroh ia ka sienjam kaba la shim da ka FKJGP kaba dei ka sien kaba nyngkong ban phah test ia ka um ha kylleng ki shnong ha ka nongbah Shillong bad ula pynpaw ruh ia ka jinglyngngoh ban tip ba ka umbam umdih kam long kaba shngain ban dih ban bam.
Shuh shuh u la ong ba na ka liang ka jong ki, ki la dep ban leh ia la ka jong ka bynta ban lum ia ki ka um ban phah test ha ka Food Safety Laboratory kaba la lap ia kane baroh, bad  kumta ki dawa ban ioh ia ka umbam umdih kaba khuid namar ba ki paidbah kiba ioh ia ka um na ka PHE ki da siew ia ka pisa.
Nalor kata u la ong ruh na ka liang u  Myntri Rangbah ka jylla ula kular ban shimkhia ia kane ka jinglap jong ka seng halor ka jingbym shngain jong ka umbam umdih kaba ki paidbah ki ioh.
Ka All Jaintia Youth Welfare Organisation – Central Body bad East Jaiñtia Zone ka la aiti da ka dorkhat sha u Chief Executive Member jong ka Jaintia Hills Autonomous District Council (JHADC) haka sngi ba Ar ban pynpaw ïa ka jingpyrshah kaba jur ia ka lynti rel ha East Jaintia Hills District bad ban dawa na ka District Council ban nym ai ‘No Objection Certificate’ halor ka jingthmu ka Sorkar Jylla ban pynpoi ia ka lynti rel hapoh ka district.
“Wat hadien ba ka AJYWO bad kiwei kiwei ki sengbhalang ki la thoh da ka dorkhat sha u Myntri Rangbah ka Jylla ban pyrshah ia ka lynti rel hapoh ka District, hynrei ka Sorkar ka dang iai pteng ban pynsngew lyngba ki lad pathai khubor ban pynpoi ia ka lynti rel.
" ong u ma Heatermoon Ryngkhlem, President ka AJYWO-EJZ Ka AJYWO ka la pynpaw, “Naduh u snem 2013 ka seng ka la pyrshah ia ka jingpyrshang jong u Ma Vincent H Pala, u MP ka Shillong Parliamentary Consituency ban wanrah ia ka lynti rel ia kaba la tip kum ka Lanka -Sutnga Railway Line, te haduh mynta ruh ka seng ka dang iai pyrshah ia ka jingthmu jong ka Sorkar Jylla kaba mynta ban wan rah lynti rel hapoh EJHD kat bym pat ioh ia ka ILP lane kiwei kiwei ki aiñ kiba pyrkhing bha ban tehlakam ia ka jingwan laitluid katba mon ki bar jylla sha ka jylla khnang ban iada ia ka jaitbynriew riewlum ba rit paid jong ngi.
" Ka AJYWO, ka la dawa ruh na ka Jaintia Hills Autonomous District Council ban nym ai NOC ia ka Sorkar Jylla ban pynpoi ia ka lynti rel hapoh ka East Jaintia Hills District, bad la kyntu ruh ia ka JHADC ban iasnohktilang bad ki trai ri trai muluk rit paid jong ka jylla hapoh ka District bad ka Jaintia Hills hi baroh kawei ban pyrshah jur ia ka jingthmu jong ka sorkar jylla ban pynpoi lynti rel hapoh ka district kaba ym pat donkam mynta.
Na kaliang ka AJYWO kala kyntu ruh ia ka JHADC ban ai jingmut sha ka sorkar jylla ban pyndep bad pynleit jingmut shwa ia kiwei kiwei ki bynta ban tei ia ki jingdonkam kyrkieh jong ka thain ha kaba iadei bad ka roi ka par, kumba la pynpaw ha ka dorkhat jong ka seng kaba la ai sha ka Sorkar Jylla ha kine ki taiew ba la dep.
la ong u Reachingson Siangshai, u Secretary General jong ka Central Body.
“U CEM jong ka JHADC, u ma Thombor Shiwat, ula pyntip sha ngi ki nongialam jong ka seng ba haduh mynta ka District Council kam pat ai ia ka NOC ban wan ka lynti rel hapoh Jaintia Hills," la ong u Reachingson Siangshai.
Ka East Jaintia Hills District Football Association (EJHDFA) shen kan pynlong iaka lympung ialehkai ‘1st Open Veteran Football Tournament (40-Above)’ ha madan Artificial Turf kaba don ha Diengshynrum, Khliehriat.
U General Secretary u Bah Coming Tlang ula pyntip ba ka bai rung ne Entry fee ka long 5000 tyngka bad ki rangialehkai kin long 20 ngut kawei ka kynhun.
Ka bai Registration fees iaki kynhun ne ki team kiba napoh ka District ka long 200 tyngka bad kiba nabar ka District ka long 400 tyngka.
Ka tarik ba khatduh ban pdiang ia ka entry kan long ha ka 10/10/2023.
Ka lahduh kan ioh rah iaka song pisa ba 30 hajar tyngka katba ka lahduh ba ar 20 hajar tyngka ryngkat ki trophy.
Kumta ka EJHDFA ka la khot la wer iaki club, ki kynhun, kumjuh ki kynhun ba pyniaid da ki riew shimet ban wan iashim bynta ha kane ka lympung ialehkai.
Ia ki jingtip kiba kham bniah lah ban phone ha kine ki number Ph-7005925506.774860793.
Ka Kong Daroilang Lapasam kala mudui da ka jingujor ejahar pyrshah iaka kynhun ki briew kiba wan ban pynjulor iaka lyngkha kba jong ka da ka puh shilum ha ryngkat ka byngrem byrsit haka shnong Mowkaiaw, West Jaintia Hills District haka sngi Nyngkong.
Katkum ka jingmudui ejahar bala ujor kane ka long longkmie la kynnoh ba kane ka kynhun jong kine ki briew kiba naka shnong Mowkaiaw kila wan ban pynjulor iaka lyngkha haka jingialam jong u Ma Shaniah Lamare, u Ardamirang Rymbai, Franklin Hadem, Humaialang Lapasam, Dangawansuk Sungoh, Loving Laloo bad u Jim Hadem bad kiwei kiwei.
Kane ka jingjia shah pynjulor jong katei ka lyngkha kba jong kane ka longkmie kaba dei na ka shnong Mowkaiaw ka la jia ha ka 2 tarik mynta u bnai ha ka por kumba 10:30 mynstep ha kaba kine ki briew ki la wan ha ryngkat ki wait bad ki tiar pynmynsaw nalor k kali JCB ka bym don ia u registration number kaba dei trai da u Ma Rishanmi Suting ban leh ia kane ka kam thombor.
Halor kane ka jingjia na ka liang ka Kong Daroilang Lapasam ka la leit ruh ban ujor shapoh Raliang Police Station, pyrshah ia kine ki briew kiba donkti ha kane ka kam thombor da kaba pynjulor ia u kba uba la dei ka por satang ban ot noh tang hadien katto katne taiew.
Kane ka longkmie ka la ong ruh ba kane ka jingjia  ka la wanrah ka jingduh nong kaba khraw ia baroh kawei ka iing ka sem kaba la trei shitom ban thung bad ban sumar ia une u kba uba ki la rep ha katei ka lyngkha kaba don ha Umrashlum.
Nalor kata ka la ong ruh ba ka la pyrshang ban khanglad ia kine ki briew ba kin ym pynjulor ia u kba da kaba iakren iasngewthuh, hynrei kila beh ia ka bad maham tyngeh da kaba ktahkti ha ryngkat ka byrngem byrsit da ki ktien khlem akor Kumta na ka liang kane ka longkmie  ka la kyntu jur ia ki bor pulit ba ki dei ban kem mardor ia kine ki briew kiba donkti ha kane ka kam thombor bad ban pynshitom katkum ka ain.
kI Pulit ka Raliang kila register iaka case bad ka jingtohkit kala iaid shakhmat.
Na ka liang ka Mawlai Police Station ka la phah da ka jingkyntu sha baroh ki Rangbah Shnong bad ki Rangbah Dong jong ka shnong Mawlai Pyllun ba kin kyntu ia ki paid nongshong shnong kiba buh ia ki kali ar shaka ba kin long kiba husiar bad phikit namar ka jingjur ka jingshah tuh ki kali ar shaka na kane ka thain.
Ki Pulit kila pyntip ruh ba kane ka la wan long hadien ka jingjia shah tuh ba dang shen jong ki katto katne tylli ki ar shaka, kaba kynthup ia ki thuk shuk bad ki scooty na ki bynta jong ka shnong Mawlai bad hadien ba ki pulit ki la lap ba bun ki briew kiba shu pynieng ia ki arshaka jong ki harud surok ha ka por mynmiet myniong.
Nalor kata ka tnat pulit ka la pynpaw ruh ba kane ka jingshah tuh jong ki ar shaka ka la jia khah khah ha ka thain Mawlai kumjuh ha kiwei pat ki bynta jong ka nongbah Shillong.
Khnang ban khanglad ia kum kine ki jingjia ka tnat pulit ka buh ka jingkyntu ia kiba buh kali arshaka ba kim dei ban pynieng harud surok ne ki jaka ki bym don jingshngain bad ba donkam ruh ban teh kynjri wat hadien ba la lock ia ki arshaka jong ki.
Shuh shuh ka tnat pulit ka pyntip ruh ba ki ar shaka kiba set harud surok ki kilong; ha Mawlai Nongpdeng 6 tylli, kata kiba  don ia u nombor:- ML 05 N- 5279 (bike), ML05-Z- 7528(Ntorq), ML05 S 6440 (Duet), ML05 R 3090 (Jupiter), ML05 N 2855 (gusto), ML05 Z 0454 (Ntorq).
Nongkwar: ML05 S 6457 (rayz), ML05 P 3304 (gusto), Rymbai petrol pump-ML05 M 8346 (adventure), ML 05 W 9589 (zr Yamaha), ML05 U 8812 (zr Yamaha).
Nonglum:  ML05 M 2147- R15, Ml05 N 2714 (scooty) , ML05 N 9024 (scooty).
Mawlai Pata  ML05 S 0991 scooty.
Kynton Massar: ML05 Y 3550, ML05 M 6114 (gusto) bad ML05 S 6476 (Ray z).
Ki Border Security Force (BSF) ka Meghalaya na ka 4 Bn ha ka 2 tarik mynta u bnai kila ioh kurup noh ki jain ki nep bad ki jingtah jingsleh pynbhabriew kiba shongdor kumba T.15 lak ia kiba la thmu ban shalan beain shapoh Bangladesh.
Ia kine ki mar la ioh kurup noh da ki shipai na ki bynta khappud jong ka East Khasi Hills kiba don markhap bad ka Bangladesh.
Ki BSF hadien ba ki la ioh ia ka jingtip kaba bniah ki la pynlong ka jingkhynra bad talasi kaba la pynlong ia kine ki runar kiba donkti ba kin iehnoh ia kine ki mar bad phetkrad sha ki jaka ba long khlaw.
Hadien kane na ka liang ki BSF ki la shimti noh ia kine ki mar bad aiti noh sha ka tnat Custom ha Pynursla na ka bynta ban leh ia kaba donkam baroh.
Ka kynhun ialehkai ka Byndihati kala jop da 1-0 iaka Lumputhoi, katba ka Pamrapaithlu kala iakhaid bad ka Rymbai Pohskur haka First Division Football kaba pyniaid daka East Jaintia Hills District Football Association (EJHDFA) kaba long ha madan phlang plastik ha Diengshynrum, Khliehriat haka sngi ba Ar.
Ia kane ka shikol ka Byndihati la thep da u Kyrshan Nongtdu 59′ bad kane ka kol kala neh haduh bala wai ka jingialehkai Shuwa kane ka jingialehkai, ka jingiakhun hapdeng ka Pamrapaithlu SC pyrshah iaka Rymbai Pohskur kala kut khlem don mano mano ba ioh pynkhih jar.
Ka jingialehkai haka sngi Nyngkong, ka Wahiajer NYSSC kala jop da 2-0 iaka Musniang, katba ka Rangad SC kala iakhaid bad ka Lumshken SC khlem don mano mano ba ioh thep kol.
Ka Mukhla Evergreen ka la pynliem da 2-0 iaka Demthring haka jingialehkai First Division Football Tournament-Chatister Kharkongor Memorial Trophy kaba pyniaid da ka West Jaintia District Sports Association (WJDSA) ha madan Kiang Nangbah Stadium haka sngi ba Ar.
U Ioh – i Dhar (42’, 70’) marwei ula thep ia kine ki ar kol kaba la biang pura iaka Mukhla Evergreen ban khur iaka namjop.
Ki nongialam shnong ka Raid Lyngkhat haka Sngi U Blei bala lah sa shisien pat kila hiar biang ban lur pynmadan biang ia ka Madan Kynjat Lyngkhat kawei na ki madan ialehkai kaba pawnam bha kaba don ha syndah bad ka Bangladesh.
Ha kane ka jinglur biang ia kane ka madan la ialam khmat da u Sordar ka Raid Lyngkhat u Bah Kentli Tangsang ha ryngkat u Assistant Publicity Secretary ka KSU central body u samla Melajied Khongbuh, uba dei ruh u General Secretary KSU Nongtyngur nalor u bah Hillstar Ïawbor, Chairman ka Raid.
Ka Madan Kynjat Lyngkhat ka dei kawei na ki madan ialehkai kaba la rim bah bad kaba  pawnam bha kaba don ha khappud India-Bangladesh.
Kumban shu pynkynmaw ba katei ka madan phutbol Lyngkhat ka dei ruh kaba la pynmih ia u rang ialehkai phutbol ba pawnam u Aibor Khongjee uba mihkhmat ban iakhun na ka ri India.
Hynrei kane ka madan ka la shah pynsniewdur lut bad sah shrah mynta la bun bun snem naduh ba ka sorkar ka la pyntrei  donbor da kaba pyniaid da ka surok jong ka kper sainar shiah na shiteng ki bynta jong katei ka madan phutbol Lyngkhat.
Nalor kata hadien ka jingpynjot da ka sorkar India na ka liang na ka liang ki bor napoh Bangladesh ruh ki lah wan kam trai da kaba rep ba riang bad haduh u pud ba kin ban tih syndon da ka pung dohkha katba na ka liang ki bor shipai BSF Kim nud satia ban leh eiei.
Shuh shuh nalor ba katei ka madan ka la shah pynjulor lut na ka liang ka sorkar ka la pynbeit ruh ban pynhap jubor shapoh Bangladesh.
Hynrei na ka daw ka jingshimkhia ki kynhun bapher bapher khamtam ka seng KSU ban pyrshah jur ia ka jingker sainar shiah jubor kumta katei ka kam ka la shu sahteng noh.
U kyrwoh bala phah da u Melajied Khongbuh, u la ong ba kaba sngewkmen shibun ba ha ki khyndiat bnai balah dep na ka liang u sordar ka Raid Lyngkhat u lah leit lur hi ia katei ka madan wat hapdeng ka thma ktien kaba jur bad ki bor pahara BGB, ka sorkar Bangladesh.
Ula ong ruh ba naka liang u sordar u la iathuh ba mynta u la ioh syndon da ka hukum ba u lah ban pyntrei suk ia katei ka surok na ki bor sorkar jong baroh arliang.
Ka East Jaintia District Cricket Association (EJDCA) shibynta ban kyntiew ia ka iarong jong ka ban pyniaid shakhmat ia ki jingthmu ba bha na ka bynta ka imlang ka sahlang haka sngi Nyngkong kala pyllait paidbah iaka donation Lucky Draw jong ka na ka bynta ban ioh tei iaka madan ialehkai kaba pura jong ka synjuk.
U Additional Superintendent of Police, East Jaintia Hills District, u Bah Banraplang Jyrwa ula long kum u kongsan ba pyllait paidbah ia kine ki ticket haka jingialang kaba la long iing basa East Side Inn ha  Ladrymbai By pass, Jalyiah.
Ia kane ka jingialang la pyniaid da u vice president East Jaintia District Cricket Association u Ma Mehiwot Chadap.
La ioh ia ka kyntien maitphang na u general secretary East Jaintia District Cricket Association u Ma Tnebha Phawa uba la pynpaw ba ka thong ba kongsan ha kaba pynlong ia kane ka Donation Lucky draw ka long ban pynmih pisa na ka bynta ban shna pynbha ia ka madan ialehkai jong ka Association bad ruh na ka bynta ban ai coaching ia ki khynnah ialehkai Junior Level.
Ula iathuh ba ka khusnam kaba nyngkong (1st prize Thar Diesel top model), ka second prize ka dei da ka pisa T.1 lakh bad ka third prize  ka long T.50 hajar nalor ki consolation prize 5 tylli mar T.10 hajar.
Ia kane ka lucky draw yn pynkhalai haka 25 tarik Naiwieng 2023.
Ka Chutwakhu Sc kala jop da 1-0 iaka Mooknor Thadmuthlong haka final football jong ka Second Division Football- 6th Debo Shullai Memorial Trophy kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Nyngkong.
Kane ka shikol kala wan tang hapoh 9′ minit kaba la iaid ka jingiakhun bad kala neh haduh bala kut ka jingiakhun, kaba la biang pura iaka ban rah iaka nam lahduh mynta ka kynti.
Ia kane ka shikol la thep da u Luckyness Khyriem.
U kongsan uba wan sakhi ia kane ka final u dei Bah Sanbor Shullai, MLA Shillong South uba dei u para jong u (L) Debo Shullai bad ki ba haiing hasem bad ki dkhot nongkitkam jong ka WJDSA.La sam ruh iaki khusnam shimet sha u Luckyness Khyriem uba la iohrah iaka nam Man of the match bad Player of the Tournament.
Iaka nam Best Goal Keeper la iohrah da u Lalmalsawma Tariang na kynhun Chutwakhu.
Ka nam ‘Top Scorer’ la iohrah da u Chanmitre Dkhar jong ka Lion Sports and Youth Affairs uba la ioh thep 6 tylli ki goal ha kane ka samoi ialehkai.
Shibynta ka jingrakhe ia ka ‘Gandhi Jayanti’ ha ka lyngkhuh sngikha u Mahatma Gandhi na ka liang ki bor pyniaid District ha ryngkat ka jingiatreilang bad ka Jowai Municipal Board, ka Dorbar Shnong Tympang Iawmusiang, Jowai Traders Association, Market Committee CNI Market, Jowai Presbyterian Iawchyiap bad ka Seinraij Jowai haka sngi Nyngkong ki la pynlong da ka jingpynkhuid shnong hapoh ka  ‘Swachhata Hi Seva’ ha ki jaka iew bad ki bynta jong ka sor Jowai.
Ha kane ka prokram la wan iashim bynta shitrhem ruh da ki nongshong shnong ka Iawmusiang, Moosalyngkat, ki nongshong dukan bad nongdie madan ban pynkhuid ia ki jaka iew kaba kynthup ia ka iew CNI, iew Seinraij, Iaw Chyiap ka Balang Presbyterian bad ki bynta ba marjan.
La ialam ia kane ka jingpynkhuid shnong da ka Additional Deputy Commissioner ka Kong Dahunlang V Lyngdoh, MCS.Kham hashwa la pynlong ia ka prokram kaba lyngkot ha kaba ka seng Jowai Traders Association (JTA) ka la pynkup burom ia ki heh sorkar kaba kynthup ia u SDO MeECL u Bah E Pohshna, u Traffic Incharge Bah Rocky M Umlong bad ia u Executive Officer ka Jowai Municipal u Ma S.Amse halor ka jingai jingshakri bad ka jingnoh synniang ka jong ki na ka bynta ka imlang ka sahlang.
Nalor kata ka la don ruh ka jingsam da ki syrnot sha ki nongiashim bynta ha ka ‘Swachhathi Hi Seva Week’ kaba la sdang naduh ka 15 tarik u Nailur ba la dep bad pynkut noh mynta ka sngi ia kaba la khot pynlong da ka Jowai Municipal.
La sakhi ruh ba ki shnong bapher bapher naduh ka Panaliar, Ladthadlaboh, Mynthong, Chilliangraij, Loompyrdi Iongpiah bad kiwei kiwei kila pynlong iaka jingpynkhuid shnong.
Ka Muthlong Pasyih Cluster Level Federation (Muthlong- Pasyih Women Multipurpose Cooperative Society Ltd.
) Thadmuthlong C Phramer ha ka 29 tarik u Nailur ba la dep ka la pynlong ia ka Annual General Meeting ba nyngkong jong ka ha Madam Football Thadmuthlong C Phramer.
Ia ka jingialang la pyniaid da kong Merry June Ymbon (EC Member CLF) bad la ioh ia ka jingkren lyngkot ha kaba ia dei bad ka jingiaid lynti jong ka Cluster Level Federation na ka president Kong Bilet Tang.
La sdang ia kane ka Muthlong Pasyih Cluster Level Federation ha ka 3 tarik Rymphang 2022 lyngba ki jingiasoh lang jong ki 5 tylli ki shong (Muthlong Rim, Thadmuthlong A, Thadmuthlong B, Thadmuthlong C bad Pasyih) hapoh kine ki shnong ki don 7 tylli ki Village Organisation bad 162 tylli ki Self Help Group.
Ia kane ka CLF la thaw  da jingiarap jong ka Meghalaya State Rural Livelihood Society (MSRLS), Laskein Block lyngba ka Program National Rural Livelihood Mission jong ka Sorkar Kmie.
Ia ka Annual Action Plan bad ka Financial Report jong ka CLF la pynsngew da ka Kong Widawan Siangshai Secretary jong ka CLF.Kane ka Cluster Level Federation ka la ioh jingiarap pisa lyngba kane Program (NRLM) haduh T.1, 64, 60000/- (Shi Klur Hynriew phew saw lakh bad Hynriew phew hajar) kaba dei ka Community Investment Funds na ka bynta ban  pynkiew ia ka ioh ka kot bad ka kamai kajih jong ki dkhot jong ki Self Help Group bad T.350000/- (Lai Lakh San phew hajar) ban pynbai ia ki jingdon  jong ka office.
Ka thong jong kane ka CLF ban trei ka long ban kyntiew ia ka koit ka khiah, ka jingnang jingstad, ban pynkhlian ia ki Self Help Group, Kamai kajih, ban pynioh ia ki hok ki bynta jong ki SHGs bad ki nong shong shnong hi baroh.
Kat haduh une u bnai Nailar 2023 ka la dep ban ai ram sha ki 56 tylli ki SHG  kumba T.1,10,06000/- khang ba ki dkhot ki SHGs kin lah ban kyntiew ia ka ioh ka kot ka jong ki.
La dep ban register ia kane ka Cluter Level Federation hapoh ka Meghalaya Co-operative Society Act, 2015 bad ka Register NO ka dei JWI.382 of 2022-2023 date 14th March 2023.
Ha kane ka sngi la wan sakhi lang ia kane ka jingialang jong ki da Bah FB Basan MCS, Project Director DRDA West Jaintia Hills.
Haba kren ula kyntu ia kane ka CLF ban kan pyntreikam noh ia ki pisa kaba ka sorkar ka la ai sha ki khnang ban kan long ka jingmyntoi ia ki longiing jong k kiba kane ka CLF ki angnud.
Kum juh ruh u la kyntu ia ki ban pyntrei hok ruh ia ki Scheme PMAY-G kiba ki la ioh bad u la kyntu ia ka CLF ban iarap lang ia kine ki long iing kiba ioh ia kine ki scheme ban pyndonkam hok ia ki.
U kyntu ruh ia baroh ki paibah kiba wan ha kane ka jingialang ba ki dei ban don ka jingkitkhlieh ialade shimet bad ban don ka thong khnang ban wanrah shuh ia ka jingkylla ha ki iing ki sem ki shnong ki thaw bad ha ka imlang sahlang hi baroh kawei.
Nalor kata ioh ruh ka jingkren na u ma R Shadap uba dei u District Mission Manager MSRLS West Jaintia Hills District uba la kyntu ia ki dkhot jong ka CLF ba ki dei ban pynurlong  ia kine ki phang kiba ka CLF ka la mang ban trei.
Ki department kiba don lang ha kane ka sngi ki kynthup ia ka Disttict Program Officer ICDS cell jowai, SDO MSSDS West Jaintia Hills, Jowai, Medical Health officer Mynso PHC, BTA MGNREGA Laskein, Block Resource Centre Laskein Block, bad ki Waheh Shnong jong kane ka thain.
Ha kane ka sngi la ioh ruh ban pynkup burom ki cadre kiba trei bha bad kumjuh ki VO.La pynphuh pynhieng ia kane ka prokram  da ka jingiashim bynta lang jong ki SHG  ki bapher bapher hapoh kane ka Cluster Level Federation.
Baroh ki paidbah kiba la wan poi sha kane ka jingialang kila poi shaduh 500 ngut.
Ka HK Singh Memorial Secondary School, Jowai kaba mihkhmat iaka jylla haka 62nd Edition jong ka Subroto Cup International Football Tournament Under-14 (Sub Junior Boys) kala jop da 1-0 iaka Maharashtra haka jingialehkai kaba long ha AF Jal, Bengaluru, Karnataka haka sngi Nyngkong.
Ka khubor kaba bym sngewtynnad pat ka long ba haduh 15 tylli k kynhun kila shah disqualified noh ne shah weng na kane ka lympung hadien ba ka bor pyniaid kala lap ba ki pynrung iaki player bala heh rta.
Kine ki kynhun ki kynthup iaka Sainik School kaba la jop ka HK Singh Memorial SS haka jingialehkai kaba nyngkong bad kiwei pat ki kynthup iaka Nagaland, BSE, Tripura, NVS, Haryana, Jharkhand, KVS, Madhya Pradesh, J &K, Manipur, Bangladesh, Bihar, NCC bad Chhattisgarh.
Baroh ki kynhun kila phiel haka Medical Examination ban pynthikna iaka rta ki khynnah ialehkai.
Kumta ka organising committee kala thaw da kawei pat ka prokram ialehkai bad ka Meghalaya (HK Singh) kan aireng pyrshah iaka Maharashtra bad ka IPSC, kaba ka HK Singg kan aireng haka 4 tarik une u bnai Risaw.
Ka Myntri ka Tnat ka koit ka khiah ka sorkar jylla ka Kong Ampareen Lyngdoh haka sngi Nyngkong ka la leit iashim bynta ha ka jingrakhe ia ka “National Voluntary Blood Donation Day" ba la pynlong hapoh Nazareth hospital, Laitumkhrah Shillong.
Ha ka jingkren ka Myntri ka kyntu ia ki nongshong shnong ka jylla ba kin wan shakhmat na ka bynta kane ka kam ba kongsan khnang ban pynthikna ba ka jingthmu jong ka ‘Ayushman Bhav’ bad ka ‘Sewa Pakhwada’ kin iohlad ban rung ha manla ki thliew iing bad ki kyndong kynshrot ka jylla.
“Ka jingaisnam kaba shngain na ka bynta ki jingsumar ba kyrkieh ka long kaba kongsan kum ka jingdonkam ban ai snam mon sngewbha khnang ban pynthikna ba ki nongshong shnong kin ioh shisha ia ka jingmyntoi ha ki lad jingsumar," ong ka Myntri da kaba bynrap ruh ba ka snam ba la noh synniang mon sngewbha da baroh ki kynhun ba la ithuh sha ki jaka pynlang snam ne blood storage centre ki long kiba kongsan na ka bynta ka jylla Meghalaya.
Ka la ong ruh ba ka jingai snam mon sngewbha ha kane ka jylla ka duna haduh 18% haba ia nujor bad ka 100% haba khein kyllum hapoh ka ri baroh kawei ne National Average.
Kumta ka kynhun ia ki nongshong shnong ba kin wan shakhmat da ka jingmut jingpyrkhat ba laitluid ban pyrshang shakhmat ban ai snam khah khah da ka mon sngewbha.
Nalor kata ka Kong Ampareen ka long ruh ba ki jingngeit biej bad ki jingsngewthuh bakla ha kaba iadei bad ka jingai snam mon sngewbha ka dang iai bteng ban long ka jingeh hapoh ka jylla Meghalaya.
Ka la ong ba ki jingpyrshang ban ai snam ban ioh kamai pisa hapdeng ki nongpang bad ki nongai snam kadei ka jingpyrshang kaba sniew shibun.
Haba kynmaw ia u Kpa jong ka Ri u Mahatma Gandhi ha ka lyngkhuh sngikha jong u, ki nongkren ha kane ka prokram ki la pyrto ia ka jingnoh synniang jong une u nongialam bakhraw na ka bynta ka ri, ha kaba la pynlong ruh ia kane ka prokram ha baroh kawei ka ri shibynta ban kynmaw burom ia u.
Shuh shuh ha kane ka prokram la pyrto ruh iaki 45 tylli ki kynhun ai snam mon sngewbha na ka thain East Khasi Hill bad Ri Bhoi District kiba la wan ai snam ha kane ka sngi ha kaba la ioh ruh ban leh burom na ka bynta jong ki.
Ka Meghalaya Lawn Bowling Association ha ka sien kaba nyngkong eh kan leit ban mihkhmat ia ka jylla sha ka 8th Senior bad 4th Under 25 “Lawn Bowls National Championship 2023" ba la pyniaid da ka Bowling Federation of India (BFI) ha ka nongbah Guwahati naduh ka 21 haduh ka 30 tarik Nailur 2023.
Kane ka dei kawei na ki jingialehkai kaba kum ka jylla kan hap ban pynkhreh na ka bynta ka “39 National Games" ka ban sa long hapoh jylla Meghalaya ha u snem 2025/2026.
Ha kane ka sien kaba nyngkong ka kynhun na ka jylla Meghalaya ka kynthup ia hynniew ngut ki kynthei bad hynniew ngut shynrang nalor u coach hapoh jingialam jong u Bah Precious Ranee, Manager ka MLBA uba long ruh uwei na ki vice president kane ka seng Meghalaya Lawn Bowling Association.
Ka seng Hynniewtrep Youths’ Council (HYC) Diengiei Circle  ha ryngkat ki nongkitkam ka HYC Krang unit ki la sei madan ha kaba iadei bad ka jingpyntrei torti ia ka surok lyngba ka skhim ba la tip kum ka Meghalaya Integrated Transport Project ba la bei tyngka da ka World Bank.
Kane ka la wan long ruh hadien ba ki nongialam jong ka seng HYC mynta ka sngi Nyngkong, ki la pynlong ka jingleit ban jurip ia kane surok naduh Mawmaram, Nongthliew, Mawmih Diengiei, Mawlyndep shaduh lad Umsaw bad lap ia ka jingtrei torti jong ka kompeni kaba pyntrei ia ka.
Lah ban pynkynmaw ba ka jingpyntrei ia kane ka surok ka sdang naduh u snem 2020-21 kaba don kumba 40 km ha ka jingmang tyngka kaba long kumba 64 klur.
Ka HYC lyngba une u kyrwoh ka la pynpaw ba ia katei ka surok la pyntrei da ka kompeni M/S Tanor Engineering Sunshine Sawkmie (JV), bad la lap ba ka jingpyntrei torti ia kane ka surok kalong kumba la saphriang ha ki video ha kaba iadei bad ka jingsiang rong torti ia kane ka surok kaba la ktah jur bad buh jingma ia ki paidbah jong ka thain Diengiei Area khamtam ia ki kali kiba iaid bad kiba kit ia ki mar rep.
Nalor kata ka Seng ka la ong ba kane ka ka jingpyntrei torti bad ka jingpynslem ia kane ka surok kala ktah jur ia ka koit ka khiah jong ki nongshong shnong lyngba u pum pum bad ka la wanrah ruh ka jingeh kaba khraw ia ki nongleit nongwan bad kaba buh jingma ruh na ki jingmynsaw ia ki nongleit nongwan.
Shuh shuh ka HYC ka la kynnoh ruh ba kane ka kompeni kaba pyntrei ia kane ka surok kam shym la bud satia ia ki kyndon ne quidlines kumba dei ban leh.
Kumta na ka liang ka seng HYC ka kyntu ruh ia u ia u MLA ka Sohiong Constituency u Bah Synshar Thabah ba un tuklar mardor ia kane ka kam khnang ba kan ym wanrah jingeh ia ki paidbah nongleit nongwan.
Ha kaba khatduh u Ayush Kumar u la shah pynduh duh ha kaba iadei bad ka bhah pule MBBS namar ka jingieng pyrshah jong ka seng Jaintia Students’ Union (JSU) bad ki nongialam jong ka shnong Thangskai, East Jaintia Hills District.
Lah ban kdew ba ka JSU hadien ba la lap ba u Ayush Kumar u la pyndonkam da ka PRC kaba shu ioh thok na DC East Jaintia Hills ha u snem 2021 da ka ba aplai lyngba ka Temporary Residential Certificate na ka shnong Thangskai u lah ioh ia ka PRC, bad  ha u juh u snem u la aplai da ka state quota MBBS 2023-24 bad ia kane ruh u lah ioh.
Hynrei na liang ka JSU ka la iai buddien halor kane ka jingleh shukor jong u Ayush ha kaba ka la dawa mardor na ka sorkar ba ka dei ban pyndam ia u na state quota ban pule MBBS ha ryngkat ka jingiasnohkti lang ki nongialam shnong Thangskai.
Na ka liang ki nongialam ka JSU dang shen ki la iakynduh bad ai ruh da ka jingthoh sha ka Myntri ka tnat ka koit ka khiah ka Kong Ampareen Lyngdoh bad kumjuh sha u Bah Cyril V Diengdoh IAS uba dei peit ia Home and Political Department ka sorkar jylla ha kaba iadei bad kane ka phang.
Nalor kata ka JSU ka la buh ruh da ka shithi ujor sha u DC ban pynshisha ba u Ayush Kumar um dei hok ban ioh ia ka state quota ban pule MBBS namar u dei u bar jylla bad ba u kpa jong u don Aadhaar sha Bihar bad ka EPIC ruh ki don sha Bihar bad u kpa jong u, u dei uba shu sah trei ha Dalmia Cement bad ba um don hok ban ioh PRC namar um dei u ba shong sah hapoh ka jylla.
Kumta ruh na ka liang ka JSU ka pynpaw ka jingsngewnguh ia shnong Thangskai kaba lah pdiang ia ka jingbakla da kaba buh da ka shithi ujor pyrshah ia u Ayush bad ia u kpa jong u sha u DC ka East Jaintia bad kane ka jingdawa ka seng ka log kaba jop.
Ha kajuh ka por ka JSU ka phah ruh ia ka khubor sha baroh ki nongialam shnong ka Bri u Hynniewtrep ba kim dei satia ban ai klumar ia ki syrnot shnong lane NOC ia ki bar jylla nangne shakhmat namar ka lah ban ktah jur ha kiba bun ki liang bad ka long ruh kum ka jingiuhroit ia ka hok jong ki trai ri trai muluk.
Ban pynpaw ia ka jingdon mynsiem ban tei ia ka imlang ka sahlang bad ban pynneh pynsah ia ka jingkhuid jong ka mei mariang na ka liang ka Yes Earth Youth Corps bad ka Rotary Club Shillong Heritage ki la  iashim bynta ban pynkhuid ia ka wah Umshyrphi haka sngi Saitjain.
Ha kane ka prokram la wan iasnohkti lang ruh da ki dkhot ka National Cadet Corps (NCC), Rotary District 3240 bad ka Shillong Municipal Board ha kaba la sakhi ruh ia ka jingkylla ia ka jinglong jingman jong kane ka wah Umshyrpi.
La sdang ia kane ka jingpynkhuid lyngba ka jingkaweh lama da ka Kong RM Kurbah, Deputy Commissioner ka East Khasi Hills.
Haduh palat 100 ngut ki dkhot ka NCC cadets, ki dkhot ka Rotary Club, ki heh bad ki staff ka Shillong Municipal Board nalor ki nongshong shnong jong katei ka jaka ki la iashim bynta shitrhem ha kane ka jingpynkhuid ia kane ka wah.
Na ka liang ka Kong RM Kurbah ka la pyrto halor kane ka sienjam da kaba ong; “Ka jingpynkhuid ia kane ka wah ka pynpaw halor ka bor jong ka jingiatreilang hapdeng ki  nongshong shnong.
Ka jingkut jingmut ka jong ngi ban pynneh pynsah ia ki tyllong um ka dang iai bteng.
Ka jingjop lyngba kane ka sienjam ym tang ba kan pynmyntoi tang ia ngi mynta hynrei kan pynthikna ruh ia ka jingkhuid bad ia ka mariang kaba koit ba khiah na ka bynta ki pateng ki ban wan.
" Kumjuh na ka liang u Abhijit Sharma uba dei u Mission Director ka YesEarth Youth Corps ruh u la pynpaw ka jingsngew sarong halor kaei kaba ki la ioh kheit lyngba ka jingpynkhuid ia kane ka wah na ka bynta ban iada ia ka mei mariang.
U pynpaw ruh ka jingkyrmen ban pyniaid shakhmat ia kane ka jingjop bad ban bteng ia ka thong ban iada ia ki um ki wah bad ki jingdon jingem jong ka mariang.
Kiwei pat kiba la aijingkren ki kynthup ia u Hemen Kalita, Vice President bad Jasbir Singh Secretary ka  Rotary Club Shillong Heritage kiba la iai ban ba ka Club ka don ia ka thong ban aijingkyrshan halor baroh ki sienjam kithmu ban wanrah ia ka jingkylla hapoh ka imlang ka sahlang hi baroh kawei.
Da ki hajar ngut ki paid riewngeit jong ka Balang Katholik ki la wan ban sakhi iaka jingpynkyntang Lyngdohsad ia u Most Rev Ferdinand Dkhar, DD kaba la long ha Church of the Holy Spirit Ummulong Parish, West Jaintia Hills District haka Sngi U Blei.
Ia ka jingpynkyntang Lyngdohsad ïa u Bishop Ferdinand Dkhar la pyndep da u Lyngdohsad jong ka jylla niam bah Shillong, u Archbishop Most Rev.Victor Lyngdoh DD ha ryngkat ka jingdon lang u Archbishop John Moolachira jong ka jylla niam bah Guwahati, u Archbishop Dominic Lumon jong ka Imphal ha ryngkat ka jingsynran lang kiwei pat ki Lyngdohsad bad ki lyngdoh na kiwei kiwei pat ki jylla niam na ka thaiñ shatei lam mihngi ka ri ha ryngkat ka jingdon lang u Leopoldo Girelli Apostolic Nuncio sha India bad Nepal.
Ki kynrem ki lyndan kiba wan sakhi ha kane ka jingpynkyntang Lyngdohsad ki kynthup ia u Myntri Rangbah ka jylla u Conrad K Sangma, u ma Sniawbhalang Dhar, MP Lok Sabha u Vincent H Pala bad kiwei kiwei ki myntri sorkar, ki MLA bad MDC bad kiwei kiwei ki kynrem ki lyndan.
Haba sam iaka ktien ka jong u Blei u Archbishop Victor Lyngdoh ula ong ngi wan hangne ban ainguh ia U Blei uba bha bad uba sbun uba la ai haka Balang ia u Bishop Elect Ferdinand Dkhar ban long u nongsharai ba hakhlieh duh jong ka jylla niam Jowai bad ngi ai khublei kyrpang ia u Bishop batymmai uba la kloi ban ong haoid iaka mon jong U Blei lyngba u Pope Francis ban shimti ia kane ka kam kaba khia kaba la bynshet ha u, namarkata phi ki para bangeit duwai na ka bynta u Bishop bathymmai jong phi.
U Bishop Elect Ferdinand Dkhar u long u Lyngdoh uba jaijai uba trei minot bad trei shitom ia kano kano ka kam kaba la bynshet ha u, U Blei u iohi ia ka dohnud jong ngi ki briew u iohi ruh iaka jinglong jong u Bishop Elect Ferdinand Dkhar kumta U Blei un ai bor ha u ban trei kum u Bishop bad nongsharai iaka Jowai Diocese, la ong u Archbishop Victor Lyngdoh.
U Archbishop Victor Lyngdoh ula kyntu jur iaki baroh ki para bangeit ka jylla niam Jowai ban iatreilang bad u Bishop batymmai khnang ba kan phuh kan phieng ka Diosece bad ka imlang sahlang.
Khyndiat shaphang u Most Rev Ferdinand Dkhar, DD, la kyntang Lyngdoh Sohblei ia u ha ka 23 tarik Kylllynglyngkot 1994.
Hadien ula shah jied ban trei kum u Dean of Studies ha St Paul’s Seminary ha u snem 1994 bad 1995.
Hadien la pynkynriah sha Namdong ban sharai kum u Assistant Parish Priest ha u snem 1995-2000 bad ha Parish Ummulong kum u Assistant Parish Priest ha u 2000-2002 bad ha u 2002 pat u la shimti kum u Parish Priest jong kane hi ka Parish haduh u 2007.
Ha u 2007 la pynkynriah biang ia u sha Namdong Parish kum u Parish Priest bad kum u Principal jong ka Skul kaba u la trei haduh u 2009.
Ha u 2009 u la shimti kum u Procurator jong ka Jylla Niam Jowai haduh u snem 2021.
Hadien ba u Pope Francis u la pynkynriah noh ia u Bishop Victor Lyngdoh kum u Bishop jong ka Jylla Niam Jowai ban shimti pat kum u Archbishop jong ka Jylla Niam Bah Shillong, ha u 2021 la thung ia u Fr.Ferdinand kum u Diocesan Administrator jong ka Jylla Niam Jowai.
Haka por nohphai sngi pat la don ki prokram naduh ka Prayer Dance ba shim bynta da ka St.Mary Mazzarello Convent, Jowai, shad pliang na ka Synjuk Kynthai, Jowai Diocese, ka Choir Piece na ka Bl.
Joseph Nardini Seminary, Ummulong bad  jingshad tynrai na ka Jowai Diocese Catholic Youth Movement, katba ia ki kyntien ai khublei la ioh na u Fr.Martin Shylla, Chancellor of Jowai Diocese.
Ka Seng Samla Balang Katholik, Mihmyntdu ryngkat ka jingiatreilang ka Jingiaseng Samla Balang Presbyterian,Mihmyntdu bad ka Ai Jingim foundation haka 30 tarik kila pynlong ia ka Blood Donation camp ha RC Eve Secondary school Mihmyntdu.
Kane ka dei ka sien kaba San ba ka  Seng Samla Balang Katholik Mihmyntdu ka la pynlong ia kum kane ka prokram ha ryngkat ka jingiatreilang bad kiwei de ki seng.
La sdang ia kane ka program da ka jingialum lang hapoh RC Hall ha kaba la don ka program ba lyngkot ia kaba la pyniaid da u Ma Fredrick Synnah, Chairman Parish Pastoral Council ka Jowai Parish.
Ha kane ka prokram la donlang u Ma Octomewot Lamin Nominated MDC JHADC, u Fr.Hilarious Lamare, Parish priest Jowai Parish, ka Dr.P Shylla Senior Medical Officer in-charge Blood Bank Jowai, u Dr.D Shylla, District Medical Officer East Jaintia Hills, u Bah Phillip PB Marwein, founder member ka Ai-jingim Foundation, u waheh Shnong ka Mihmyntdu u Ma Abul Phawa, u Samla Emanuel Sumer, Chairman ka Jingiaseng Samla Balang Presbyterian Mihmyntdu, ki Nongialam ka Balang Katholik Mihmyntdu bad kiwei kiwei.
U ma O.Lamin u la ai ka jingiaroh ia kine ki artylli ki Seng kiba la shim ia kane ka sienjam ba khraw ban len ialade na ka bynta ban ai jingim ia kiwei.
U la kyntu shuh shuh ruh ia ki nongpyniaid ba ki dang donkam ruh ban kham pyniar shuh shuh ia ki awareness halor kane ka phang khnang ba ki briew kin ym sheptieng ban aisnam.
U Bah Philip Marwein, Founder member ka Ai-jingim Foundation u la ong ba ka snam ka dei ka jingai ei ba kyrpang jong u Blei kumta ngi ruh ngi donkam ban ai ei iaki parabriew kiba donkam jingiarap.
Ha kaba kut jong ka program la ioh ruh ia ka jongsam ia khusnam ia ka nongjop jong ka drawing competition ba la pyniaid da ka Seng Samla Balang Katholik.
Kum shibynta ban kynmaw burom ia U Khulu Malang, ba long u Nongseng ia ka niam Khristan hapoh ka Sutnga Presbytery, ka Jingiaseng Samla Sutnga District, Socio Economic Life Development (SELD) kala pynlong da ki prokram ialehkai bapher bapher bad la pynkut noh ia kane ka prokram haka sngi Saitjain.
Haka jingialehkai Football jong ki Shynrang, ka Jingiaseng Samla Balang Sutnga, ka la jop da 1-0 iaka Jingiaseng Samla Balang Moopala.
Katba ka jingialehkai Football naka liang jong ki Kynthei, Ka Jingiaseng Samla Balang Sutnga kala jop da ka tie breaker da 3-2 iaka Jingiaseng Samla Balang Sakhain.
Ha ka jingialehkai iatan tyllai (Tug of War) ka jingiaseng samla Balang Wailong ka la jop ia ka Jingiaseng Samla Balang Sutnga.
Kiwei kiwei ki jingialehkai ki kynthup iaka 100m Race, Relay Race bad Sack Race.
Haba pynkut ia kane ka prokram la wan sakhi da ki Pastor, Tymmen Basan, Rangbah Balang, ki longkmie ki longkpa ki khun Samla jong ka District.
U Kongsan ha kane ka sngi u dei u Tbn.CS Roy Nongtdu bad u Symbud kongsan u ma Dame Dkhar.
Ka Dorbar Shnong Umkiang kala pyntip ba kan pynlong ia ka jingpynkhuid shnong haka 2 tarik Risaw 2023, naduh ka por 8:30 am.
U Secretary Dorbar Shnong Umkiang, Nicholas Lyngdoh, ula ong ba kane ka jingpynkhuid Shnong ka kynthup iaka jingpynkhuid iaka surok NH-6 bad ia ka Wah Umkiang.
Ha kane ka sngi kan don ka jingkhang dukan shipor ha ka por ba dang pynlong ia ka jingpynkhuid Shnong.
Kumta la kyrpad ia baroh ki nongshong Shnong Umkiang baroh kynthei bad shynrang jong ki 10 tylli ki Dorbar Dong, ban iamih paitbah ha katei ka sngi bad rah lang bad ka wait ban pom ia ki sanium (khlaw ) ha NH-6 bad ia ki plastic ne  jaboh jabain.
Ki pulit ka East Jaintia Hills haka 30 tarik Nailur, ki la ioh ban kurup noh ia shibun bah ka dawai jyrhoh thok ne ki Phensedyl bad kem noh ki lai ngut ki briew kiba donkti na East Jaintia Hills bad West Jaintia Hills District.
Ha u kyrwoh bala phah, u Additional Superintendent of Police, East Jaintia Hills District, Khliehriat, u Bah B Jyrwa, MPS, u la ong ba ha ka 30 tarik u Nailur ba la dep ki la ioh ia ka jingtip kaba bniah ha kaba iadei bad uwei u briew uba kyrteng u Altaf Hussain uba la ioh pdiang dang shen ia kine ki dawai ba la khein beain bad buhrieh hapoh ka kudam jong u ha ka shnong Dkhiah West, Khliehriat ha East Jaintia Hills District.
Kumta ruh na ka liang ki pulit napoh Khliehriat ha ryngkat ka tnat ANTF East Jaintia Hills ki la pynlong ka jingthwet ia une u briew haduh ban ioh ban kem noh ia u.
Une u briew u la ialam ia ki pulit sha katei ka kudam ha kaba ki la ioh ban kurup noh haduh 9883 tylli ki bilor dawai Phensedyl.
Nalor kata hadien ka jingphla jong u Hussain ki pulit da ka jingiarap lem ka tnat ANTF ka West Jaintia Hills ki la ioh ban kem noh ia u suba donkti ba hakhmat eh ha kane ka kam beain uba kyrteng u Ratan Dkhar uba la phla ha kaba iadei bad ka jingshna ia ka dawai jyrhoh thok hapoh ka khrum iing jong u bad ai kyrteng ia ka kum ka Phensedyl na ka bynta ban khaii beain shapoh Bangladesh.
U Ratan u la ialam ia ki pulit sha katei ka iing jong u ha kaba ki la lapdien ia 600 bilor ki dawai jyrjoh Elocydyl cough syrup (kawei kawei kaba don 100ml), 10 ki bilor jong ka flovouring agent kaba (500 ml kawei kawei), 11 ki bilor jong ki jingbam khleh rong (1 kilo kawei kawei), 10 kilo ka  Diphenhydramine Hydrochloride (ki jingkhleh na ka bynta ka Phensedyl), 1 kilo ka Chlorpheniramine Maleate (kawei pat ka jingkhleh na ka bynta ka Phensedyl), 7 tylli ki kot kiba iadei bad ki kam khleh bad shna dawai, 34 bilor ka Phensydyl (100 ml kawei kawei), 780 ki bilor Phynsedyl thylli ba 100 ml, 46 synduk ki dawai Phensedyl ba la dep ban song, 1 synduk ki jingtap bilor, 1 song ka label jong ka Phensydyl, kawei ka bottling machine, 2 kiwei pat ki mashin ban pynkhreh ia ki dawai bad filtration bad ka pisa T 11,790/-.
U Ratan u la phla ruh ba u don arngut ki paralok na Assam.
Ki paralok jong u Altaf bad u Shahin kiba la iarap ban pynpoi ia kane ka dawai sha Assam ruh ki la shah kem noh.
