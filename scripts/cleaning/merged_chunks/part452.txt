Shillong: Ka sorkar jylla ka la buh thong ban sdang noh ia ka jingpule doctor ha ka Shillong Medical College lashem snem 2025.
Ha ka juh ka por, ka sorkar ka la thmu ruh ban pynkylla noh sha ka Government Medical College katba ia ka Tura Medical College yn pynkylla sha ka PPP ne Public Private Partnership Mode.
Ha ka jingshisha, ka sorkar barim ha ka por ba ialam ka Congress hapoh ka jinglong myntri rangbah u Dr.Mukul Sangma, ka la rai ban tei bad pyniaid ia ka Shillong Medical College ha ka PPP Mode katba ia ka Tura Medical College kaba la dep ban tei kumba 50 percent tam, kan long ha ka jingpyniaid ka sorkar ne ka Government Medical College hynrei, kane ka sorkar ka la thmu ban pynkylla noh ia kane, tangba yn sa shim rai ka kynhun myntri halor kane.
Haba kren mynta ka sngi, ka myntri ka tnad ka koit ka khiah ka jylla ka kong Ampareen Lyngdoh ka la ong ba ka thup kaba nyngkong ka jingpule doctor kan kynthup 50 ngut bad ki jaka pule kin long ka Shillong Civil Hospital bad ka Ganesh Das Government Maternal and Child Health Hospital, Shillong.
Ka la iathuh ba ka sorkar ka la pynkhreh ban pyllong ia ka Shillong Medical College hapoh ka jingpeit ka sorkar nadong shadong namar ba ka la biang lypa bun ki jingdonkam naduh ki nongtrei, ki tiar bad kaba sah ka long sa tang ban pynbiang ia kiwei kiwei ki jingduna kum ka Human Resources bad kiwei.
Ka la ong ba ka donkam ban khot noh ia ka tender jong ka Request for Proposal (RFP) na bynta ki jingdonkam.
Na ka bynta ki jingdonkam, ka sorkar ka la siew kumba 5.90 lak tyngka sha ka National Medical Commission of India kum ka bai pyniaid ne processing fee.
Ka la thung ruh ia ka Advisory Committee ban pyniaid ia kane ka kam shakhmat kaba kynthup ia ka Clinical Requirement bad ka Affiliation sha ka skulbah.
Ha ka jingshong jingialang bad ki ophisar mynta ka sngi, ka la iathuh ba ka la iakren ruh ban pynbit pynbiang ia ki jaka sumar Ayush, ki jingmang pisa na bynta ka tulop ia ki nongtrei ka tnad ka koit ka khiah khnang ba kan ym mih shuh ka jingeh bym ioh tulop bad kumta ter ter.
Ka la iakren ruh ban kyntiew kyrdan bad pynkhlain ia ka tnad ka koit ka khiah ka jylla naduh ki CHC, PHC, Sub Centre sha ki jaka nongkyndong.
Shillong:U nongialam ka NPP uba dei ruh u President ka East Khasi NPP u bah Gavin M Mylliemngap mynta ka sngi u la ong ba kiba pyrshah ia ka NPP ki shu kynthoh tang namar ba ki kwah ban kynthoh hynrei, na ka liang ka NPP ruh kan jubab ia ki jingshah kynthoh.
Haba kren mynta ka sngi, u bah Gavin uba dei ruh u MLA ka Sohra u la ong ba wat la ka party ka shah kynthoh na ka por sha ka por hynrei, kum ka party kan leit ban pynshai sha u paidbah halor ki jingshah kynthoh pyrshah ia ka party ha kaba kan pynkhreh ruh ia ka kaiphod jingjop ban ai sha ki paidbah.
“Kum ka sorkar, ngi la rai ban sei ia ki mat jingjop ha kine ki snem ba la leit.
Ngim lah ban len ia ki jingkynthoh kiba bun na ka liang kiba ialeh pyrshah, na ka por sha kawei ka por, hynrei na ka liang jong ngi, kawei ka bynta ba kongsan, ka long nangne shakhmat, ia kaei kaba na ka liang ki nongkynthoh kiba shu kynthoh tang ban shu kynthoh, ka party kan leit ban pynshai ban ai ia ka jubab sha ki paidbah", la ong u bah Gavin.
U la ong ba ka jingialang ka party mynta ka sngi jong ka East Khasi Hills, ka la rai ban pynkhlain ia ka party ha man ki block, ki unit bapher bapher na bynta ban wanrah ia ka jingjop ia ka kyrtong MP ka kong Ampareen Lyngdoh.
“Ha East Khasi Hills ki jingtynjuh kiba bun hynrei lada ngi lah ban pynkhlain ia ka jingtreikam, kan nang pynkhlain ia ka party", la ong u bah Gavin.
Ha kajuh ka por, ba ban trei ia ka kam elekshon kam long kaba suk tang shisien san snem hynrei dei ban iaid trei baroh lynter khnang ban pynkhlain ia ka party nangne shakhmat.
Hello bah Gavin,,,ka Mawmluh Cement pat kumno,,phi la leh aiu halor kane.
buh shwa ia kata ka party harud.
Ka npp kan leit ai  jubab sha u paidbah katno ka lah dep bamsap.
Baroh ngi tip lut.
Shillong:U Myntri tnat bor ding u Abu Taher Mondal, ula ïathuh ba ka Sorkar kan sa khang ïa ka jingïaid ki kali na Jingkieng Umïam ha u bnai Rymphang ban ïoh bujli ïa ki bearing.
U pyntip ba ïa ka jingkieng Umïam yn sa rah kum shibynta jong ka kam ban bujli ïa ki bearing, kaba lah ban long ha ka taïew ba-ar jong u bnai Rymphang.
U Myntri u pyntip ba yn khang dam ïa ka jingïaid ki kali ha ka por ba bujli ïa ki bearing bad ong, “Ngin sa kyrpad ïa ki nong ñiah kali ba kin ïaid noh na kawei pat ka lynti.
Ngin sa pynmih ïa ka jingpynbna ïa ka sngi ban khang dam ïa ka jingkieng bad ïa ki kynta ban khang".
“Hadien ba ngi dep bujli ïa ka bearing ngin sa ap ïa ka por ban eh ka dewbilat bad ngin sa pynhiar ïa u jack ba ka jingkieng kan hiar biang kumba ka ju long.
Ha kane ka sngi, ngi khmih lynti ba phra kynta eiei kan ym don ka jingïaid kali hynrei hadien bala buh biang ïa ka jingkieng ha ka jaka ba dei, ngin sa shah ïa ki kali kum ki Ambulance bad ki kali rit".
Ha kajuh ka por, u Myntri u pyntip ba ka National Highway Infrastructure Development Corporation Limited (NHIDCL) kala khmih ïa ka kam ba ïadei bad ka jingithuh ïa ka jaka ban shna lynti ïaid ba thymmai ne kawei pat ka lynti ïaid ban lait na ka jingpyndonkam ïa ka jingkieng.
U Myntri ula pyntip ba ula dep ïakren bad ka NHIDCL bad kala pyrshang ban wad ïa ka lynti ïaid na shawei pat ka jaka ban ïoh ïaid ki kali.
Halor ka jingkieng rim ba hakhrum ka jingkieng Umïam, u Myntri ula ong ba kane ka jingkieng ka dei kaba la shu ieh la slem slem bah bad kiba bun ki briew bala leit jngoh ïa ka, ki pyntip ba kam long shuh ban pyndonkam ha kaban pynïaid kali.
Shillong:Ka khasi Student Union South Khasi Hills District ha ka jingialam khmat u bah Ribokstar Diengdoh kum u President, mynhynnin ka nohphai sngi ka 29 tarik u Kyllalyngkot 2024, ka la leit ban ujor sha u Chief Executive member jong ka KHADC, u bah Pyniaid Sing Syiem halor ka jingioh lad ki briew ba na bar ka jylla ban shna ia ki iew ki hat bad ki jait jingtei bapher bapher ha u pud u sam jong ka Elaka Mawlong sirdarship bad ka hima Sohra kaba don ha ki thain Majai bad Ichamati.
Haba kren sha ki lad pathai khubor na ka liang u President ka seng u samla Ribokstsar Diengdoh, u la ong ba ka jing ujor jong ka seng sha ka KHADC, ka dei hadien ba ka seng ka la dep ban ujor sha u sordar Elaka, Mawlong bad hima Sohra ha ki sngi ba la dep, hynrei na ka liang jong ki, kim shem la leh eiei.
U la ong ruh ba na ka liang ka seng ka sngewkhia ia ka jing long jongman jong ka thiañ namar ka jing jyllei ki briew kiba na bar jylla, ban leh ia ka akhaii pateng hapoh ka thaiñ hi baroh kawei.
Ka seng ka la lap ruh ba ym duna shuh ia ka 10 tylli ki jaka mane Blei ba ki briew ba nabar ki la tei beain ha ki thaiñ Ishamati.
“Na ka liang ka seng ka buh ka jing ujor sha ka Elaka Mawlong hynrei ia katei ka Elaka haduh mynta kam pat leh ei, ka seng ka la buh ruh ka jing kylli nangno kitei ki briew ki ioh bor ban shna ia ki jaka mane Blei".
U bah Ribokstar Deingdoh, u la ong ba ka jingshim kabu jong ki bar jylla kiba wan shong beain ha ka thain Sohra, ka long kaba hap ban kynmaw beit thik ia ka jingiap u bah Lurshai Hynniewta.
U la ong ruh ba ba ka sngi ba iap u bah Lurshai baroh ki 4 seng, ki sengbhalang ba bun bad ki khlieh nongsynshar, kaba ki la ia kular ban nym ai shalan shuh ban nym ai maw shuh ia u bar jylla, hynrei kat haduh kine ki sngi ba mynta, da la ioh synshar ki Hima ruh, ki bar jylla ki ioh pat ban khaii maw katba ia u paradoh para snam pat ki ia khem.
Ia kine ki kyntien u bah Ribokstar u la kren ha ki lad pathai khubor hadien ba ka seng ka la wan ban iakynduh ia u Chief Executive Members ka KHADC u bah Pyniaid Sing Syiem.
Kumta ka seng ka la maham tyngeh ba kane kan dei ka sien ka ba khatduh ia ka jingiaid jaboh jong ki, la bynrap u bah Ribokstar.
Shillong:Ha ka sngi ba ar jong ka lympung U-23 men’s Col CK Nayudu Trophy, ka Meghalaya kaba la i-jan duh jingkyr men, ka la ioh mynsiem biang sa shisien ha kane ka jingiakhun pyrshah ia ka Arunachal Pradesh hadien ba u Swastic Chettri u la lah ban kamai 95 run hynnin ka sngi ha madan MCA, Polo.
Hynnin ka sngi, ka Arunachal ka la jan ioh ban lam khmat ia ka jinglehkai, tad haduh ka jinglah jong u Swastic ban kamai 95 bad dang iaineh na ki 136 bol ha ryngkat bad u Manish Sharma uba la kamai 28 run na ki 36 bol, kine shijur la lah ban pynneh ia ka jinglehkai da ka jingianeh paralok kaba 80 run na ka bynta u wic ket uba hynriew.
Hadien ba u Manish u la khyllem noh, u Bipin Kumar Ray u la ieng skhem ha ka jing ialeh na ki 35 bol da kaba ioh shuwa tang 2 run hynnin ka sngi.
Ha kaba kut jong ka sngi, ka Megha laya ka la ioh ban lam khmat ia ka jinglehkai da 187 run da kaba kamai 208/6.
Ha ka sngi ba ha shuwa, ka Meghalaya ka la shah pynkut noh ha ka jingkamai kaba 203 da kaba liem lut baroh ki nongtied, katba ka Aruna chal ka la jubab shuwa 101/2 ha kaba kut jong katei ka sngi.
Ha ka step kaba hynnin pat, ka Arunachal ka la lah ban tied bha da ka jingtied bha jong u Amarjeet Sharma 78 run bad u Nabam Kama 35 run.
Hynrei katba nang iaid ka jinglehkai kane ka kynhun ka la hiar noh ha ka rukom kamai hadien ba u Abhishek Kumar u la pyllait da ki bol kiba eh bad kumne la iohi ba tang ha ki 13 over u Abhishek u la ioh ban pynkhyllem da 5/41 haduh kaba kut jong ka sngi.
Watla katta, ka Arunachal ka la ioh ban lamkhmat ha ka inning kaba nyngkong kaba da tang 21 run hadien ba ka shah pynkut noh ha ka jingkamai kaba 224.
Kiwei pat kiba la ioh ban shim wicket ki kynthup ia u Bipin (3/46 ha ki 15.4 over), Su dhir Sa hani (1/37 ha ki 8 over) bad u Manish (1/47 22 over).
U Mrinal Das kumba u leh ha ka inning kaba nyngkong, hynnin ruh u la ioh ban thlieh boundary ha ka bol kaba nyngkong.
Ha shuwa ba un khyllem ha ka bol jong u Techi Dol, u la ioh ban thlieh saw tylli ki 4 bad ar tylli ki 6 da kaba kamai 35 na ki 21 bol.
Ha shwa ban shong thait, ka Aruna chal ka la lah ban pynkut ia ka jing kamai jong ka Meghalaya da 100/5.
Hynrei tang mar ia sdang biang ka jing lehkai, u Swastic bad u Manish ki la khyllie ia ka jing kamai jong ka kynhun ha duh shuwa ban pynkut ia ka jinglehkai hynnin ka sngi.
Shillong:Ha ka sngi ialeh kaba saw bad kaba khatduh hapdeng ka Mizoram bad ka Meghalaya, ka Mizoram ka la pynliem noh ia ka Meghalaya da 191 run ba la ialeh ha Anand, Gujarat, hynnin ka sngi.
Ka Meghalaya kaba dei ban beh ia ka thong kaba 316 run ka la shah pynkut noh tang ha ka jingkamai kaba 124.
Ha ka sngi ba ha shuwa ka Mizoram ka la pynbna noh ia ka thong jong ka da 237/9, bad la iohi ba hynnin ka sngi ka la pyndonkam tang 58.4 over ban pynkut ia ka jingai reng jong ka liang pyrshahKum ban pyn kynmaw, ka Mizoram ka la ioh ban kamai 359 ha ka inning kaba nyngkong ia kaba ka Meghalaya ka la lah ban jubab tang 281/10 ha katei ka inning.
U Raj Biswa hynnin ka sngi um shym la lah ban tied bol bha bad ka kynhun hi ka la shem shitom ha ka jingkawang bol jong ki lai ngut ki nongkawang ka Mizoram, kum u KC Cariappa (4/48), Thankuma (3/34) bad u Mohit Jangra (2/36).
Ha kane ka jingiakhun, u Cariappa bad u Mohit kiba dei ki nonglehkai kiba nabar ki la ialehkai bha naduh kaba sdang kane ka jingiakhun, kaba la pynlah ia ka Mizoram ban poi sha ka thong.
U Arien Bonchang Sangma, hynnin ka sngi u la ialeh katba lah ban ialeh pyrshah ia ki bol jong ka liang pyrshah, hynrei u la shah pynkhyllem noh ha ka bol kaba 149 kaba la long ha ki 24.5 over.
Ha ka inning kaba ar jong ka Meghalaya, u Arien u dei uba la tied bun duh da 26 run.
Kiwei pat ki nongtied ka jylla kiba la lah ban kot sha ka arphew khlieh ki kynthup ia u Dippu Ch Sangma (24 na ki 21 bol) bad u Jaskirat Singh Sach deva (21 na ki 41 bol).
Ha kane ka lympung, ka Meghalaya ka la jop ar tylli ki jingiakhun bad liem ruh ar tylli, kumta ka jingiakhun kaba khatduh na ka group kan long pyrshah sa bad ka Sikkim ka ban ialeh ka Rangpo naduh ka 2 tarik Rymphang.
Kane ka jingiakhun hapdeng kine ki kynhun ruh kan long kaba itynnad ha kaba ka Sikkim ruh ka dei ka kynhun kaba la jop ar sien bad liem ruh ar sien.
“To sa da pyrkhat bha khun mo ba kan nym thaw jingeh hadien habud" ong ka kmie bad ka ieng noh naba shong ban leit toilet.
“Ngan sdang noh ka shet phi ba la jan dap 7:30" ong ka paraKa kmie bad ka para jong u ki dang bunkam ban sdang noh ka shet ka tiew, u Peter pat u sei la ka file ban khein ban diah ia la ki kam.
U la phun ruh ia la u paralok ban twad jingmut ia ka dor ka mur ka computer bad ka printer kumba la ai jingmut ka para.
Kum u rangsamla uba khlain ka jingmut jingpyrkhat u thaw ka buit ka lad ban pynurlong ia ka jingangnud bad ka jingkwah jong u.
U pyrkhat ruh ia ka jingdonkam ka para ba ka ruh ka lah ban ieng skhem ha la ka kjat.
U sngewthuh biang biang ba ka kam private jynjar palat namar bym ju ioh shuti.
La hapdeng kum kata ka jingsngewthuh hynrei u kubur hi pat ba kano kano ka kam ka don hi la ka jong ka jingmyntoi bad jingduh jingmyntoi hynrei ka ai jingim pat la ka iapher ha ka jingioh tulop.
U pynngeit ha lade hi ba baroh ka shong eh ha ka jingnang ban im bad ka rukom im.
Lada ka rukom im ka ryngkat bad ka jingmut kaba khlain ka jingim ka tuid jai jai kum ka wah.
“Khun ale ngin bamja noh" la khot ka kmie“To mei" u ong bad wan artat sha kamra shetja.
“To ngin duwai" u la ong“Kumno ka bang kato ka dohsniang ba shet bad u pathaw?" kylli ka para“Ka bang palat" u la iarohNa ka sngi sha ki taiew ki bnai la tyllun ka jingim jong kane ka longiing kaba shongsuk shongsain.
Ka jingieid shi iing kum ka kmie, u hynmen bad ka para ki iai teh song mlon ha ki.
Ha kane ka longiing la shlei tang ka jingkmen bad ka jingkyrmen.
U hynmen la ka jingkit ka khia hynrei um don dak jingsngewsih namar ka kamai jong u ka tyllun beit khlem sangeh.
Tang lah kut bnai u la ioh ka tulop watla u shait ot katto katne na ka bynta ka ram kali.
Ka jinglah bad jingnang jong u ban byrtia ka pynlait ram kloi ia u.
Ka kmie la ka phuh niuhlieh lai powa na ka khlieh jong ka hynrei ka don ka khmat phuh samrkhie ba ka iing jong ka ka dap tang ka jingieit.
Ka dei ha u bnai March ba kane ka longiing ka la ioh ia ka invitation card na ka bynta ka jingiathoh shongkurim ha kata ka shnong bad ka dong ba ki sah.
Ka jingiathoh ka dei ha ka 16 tarik u March kaba dei ka sngi palei.
kata ka iing ban iathoh ka la khot iarap kam ia ka kmie bad ka para u Peter.
Kum ka jingpdiang ki la pynbeit ban leit iarap kam shi taiew hadien kata ka jingshahkhot sngewbha.
U Peter u la ioh ban iashongkai marwei bad la ka kmie“Mei nga kwah tip na phi la i Hep i la don paralok ne em?" kylli u Peter“Tip sha kumno kumto ngam ju poi kynmaw kylli phi khun" la jubab ka kmie“Ka bha phi mei ban kylli kum ka kmie ban tip" la pashat jingmut u khun“ka dei khun" mynjur ka kmie“Nga iai angnud ba ka iing jong ngi kan iai long kumne kumba long mynta wat hadien habud ruh hadien ba la wan u shongkha" ong u Peter“Ia kata kein khun nga iai thrang" ong ka kmie ha ka sur kaba khia.
Kata ka jingiakren ka la shu kut noh shwa kumta bad u Peter u shu ap khubor pat na la ka kmie.
Kum u hynmen u sngewthuh ba kane ka jinglong jong ki mynta shi iing kan iai bteng ha ka ban sa wan ruh.
U pyrkhat khia eh ia u nongwan shongkha ha la iing namar u iohi ba teng-teng ki shongkha ki wan ban pynbha shuh shuh ne ki don ruh ki ban pynsniew bad bam duh syndon ia ka ‘nongwei nongpa’.
U don ka jingngeit kaba skhem ba u Blei un phah hi da u briew uba bha.
“Phi la dep bamja mei?" kylli ka khun“Em, ngam pat dep khun" jubab ka kmie“I bah i la wan?" kylli ka para“Wow naduh mynne kumto hi kumba ju wan" ong ka kmie“To ngin bamja lang noh" ong ka khun bad ka leit shim pliang syndon lai tylli“Katba ngi dang bamja lang kumne to iathuhkhana syndon ia ka jingleit treikam jong phi shato ba pynkhreh iathoh" ong ka kmie“To ngan iathuh kumba ka long" ong ka khun bad ka bamja artat“Da shu peit la ikob heh ka jingpynkhreh.
Nga sngew tang kiba haiing shwa ruh lah iabun namar lah khot lut naduh Bhoi, War thain West bad ka Sor.
Nangta pat sa ki paralok jong ki standard hi bad ia ka dara iathoh ruh la shu ai contract bad ka bam ruh da ka catering"“Ade… haduh katta" la knieh ktien u PeterNangta pat ka bteng biang “Ka jinglut te la jhor tharai da ki lak hi katkum kane ka por mynta" pynkut ka khun“U nongiathoh uba nangno?" kylli ka kmie“Nga sngew ki ong uba na thain Jaintia" ka iathuh“Uba trei aiu?" bniah biang ka kmie“Nga khlem kylli shisha phi" ong ka khun.
Shillong: U Proffessor Lakhon Kma, u pynbna, ba un rung noh sha ka kam sain hima sima bad ba un iakhun ia ka elekshon MP, ha kane ka kynti.
Ha ka jingthoh sha ki kotkhubor, U Prof Lakhon Kma, ula thoh kumne harum –Nga u Prof.Lakhon Kma, nga la rai ban shim ïa kane ka sien jam ha ka ban pynïasnoh pura ïalade sha ka kam saiñ pyrthei da kaba ïakhun ïa ka ilekshon MP halor kawei ka nongrim bad kata ka long ban ïohi ba ka Meghalaya khamtam ka East Khasi Hills, West Khasi Hills, South West Khasi Hills, Eastern West Khasi Hills, East Jaintia Hills, West Jaintia Hills bad Ri-Bhoi distrik kin kiew shaphrang ha ka roi ka par ha baroh ki liang.
Kata ka roi ka par kaba kham ïadei bad ka jinglah ban ïeng ha la ki jong ki kjat ha kaba ki paitbah jong ki shnong bad ki sor nongkyndong kin lah ban ïoh ïa ka kamai kajih kaba thikna.
Khnang ba ngin lah ban kynjoh sha kata ka thong, ngi donkam ban phai khmat sha kito ki kynhun bad ki thaiñ kiba la shu shah iehnoh baroh shi katta bad pyrshang ban kyntiew ïa ki ha kata ka kyrdan ba kin ïa long mar ryngkat bad kiwei pat kiba la kham kiew.
Kaba ha khmat eh kaba ngi donkam ban phai khmat ka long halor ki jingdonkam ba kongsan kum ki skul, ki surok, ka bor ilektrik, ka umbam umdih, ka jaka sumar, ka jingkhuid suba bad kiwei de.
Kaba kham kongsan shuh shuh ka long ba ngi donkam ban banjur bad pynpaw shai da ka bor baroh ha ka Parliament halor ki jingeh ba ki nong Meghalaya ki ïakynduh bad ki jingthrang ba ki nong Meghalaya ki kwah ban pynurlong khnang ba ngin lah ban sdang thymmai halor ki mat kiba ïadei bad ka roi ka par.
Ngim lah ban nym pynpaw ne ban kiar na ki mat kiba ïadei bad ka roi ka par kum ka leit ka wan kaba khambha la ka long na khyndew ne lyngba na suiñ.
Ka kam Jngohkai Pyrthei (Tourism) ka dei kaba biang bha ka ïew hangne ha jylla jong ngi, hynrei ngi dang donkam ban kham pynbha shuh shuh khang ban khring ïa ki nongwan jngohkai khlem da ktah pat ïa ka jinglong tynrai jong dustur bad ka mariang baieit jong ngi.
Ka kam jngohkai ka dei ban long kata ka lad aikam aijam ïa ki khun samla jong ngi kata ha ka jingshakri ban pdiang bad pynbiang ïa ki nong wan jngohkai la ka long ha ki jaka sah, ka leit ka wan jong ki bad kumjuh ruh ha ka ecotourism ïa kaba ngi lah ban iohi nuksa kum ha Goa bad kiwei de ki jaka jngohkai shabar ri.
Ngi la dei ban pynshlur bad ïaleh ban kyntiew ïa ki industry kiba kham ïohnong bha kata kum ha ka pharmaceutical, ka food processing, ki dawai kynbat bad kiwei kiwei khlem da pynthut ïa ka sawkun mariang khnang ba ngin lah ban plie ïa ki lad aikam aijam na ka bynta ki samla ka ri.
Ka jingïaknieh khappud, ka jinglip ding ilektrik khah khah, ka jingbymdon ki jaka training bapaka na ka bynta ki samla ïalehkai, ka jingkieng pung Umiam, ka jingbymbiang ka scholarship na ka bynta ki samla pule kiba pass bha bad khamtam kito kiba duk bad kiwei kiwei de ki dei ki jingeh kiba ka imlang sahlang ka ïaikynduh da ki phew snem bad kiba dang ïai bteng haduh mynta hynrei ka sorkar bad ki MP kim pat lah ban pynduh ïa kine ki jingeh.
Ki daw ki long namar ka jingbamsap ha man ki syrtap jong ka rukom pynïaid bad treikam ïa ki scheme sorkar bapher bapher.
Kumta, nga la rai ban pdiang ïa ka rukom treikam ka ban ym ailad ‘zero-tolerance policy’ ïa ki kam bamsap ha ka rukom trikam.
Ki agenda kiba ïadei bad ka jingkyntiew ïa ka roi ka par kin dei halor kitei ki mat ba la kdew haneng bad sa kiwei de.
Ka jingeh ha kaba ïadei bad ka jingbyndon ki jaka ïaleh eksamin CUET kan dei ka mat kaba hakhmat eh khnang ba ki samla pule jong ngi kin ym duh ïa ka hok ban ïoh ïa ka jaka pule.
Ka jingithuh ia ka ktien Khasi hapoh ka Eighth Schedule jong ka Constitution ruh dei ka mat kaba hakhmat.
Hynrei kum u MP ki don sa kiwei pat ki kam ba kham khraw kum ka jingïada ia ka hok longtrai ki trai jylla, ka jingïada ïa ka basa jingim (ecosystem), ki um ki wah bad ban ïada ïa ka hok jong ki nong Meghalaya hi baroh haba ngi pdiang ïa ki developmental projects.
Kiwei pat ki mat kum ka lynti rel, ka Inner Line Permit, ka State Reservation Policy, ka jingïada ïa ki jingkordor ka sawkun mariang bad ka jingïakynad khappud bad ka Assam, kine ki dei ki mat kiba ngi hap ban pyrkhat bad phikir bha da kaba buh shuwa ha khmat ïa kaei kaei ka ban pynmyntoi lang ïa baroh bad ka ban nym long ruh ka jingpynwit ïa ka jingroi jingsan jong ka Meghalaya hadien habud.
Ka dei ban don ka jingïabiang pyrla hapdeng ka jingïada ïa la ka tynrai bad ka jingroi ha ka ïoh ka kot ka ban pynmyntoi ïa kiba bun.
Khang ban pynurlong ïa kane ka jingpyrshang na ka bynta ka jylla Meghalaya ka ban kiew shaphrang, nga donkam ïa ka jingkyrshan bad ka jingïatreilang jong ki nongshongshnong ka Meghalaya khamtam kito kiba shong basah ha ki distrik jong ka rilum Khasi-Jaintia bad them Ri-Bhoi.
Ha kane ka jingpyrshang jong nga ban ïoh ka lad ban long u nongmihkhmat uba lah ban pynsngew ïa ki jingkwah bad jingthrang jong phi sha ka sorkar kum u Member jong ka Parliament na ka Shillong Seat ha kane ka ilekshon Lok Sabha ka ban wan, nga kyrpad ba phin kyrshan ïa nga da ki vote jong phi.
Haba ngi phai sha ki khun samla ka Meghalaya, ngim lah ban shu shong kli kti khlem da pyrkhat na ka bynta jong ki.
Ka Meghalaya jong ngi ka donkam ïa ki kam ki jam na ka bynta ki khun samla lyngba ki kam sorkar lane ki kam lajong tangba kiba la kyrshan pisa pat da ka sorkar.
Ki kynrum kynram ki mih haba ka lad aikam aijam kam don.
Ka jingshongsuk ka wan ynda haba uwei pa uwei u don la kam ka jam bad u lah ban im kumba long kiwei pat.
Ha kane ka jingïaleh kaba nga thmu, nga tip ba kin don bun ki jingeh bad ki jingduna hynrei nga don ka jingngeit ba ngi lah ban poi sha ka thong lada ngi ïatylli bad treilang na ka bynta ka Meghalaya kaba thymmai.
Nga shaniah ha ka jingkyrshan jong baroh ki khun samla ka Meghalaya bad ngan leh katba nga lah na ka liang jong nga ban pynurlong ïa ki jingthmu jong phi.
Kum u paralok, u hynmen u para, u kni u pyrsa jong phi, nga ngeit skhem ba nga lah ban long ka sur jong phi ha Parliament bad ha ka jylla Meghalaya.
Ngan ia snoh kti lang lem bad phi lyngba ki jingialang, ka website jong nga-www.
lakhonkma.
com, WhatsApp bad ka YouTube channel (@lakhonkma) bad kiwei kiwei dei ki rynsan social media kiba don ha ka bynta ‘contact me’ jong ka website.
Phi lah ban iasyllok lem bad nga, sngap ki jingkren ki jong nga bad kiwei kiwei ha ka por ba kylluid jong hi.
Nga la ioh ban jngoh kylleng sawdong ka ri lum Khasi-Jaintia bad ka them Ri-Bhoi bad nga dang iai leh pynshitom kham bha katba nga lah ban kham sngewthuh ia ki jingeh bad ki jingangnud ki jongphi.
Lada phi kwah ia nga ban wan mih sha phi nga long uba kloi katkum ki jingdonkam ba kyrkieh.
Sngewbha phah ki jingpyntip ne kino kino ha ka message lyngba kane ka website ne ha kano kano ka rukom ruh; nga kloi ban ia trei ryngkat bad phi ha ki shnong bad ki don ki kyntoit ki jong phi.
Nga kyrmen ba phin shem ïa nga uba bit ban mihkhmat na ka bynta jong phi ha ka Parliament bad sngewbha ban ai ïa ka vote jong phi ha ka kyrteng jong nga.
Nga pynthikna ba ngan ym phai dien na phi haduh kaba kut ka jingim jong nga.
Ban tip kham bha shaphang jong nga, sngewbha leit sha ka website jong nga-www.
lakhonkma.
com.
Im slem ki distrik ha rilum Khasi-Jaintia bad Ri-Bhoi bad Im slem Meghalaya.
Khublei Shibun, Chi Hajar Nguh.
Sd-.
Nongpoh: Uwei u nongniah Auto Rickshaw, uba la tip kyrteng kum ua Dhiren Chandra Barman bad uba la niah ia ka Auto Rickshaw kaba don ia u number ML-10C-6897, u la khlad noh hashen bad kata ka dei hadien ba katei ka Auto Rickshaw kaba u niah, ka la leit ban tynrah beit nakhmat jong kawei ka Trok kaba la wan na ka liang pyrshah.
Ka tyllong khubor na ki Pulit, ka iathuh ba katei ka jingjia, ka la jia mynta ka step ha ka por 11:30 baje eiei mynstep, ha ki bynta ban jan bad ka Jingkieng Wah Umlew jong ka surok Shillong By-pass, kaba katei ka Auto Rickshaw mih na ki thain Umroi ban leit sha ki thain Toll Plaza ha Diengpasoh, la ong ba u nongniah u la kham pynher stet bad kaba la poi ha Jingkieng Wah Umlew, katei ka Auto Rickshaw, ka la kum leit ban tynrah markhmat beit ia kawei pat ka Trok kaba don ia u Number AS-01-GC-0191, ka Trok kaba wan na ka liang pyrshah.
Ki Pulit haba ki la tip ia katei ka jingjia, ki la leit mar mar sha katei ka jaka, ha kaba ki la lap ba katei ka Auto Rickshaw, ka la julor hi phom bad nalorkata don sa arngut kiwei pat kiba shong ha katei ka Auto Rickshaw ki la mynsaw, ia kaba la pynkit noh mar mar ia ki sha ki jaka sumar.
Nongpoh: Uwei u samla bad uba trei kum u nongap pahara jong ka MeECL ha ka jingpyntrei ia ka Jingkieng heh ha Pung Umiam, u la khlad noh na sla pyrthei hynne ka step bad kata ka dei hadien ba u la shah bat ha ka bording Ilektrik.
La ong ba utei u samla uba la khlad noh, u dei uba la tip kyrteng kum u Rishanlang Muktieh (25) na ka shnong Sohkyndur Ri-Bhoi, ha kaba la ong ba katei ka jingjia ba sngewsih ia utei u samla, ka la jia ha ka por 5 baje eiei mynstep, kata ha ka por ba u thmu ban leit tam diengiap, na ka bynta ban thang bad ban ia pynsyaid ia ki para ba iadon kamram (Duty) ha katei ka step.
La ong ruh ba ha kaba kum katei ka por, ba utei u samla u la leit ban tam diengiap, u la kam bat bakla ia u sainar Ilektrik bad uba la shah lympat ha ka bording Ilektrik.
Tang mar ia iohi ia katei ka jingjia, ki paralok kiba iatreilang bad utei u samla, ki la pyntip sha ki bor ba deipeit bad hadien kata ki la rah noh sha u sha Civil Hospital Shillong, hynrei hadien katto katne por la pynbna ba utei u samla u la khlad noh na sla pyrthei.
Shillong:Wat hadien ka jingioh ban tied century jong u Raj Biswa, ka Meghalaya kam shym la lah ban tam ia ka jing kamai jong ka Mizoram ha ka inning kaba nyngkong jong ka, hadien ba ka la lah ban poi tang 281 run hynnin ka sngi ha ka jingialeh ha Anand, Gujarat.
Haba phai sha ka Mizoram hynnin ka sngi ha shuwa ban pynkut ia ka jinglehkai ka la kamai shuh sa 237/9 bad da katei ka jingkamai ka la lamkhmat ia ka jinglehkai da 315 run.
Da kaba bteng na ka 94 run na ka sngi ba hashuwa, u Raj u la ioh ban kot sha ka jingkamai century, hadien ba ka Meghalaya ka la bteng ia ka jinglehkai na ka 220/5 hynnin ka sngi.
U Ram Gurung hynnin ka sngi um shym la neh slem bad khyllem noh ha ka jingkamai kaba 35 run na ki 80 bol.
Hadien jong u, ki nongtied kiba bud kim shym la lah ban kyntiew ia ka jingkamai, kumta ka kynhun ka la shaniah tang ha u Raj uba la neh haduh kaba kut jong ka inning da ka jingkamai 125 na ki 283 bol da kaba ioh thlieh khatar tylli ki 4 bad kawei ka 6.
Da ka jingioh ban lam khmat ha ka inning kaba nyngkong, ka Mizoram ka la sdang da kaba shitrhem ia ka inning kaba ar bad u Agni Chopra u la ioh ban kamai sa ka century kaba ar ha kane ka inning, hynrei ha kane ka kynti, u la khyllem noh hadien ba u la tied 101 run na ki 71 bol da kaba thlieh khathynriew tylli ki 4 bad kawei ka 6.
U nongkawang bol ka Meghalaya u Akash Kumar Choudhary uba la ioh 4/79 ha ka inning kaba nyngkong, hynnin ka sngi u la ioh poin sa 4/52 na ki 20 over, kumta ka match poin jong u ka la long baroh 8/131Ki saw ngut ki wicket jong ka Mizoram la ioh ban weng da u Lerry Sangma (2/8 ha ki 2 over) bad u Swarajeet Das (2/49 ha ki 12 over).
Shillong:Ha ka lympung Ranji Trophy ba la ialeh ha Anand, Gujarat, hapdeng ka Mizoram bad ka Meghalaya la iohi ba ka Mizoram ka la jop ha ka jingkynting pisa bad ka la jied ban tied shuwa ha ka inning kaba nyngkong jong ka bad ka la kamai haduh hynnin ka sngi ha shuwa ba kan shah pynkut noh da 359 run.
Ha ka pali tied jong ka Meghalaya pat, hynnin ka sngi ka la lah ban kamai shuwa tang 220/5 da kaba buddien sa kumba 139 run nadien ka Mizoram.
Haba ka Meghalaya ka la sdang ia ka jingtied bol ha ka inning kaba nyngkong jong ka, u Raj Biswa u dei uba la iaineh ha ka jinglehkai da kaba kamai 94 run hadien ba u la duh shuwa ia arngut ki paralok ha kaba sdang jong ka jinglehkai, hynrei u la ioh noh ka jingkyrshan na u Kishan Lyngdoh uba la kamai 47 na ki 84 bol bad kine shijur ki la ianeh paralok da 71 run na ka bynta u wicket uba lai.
U Raj uba la ioh 216 bol u la thlieh phra tylli ki 4 bad kawei ka 6, bad hadien ka jingkhyllem noh jong u Kishan, u la ioh shuh ban pynkamai sa 53 run na ka bynta ka kynhun ha ryngkat bad u Jaskirat Singh Sachdeva uba la tied 21 na ki 46 bol.
Shuh shuh hadien kane u la neh biang ban pynkamai shuh sa 61 run na ka bynta u wicket uba hynriew ha ryngkat bad u Ram Gurung uba la ioh kamai shwa 32 run na ki 61 bol.
Ka Mizoram kaba la bteng shuwa ia ka jinglehkai ha ka step kaba mynnin ka sngi, ka la ioh ban ialehkai tang 11.1 over hadien ba ka la kamai 359 run bad liem lut baroh ki wicket.
Haba ianujor bad ka Meghalaya kaba la pyndonkam tang ki nongialehkai kiba na la ka jylla, ka Mizoram ka dang iai bteng ban pyndonkam ia ki nongialehkai kiba nabar bad napdeng kine, u Agni Chopra u dei uba la tied bun da 105 run na ki 90 bol hadien ba un shah weng noh ha ka bol jong u Akash Kumar Chou dhury uba la ioh shuwa ia ka poin ha ka inning kaba nyngkong da 4/79 ha ki 23 over.
Nalor jong u ki don sa arngut kiba la ioh half century kata u Hruaizela (57) bad u Vikash Kmr (67 run), hynrei kitei ki nongtied ka Mizoram ki la hap noh ha ka spin bol jong u Arbin Singh (2/92 ha ki 24 over) bad u Raj (1/28 ha ki 6 over).
Kiba la ioh shim wicket ki kynthup ruh ia u Swara jeet Das (1/30 ha ki 14 over), Jaskirat (1/34 ha ki 9 over) bad u Dippu Ch Sangma (1/57 ha ki 13 over).
Shillong:U Lamphang ka Ïingdorbar Thaw Aiñ ka Jylla Thomas A Sangma, ula ïathuh da ka jingsngew sarong ïa ka jingdon akor bad ka burom jong ki Nongthaw Aiñ ka Jylla ha man ba pynlong ïa ki Dorbar jong ka Ïingdorbar Thaw Aiñ ka Jylla.
U Lamphang ula kren ïa kane haba ïashim bynta ban ai jingkren ha ka 84th All India Presiding Officers Conference (AIPOC) kaba long ha Maharashtra Legislative Assembly, Mumbai.
Ïa kane ka conference la plie da u Lam phang ka Lok Sabha Om Birla bad la ïoh ruh ïa ka jingkren na u Myntri Rangbah Duh ka Ri Narendra Modi lyngba ki kor online.
Ha kane ka conference ki Presiding Officer kila ïakren halor ka mat (i) ban tei ïa ka jingshaniah u paidbah ha ki Ïingdorbar Thaw Aiñ-ka jingdonkam ban bat ïa ka discipline bad ka burom ha Parliament ki Assembly ha ki Jylla bad UT bad (ii) kumno ban pynlong ïa ka jingtreikam ki Committee kaba kham don jingmut bad ba trei bha.
Haba kren halor ka mat ban tei ïa ka jingshaniah u paidbah ha ki Ïingdorbar Thaw Aiñ-ka jingdonkam ban bat ïa ka discipline bad ka burom ha Parliament bad Assembly, u Lamphang ula ban jur ïa ka jingdonkam ki Dkhot ka Parliament bad Assembly ban bat ïa ka akor, ka burom jong ka Ïingdorbar da kaba kohnguh bad ïaid katkum ki rules bad jingpynïaid kam.
“Ban pynkulmar hapoh ka Ïingdorbar kam pynitynnad satia hakhmat u paidbah.
Ha kine ki sngi ba mynta, ngi la ïohi ïa ki dkhot ba ki ïatur sha ka pung jong ka Ïingdorbar, rah placard bad leh pyrshah ïa ka hukum jong u Presiding Officer kaba dei ka kam ka bym itynnad bad ka bym ïahab ruh katkum ka synshar paidbah," ula ong.
Ula ai jingmut ïa ki dkhot ba ki lah ban kren ïa ki ishu jong ki ha ka lynti kaba dei bad ki lah ruh ban ïakren ïa ki jingeh ba ki don bad ki Presiding Officer shabar jong ka kamra.
“Hynrei sngewtynnad ba ki jingïatai bad jingïakren hapoh ka Meghalaya Legislative Assembly ka dei kaba ju pynlong beit ha ka lynti ba jai jai watla ki don ki jingïakhluit ha ki jingïatai hynrei ki dkhot ki ju bat beit ïa ka burom jong ka ïing," ong u Thomas.
“Ngim pat ju mad ïa kano kano ka khep ba ki dkhot ki pynhuri hura ne ïatur sha ka pung jong ka Ïingdorbar ha ryngkat ki placard lait noh tang ka jingïamih shabar jong ki dkhot haba kim hun ïa kino kino ki ishu," ula bynrap.
U Lamphang ka Ïingdorbar Thaw Aiñ ka Jylla ula pyntip ruh ba ki don ki khep ba u Presiding Officer u ju ïakren hapoh kamram bad ki Nongialam na baroh ar liang,ka liang synshar bad liang pyrshah, da ka jingthmu ban pynbeit ïa kino kino ki ishu ka ban pynhun lang ïa baroh ki liang manla ba don bynta.
Nongpoh: Ki heprit kiba hapoh 14 snem na ka Eastern Ri Bhoi, ki la ioh ban rah ia ka namlahduh ha ka Maitshaphrang U-14 Knock Out Football Tournamnet, ka lympung ialehkai kaba la pynlong da ka KSU Umsning Circle ha kaba la long ha Madan Umsning, kata hadien ba ka la lah ban pynliem noh ia ka Kynjoin Umran Sports Club da 2-1.
Haba pynkut noh ia katei ka Lympung ialehkai jong ka KSU Umsning Circle, la sakhi da ka jingdon u Samla Lambokstarwell Marngar, President rangbah ka KSU, nangta u Samla Ferdynald Kharkamni, President ka KSU NKHD Unit, u Samla James Mawphniang General Secretary ka KSU NKHD, u Bah Aibor Khongjee, uba dei uwei na ki rangialehkai bna nam ka jylla, kiwei ki nongialam ka KSU lem bad shibun ki riew rangbah ka thain Umsning.
Khyndiat haba phai sha katei ka jingialehkai jong kitei ki heprit, ka la long ka jingiakhun kaba itynnad bad pynshongshit eh ia ki paidbah, kiba la leit ban sakhi ia katei ka jingialehkai, namar watla ki dang dei tang ki heprit kiba dang hapoh 14 snem, hynrei ki la lah pat ban pyni paidbah ia kata ka sap ialehkai kaba itynnad, ha ryngkat ka mynsiem jong ka jingiakhun.
Ka kylla step jong katei ka jingiakhun, ka la kut noh ha ka jingiakhaid khlem don kiba pynkhih jar.
Hynrei haba la bteng ka kylla miet jong ka jingiakhun, ki Heprit n ka Eastern Ri Bhoi, ki la ioh ia ka kabu ban thep 2 kol, hynrei shwa ban kut ka jingiakhun, ki heprit na ka Kynjoin Umran SC, ki la ioh ia ka kabu ban thep shikol bad kaba la pynlong ia ki heprit ka Eastern Ri Bhoi FC ban kan pynliem noh ia ki heprit ka Kynjoin Umran SC da 2-1.
Ka Eastern Ri Bhoi FC, kaba la ioh ia ka namladhuh ha katei ka Lympung, ka la ioh ban khur ia ka song pisa kaba T.40 hajar ha ryngkat ka Trophy, katba ka Kynjoin Umran SC, kaba la shah rem noh ha katei ka jingiakhun phainal, ka la rah ia ka song pisa kaba T.20 hajar lem bad ka Trophy.
Nalor ka khusnam sha kitei ki kynhun, na ka liang ka KSU ka la sam ruh ia ki khusnam shimet sha ki heprit kiba la lah ban ialehkai bha, ha kaba ia ka nam Top Scorer la rah da u Nangtei Mukhim, ia ka nam Best Player la rah da u Ledestar Tangsang, u heprit Emeral Sohiong kum u rangialehkai ba kynsai jong ka sngi bad u heprit Mewanpynskmen Kshiar kum u nongialehkai ba khynnah duh ha ka lympung.
Nongpoh: Ki la don ki katto katne ki riew paidbah, kiba ym kwah ban pynpaw kyrteng ialade ha ki ladpathai khubor, kiba la pynpaw ia ka jingsngewkhia kaba jur eh, halor ka jingioh iaid laitlan jong kiba bun tylli ki Trok kitkhia, kiba rung na surok Umrit bad mih sha ki bynta ka thain Pahammawlein bad Umling, da kaba pyndonkam ia ka Jingkieng Lailad, kaba la dei kawei na ki Jingkieng kiba la synjor eh bad ba ki briew ka Ain, ki la buh ia ka jingmaham ban iaid ki kali kitkhia bad khamtam eh ia ki trok kiba la kitkhia.
Na ka jingtip kaba la iohlum, la ong ba kumba ka long mynta, ba ka jingiaid bad pyndonkam ki trok ba la suba kitkhia, ka dei ha ki por shiteng miet, ka por ba la thiah ki briew bad ba la duna ki kali, kiba iaid lyngba katei ka surok naduh Umrit ter ter sha Umling bad Pahammawlein 20mer.
Ki la iathuh ruh, ba ym shym la tip na kitei ki trok kiba iaid lyngba katei ka surok, ki dei kiba kit aiu bad ym tip la ki dei kiba kit haduh katno ka jingkhia, hynrei kaba pynsuba bad pynsngewkhia eh ia ki riew paidbah, ka dei namar ba ka rukom iaid jong ki ka dei beit tang ha ka por mynmiet bad ka rukom iaid ruh ka dei kaba suki jai, kaba pynisuba ba ki dei kiba la khia ka jingkit ha kitei ki trok.
“Kaba ngi sngewkhia eh halor katei ka jingiaid ki Trok lyngba katei ka surok, ka dei ba ki bteng beit manla ka miet bad lyngba ka jingiaid jong kitei ki Trok lyngba kagtei ka Jingkieng ha Lailad, kaba mut ba katei ka Jingkieng kan ym shan slem bad lada jia eiei, ia ka jingeh baroh yn sa mad da ki briew kiba shong bad sah ka Ri Bhoi Sepngi" ki la ong.
Nalorkata, ki la pynpaw ruh ia ka jingkmen, namar kumba la long mynta ka surok ban leit sha Patharkhmah, ka la long kaba suh palat namar ba la bha ka surok, hynrei lada jia eiei ne kaba sniew ia ka Jingkieng ha Lailad, kan sa buh jingeh palat ia ki paidbah, namar kumba ka long mynta la shah tang ia ki kali kiba kit 9 Ton ban iaid lyngba katei ka Jingkieng, hynrei kumba la iohi ia ka jingiaid ki Trok ha ka por mynmiet, la iohi shai ba kim dei shuh ki Trok kiba kit ha ka jingkhia kaba tang hapoh 9 ton.
Namarkata, na ka liang kitei ki riew paidbah kiba la pyntip sha ki lad pathaikhubor, ki la kyntu ia ki bor pyniad Distrik ba ki dei ban shimkhia halor katei ka kam bad khanglad syndon ia katei ka jingiaid ki Trok kitkhia ha ka por mynmiet, da kaba kin pynlong ia ka jingkhynra ha ki por mynmiet, khnang ba kin lap ia ki jingshisha, ki la bynrap.
Ki surok kiba pei thliew ha England, ki la pynbitar jur ia ki nongniah kali, hynrei, wat la ki nongniah ki bitar, ki don pat ia ka kamai, la kumba pom forecast haba thoh tim, namar ba haba ka sniew ka kali ha surok, na ka daw jong kitei ki thliew, ka Council, ka ju siew, ha ka dor kaba rem, ban phah maramot ia ki kali kiba la jot, na kitei ki surok pei thliew.
Ka jingwad jingtip jong ka AA stats, ka iathuh ba ki don  632,000 tylli ki kali kiba la jot, ha ki 12 bnai ba ladep, na ka jingleit kum iuh jongki, ha kitei ki surok ba pei thliew bad ka daw jong kitei ki thliew ha surok, ka dei namar ka jingslap jur, ha u snem 2023.
La iathuh ba ha England, ki ju siew dor, kaba long  £250 lane T.26hajar ha ka pisa India, haba ka kali ka sniew, na kaba leit iuh ha kitei ki thliew.
Kaba ki nongniah kali, ki hap leh, ka long ba k hap ban thew ia katei ka thliew bad ki dei ban leit ujor mar mar sha ki Council, kiba treikam ha ki shnong bapher jong katei ka Ri bad la iathuh ba ki jingheh antad, ki long kumba 40mm lane palat ia kita bad dei ban shon bad ka dur, ban leit ai sha kitei ki Council bad sa leit dawa ia ka bai shna, ia ka kali, da kaba shim jingthoh ruh na u mechanic lem bad ka baishna ia ka kali.
Ha ki surok ha Scotland, lah ban ujor ha ka website jong ka Transport Scotland, katba ha kiwei pat ki surok, lah ban leh ia kane da kaba leit ha ka gov.
uk/report-pothole.
Don ki khep, ba ki Council, ki kyntait ban siew ia ka bai lutksan, tangba katei ka long, lada ki thliew, ki dei kiba dang thymmai, da kaba ki ong ba kim shym tip, ba ki don kum kitei ki jingpei thliew ha katei ka bynta jong ka surok, hynrei ha kiba bun ki khep, ki nongdawa ki ju ioh bai lutksan, namar ba katei ka pynshisha, ba ki nongshna surok, ki la leh torti, ia la ka jong ka kam.
Kane ka dei ka khubor, kaba la sot na ka The Sun, kaba pynmih na London.
Umiam:U Chief Executive Member ka KHADC u bah Pyniaid Sing Syiem mynhynnin ka sngi ula ong ba ka Council ka la dep shna ia ka ain ban ithuh ia ki seng samla, seng longkmie hapoh ka jingpeit ka dorbar shnong.
Haba iadon bynta ha ka jingpynkut ia ka taiew lehkmen jong ka shnong Umiam, u bah Pyniaid ula ong ba ki seng samla ki seng longkmie ki don ia ka lyngkor ban iatynrong lem ia ka shnong ban ialeh pyrshah ia ki kam bymman.
Ula ong ba ynda la soi u Lat ia kane ka ain, ki seng samla, seng longkmie kin don ka bynta ryngkat ka jingiatreilang bad ka shnong ban peit lang ia ki jingbha ha ka shnong ka thaw bad khamtam ha kine ki sngi ba mih bun ki jingsniew ba bun jait.
Ula ong ba kin don ka bynta ban ialeh pyrshah ia u drok uba la long kum ka khlam ban sar naphang ia ki samla ka jaitbynriew bad ka la ih ka por ban kyndit bad ieng ialeh mynta ioh kan dier ka por.
Ha kane ka sngi, u CEM ula pynkup burom ruh ia ki riew tymmen ka shnong Umiam ba la don lang u MDC ka thain bah Rangkynsai Kharbuki, u Rangbah Shnong bah Stevan Kharkrang, nalor ki nongkitkam ahnong, ki samla, bad ki khynnah rit.
Nongpoh: Ha ka jingjia aksiden kaba la jia hynnin ka 26 tarik, uwei u briew uba la tip kyrteng kum u Anshu Kumar, 20 snem ka rta bad uba dei ruh u nongniah jong kawei ka kali Ecco, u la khlad noh hashen, katba uwei pat u nongniah Auto Rickshaw, u la mynsaw jur, hadien ba ki la shah rat ha kawei ka trok, kaba don ha ka lynti ban hiar sha Guwahati.
Katei ka jingjia, ka la jia hynnin ka sngi ha surokbah NH-6 ha ka por 12 baje eiei, ha kawei ka jaka ba don ka jaka sait kali hajan Pahamrioh, ha kaba katei ka Trok kaba don ia u Number AS-01-MC-8136, kaba la pynher sted bha, hynrei haba ka la poi ha katei ka jaka, katei ka Trok ka la leit ban rat ia kawei ka Maruti Eco kaba don ia u Number ML-10-B-8800 lem bad ia kawei ka Auto Rickshaw kaba don ia u Number ML-10-C-9558, nalorkata katei ka Trok ka la leit ruh ban rat ia ar-tylli ki dukan kiba don ha katei ka jaka.
Ha katei ka jingjia shah rat ia kitei ki kali, u nongniah jong ka Maruti Eco, u la khlad noh hashen, katba utei u nongniah Auto u la mynsaw, ia kaba la pynkit noh ia u sha Nongpoh Civil Hospital bad hadien katto katne por la kit noh mar mar sha Nongbah Shillong.
La ioh jingtip ruh, ba u nongniah jong ka trok u la phet krad ialade, tang mar ia jia katei ka jingjia aksiden.
Ka jingïakren ïasuk hapdeng ka Sorkar India bad ki seng kieng atiar ka thañ shatei lam mihngi ka Ri India, kum ka NSCN (IM), ULFA bad khamtam bad ka Hynñiewtrep Liberation Council (HNLC), ka donkam ia ka jingïatai paidbah kaba sani.
Ka paw ba kine ki seng ki la kubur ban ïakren hapoh ki kyndon jong ka Riti Synshar ka Ri India.
Kumta ha ka jingrakhe ia ka Republic Day to ngin ia thir nia halor ka jingïadei ka Ri Hynñiewtrep bad ka Ri India.
Ka Constitution jong ka Ri India kam dei kaba shu hap kum ka mana na bneng, hynrei ka dei kaba mih na ki jingïatai nia bad jingpynwandur da ki nongmihkhmat na ki thaiñ, ki kynhun bad jaitbynriew bapher kiba pynlong ia ka Ri India.
Naduh ba la plie ia jingshong Dorbar ha ka 9 Nohprah 1946, ka Constituent Assembly ka la ïakynduh bad ïashong dorbar haduh lai snem lynter naduh 1946 haduh 1949.
Ki nongmihkhmat ki la ïatai sani, ki la prat jingmut bad da ka jingstad bad jingshem phang jong ki, ki la pynurlong ia ki jingangnud jong ki kynhun, ki jaitbynriew bapher bad khamtam eh jong ki rit paid bad ki trai muluk.
Ïa ka Constitution ka Ri India la pdiang ha ka 29 Naiwieng 1949 bud sa ka jingpynbna ia ka Ri India kum ka Republic ha ka 26 Kylla Lyngkot 1950.
Ha ka Constitution la bsuh ruh ia ki nongrim tynrai jong ka hok, ka jingshisha, ka jingïalong mar ryngkat, jingïaburom kylliang bad jinglaitluid.
Wat la ka long ka Kot aiñ bad ka Kitab Synshar kaba khraw, kam long pat kaba janai bad ka don hi hangne ki thliew ki syar bad ki jingduna kiba dang dei ban pyndap.
Ha kane ka juk jong ka jingkhie rasong ki riewshitniam, ki riewshit jaitbynriew kiba kwah ban synshar donbor tang kawei ka niam, kawei ka kolshor bad kawei ka ktien, ma ngi ki nongshong shnong ngi dei ban ïengskhem bad ïeng tylli kawei ban ïada ia ka Constitution jong ka Ri bad ia ki nongrim tynrai jong ka.
Ka Constitution ka Ri India kam dei tang ka Kitab Synshar, hynrei ka dei ka Soskular kaba la ïateh hapdeng ka Sorkar India bad ki Seng, ki Kynhun bad Jaitbynriew bapher kiba pynlong ia ka Ri India bakhraw.
Hapdeng u Nohprah 1947 bad Lber 1948, haba ki Khasi State ki la soi ia ka Instrument of Accession, la kular ia ki paid ka Ri Hynñiewtrep ban pynïoh ia ka hok bad jinglaitluid ban synshar hi da lade ïalade katkum ba la maitphang ha ka Annexed Agreement.
La khmih lynti ba ka Sorkar India kan burom ia ka Soskular bad pynurlong ia ki kyndon hapoh ka por ba la buh.
Phewse, kam shym la long kumta bad ia ki Khasi State kiba laitluid ha kato ka por la pynrung jubor hapoh ka Jylla Assam bad katkum ka First Schedule jong ka Constitution la ong, “Ka Jylla Assam kan kynthup ia ki jaka, kiba shuwa ka jingpyntreikam ia kane ka Constitution, kiba hap hapoh ka Jylla Assam, ki Khasi State bad ki Tribal area.
" U Professor S.K Chaube u ong ba kane ka dei ka “Act of State" bad ka long pyrshah ia ka mon jong ki Khasi State ba la pynrung hapoh ka Jylla Assam hadien ba la pyntreikam ia ka Constitution.
Tat haduh 1949, ki Hima Khasi hapoh ka shatri jong ka Federation of Khasi States, ki la ïakhun ban wanrah ia ka Ri Khasi hapoh kawei ka rukom synshar, wat la ka don ka jingïaphnieng bad jingïapher jingmut jong ki seng, kum ka Federation of Khasi States bad ka Khasi-Jaiñtia Federated State National Conference.
Ka Khasi-Jaiñtia Federated State National Conference ka dei ka kynhun kaba kwah ia ka Sixth Schedule bad hapoh ka jingïalam jong u Rev J.J.M Nichols Roy, uba long ruh u dkhot jong ka Constituent Assembly na Assam, la pynhiar kyrdan ia ki Khasi State sha ka Sixth Schedule kaba long ruh pyrshah ia ka rai jong ka Khasi States Constitution Making Durbar kaba la long ha ki bnai April haduh July 1949.
Kumba la kdew ha ka kot, Ka Ri Hynñiewtrep Shuwa bad Hadien Ka “Independence Day", lah ban shem ia ka tynrai jong ka jingïapyrshah naduh ka snem 1948 ha ka por ba u Rev J.J.M Nichols Roy u la wanrah ia ka jingtyrwa ban bsuh ia ka kyndon ha ka Article 190 kumne- “Nalor kata wat lada la ong ei ei ha ka Article 225, u Governor ka Assam u lah da ka jingpynbna paidbah ban hukum ia kano kano ka bynta jong ki Hima ban pynïaid noh kumba long hi ka bynta jong ka Autonomous District ha Ri Khasi-Jaiñtia kumba la kdew ha ka Part I jong ka Table kaba la pyndait lang ha ka paragraph ba 19 jong kata ka Schedule…" Ha kawei ka liang, ka Artilce 225 jong ka Draft Constitution ka ai bor ia ka Parliament ban thaw aiñ halor ki State ne ka kynhun jong ki State ne Hima kiba don ha ka Part III jong ka First Schedule, tang katkum ki kyndon kiba don ha ka Soskular kaba la ïasoi hapdeng ki State ne kynhun jong ki State bad ka Sorkar India.
Ka Federation of Khasi States ka la ïeng pyrshah ia kane ka jingtyrwa bad mar dor ka la phah ia ka shithi sha New Delhi ban pyntip ia ka rai jong ka bad ka la kyntu jur ia u Mr Guha, uba long ha kata ka por u nongmihkhmat jong ki Khasi State ha Constituent Assembly bad la bthah ia u ba un pyrshah bad buh ha khmat ka Dorbar ia ka rai jong ki Khasi State.
Kham hadien u Professor G.G Swell u la pynshai ia ka rai jong ki Hima Khasi kumne, “ka jingpyrshah ia ka jingpynrung ia ki Hima Khasi hapoh ka District Council ka long halor ka nongrim ba kane kan pynhap ia ki Khasi State hapoh ka jingsynshar ka Sorkar Assam bad ba ki Hima Khasi kin hap noh hapoh ka Jylla Assam.
Ngi pyrkhat ba lada ngi lah ban pynneh shuwa ia ki Khasi State kumba ki long, kan ïarap bad pynsuk ban ïoh la ka jong ka Jylla.
Ka jingpyrshang jong ngi ka la shu bijai ei wat la ngi don ia ka jingbun paid ha ka Dorbar Thaw Riti jong ki Hima Khasi…kaba phylla pat ka long ba ïa kane ka Dorbar la shu pynkut kynsan khlem daw.
"Ka jingpynbna kynsan jong ka HNLC ba ka la weng na ka jingïakren ïasuk bad ki Sorkar ka pynkhie im biang ban plied ia ki kitab history jong ka synshar khadar ha ka Ri Hynñiewtrep.
Ka long kaba shisha ba ngin ym lah ban wanrah ia ka jingïamynjur lang hapdeng ka Sorkar India, Sorkar Meghalaya bad HNLC lada ngi leh klet ia ka history.
Ñiuma, ki jingtip shaphang ka Seng HNLC, la ka long ka saiñpyrkhar lane ka rukom treikam jong ka, ki duna than eh.
Hynrei ha ka jingjurip kaba la leh kumba ar phew snem mynshuwa la shem ba 40% ki samla wadkam bad 25% ki samla pule ki pynpaw ba ka Ri Hynñiewtrep ka dei ban laitluid na ka India, katba kiba bun balang pat ki pynpaw ba dei ban ai ha ki Hima Khasi ia ka hok, ka iktiar bad ka kyrdan hapoh ka Constitution ka Ri India.
Lah ban kdew hangne, “Ha ka snem 1992 ka Khasi Students’ Union ka la pynim ia ka jingdawa ba dei ban pynïoh ia ka hok jong ki Hima Khasi da kaba pynrung ia ki kyndon hapoh ka Constitution…"Ka HNLC ruh ka la ïakhun halor kane ka mat bad ka kwah ba ka Ri Hynñiewtrep kan laitluid na ka Ri India.
Ka HNLC ka sngew ba ka jingïakhun da ka thma ka long kaba kongsan khnang ban ïoh ia ki jingdawa bad jinglaitluid.
Kumta ha ka jingïaleh jong ka, ka la shah kynnoh ruh ba ka la donkti ha kaba pynïap ia ki pulit, ki suba nongsyntiat bad kiwei kiba lui lui.
Kumjuh ruh ka la shah kynnoh ba ka donkti ha kaba lute bad rahbor ia ki briew.
Ha ka snem 2000 ka Ministry of Home Affairs (MHA) jong ka Sorkar India ka la ñiew be-aiñ ia ka HNLC katkum ki kyndon jong ka Unlawful Activities Prevention Act (UAPA) 1967.
La bteng ia ka jingkheiñ be-aiñ bad sa shisien ha ka snem 2019 ka MHA ka la ñiew be-aiñ biang ia ka HNLC halor ki nongrim ba ka dei ka seng kaba ïakhun thma ban laitluid na ka Ri India bad ba ka long ka jingma ia ka Ri bad ba ki kam jong ka ki ktah ia ka shongsuk shongshngaiñ ka thaiñ baroh kawei.
Ki nongïalam bad ki dkhot jong ka HNLC ki la shah pynngat ha ki kyndon aiñ IPC bad UAPA.Ki la shah khot hajir ban shah tohkit bad shah tian bishar sha Ïingshari.
Naduh ka snem 2004, ka la don ka jingpyrshang ban wanrah ia ka HNLC sha ka miej jong ka jingïakren ïasuk.
Ki seng, ki kynhun niam, ki riewshimet bad ki Sorkar ki la phah ktien bad kyntu ia ki nongïalam jong ka HNLC ban wan sha ka jingïakren ïasuk khnang ban pynkut ia ki kam pyntriem baroh, ban ïamynjur bad pynbeit noh ia ki jingdawa.
Ha kane hi ka snem, ka MHA jong ka Sorkar India ka la phah ktien lyngba U Rev P.B.M Basaïawmoit sha ka HNLC, hynrei kine ki jingpyrshang ki khlem sei soh ei ei ruh em.
Dei tat haduh ka snem 2022 ba ka HNLC ka la mynjur ban phah ia san ngut ki dkhot jong ka hapoh ka jingïalam jong u Vice Chairman ban sdang ia ka jingïakren bad ki Sorkar.
La sngewthuh ba haba ka HNLC ka wan sha ka miej jingïakren ka la ban jur bad dawa na ka Sorkar ba ka dei ban pyndam noh ia ki jingujor pyrshah ia ki nongïalam bad ki dkhot jong ka.
Ban pynthikna ba ki dkhot bad nongïalam ki ïoh ban rung bad mih laitluid hapoh ka Ri khlem ki jingteh kyndon ne jingsyier.
Lah ban ong ba kine ki dei ki lad kiba lah ban wanrah ia ka jingshaniah hapdeng ki kynhun kiba ïadon bynta ha ka jingïakren ïasuk.
Lehse, shabar na ka kamra ïakren ïasuk pat ki lah ruh ban don kiba sngew khohñioh bad ba ka HNLC ruh ka hap ban jubab shibun ki jingkylli halor ka jingshah kynnoh ba ka thombor, ka pynïap, pynmynsaw bad rahbor ia ki para nongshong shnong bad khamtam ia kiba lui lui.
Toi, ka Jylla, ka Ri bad imlang sahlang ki donkam mar dor ia ka jingsuk bad ka jingbishar hok.
Ka long ruh kaba kongsan ba ki Sorkar bad ka HNLC kin poi noh sha ka jingmynjur bad jingpynbeit ia ki jingdawa.
Ha kajuh ka por, kum u nongshong shnong nga kyrpad jur ia ka HNLC ba kan wan phai biang sha ka miej jingïakren ïasuk bad ki Sorkar.
Nga kwah ruh ban buh hakhmat ia kine ki mat- (i) Ba ka HNLC kan ïasam lang ia ka saiñdur ba ka don na ka bynta ka lawei jong ka Ri Hynñiewtrep bad ban plie lad ia ka jingïatai paidbah (ii) ban thaw ia ka Kynhun jong ki tymmen ki san khnang ban thawlad ia ki riewpaidbah kiba la long ki langkñia ha ka jingïaumsnam ba kin tip ia ki jingshisha baroh bad ba ka HNLC ruh kan ïohlad ban ïasuk bad ki.
Lyngba kane ka Kynhun, ki riewpaidbah kin ïoh ruh ka lad ban pynpaw, ban kylli bad ban pyntngen ïalade.
Kane kan ïarap ruh ia ki ban khylliap noh ia ka kitab jingim kaba kthang jong ki.
(iii) ka paw ruh ba kumba ka HNLC ka la tlot ha kiba bun ki liang bad khamtam ha ka jingdon ki dkhot.
Hynrei ki lah ban mih shibun ki daw ha ki sngi ki ban wan ki ban pynlong ia ki samla ka Ri ban pynkhie im biang ia ka kam kieng atiar.
Ki Sorkar kim dei ban kheiñ sting ia kane, pynban ki dei ban ïakhun shitom ban poi sha ka jingpynbeit ia ki jingeh bad jingdawa jong ka HNLC.Kyrsoibor Pyrtuh.
Shillong: Ki driver truck ki bynniaw jur, ia ka jingleh  bymsuidniew ki pulit, namar ba kim ai jingtip shuwa ban khang kali, ha ki surok bah ba jngai ki dukan bam.
La iathuh ba kane ka la jia ha  East jaintia hills mynta ka sngi.
Ki nongniah kali, kiba iakren bad u nongthoh khubor, ki ong “Ha ka jing shisha ki bor pyniaid district ki dei ban pyntip shuwa ha ki social media shisngi, khnang ba ngi ki driver truck ngin lait na kaba shah thngan lane ban pynbiang(prepare) ia ki jingdon kam ha kaba iadei bad ka bam".
U Bah Heipormi Suting, uwei na ki nongniah trok, uba don mynta ha khlaw Umtyra, ha ka jingiakren bad U Rupang, u iathuh ba mynta, u dang sahkut ha ki khlaw, bym don satia tang ki dukan ja dukan sha ruh bad u iathuh, ba la khang naduh dangstep phyrngab mynta ka sngi bad ki don da ki spah tylli ki trok, kiba sahkut ha katei ka jaka.
Ki nongniah trok, kim tip ruh ia ka daw, ba la khang, ba kin iaid, wat la ki shu don ka jingantad, ba ka dei na ka jingrakhe Republic Day, ba kin nym thut ki kali jong ki heh ki hain, kiba iaid sha katei ka thain, lada ki pyniaid lang bad ki trok.
Shillong:  Ka jingpynbna iar, lyngba ka Sengkur Kongwang, Lymba, Syngkrem, Tongper, ba kan don ka Jingialang bah (General meeting) ha ka 31tarik Kyllalyngkot jong kane ka snem 2024, ka ban long ha Shnongpdeng (Village) West jaintia Hills, ka ban sdang naduh ka por 11baje mynstep.
Kumta la khot la wer ia baroh ki parakur shynrang bad kynthei, ban shim ia kane ka jingpynbna kum ka Jingpyntip iaphi, ban ia poi ryntih sha kane ka Jingialang bah jong ngi ki shikur Kongwang, Lymba, Syngkrem, Tongper, ong ka kyrwoh, na u Bah Dimis Lymba, Chairman, Steering Committee bad u bah Dapbor Syngkrem, Secretary, Steering Committee.
Shillong:Ha ryngkat ka jingkthang bad ka jingsngewsih kiba haiing hasem, la tep donburom ia ka met ba dangsah jong ka Samla Ranisha Syiemlieh, mynta ka nohphai sngi ka 25 tarik u Kyllalyngkot 2024.
Ha shwa ban leit rah ia ka met ba dangsah jong ka samla ha u lum jingtep, la pynlong ia ka jinglehniam leh rukom kaba khatduh ha iingsah, kaba don ha ka shnong Lapalang (Pdengshnong) da u Father Jose, ha ryngkat ruh ka jingiadonlang baroh ki ba haing hasem, ki kha ki man, ki lok ki jor, ki para marjan marpa, ki paradong baroh, ki nongialam niam, ki paralok jong kane ka samla kiba la wan sngewlem bad kiwei kiwei de.
Kum ban shu pynkynmaw hangne ba ka samla Ranisha Syiemlieh, ka la khlad noh ha ka miet jong ka 23 tarik u Kyllalyngkot 2024, ha NEIGHRIMS Hospital Shillong.
Katkum ka jingiathuh kiba haiing hasem jong kane ka samla, ba ka jingkhlad noh jong ka Ranisha ka dei ka jingtrei torti jong ki doktor ha katei ka Hospital.
Haba ioh ban iakren bad u kpa jong kane ka samla u bah Yespar Sohshiang u la iathuh, ba ki nongsumar ha katei ka hospital kim shem la sumar bha ia ka khun haduh ba kan da khlad noh.
U la iathuh ruh, ba ka khun ha ka jingtlot jong ka met, ka la ialeh ban thoh ia ka jingthoh ha ka kot ia kaei ka ba la jia hapoh ka kamra ICU da kaba ong, “Ki doktor bad ki nurse ha NEIGHRIMS kim shem shim khia ia ka kam bad ki shu ieh bad leh tangdep".
Shuh shuh haba ioh ban iakren bad u kpa mynta ka sngi, u la ong, ba ka khun ka la khlad noh ha ka miet jong ka 23 tarik tarik, ha ka por kumba 11 baje eiei.
“Ha ka sngi u Blei kata ha ka 22 tarik, ha ka por kumba 3 baje eiei mynstep u la ioh ia ka phone na ka khun, kaba la khot kyrpad ia u ban wan sha hospital da kaba ong, “Pa wan kloi nga la iap", bad ha ka jingbym khlain ka met u la phah noh da u khun pyrsa ban leit peit sha hospital" la iathuh u kpa.
Kiba ha iing baroh ki la dep ban iakren bad ki nurse jong katei ka hospital, hynrei kim shem treh ban kren, hynrei ka hospital ka la shu ai tang da ka syrnot ba khlad bad ka certificate jong kane ka samla.
Haba ioh pat ban iakren bad ka niakha jong kane ka samla, ka kong Sohshiang ka la iathuh, ba kiba haiing hasem ki la sah ha ka umdum haduh mynta ba kim shem ioh ia ka daw balei ka khun jong ki ka khlad bad na kaei ka daw.
Ka la pynpaw ruh ka jingsngewlyngngoh halor ka jingsumar ba ki la ai ia ka khun jong ki, da kaba shu puid khlem da tip tikna ia ka daw tynrai.
“Ngi la pyrshang ban pan bad kylli ia ki kot ki sla jong ka jingpang ba ka khun jongki ka don, hynrei ki doctor bad ki nurse ki la kyntait, kaba la pynlong ia kiba ha iing hasem ba kin bitar bad sah ha ka umdum".
Ki doctor kim shem la iathuh ba ka khun jong ki, ka don jingpang aiu, hynrei ki la shu phah rung peit shapoh hospital bad ban shimti noh ia ka met bad ka kong Sohshiang ka la iathuh ba ka rukom puid jong ki, ka long thik kumba puid blang ne puid masi bad kaba ima shisha ka rukom leh.
U Rupang um pat nang ban pyniapher ia ka kyntien “Shym".
U ong sah “Shem" shi shem.
Sngewsih ba kiba bun ki kot Khubor Khasi ki ialam bakla ha ka rukom thoh bad spel dak.
Mairang:Ka kyrtong MP ka NPP na Shillong Parliamentary Constituency ka kong Ampareen Lyngdoh ka la ong ba ki paidbah ka jylla ki dei ban jied ia ka, kaba don ka jingiajan bad ka party kaba synshar ha Delhi khnang ban pyn urlong ia ki kam ka jaitbynriew.
Haba kren ha ka jingialang pdiang burom ia u MDC ka Mairang u bah Batskhem Ryntathiang sha ka NPP ha Mairang mynhynnin ka sngi, ka kong Ampareen ka la ong ba u MP ba mynta u bah Vincent H Pala um lah ban leh eiei namar ba u don ha ka liangpyrshah bad ka la donkam ia ki paidbah ka Shillong Parliamentary Constituency ban jied ia ka party kaba don ka jingiajan ha Delhi na bynta ka jingmyntoi ka jylla.
“Nga la trei kum ka MLA, kum ka myntri sorkar ia ka jylla ha kine ki snem haduh mynta.
Ngam dei ka kynthei ne shynrang, nga dei ka MLA jong phi, nga dei ka nongialam jong phi, klet ia ka jinglong kynthei ne shynrang, ngan pyni kham palat ban ia uno uno u rangbah.
Jied ia nga, ba nga lah ban trei ia ka kam, ba nga don ka jingtip, ba nga don ka jingshemphang bad ba nga don ha ka party ba don lypa ka jingiadei shathie (Delhi)", la ong ka kong Ampareen.
Ka la ong ba lada ka shah jied kum ka MP, kan iehnoh ia ka kam MLA khnang ba kan rah ia ki mat ka jylla sha dorbar Parliament ha Delhi.
Ka la kam ba hapoh ka jingialam ka NPP, ka rep ka riang ka la kiew ha ka jylla naduh ka thung strawberry, sying, shynrang, u soh bad ka jingthaw ia ki SHG ban kyntiew ia ki longkmie ha ki kam bapher bapher.
Ka NPP kan dei ka party ka ban lah ban synshar dalade ialade ban ialam ia ka jylla shakhmat.
“Ngam bein ia ki party kiba don ha shwa ka NPP, hynrei ka donkam ban tip ba ka NPP ka dei kaba trei ia ka kam bad nga la leit kylleng ki jaka nga iohi ka la don ka jingkylla kaba bun bha", ka la ong.
Ki shitniam hindu, ki la leit kiew ha tnum jong ka iingmane Kristan, ha ka sngi U Blei bad ki pynher, da ka lama rong stem, ha katei ka tnum bad ki da pyrta ruh  Jai Shri Ram, ha Ranapur tehsil jong ka Jhabua district jong ka Madhya Pradesh.
Kitei ki iingmane, ki dei kiba don ha  Dhamaninathu, Dabtalai bad ha  Uberao, ki dei kiba la pyniaid da ka kynhun Protestant Shalom Church, nangta ka Church of South India ka pyniaid ia kaba don ha ka shnong Matasula bad kine ki dei ki iingmane, kiba don marjan.
Kitei ki video, ki la saphriang kylleng kylleng, haba U Digvijaya Singh, nongialam jong ka seng Congress, ula pyni paidbah, lyngba ka twitter jongu.
U  Pastor Paul Muniya na ka Shalom Church, ula ong, ba ki dang wad jingtip halor aktei ka jingjia, na ka bynta, ba kin ujor sha ki pulit, katba U  Pastor Godwin jong ka CSI, u iathuh, ba ka balang ka dan gpyrkhat, la kin ujor ejahar ne em, halor katei ka jingjia.
“Kitei ki briew, ki iaid da ki thuk thuk bad ki sdang ia ka jingiaid paidbah na ka iew ha Ranapur block bad ki da pynher ruh ia ki lama stem bad ka dei kaba ki la dep pynkhreh lypa ban leh ia katei ka kam beain bad ki dei ruh kiba rah bad ki lathi bad ka jingbun briew, ka nangbun nangbun, ha kaba na ka jingdon kaba 60ngut, ki poi sha ka 200ngut kham hadien, katba ki nang leit ban teh ia kitei ki lama stem bad kiwei na kawei ka iingmane sha kawei pat" ong U  Pastor Muniya.
U Pastor Godwin, u iathuh ba ki pulit, ki leit poi ha ka por kaba ki dang pynieng ia kitei ki lama stem bad ki law noh ia kitei ki jingteh, kiba la teh hajron ki iingmane.
U Pastor Muniya, u kam ba kitei ki pulit, ki la bthah ia ki, ba kim dei ban ai jingujor satia bad ki da ong “Pynbeit ia katei ka kam, da ka jingieid, kumba la ju hikai ha ka niam jongngi bad sa ejahar kham hadien, lada ka jia biang, kaba kum katei ka jingjia, hynrei ia mynta, sngap la ka sngap, namar ba ka don ka jingpynbor na shajrong ban sngap noh kumto" la iathuh U Muniya, ia ka jingbthah jong ki pulit.
Ha kawei pat ka liang, U Fr Rocky, PRO jong ka Catholic Diocese ha Jhabua, uba dei ruh u dkhot jong ka  All Christian Union Jhabua Forum, u iathuh, ba ki la iakynduh ia U  Superintendent Police bad u Collector bad iathuh halor katei ka jingjia bad la iathuh ba ki don ar tylli ki jingiaseng, kiba donkam, ha kane ka taiew bad kumta, ki dei ban ai jingiada kaba skhem.
Ha u snem ba ladep, ka Supreme Court, ka la bthah ia ki jylla, ba ki dei ban ejahar matdor, halor ki jingkren bein ianoiano bad ban tian bishar, khlem da ap ia ka jingujor na kano kano ka kynhun.
Ha kitei ki video, la iohi, ia ki samla, kiba kiew ha tnum jong ki iingmane bad don ruh kiba teh ia ki lama stem, kiba don bad ka dur jong U Ram.
Shillong:Haba kynthoh ïa u MP ka Congress na Shillong bad President ka MPPC u Bah Vincent H Pala, u Vice President ka Meghalaya BJP Wankitbok Pohshna ula ong, “Ka Congress kam dei ban batai stad ïa ki halor ka jinglaitluid ha ka jingngeit Niam".
Une u nongïalam ka BJP ula ong ba dei ka Sorkar Congress ba la ïalam da u Nehru kaba wanrah nyngkong eh ïa ka Conversion Bill ïa kaba la khot ka Indian conversion (regulation and registration) bill ba la wanrah ha Parliament ha u snem 1954, kaba thmu ban ai Licence ïa ki Missionaries bad ban pynrung kyrteng ïa kiba pynkylla niam bad ki Heh Sorkar.
“Hynrei ïa kane ka Bill la kyntait da ka Lower House jong ka Parliament.
Kam sngew ïahab ba u President ka MPCC um don jingtip ïa kane ka jingshisha bad ka pyni ruh ba une u MP u kwah tang ban pynsaphriang ïa ki khubor lamler tang ban myntoi ha ka saiñ pyrthei," ula ong.
U Bah Wankitbok ula ong ba dang shen u PM Modi ula lum lang ïa ki Nongïalam Khristan jong ka Ri ha ka sngi rakhe Khristmas bad ha ka jingkren jong u, u PM ula ïai ban ba ka Khristmas kam dei satia ka jinglehkmen tang jong ki paid Khristan hynrei ka dei jong baroh ki nong India haba ïathuh ruh ïa ka jingïadei ba iajan jong u bad ki sengniam mynba u dang long u Myntri Rangbah ka Jylla Gujarat bad ha ka jingleit khatduh jong u sha Rome ha u 2021 bad ha ka jingïakynduh ïa u Pope Francis, ula khot sngewbha ïa u Pope ban wan sha India kum u Nongshah khot sngewbha jong ka Ri.
“Kam don satia kano kano ka jingartatien ba baroh ki flagship program ba la wanrah da ka Sorkar u Modi, kala ai ïa kajuh ka hok ïa ki paid Khristan kaba pyni shai ruh ba ka BJP ka dei ïa baroh ki nong India hapoh ka slogan ‘sabka saath sabka vikas sabka prayas sabka vishwas," ula ong.
U Bah Wankitbok ula ong, “U Heh ka Congress ha Jylla ha ka jaka ban pynsaphriang ïa ki khubor thok, ula dei ban ai shuwa ïa ka kaiphod jingtreikam ha ka Constituency kum u MP ka Shillong ha ka jaka ban leh politic da ki kam shukor tang ban khring vote na ka bynta ka ilekshon Lok Sabha.
Ula ong ba u MP ka Shillong u dei ban tip ba ka Jylla Meghalaya kaba don buh eh ki paid Khristan kala ïoh ïa baroh ki skhim ka Sorkar Pdeng la ka dei ka jingpynpoi kor um haman ki ïing lyngba ka JJM, ka jingshna ïing lyngba ka PMAY, ka gas connection hapoh ka Ujwala, ka jingsam khaw ei hapoh ka PMGKY bad kaba kham kongsan eh ka jingai injek dawai covid ei, kaba pyllait ïa ki nong shnong ka Jylla na ka khlam kaba shyrkhei eh.
Shillong:Ka Sorkar Jylla ka la bthah ïa ka North Eastern Indira Gandhi Regional Institute of Health and Medical Sciences (NEIGRIHMS) ban aiti ïa ka kaiphod halor ka jingkhlad ka samla ba dang 23 snem hapoh kane ka Hospital.
Ïa kane ka pyntip da ka Myntri ka tnat ka koit ka khiah ka Kong Ampareen Lyngdoh bad ka la phah ruh ïa ka khubor sngewlem shaka ïing ka sem jong kane ka samla.
“Ngam kwah ba ngan bakla ha ka jingkren jong nga namar ïa kane nga la pan da ka kaiphod na ki bor pynïaid jong ka NEIGRIHMS," ong ka Kong Ampareen.
Ka Kong Ampareen ka la ong, “Watla ka NEIGRIHMS ka dei ka Hospital ka Sorkar Pdeng hynrei ka dei ka kamram jong ka Sorkar Jylla ban long ki skhor bad ki khmat bad lada jia kum kine ki jingjia ba sngewsih, ka Sorkar Jylla kan hap pyntip sha ka Sorkar Pdeng ban leh eiei".
Kala ong kum ka Myntri ka tnat ka koit ka khiah, kan pan ïa ka kaiphod bad kan sa pyntip paidbah ïa kaei kaba la kdew ha ka kaiphod halor kane ka jingjia ba sngewsih.
Lah ban kdew, ki bahaïing jong kane ka samla, kila kynnoh ïa ka jingtrei torti bad tohmet ki Nurse bad Doctor jong ka NEIGRIHMS kaba pynlong ïa ka khun jong ki ban khlad noh hadien ba ka la shah puid hapoh NEIGRIHMS.Shillong:Ka kynhun Myntri ha ka sngi Balang kala mynjur ïa ka rta kaba rit eh (minimum) bad ba heh duh (maximum) ha ka jingthungkam ha ki saw tylli ki Tnat Sorkar- ka Civil Defence and Home Guards, Excise, Registration, Taxation and Stamps (ERTS), Forest and Environment bad ka tnat Home (Police) jong ka Sorkar Jylla.
Haba ïakren bad ki nongthoh khubor, u Myntri bad nongaiktien ka Sorkar Bah Paul Lyngdoh ula ong ba namar ka jingdawa ka kam ïa ka bor met, ka snem ba duna eh la buh la ka jong bad kumjuh ruh ïa ka snem ba heh duh ha ka jingthungkam ha kine ki saw tylli ki Tnat.
“Kine ki dei ki snem ba rit eh kaba long hapdeng 18-21 snem bad snem bad ka snem ba hehduh bala rai da ka Kynhun Myntri mynta ka sngi la buh ban long naduh 27 snem na ka bynta ka tnat ERTS, haduh 32 snem ha ka Tnat Civil Defence and Home Guard, sha ka 30-32 snem ha ka Forest & Environment bad 21 snem kum ka snem ba rit eh bad 27 snem kaba heh duh na ka bynta ka Tnat kam Pohïing," ula ong.
U Myntri ula ong, “Katba nga dang pyrshang ban batai sha phi, kine ki kynthup ïa ki kam kum ka junior scale MPS bad UB/AB,SI, baroh kine ki kam ki donkam ïa ki briew kiba dang rit ka rta, kumta ka jingrung kam la buh katkum ka jingdonkam.
Kane ka donkam ïa ka jingpynthikna da ka kynhun Myntri, na kata ka daw ngi la wanrah ban ïakren bad la mynjur".
U Bah Paul ula pynbna ruh ba ka Sorkar Jylla shen kan sa pynbna noh ïa ka khubor laitkam ba palat 3000 tylli ki kam jong ki kyrdan bapher bapher hapoh ka Tnat Home (Police) bad palat 500 tylli ki kam hapoh ka Tnat Civil Defence and Home Guards.
“Ngin dang shimpor sa ar haduh lai taïew ban pynbna ïa kane ka khubor laitkam bad ngi dei ban lah pyndep ïa ka kam hapoh ka arbnai ban wan," ula ong.
Mairang: Sa katto katne bnai ban wan ka elekshon MP sha ka Lok Sabha, ka NPP ka la ioh mynsiem ha kaba mynta ka sngi, u MDC ka Congress na Mairang, u bah Batskhem Ryntathiang ryngkat ki nongialam, ula pyniasoh sha ka NPP ha ka jingialang kaba long ha Mission Compound, Mairang.
Haba kren ha kane ka sngi, u bah Batskhem u la ong ba ula rai ban iasoh sha ka NPP hadien ba ki nongialam ba hakhlieh ka NPP naduh u Conrad K Sangma, bad kiwei kila wad ia u, ryngkat ki jingiathir ia ki jingdonkam jong ka thain.
Haba pynphai nia ia kito kiba kren pyrshah ia ka NPP, u bah Batskhem u la ong ba ka pisa ka don ar liang, shiliang da kawei bad shiliang da kawei ka dur bad lada tar kam long shuh bad kan sepei.
Kumjuh ha kine ki sngi ha ka politik kham niar ba ki briew kin ong ba kane ka party ka leh ia kine kine bad ban kdew ia ki jingduna hynrei, bunsien ki shu kren ia kiei kiei kiba lait jong kiwei khlem da peit ia ka jingbha bad u la ong ba ki paidbah ki kham noh kloi ha ki jingsniew.
U la ong ba u sngewnguh ia ka party Congress kaba la pynjop ia u kum u MDC na Mairang-Nongkhlaw hynrei ka jingkylla ka por un hap ban pyrkhat da kumwei pat.
“Ym dei ban sngewthuh bakla ha kane ka sngi, ngim don eiei ia ka party Congress bad sngewnguh ia ka party kaba la pynjop ia nga na Mairang-Nongkhlaw hynrei ka wan ka jingkylla ka por ba ha ka jinglong nongialam ki long kiba bun bad ha ka jingpyrkhat ngam pyrkhat shuh ban leit ban rung sha kane ka party hynrei na ka jingphah wad na u CM, bah Prestone, la wan poi I bah Emlang Lytan kiba la pynkynmaw ia ki jingdonkam kiba bun", la ong u bah Batskhem.
Ha ka jingialang, u la ong ba un iatrei katba lah ban pynjop ia ka kong Ampareen kum ka MP namar u don ka jingkitkhlieh ia ki 19000 ngut ki paidbah jong ka Mairang konstitwensi kiba la ai ka jingshaniah ia u ha ka MLA elekshon ba dang shu dep.
U bah Batskhem u la ong ba watla ki don ki bym pat lah ban pdiang ia kane ka lynti iaid kaba thymmai hynrei un pynsngewthuh ba um ialam sha ka lynti kaba bakla khnang ba ynda kila iohi ia ki kam, kita kiba pyrshah ruh kin sa wan ban kham trei shitom bun shah shuh.
Shillong: Mynta ka sngi ka myntri ka tnad ka koit ka khiah ka kong Ampareen Lyngdoh ka la ong ba kam pat ioh jingtip bha halor ka jingkhlad ka samla kaba shah sumar ha NEIGRIHMS halor ka jingkynnoh ba leh torti ia ka rukom sumar.
Ka myntri ka la ong ba kam pat lah ban ong eiei halor kane namar ba ka dang phah kaiphod na ka bor ka hospital halor kane ka jingjia.
Ka la phah ia ka jingsngew lem sha kiba haiing hasem jong ka samla kaba la khlad.
Ka la ong ba ynda la ioh ia ka kaiphod kan sa lah ban ong eiei bad ka la ong ba ynda la ioh ia ka kaiphod lada ka lap ba don jingleh torti shisha, kan sa tuklar bad ka sorkar pdeng.
Ka la pynpaw ia ka jingkthang ka mynsiem haba ioh sngew ia kane ka jingjia.
“Ngam pat lah ban ong eiei namar nga dang pan kaiphod halor kane ka jingjia.
Ynda la ioh ia ka kaiphod lada dei ba ka don shisha ka jingle torti, ngan sa tuklar bad ka sorkar pdeng", la ong ka kong Ampareen.
Lah ban kdew ba kawei ka samla Ranisha Syiemlieh, 23 snem ka la khlad noh ha ka sngi Palei ha kaba kiba haiing jongka, ki la kynnoh ba ka la don ka jingleh torti ha ka rukom sumar ia ka.
Shillong:U myntri rangbah ka jylla u Conrad K Sangma, ha ka 24 tarik Kyllalyngkot 2024, u la ong ba ka sorkar ka la pynkhreh shaid shaid ban shna ia ka Park kaba heh bha ha Golfilink, ha kaba kan ym ktah tang ia iwei I dieng ruh kiba la don lypa mynta.
Haba kren ha ka jingplie ia ki maw kyrteng ha Vivanta Hotel, Shil long u la ong ba yn shna ia ka Park kumba lai ne saw tylli ia ki paidbah, ki jaka lehkai ban pynbyr ngia ia ki nongwankai.
Yn tei ruh ia ka waterfront ne ka pung ban shong lieng ha kaba ki briew kin iaid ki shongkai ruh.
Ha kajuh ka por, u myntri rangbah u la ong ba shwa ban kut une u snem, ka sorkar kan plie ia ka Integrated Command and Control Centre ban don kumba 300 tam ki camara bad ki pyrda ramhah ne screen ban peitngor ia ka iaid ka ieng, ka khih ka ksar jong ki kali ha nongbah Shillong, khamtam ka jingsahkut kali, kaba dei ka bynta Smart City Projek.
“Ka nongbah Shil long kan sa sakhi ia ki jingkylla shen ha kine ki sngi ia ki bym ju iohi mynno mynno ha ka por mynshwa", la ong u Conrad.
U la ong ba ia ka jingdro dur ia ka Secretariat yn pyndep ha u bnai Risaw mynta u snem shwa ban sdang noh ban shna ia ka.
“Ka jingmang ban tei ia ka Secretariat kan ym duna ia ka T.500 klur tangba ym pat lah ban ioh jingkhein kaba paka namar bym pat dep ia ka jingdro dur ne design", la ong u myntri rangbah.
Ha kajuh ka por, u la ong ba ka jingshna ia ki jingdonkam ka sor Shillong thymmai naduh ki surok, kiwei ki jingdonkam kan ym duna ia ka T.2000 klur eiei.
Shillong:Mynhynnin ka sngi u Myntri Rangbah ka jylla u Conrad K Sangma ryngkat u symbud myntri rangbah u bah Prestone Tynsong ki la plie ia ki maw kyrteng ban shna ia lai tylli ki surok sha sor Shillong Thymmai.
Ha ka jingialang ha Vivanta Hotel, Shillong la plie ia ki maw kyrteng ia ka surok na Lumshyiap Bellafonte sha New Shillong Township ha Umsawli lyngba ka Mawpat kaba 6km kaba T.49 klur.
Nangta ka surok MBT na Bribah Mawpat sha IAS Colony Umsawli kaba 3.2 km kaba T.27.49 Klur bad ka jingpynbha ia ka surok 2-Lane na Shillong- Diengpasoh na 14 km sha 21.20 km kaba long 7.20 km kaba T.55 klur.
Ka jinglut ban shna ia kine ki surok ka la poi kumba 131 klur tyngka eiei.
Haba kren ha ka jingialang, u Conrad ula kubur ia ka jingong u bah Prestone ba kane ka sorkar kam kwah ban heh tang ka ktien, hynrei ka pyni beit da ki kam.
Ula ong ba kine ki surok ki long shi bynta ban tei ia ka sor Shillong kaba thymmai, hynrei ha kajuh ka por, kan pynbha ruh ia ka sor Shillong barim.
Katkum ka jingong u myntri rangbah, ka sorkar kan shna park bad jaka iaid jaka shongkai kaba paka ha Golflink ban khring ia ki paidbah bad ba kin ioh lehkai.
Ula ong ba ka sorkar ka la pynkhreh shaid shaid ban rah noh ia ka Secretariat bad kiwei ki ophis sha sor Shillong Thymmai, khnang ban kham pynduna ia ka jingsahkut kali ha sor Shillong kaba rim.
Ha kajuh ka por, ula ong ba ka sorkar jylla kan iarap ei ia ki shnong, ki trai jaka ha sor Shillong Thymmai ban leh ia ka jingdro ne planning, khnang ba kan long ka sor kaba itynnad tam kum ka Nongbah Kaba la Pynwandur ne Planning City.
Shwa ia kane, u bah Prestone ula ong ba kane ka sorkar kam kwah ban shu heh tang ka nia, hynrei ka pyni da ki kam.
Ula ong ba kat kane ka projek kaba la kot sha ka 131 klur tyngka eiei, la dei ban pynlong jingialang ha madan Polo, hynrei kam kwah ban leh kumta.
tang shu dep thep vote MP / MDC lah klet ki tei baroh.
put on shelf.
Nongpoh: U MLA ka Jirang, u Bah Sosthenes Sohtun, mynhynnin ka sngi u la lum la lang ia ki Bor Distrik ka Ri Bhoi lem bad ia ki ophisar ka Meghalaya State Polution Control Board, ban iakren na bynta ban thaw ia ki lad ki lynti ba kumno ban pynjah noh ia ka nam Lyer jaboh ha Byrnihat, kaba la ioh ia kata ka nam kum kawei na ki thain, ba ki paidbah ki hap ban ring ia ka Lyer kaba jaboh tam hapoh ka ri.
Katei ka jingialang, ka dei ruh hadien ba ba ha kine ki bnai ba la dep, ka Centre for Research on Energy and Clean Air (CREA), ka la pynbna ba ka thain Byrnihat ka dei kawei na ka jaka ba jaboh tam ka lyer hapoh ka ri India.
Dei halor katei ka nongrim, kaba la pynlong ia u MLA Jirang bad u MDC Jirang, ba kin pynlong ia katei ka jingialang ha IB Byrnihat, ha kaba la wan iashimbynta da ki ophisar sorkar, kiba kynthup ia u Bah Eric Kevin Dkhar, EAC ka Ri Bhoi, nangta u Bah S.Swer, Senior Scientist ka MSPCB lem bad kiwei ki ophisar sorkar.
U Bah Sosthenes Sohtun, haba kren sha ki lad pathaikhubor, u la ong ba ka jingthmu ban khot ia kitei ki ophisar sha katei ka jingialang, ka long ban ia kren bad iatai sani halor ba kumno ban thaw ia ki lad ki lynti, ba kumno ban shim khia na bynta ban pynduna ia ka jingmih ka lyer jaboh ha Byrnihat bad kaba la ioh kum kata ka thain kaba jaboh tam ka Lyer.
Nalorkata, u MLA Jirang u la kyntu ruh ia ki Bor Distrik lem bad ki ophisar na ka Meghalaya State Pollution Control Board (MSPCB) ba kin shimkhia ha ka ban iakhun pyrshah bad ban pynduna ia ka Lyer jaboh ha ka thain Byrnihat.
Ha kajuh ruh ka por u la btah ruh ia ki ba ki dei ban pynlong ia ka jingleit jurip kaba kyndit kyndit sha kito ki karkhana ha Byrnihat bad kiba ju pynmih ia ka Lyer jaboh.
Nongpoh:Kat haduh mynta ia ka daw jong ka jingjaboh ka Lyer ha Byrnihat ym pat lah ban tip, namar kat haduh mynta ym pat ioh ia ka Kaiphod bad ia kane la pynshai da u Bah S.Swer, Senior Scientist ka Meghalaya State Pollution Control Board (MSPCB), uba la kren sha ki lad pathaikhubor, hadien ba la kut ka jingialang kaba la khot da u MLA Jirang ha Byrnihat, ban iakren iatai halor ka jingjaboh ka Lyer ha Byrnihat, kaba la ioh ruh ia kata ka nam kum ka thain kaba jaboh tam ha Lyer ha ka ri.
U Bah S, Swer, u la ong ruh ba kumba ka long haduh mynta, ki stad wad bniah halor ka jingjaboh ka lyer, ki dang pyrshang ban wad bad ban tip, la katei ka jingjaboh ka lyer, ka dei na ki tdem kaba mih na ki Karkhana, ka tdem jong ki kali ne ka tdem kaba mih na kaba thang ia ki Plastik lem bad kiwei, hynrei kat haduh mynta ym pat ioh ia ka Kaiphod.
U la ong ruh, ba ia katei ka kamram ban wad jingtip halor ka jingjaboh ka Lyer ha Byrnihat, la leh da ki stad Saian jong ka Council of Scientific & Industrial Research (CSIR) jong ka National Environmental Engineering Research Institute (NEERI), ha kaba lyngba ka jingwad jingtip da kitei ki stad bniah, yn sa tip ba naei ka Lyer jaboh kaba la pynmih ha Byrnihat bad kaba pynlong ia ka Byrnihat, ba kan ioh ia kata ka nam kum ka thain kaba jaboh eh ka Lyer.
“Kumba ka thain Byrnihat, kaba dei ruh ka thain khappud ha kaba ha ka liang Meghalaya bad Assam ki don ki Karkhana kiba pynmih tdem, ia katei ka bynta ruh ki stad wad bniah ki dang wad jingtip, ha kaba ia kata ki stad wad bniah ki dang wad bniah, la ka jingbeh ka Lyer ka jur na Meghalaya sha Assam ne na Assam sha Meghalaya bad haba la ioh lut ia kita ki Kaiphod, yn sa tip lut baroh na kane ka jaka kaba pynmih bun ka Lyer jaboh, la ka long na Meghalaya ne Assam" ong u Bah S.Swer.
Shillong: Ka Hynniewtrep Integrated Territorial Organisation (HITO) lyngba u President Bah Donbok Dkhar, ha ryngkat u Legal Secretary Bah Shaniah S Nongrum mynta ka sngi ka 24 tarik Kyllalyngkot 2024, ka la phah da ka shithi sha ka Superintendent of Police Anti – Infiltration halor ka jingioh jingujor, ba ki don ki briew kiba nabar ka jylla kiba la ioh ban rung laitluid shapoh ka jylla.
Ha ka shithi ba la phah sha ka SP, ka seng HITO ka la pynpaw, ba kum ka seng ka la ioh ia ki jingujor na kiba bun ki paidbah ha kaba iadei bad ka jingiohlad ki briew kiba nabar ka jylla ban rung shapoh ka jylla, katba ki mon khlem kino kino ki jingtalasi.
Kumta ka seng hi dalade ka la leit ban jurip ia kine bad ka la lap ia ka jingshisha halor ka jingdon jong ki briew kiba nabar kiba rung laitluid shapoh ka jylla Meghalaya.
Katkum ki jingtip ba la ioh na uwei u briew ba wan nabar ka jylla, ula ong ba ki briew ba trei hapoh ka Infiltration Check Post ha Byrnihat, ki la shim da ka pisa na kine ki bar jylla, na ka bynta ban ailad ia ki ba kin rung shapoh ka jylla Meghalaya.
Kumta ha kaba iadei bad kane, na ka liang ka seng ka la buh jingkylli, da kaba ong ba hato kam dei ka kam jong ka State Infiltration Branch ban peit bad iada ia ka jingwan rung kyrthep ki bar Ri shapoh ka jylla Meghalaya.
U President ka seng bah Donbok Dkhar u la ong, ba  ki pulit ki dei ban pyrkhing bha sha ki border na ka jingwan rung jong ki bar jylla, kumba ki khang ia ki paidbah ba wan iakhih ban dawa ia ka hok.
Kumta ka seng HITO ka la kyrpad ia ka SP, ba kan shimkhia ha kaba iadei bad kane ka kam bad ruh ia ka jingleh jong ki nongtrei jong ka Infiltration Check Post kaba don ha Byrnihat.
Shillong:U kyrtong monlang ka shatri Regional Democratic Alliance (RDA) jong ka United Democratic Party (UDP), u bah Robertjune Kharjahrin, ula kynnoh ba u MP ka Congress na Shillong Parliamentary konstitwensi u bah Vincent H Pala u dei uba ieng pyrshah ia ka jingdawa ia ka Inner Line Permit (ILP) ha Meghalaya.
Haba kren mynhynnin ka sngi, u bah Robertjune u la ong ba ka daw ba ka jylla Meghalaya kam ioh ia ka ILP, ka lah ban dei ruh na ka daw ba u MP na kane ka jylla u pyrshah ia ka.
“Phi la iohi ia u bah Vincent H Pala uba ju kren khah khah pyrshah ia ka jingpyntreikam ia ka ILP ha ka jylla", la ong u bah Rfobertjune.
U la phah ia ka khubor sha ki paidbah ka Khasi-Jaintia bad ka jylla, ba lada ki kwah ban ioh ia ka ILP, ki dei ban jied ia u kyrtong uba kwah shispah percent.
Ka udp ka mut u dieng pyngkiang ka jaitbynriew, phi lah dei ban kyrshan ia u kyrtong ka vpp hynrei phi kah syrngiew ia ki  khlur ka bri hynniew trip.
Shillong:  Ka District Magistrate, East Khasi Hills, ka la pynbna ban khang dam ia ki iing jong ka kong  Ridalang Pyrbot, kaba dei ka nongshong wai jong ka kong  Virginia Dkhar bad U bah Jarnar Khongsti ha Lumjingsuk, Madanrting Block-A bad ka iing jong ka kong  Pinora Khongwir, ha at Madanrting Block – C, nangta ka iing U  P Kanti Das (u nongshong wai) ha ka iing ka  S.Sengurta, kaba don hajan St.John Primary School, Laban bad ka S.R.Banks, K.S.Road, Laban, ha iing jong ka kong Jhumella Shylla, Club I, Pynthorumkhrah bad sa ka iing ka kong  Rodha Wahlang ha Jaiaw Langsning.
Ka hukum, kaba la pynmih myn hynnin ka sngi, ka khang ban ia rung ia mih sha kitei ki jaka haneng.
Ka Flipkart, ka kompeni die tiar kaba la pawnam bha, ka la shah kynthah jur ha ki khyndiat sngi ba ladep bad ka daw, ka long namar ba ka kam ba ka Nagaland, ka dei shabar jong ka India.
Ki la don kiba buh jingkylli ha ka peij jong katei ka kompeni ha facebook,  halor ka jing bym leit pynpoi jongka, ia ki tiar ki tar, ba ki thied ki briew kiba na Nagaland bad halor katei ka jing kylli, ka jubab, kaba la ai da ka kompeni, ka long  “Ngi sngewsih ban tip ia katei ka jingeh jongphi.
Ngi sngew kmen ruh ba phi kwah ban thied jingthied na ngi.
Hynrei, ki nongdie, kim shym la ai jingbti ia ngi, ba ngin shalan tiar shabar jong ka India".
Kham hadien katei ka kompeni, ka la sngewthuh ia la ka jing bakla bad ka pan map noh bad ka kular ruh ba kan pyrshang ban wad ia ki lad ki lynti ban pynpoi ia ki tiar sha Nagaland ruh.
Shillong: Hadien ka jingialang jong ka Commitee on Women Empowerment jong ka Assembly Commitee bad u Director ka tnad ka koit ka khiah na ka liang jong u  bah Himalaya Shangpliang, u la iathuh  ba myn hynnin ka sngi ki la ia kren bad u Director ka tnad ka koit ka khiah u Dr A War ha kaba ia dei bad ka jingkiew palat ka dor na ka bynta ban phah test COVID-19.
U Bah Shangpliang u la ong, ban ia nujor ia ka dor ka jylla kala buh dor kaba heh bha kumba ka long mynta, haba la buh ia kane ka jingkylli ha u Director ka tnad ka koit ka khiah Dr War  u la kubur ba ka dei ka jingshisha ka dor kala kiew namar ba ka ICMR kam shym la ai shuh ka jingiarap ia ki sorkar jylla.
U bah Shangpliang u la ong ruh ba ka sorkar kam dei ban peit than ia ka dor namar ka sorkar kam dei ka nongkhaii namar ki don ha ka sorkar bad  kum ka sorkar ka la dei ban pyrshang ban pynhiar ia ka dor jong ka bai test bad lada ka don ka bynta kaba don kam, ka sorkar ka hap ban pynhiar ia ka dor bai test.
Ka  Committee kala bthah ia ka tnad ka koit ka khiah ba kan bishar bniah biang ha kaba ia dei bad ka dor bai test.
Ka sorkar ka dei ban pynhiar ia ka dor bai test bad lada don kam ka sorkar ka lah ban pynhiar ia ka dor kaba siew shiteng dor na ka liang jong ka sorkar bad kumba ka long mynta ban ioh ei ia kane ka jingtest dei tang ki long iing kiba don hapoh u lain jong ka jingduk.
Shillong: Ka MLA jong ka Malki-Laitum khrah Constituency, ka kong M Ampareen Lyngdoh ka la ong ba lada ka sorkar jylla kam lah ban buh ia ka entry/exit checkpoint ha ki bynta jong ki khappud jong ka jylla, ka ladei ban pyntrei kam noh da ka Inner Line Permit (ILP).
Ka la ong ba lada ia ka entry/exit point ym lah ban pyntreikam noh, ka ladei ka por ban pynrung noh da ka ILP kaba ki paidbah baroh kawei ki thrang.
Ka jingiakren halor ka entry/exit checkpoints ka la neh da ki snem wat hadien ba la biang lut ki kot ki sla bad ki jingai jingmut kiba skhem, hynrei ka sorkar MDA hapoh ka jingialam jong u Conrad Sangma ka la pynduh noh ia kane ka jingthaw ia ki checkpoints ha Umling," ka la ong.
Ka jingtei ia ka checkpoint ha Umling ka la kot sha ka 16 klur tyngka bad ka Tourism Department ka la bhah pisa na ka bynta kane ka project ha ka 13 tarik u bnai March 2020.
Katkum ka tyllong khubor ba la ioh lum, la iathuh ba u Bah Kitbok Warbah, uba dei u kontraktor uba dei khmih ia kane ka checkpoint, u la pynlut la kumba 4 klur tyngka na ka bynta kane ka project bad u la pynlut ruh na pla lade hadien ba ka sorkar ka la pynsangeh noh ia ka jingiarap pisa bad ia kane ka kam la sdang naduh u bnai Jymmang 2020.
Nongpoh: Hadien ba bun na ki nongrep ki la shah ktah jur ha ki jingthung jingtep bad ki lyngkha ki risai na ka jingpynlait ia ka pung Umiam bad ka jingther u lapbah ha kine ki sngi ba la dep, ka Hynniew Trep Youth Council (HYC) Ri-Bhoi District, ka la dawa na u BDO Umsning Block bad Bhoirymbong Block, ba ki dei ban pynsted ia ki lad jingiarap sha kitei ki nongrep, kiba la shah ktah na ka jingpyllait ia ka dam Umiam.
Ha ka kyrwoh kaba la phah da u Bah Hercules Suting, President ka HYC Ri Bhoi, u la ong ba ka seng ka la ioh ka jingujor na ki paidbah ba bun tylli ki shnong kum ka Umshew Umtngam, Biersiej, Sohphoh, Mawrathud, Tyrso, Ingsaw, Umlaitteng, Umlatara bad kiwei ki shnong ba marjan, kiba la shah pynjulor ha ka jingther u lap bah bad kumjuh ka jingpynlait ia ka pung Umiam kaba lah pyllait la arsien kyn thih ha u bnai Nai tung bad u bnai Nailur.
Ki jingthung jingtep kynthup ruh naduh ki pynthor kba, ki lyngkha sying bad kiwei kiwei de ki mar rep ki la duh lut bad shah rong ha ka um bad shah tap ruh ha ki shyiap bad khyndew, bad bun na ki jaka rep ki la twa na ka jingtap ka wah Umiam.
Kiba bun naki nongrep ha katei ka thain bad kumjuh ki nongialam shnong ki la pynpaw ka jingsngewkhia bad ka jingsngewsih kaba jur ba ki la trei shitom mynta da ki bnai ban rep ban riang, ban thung ban tep, hynrei kumba long mynta katei ka jingtrei shitom jong ki ka la long leh noh ei wat hadien ba ki la pynlut bad bor met bad pisa hadien ba ki jingthung jingtep baroh ki la shah rong bad shah tap ha ka um hadien ka jingjur slap kaba neh kumba katto katne sngi bad ka jingpynlait ia ka pung Umiam.
Halor katei ka bynta na ka liang ka seng HYC, ka pynpaw ia ka jingsngewkhia bad sngew pangmet ban iohsngew ia ka jingud jingnam jong ki nongrep halor ka jingshah lynshop ki lyngkha bad ki pynthor ki jong ki ha ka umsaw bad kyrpad ruh sha ka bor sorkar ban peit bad khmih lem ia ka jingeh ki nongrep bad kumjuh ban pynsted ki lad jingïarap ba kin lait naka jingduhnong.
Jowai:U District Magistrate ka East Jaintia Hills u la pynmih ia ka hukum myn hynnin ka sngi ban khang pyrshah ia kino kino ki jingpyn long ia ki strike ha kaba iadei bad ki marbam mardih bad kiwei kiwei kiba don kam na ka bynta u paidbah kum kane ka por ba hiran ka pyrthei na ka daw ka jing lynshop u Khniang jingpang Covid-19.
Kane ka jing khang lad ban pynlong ia ki strike ka long na ka bynta ba ki paidbah kin ioh ia ki lad jingiarap ha kano kano ka por ba ki donkam kyrkieh bad kane ka hukum na ka liang u District Magistrate u la pyntip ba kan bteng ban treikam tad haduh 6 bnai kynthih.
Nongpoh: Ki briew na ka Party National People’s Party ha Ri Bhoi, mynta ka sngi ki la pynlong ia kawei ka prokram ban pynkup burom ia u Dasakhiat bha Lamare, MLA ka Mawhati bad uba dei na ka Party NPP, kata hadien ba utei u MLA dang shen u la ioh ban long kum u Myntri ka sorkar jylla bad uba bat ha ka tnat Fishery, PWD Building lem bad kiwei.
Ha kaba pynkup burom ia u Dasakhiat bha Lamare, kaba ki la pynlong ha shnong Umsawnongkharai, Ri Bhoi, la iohi ba la jan baroh ki nongmihkhmat bad ki nongkitkam ka Party NPP ki la donlang, kata naduh u Bah Sosthenes Sohtun, MLA Jirang, u Bah Victor Ranee, MDC na Jirang, u Bah Rangkynsai Kharbuki, MDC na Umroi, u Ma Ngaitlang Dhar, Adviser ka NPP ha Ri Bhoi, u Bah Clement Mawlong, president ka NPP ha Ri Bhoi, u Bah Thomas Malai lem bad kiwei.
Halor katei ka jingpynkup burom ia u Dasakhiatbha Lamare, ki nongmihkhmat bad nongialam ka NPP, ki la ong ba kum ka Party ka kmen ba u MLA napoh ka Party u la ioh ban don ha ka thup Myntri sorkar ha kane ka sorkar MDA kaba mynta bad khamtam eh ba u dei tang ma u hi u MLA na Ri Bhoi, uba don ha ka thup ki Myntri Sorkar.
Kitei ki nongmihkhmat bad nongmihkhmat ka NPP, ki la ong ba kum ka party kaba don ia ka thong ban treibha bad ban ia ka jingshakri kaba janai ia ki paidbah, ka don ia ka jingangnud ba u Dasakhiatbha Lamare, un da treibha bad ka ban long ka jingmyntoi ym tang ia ki paidbah hapoh ka Mawhati, hynrei hapoh ka Distrik bad jylla hi baroh kawei.
Jowai: Namar ka jingdon kiba la ioh ia u Kniang jingpang Covid-19 bad ban ailad ia ki briew jong ka tnad ka koit ka khiah ban leh ia ka Contact tracing bad ruh ba kito ki nongshong shnong ha katei ka jaka kin hap ban shongkhop ha la iing ban lait na ka jingsaphriang utei u Khniang jingpang, na ka liang u District Magistrate ka West Jaintia Hills u la pynbna ia ka Khlieh-aitnar, Iongpiah Jowai kum ka Containment Area naduh mynta hi ka sngi Palei tad haduh ban da pynbna da kumwei pat.
Ka hukum u District Magistrate ka la khang ia kino kino ki riew paidbah ban leit rung shapoh katei ka jaka bad kito kiba shong ha katei ka jaka ruh la khang ia ki ban mih na la ki iing ki sem jong ki tad haduh ba la pynbna da kumwei pat.
La khang ruh ia ki dukan, ka jingialang paidbah bad ruh ia ki ophis sorkar ne private kiba don ha katei ka jaka.
Ki briew jong ka tnad ka koit ka khiah bad u Assistant Sector Magistrate Urban area kin peitngor ia ka long ka man ka koit ka khiah ha katei ka jaka bad ruh ka tnad ka koit ka khiah kan leh ia ki jingdon baroh.
Nongpoh: Halor ka jingioh u Ma Dasakhiat bha Lamare ban long kum u MLA bad khamtam eh mynta lei ba u la long kum u Myntri Sorkar, u Dasakhiatbha Lamare, u la ong ba u ai ka jingiaroh kaba khraw eh ia ki Kmie ki Kpa jong u, kiba la sumar sukher bad kiba la btin lynti ia u tad haduh ba un da long kum u MLA bad katno tam ba u la long syndon mynta kum u Myntri uba deipeit ia ka Tnat Fishery bad PWD Building hapoh ka sorkar jylla.
Nalor ka jingai khublei bad jingiaroh ia ki Kmie ki Kpa jong u, utei u MLA Mawhati bad uba la long Myntri mynta, u la ai ka jingkhublei kaba kyrpang eh ia ki paidbah ka Mawhati Constituency lem bad ia ki nongialam ka party NPP, kiba la trei shitom ban pynjop ia u ha ka MLA Ilekshon jong u snem 2018.
Ka jingtrei shitom Imei bad Ipa, ka la pynkiew bad pynkhraw eh ianga, ha kaba nga la poi sha kane ka kyrdan, katno tam lei ba nga la ioh ia ka rekod kaba kham pher na kiwei, kata ba nga la kop Ilekshong bad long MLA ha ka rta kaba dang khynnah eh bad mynta lei nga la long kum u Myntri Sorkar ba dang khynnah eh ha kane ka sorkar kaba mynta.
Haba iadei bad ka kyrdan kaba u bat mynta kata kum u Myntri Sorkar, u Dasakhiatbha Lamare, u la ong ba un trei shitom ban wanrah ia ki kam pynroi ha ki shnong ki thaw, ki ban wanrah jingmyntoi ym tang ia ki paidbah ka Mawhati, hynrei ha Ri Bhoi bad jylla hi baroh kawei.
Babu Kular KhongjiremTang na ka daw jong ka jingpang Covid-19 bad ka pisa kaba la kot haduh Rs399/ klur, lah mih sa ka jingia pyni nia para Doctor Rangbah jong ki Hospital ka Sor Shillong.
kata,hapdeng U Doctor Rangbah uba bat ruh ia ka kyrdan Director jong ka Sorkar MDA ka state Meghalaya(DHS)bad u Doctor Rangbah uba bat ruh ia ka Kyrdan Director jong ka NEIGRIHMS Hospital Mawdiangdiang,Shillong.
Ka jingia pyni nia ka mih na ka jingshem jongki katkum ka jingstad bad jingshem phang jongki ia kane ka jait jingpang Covid-19, kat haduh ba u rit u ria,u paidbah u paidkar,u thap u dap,u kup shiliang u sem shiliang u la shaiong hi ngain ban sngewthuh mano ba dei bad mano pat ba lait.
Ki ong kein,’haba iakhun ki hati,iap ei u phlang(paidbah)’.
Ngi la iohi ruh ha kine ki taiew ha ki lad pathai khubor ba,u DHS ka Meghalaya u la sdang kop iatai nia ia ki paidbah bapli halor ka jingpang Covid-19 ba don na ki paidbah kiba batai stad ha ki social media pyrshah ia ka jingstad bad jingshem phang jongu.
Kum ki riew paidbah,ka eh bha ia ki bapli bad ka paw biej hi ruh ban ia tai nia ia ka jingpang(diseases) khamtam hakhmat ki Doctor kiba la dep pule pyntbit ia lade.
Ka paw biej hi ruh ba kum u Doctor un ia kop tainia ia ki riew paidbah kiba pli halor ki jingpang(namar ki paidbah ki phah wan sumar ia ki jingpang ha u).
Hadien bym don ki riew paidbah ki ba nud ban iatai nia,u DHS u la sdang ban thalain pat wat para Doctor Rangbah (Director)ruh.
Kane ka pyni ba ki Doctor sorkar ha Meghalaya ki kham stad,kham tbit bad kham shemphang shibun ban ia kiwei kiwei ki doctor jong kiwei pat ki Hospital kiba don ha state Meghalaya.
Ki skul pule Doctor(medical institutes) kum ka NEIGRIHMS Hospital, kim pat ler satia namar kat u Director jongka ruh,um pat sngewthuh ne um pat tip satia hynrei u dang batai bakla pynban hakhmat ki Doctor sorkar ka Meghalaya.
Imat,naduh nangne shakhmat,ki nongpang na Meghalaya kim da donkam eh shuh ban leit phah sumar shabar ka state ban pyllut da ki lak ki klur, namar ki Doctor sorkar ha Meghalaya ki la pyni ba kham tip,kham tbit bad kham stad ban ia kiwei pat ki para Doctor.
Na kane ka jingjia,ngi lah ruh ban ringdur ba,pleng ia ki Doctor na ki private hospital ka sor Shillong ym don ba ngeit ne shaniah ia ki ,na kata ka daw,ka la mih ka jing test positive ha kawei ka hospital,katba ha kawei pat ka kylla negative bad kaba mih positive ha kawei pat ka haspital, ka kylla negative ha kawei pat.
Wat kiba khlad ruh ki kylla positive hadien ba la dep tep ia ki la bun bun sngi.
Don ruh,hana, ki ong,lada shah rong ha ka umsaw ruh ka mih positive hi haduh ba la kulmar jingmut lut ki paidbah baroh.
Shuh shuh,nangne sha khmat,kiwei kiwei ki Hospital ha Shillong(lait noh ki Hospital sorkar)ki la dei ban sian bad kham ia husiar ban ia batai stad ioh shah tei pop ei kha-ma-kha ne wat ban shah thalain ei kumba shah thalain u Director ka hospital NEIGRIHMS.Ym tang katta,ki Doctor kiba tbit bad ba laitluid(independent Doctors) (ki bym shah teh ha ki minister ka sorkar Meghalaya) na kiwei pat ki jaka kum na Delhi,Mumbai, USA,China,etc ki dei ban wan tokit(enquire/research)lem ban pynshisha ia ka dei ka lait halor ki jingbatai jong kine ki 2 ngut ki Doctor Rangbah ka state Meghalaya khnang ban ia shai,ban ia tip paidbah lang kdar mano ba dei bad mano pat ba lait halor ka jingia batai jong kine ki 2 ngut ki Doctor Rangbah(Directors) jong kine ki Hospital ka Sor Shillong.
Jowai: U District Magistrate ka East Jaintia Hills u la pynmih ia ka hukum mynta ka sngi ban khang pyrshah ia kino kino ki jingpynlong ia ki strike ha kaba iadei bad ki marbam mardih bad kiwei kiwei kiba donkam na ka bynta u paidbah kum kane ka por ba hiran ka pyrthei na ka daw ka jinglynshop u Khniang jingpang Covid-19.
Kane ka jingkhang lad ban pynlong ia ki strike ka long na ka bynta ba ki paidbah kin ioh ia ki lad jingiarap ha kano kano ka por ba ki donkam kyrkieh bad kane ka hukum na ka liang u District Magistrate u la pyntip ba kan bteng ban treikam tad haduh 6 bnai kynthih.
Shillong: U Symbud myntri rangbah ka jylla, U bah Prestone Tynsong mynta ka sngi, u la ong ba ka jingkynnoh kaba la pynmih tang ha ki lad pathai khubor ka long ka ba bakla.
Kane ka long ba hadien ba na ka liang jong ka seng BJP ka la kynnoh ia u Myntri kam bor ding u James Sangma, ba u don kti ha ka kam khaii beain ia u dewiong.
Haba ia kren bad ki lad pathai khubor, na ka liang u bah Prestone u la ong ba ki jingkynnoh tang ha ki lad pathai  khubor ka long ka ba bakla bad haba ki don ia ki sabut  sakhi kiba paka, ki  dei ban wan ujor sha ka sorkar  lyngba u Symbud myntri rangbah.
U la ong ruh ba ki don ha ka sorkar ban shakri ia ka paidbah bad ka Sorkar MDA,  naduh ba dang sdang ban thaw sorkar ka  ieng ha ka juh ka nongrim ba ka pyrshah ia ki kam  beain ha ka jylla.
U la ong ruh ba wat la ka long ka party BJP lane kano kano ka party ruh lane ki riew shimet, u kyrpad  ba ban shu kynnoh  lyngba ki lad pathai khubor ka long ka ba bakla bad ula ong ruh ba kane ka jingkynnoh jong ki kan ym lah ban weng ia ka jingeh, hynrei lada  ki la wan ujor sha ka sorkar, khlem pep, kin  lah ban leh eiei ia ka ne ka bynta.
Shillong: Mynta ka sngi ki la don haduh 127 ngut kiba ioh thymmai ia u khñiang jingpang COVID-19 ha ka jylla.
Na kine ki 127 ngut, ha East Khasi Hills ki don 95 ngut.
Na kine ki 95 ngut iwei i dei na ka Armed forces/Para-military Forces, 30 ngut ki High Risk contact, iwei i ILI Case, 5 ngit na Barapathar Cluster, iwei na Bishnupur cluster, iwei na Bivar Road cluster, 3 ngut na Jaiaw cluster, iwei na Laban cluster, 8 ngut na Lapalang cluster, iwei na Lumawbah cluster, 4 ngut na Madanryting cluster, iwei na Mawlai iewrynghep cluster, iwei na Mawlai Kynton Massar, 2 ngut na Mawlai Mawdatbaki cluster, iwei na Mawlai Mawroh, 2 ngut na Mawlai Nonglum, 13 ngut na Mawlai Mawmihthied cluster, 7 ngut na Mawprem cluster, 6 ngut na Nongmynsong cluster, 3 ngut ki pulit, iwei na Rynjah cluster bad 2 ngut na Umpling cluster.
Ha West Garo Hills ki don 13 ngut kiba kynthup iwei i Health worker, 9 ngut ki High risk, 2 ngut kiba wanphai na shabar bad iwei na Tikrikilla cluster.
Ha Ri Bhoi District ki don 8 ngut kiba kynthup 6 ngut na ka Armed forces bad 2 ngut ki high risk contact.
Ha South Garo Hills ki don 5 ngut kiba dei ki high risk contact, ha North Garo Hills ki don 4 ngut kiba dei ki high risk contact bad ha East Jaintia Hills ki don 2 ngut kiba wanphai na shabar.
Ki la don 71 ngut kiba koit ha ka jylla.
Na kine ki 71 ngut, 33 ngut ki dei na East Khasi Hills kiba kynthup 4 ngut na ka Armed forces, 12 ngut ki high risk contact, 3 ngut kiba wanphai na shabar, iwei na Keating road cluster, iwei na Laban cluster, 3 ngut na Mawprem cluster, 3 ngut na Nongmynsong cluster bad 6 ngut na Khyndailad cluster.
Ha West Garo Hills ki don 29 ngut kiba kynthuo 4 ngut na ka Armed forces, 10 ngut ki High risk contact, iwei iba wanphai na shabar, 12 ngut na Bhaitbar cluster bad 2 ngut na Brahminpara cluster.
Ha Ri Bhoi District ki don 5 ngut kiba dei baroh ki high risk contact, ha East Garo Hills ki don 2 ngut kiba kynthup iwei i high risk contact bad iwei iba wanphai na shabar bad ha South West Garo Hills ki don 2 ngut kiba kynthup iwei na ka Armed Forces bad iwei iba wanphai na shabar.
Shillong: Ka kong  Phlabia Sun (56), ka leit shah sumar ha Civil Hospital, ha ka 22tarik Nailar 2020.
Ka la ioh pang covid ha ka 25tarik Nailur 2020 bad ka la khlad noh ha ka 8tarik Risaw 2020, ha ka por 8.30 mynmiet.
Ka jaka sah jongka, ka long ha ICAR Pyllun Damsite bad ka daw ka jingiap jongka, ka long  ARDS with septic shock with covid 19 with Cancer.
Shillong: Ka MLA jong ka Congress, ka Dr Ampareen Lyngdoh ha ba ia kren bad ki lad pathai khubor ka la ong “Na ka liang jong nga, nga la dep ban khot ia ki ar tylli ki jingialang kawei ha Laitumkhrah bad kawei ha Malki ha kaba ki nongmih khmat na ki shnong ki dong, ki la wan ha ryngkat ki briew na ki tnad sorkar bad ha kane ka jingialang ki la pynpaw ba ka long kaei kaei ka sngew diaw ban tip ba mynta hap ban siew ia ka bai sah ha Corona Care, hap ban siew ha ki jaka ban sah bad ia ki bai test bad bun na ki long iing hapoh ka konstitwensi jong nga kim lah ban kyrda ban siew.
"Ka la ong ba kane ka jingphah siew jong ka sorkar jylla, ka la pynkhia bad tynrong shuh shuh ia ka jingeh ha ki paidbah, kumba ka long ha kine ki sngi  bad ki dang kyrmen ba ka sorkar kan dang bteng ia kane ka jingkyrshan, namar lada don 10 ngut kiba shitom COVID-19 kiba lah ban sumar ha iing kin long tang kumba 4 ngut ei ei.
Ka la ong ruh ba mynta haba la bun kiba pang COVID-19, hynrei la iohi ba la dang pynlait shuh shuh ia ki kam ki jam bad hangne la iohi ba ka jingma ka don.
Ka kong Ampareen, ka ong shuh shuh ba   kum ki MLA, ki nongialam shnong mynta la pynsngewthuh ban long kiba la khreh na ka bynta  kaba kham eh, ha kaba ia dei bad kane ka jingpang bad ka la ong shuh shuh ba  kan ym don jingwit ei ei ban iathuh ia ki kyrteng kiba ngat ha kane ka jingpang COVID-19.
Shillong: Kiba ioh pang covid 19 mynta ka sngi, ki long 127 ngut bad na kitei ki kynthup ia 95 ngut ha East Khasi Hills bad na kitei ki don 94 ngut ki riew paidbah, kiba ioh ia katei ka khlam covid 19.
Ka West Garo hills, ka don 13 ngut bad kitei ki dei ki riew paidbah suda.
Kiba jem mynta ka sngi, ki long 71 ngut bad na kitei ki kynthup ia 29 ngut ki riew paidbah na East Khasi Hills, 25 ngut ki riew paidbah na West Garo Hills.
U don uwei uba iap mynta ka sngi na East Khasi Hills, ong ka khubor na ka ophis U Director of Health Services (DHS MI).
Baroh kiba dang don ia katei ka jingpang, haduh mynta ka sngi, ki long 2424 bad kiba la jem ki long 4,903 bad kiba dang don ha katei ka jingpang ha East Khasi Hills, ki long 1729 bad na kitei ki kynthup ia 1696 ngut ki riew paidbah.
Shillong: Ka Commitee on Women Empower, mynta ka sngi ka la pynlong ia ka jingialang bad u Secretary jong ka Tnad Food and Civil Supply ban kyntu ia ka sorkar jylla ba kan don ka jingiakren bad ka Sorkar Pdeng ban pynjlan ia ka por ban pyniasoh ia ka ration bad ka Adhaar Card.
Haba ia kren bad ki lad pathai khubor, na ka liang U Mayral Born Syiem u dkhot jong ka Commitee u la ong kat kum ki jing bthah kiba la wan na ka Sorkar pdeng ki ba don ia ka ration Card kin hap ban pyniasoh bad u Adhaar Card bad ia kane ka ai por haduh ka 31 tarik jong u bnai Nohprah 2020.
U bah Mayral Born u la ong ba kane kan ka long ka ba eh na ka bynta ki nongshong shnong jong ka jylla, kham tam ha ki thain nongkyndong namar ba ki dang sheptieng haduh mynta ban pynrung kyrteng ia la de ha u Adhaar.
U la ong ruh ba tang kumba 32% ki ba briew ki dei kiba la don ia u Adhaar bad bun na ki briew ki ba don ia u Card Ration kim don ia u Adhaar, u la ong ruh ba  ka don ruh ka  jing  pynkulmar jingmut ia ki paidbah  ba lada ym don Adhar ym ym ioh Ration shuh.
Halor kane ka bynta, mynta ka sngi la iakren bad u Secretary jong ka Food and Civil Supply ba ka tnad kan ym dei ban pyniasoh ia u Adhaar bad ka ration Card haduh u Nohprah jong u 2020 namar ba kane ka long ka ba shitom ban pynrung ia baroh ki ba don Card ration.
Na ka liang ka Commitee ka la bthah ruh ia u Secretary ba un ia kren bad u Chief Secretary ba kin pynpaw ia ka  Sorkar pdeng  ban pynjlan ia ka por ban pyniasoh ia u Adhaar bad ka ration card, wat  hadien ka 31tarik u Nohprah 2020.
Shillong: Mynta ka sngi ka shnong Namdong B, hapoh ka jingialam U Ma Chanbor War,  u Asst.Waheh Shnong bad ki katto katne ngut ki dkhot Committee Chnong Namdong ‘B’, ka leit ban pan jingshai na u Asst Executive Engineer Khliehtyrshi halor ka jing kiew kynsan ka bai bor ding ha katei ka Shnong khamtam kiba hap ha ka scheme BPL bad kiba hap ha ka DLT ruh kumjuh, bad ka Committee ka lah pynsngew shibun ki jingeh ba ki nong shong shnong ki kynduh hakaba ia dei bad ka jing eh kaba ia dei bad ka bai Bording,U Asst Executive Engineer Khliehtyrshi u la ia thuh ba ka jing kiew ka bai bor ding ka dei na ka daw ba lah khein lang ia ki bill kiba dang sah, (Out standing bill) bad u Asst Executive Engineer Khliehtyrshi u lah ia thuh ba ki lah ban siew kum ka instalment ha kano kano ka por ba ki sngw bit bad u lah ia thuh ba lada ka don ka jing kiew palat pud ka bai bor ding; kino kino ki long ing ki lah ban phah check ia u meter jong ki, ha ka ophis trei kam ha Khliehtyrshi.
Ha kajuh ka por ka Committee ka la pynsngew ba U Meter Reader u dei ban nang ka kren ka thylliej khamtam ia ki long ing kiba duna ka pule puthi bad u dei ban pyn iadei bad ki paidbah namar ba u dei u nong trei kam paidbah.
Shillong: Ka Balang Catholic jong ka Cathedral Parish, Laitumkhrah mynta ka sngi ka la pynlong ia ka jingpynkhuid ia ka ïingmane na ka bynta ka jingpynkhreh ia ka lyngkhuh dap shisnem ka jingkhlad noh jong u Most Rev.Archbishop Dominc Jala lashai ka sngi, uba la khlad noh ha u snem baladep ha California USA na ka jingtakhuh kali.
Haba iakren bad ki lad pathai khubor, u Fr.Pascal Lyngdoh u la ong ba ia kane ka jingpynkhuid ia ka iingmane la pynlong ryngkat bad ka jingsnohkti lang bad ka Professional Sanitization Services bad la iathuh ruh ba kane ka jingiada ia u khñiang jingpang ba la leh da kane ka kynhun kan neh haduh 90 sngi lynter lyngba ka jingpyndonkam da ki dawai bad ki kor bathymmai.
U Fr.Pascal Lyngdoh u la ong ba ia ka jinglut jingsep halor ka jingpynkhuid ia kane ka ïingmane la la kot duna ia ka 60 hajar namar kane ka ïingmane Cathedral kadei kaba la heh tam.
Haba kylli halor ka jingdap snem u Archbishop Dominic Jala, u Fr.Pascal Lyngdoh u la ong ba mynstep ha ka por 9:30 kan don ka jinglehniam kaba kyrpang tang na ka bynta kiba shah khot sngewbha, ia ki bahaïing hasem jong u Archbishop bad ia ki paralok parajor kiba iajan bad u Archbishop.
Ha ka por 2 baje mynsngi, kan don ka jingplie ia u motdur jong u Archbishop ha phyllaw ïing kmie ha Mawlai bad ha ka por 5:30 janmiet, kan don ka jinglehniam na ka bynta baroh ki paidbah bad yn shah tang 400 ngut hapoh iingmane bad 100 ngut ha ka Pariah Hall.
U la iathuh ruh ba ia kine baroh ki jinglehniam lashai ka sngi, yn sa pyni da ka Live Telecast na ka channel jong ka SASCOM na ka bynta ki paidbah ki ban nym lah ban poi lashai ka sngi.
Ka Mohammedan Sporting’s club ka la pynliem noh ia ka Garhwal FC hynnin ka sngi da 1 la nod ha ka sngi sdang jong ka I-League qualifiers.
Ia ka kol pynjop la thep da u rangialehkai barim ka Rangdajied United, u Munmun Lugin shuwa ban kut noh ka jinglehkai ha ka mimit kaba 90.
U rangialehkai na kane ka jylla, u Samuel Shadap uba dei u rangialehkai na ka Jylla, u la ioh ban mih madan hynnin ka sngi na ka klob ba thymmai jong u, ka Mohammedan Sporting.
Ha kane ka sienjam lehkai, u la ioh ban mih madan haduh ba kut ka kylla miet bad u la lah ban ialehkai bha da kaba wanrah ia kane ka klob ia ka jingjop kaba nyngkong ha ka I-League qualifiers.
Shillong: Hynnin ka sngi, naduh ka por 8.30 mynstep haduh ka por 8.30 mynta ka sngi, ka jinghap slap ha Umiam, ka poi sha ka 93.8mm.
Ha katei kajuh ka por, ka Sohra, ka rang ryngkhiang bad ha Shillong pat, ka slap tang 5.5 mm.
Shillong:Ka Khasi Students’ Union Sngap Syiem College Unit kan sa pynlong iaka “ 1st Maitshaphrang Academic Award 2020" ne ka jingpynkup burom ïaki samla ba pass bha haki eksamin jong ka Class XII ( Art, Science & Commerce) mynta u snem ha ka 27 tarik November 2020.
Ka jingpynkup burom ïa kine ki samla ka long kum shibynta ban pynshlur bad kyntiew ïaki khnang ba kin nang ïai trei shitom bad ïai minot thop haki jingpule jong ki khnang ba kan long ka burom bad ka lawei ïaka ïing ka sem, ka dong ka thaiñ, ka Shnong ka thaw bad iaka Ri bad ka Jaitbynriew hi baroh kawei.
Ka Seng ka phah lyngba kane ka kyrwoh sha kito Samla kiba pule hapoh Sngap Syiem College kiba kynjoh iaka 60% (aggregate) haka Higher Secondary School Leaving Certificate (HSSLC) ba ki dei ban phah iaki kot ki sla(Xerox Marksheet) ne pyntip sha ki dkhot bad ki Nongialam.
Ka tarik ba khatduh ban pdiang kan long haka 28 tarik, October, 2020, ong ka kyrwoh khubor lyngba U Samla Shining S Lyngdoh, (President, KSU Sngap Syiem College Unit.
Nongpoh:Ki Nongialam sengbhalang ha Ri Bhoi kiba kynthup ia ka KSU, RBYF, HNYF bad FKJGP, ki la byrthen ba kin leh da kaba tyngeh ne wat ban pynieng hi ia ka khyrdop talasi briew nabar bad ruh ban buh briew hi dalade, lada ka sorkar ka iai leh mynthi ban tei noh ia ka Entry Point ha Umling.
Wat la da ha kine ki khyndiat sngi, la don ka jingkren na ki heh ka sorkar jylla ba kin sdang pyntrei noh ia katei ka Entry Point bad ruh ban pyndep hapoh 60 sngi, hynrei kitei ki nongialam saw seng, ki la buh ia ka jingmaham ba lada ka sorkar kam lah ban pyndep hapoh kitei ki sngi, kiba ka la buh, kam banse ia kitei ki kynhun sengbhalang ba kin leh hi noh ia kamm, kata ka long ban talasi hi noh ia ki briew kiba wan na shabar jylla.
U Bah Bipul Thangkhiew, President ka RBYF, Sengkmie, u la ong ba kum ki seng kiba la iakhih laslem bah na ka bynta ban dawa ia ki Ain ki ban the pynkhing ia ki briew ba wan na shabar jylla, ki sngewkhia ban iohi ba ka sorkar ka shu heh nia tang ha ki lad Pathaikhubor bad kaba ju ai ia ki jingkular ba thok ym tang ia ki nongialam seng, hynrei wat ia ki paidbah ha ka jylla hi baroh kawei.
“Ngi sngewlyngoh ban iohi ba wat haba ka sorkar ka la kular ban sdang pyntri noh ia ka Entry Point watla ka long tang kaba malu mala, hynrei mynta la shi Taiew hadien katei ka jingkular bad kat haduh mynta ym pat iohi dak ei ei ruh em ba ka sorkar, ka la sdang ban shna ia katei ka Entry Point" ong u Bah Bipul Thangkhiew.
Ha ka jingshisha hi, kum ki sengbhalang kiba peit ia ka bha ka miat hapoh ka jylla hi baroh kawei, ngi pyrshah ia ka jingwan ki briew kiba nabar, hynrei ka jingthrang jong ngi kum ki sengbhalang, ka long ba ngi kwah ba kino kino kiba rung sha ka jylla, ki dei ban wan da ka lynti ka Ain ym ban shu rung beain, bynrap utei u President ka RBYF.Namarkata, kum ki seng ngi kyntu ia ka sorkar ba ka dei ban pyntreikam shwa ia ki Ain kiba ka la dep ban mynjur kaba la tip kum ka (Meghalaya Residents Safety & Security Act 2016) haba la pyntreikam ia katei ka Ain bad haba lap ba dang don ki jingduna, yn sa nangpynbha shuh shuh, khnang ban shngain ki briew ha ka Bri u Hynniewtrep.
Shillong: Myn hynnin ka sngi, ka Meghalaya Assembly Committee on Women Empowerment ka la khot hajir ia u Bah Herbert Lyngdoh, uba dei u SP jong ka West Khasi Hills ban aiti ia ka kaiphod halor ka jingjia shah batbor laingut ha Mairang.
U Bah H.M Shangpliang u la iathuh ba ha ka 12 tarik u Nailur 2020, la ujor ehjahar ia uwei u runar halor ka jingdonkti jong u ban batbor bad leh beijot ia ka para bad ia arngut ki pyrsa jong u, bad naka liang ki pulit ki la kem ia u bad ia ka jingtohkit ka dang iaid shakhmat bad ka committee ka la ioh jingtip ba une u runar u la kubur ba u donkti ha kane ka kam.
Hadien ba ka jingthombor bad ka jingleh beijot ia ki kynthei ki khynnah ha West Khasi Hills ka la nang kiew, na ka liang u Bah H.M Shangpliang u la iathuh ba ki la dawa ia u SP ba un iatreilang bad ka District Commissioner ban pynlong ia ka jingialap halor ka kam thombor ia ki kynthei ha West Khasi Hills bad na ka liang ka Dr.Ampareen Lyngdoh ka la iathuh ba ki la don haduh 42 tylli ki case ba shah thombor ki kynthei ki dang sahteng, bad ka dawa na ki tnad pulit ba kin aiti ia ki kaiphod jong baroh ki case sha ka Meghalaya Assembly Committee on Women Empowerment.
Jowai:Ka All Jaintia Cement and Clinker Transporters’ Association (AJCCTA) ka la pynkynmaw bad iai kyntu ia ka sorkar jylla hapoh ka jingialam u Chief Minister Conrad K sangma bad u ma Sniawbhalang Dhar kum u Transport Minister ba kin shimkhia ia ka jingeh jong ki trai trok kiba shalan ia ka Dewbilat bad Clinker na ki Cement Plant bapher bapher kiba don ha rilum East Jaintia Hills sha kiwei pat ki jaka jong ka jylla bad shabar jylla.
Ka AJCCTA ka don ka jingeh kaba khraw ha kaba iadei bad ka bai kali ha kaba kit ia kitei ki mar jong ki Company pynmih dewbilat, namar wat lada ki mar ki mata kumjuh ka umphniang kali ka iai kiew dor na ka por sha ka por, kumjuh ruh ka dewbilat, hynrei ka bai kali ka la neh kumjuh da ki bun bun snem mynta.
Kane ka la long namar ba ki Company kiba don ha ri lum East Jaintia Hills ki la kyntait ban pyntrei kam ia ka dor kaba ka sorkar jylla ka la buh lyngba ka Notification kaba la dep pynbna naduh u bnai Lber 2020.
“Mynta la jan dap shisnem, kitei ki Company ki la kyntait ban siew ia ka bai kali katkum ka dor sorkar bad kane ka jingkyn tait jong kitei ki Company ki la wanrah ka jingduhnong ia ki trai trok bad ki transporters kiba shallan ia ki mar jong ki", la ong u President ka AJCCTA, u ma Balen Thubru.
U ma Balen Thubru u la iathuh ruh ba na ka liang ka seng ka la ujor ia kane ka jingbym kohnguh ki Company ia katei ka Notification ka sorkar ban pynkiew ia ka bai kali bad na ka liang ka sorkar ka la dep ban khot ban iakren halor kane, hynrei haduh mynta ka sorkar kam pat shym la ai satia ia ka rai kaba tyngeh halor ka jingkyntait kitei ki Company ban pyntreikam ia ka hukum jong ka sorkar.
“Lada kitei ki Company ki kohnguh ia katei ka rai jong ka sorkar, kan long ka jingmyntoi bad ka jingiohnong ia ki trai trok bad ia ki Transporters khamtam ki trai ri trai muluk kiba hap ban bylla ban kit ia ki mar jong kitei ki Company", la bynrap u ma Thubru.
Na ka liang utei u Nongialam ka AJCCTA, u la ong ba ka seng hi ka kyntu jur sa shisien ia ka sorkar khamtam ia u Chief Minister bad kumjuh ia u Transport Minister ba kin shimkhia ia kane ka jingeh jong ki Transporter ka jylla, namar kane ka dei kaba la sahteng wat hadien ba ka la don ka jingialang hapdeng ki heh Company bad ki nongialam ka AJCCTA ha ryngkat u Chief Minister bad Transport Minister.
Nongpoh: Tang mar ia ioh khubor halor ka jinghiar ki kynhun sengbhalang ban leit buh khyrdop talasi mynder ha Umling, kaba dei ka jaka kaba ka sorkar ka thmu ban tei ia ka Entry Point, ki Magistrate lem bad ki heh Pulit ha Ri Bhoi, ki la hiar kynsan mar mar sha katei ka jaka, na ka bynta ban tehlakam ioh mih kano kano ka jingkulmar ha katei ka jaka.
Ha katei ka sngi, la iohi ba ki la don da ki hajar ngut ki dkhot jong ki saw seng kiba kynthup ia ka KSU, RBYF, HNYF bad FKJGP, ki la shu leit sha katei ka jaka, kaba dei ruh ka jaka kaba ka sorkar ka la thmu ban tei ia ka Entry Point, ha kaba ki la shu leit ban ialum bun briew ha katei ka jaka, ha ryngkat ka kynja baner kaba kitei ki saw seng na Ri Lum Khasi bad Lai na Ri Lum Garo, ki iai dawa na ka sorkar ba ka dei ban pynkloi ha ka ban pyntrei steet noh ia katei ka jaka talasi briew nabar.
Ka jingshisha ha ka long ba mynta ka sngi, kitei ki saw seng kim shym la leit ban shna khyrdop, hynrei ki la shu leit ban wah da kawei ka kynja banner kaba ‘Welcome to Meghalaya (The Land abode of clouds) Facilitation Centre Under Meghalaya Residents Safety & Security Act 2016’.
Lyngba katei ka sngi kaba kitei ki nongialam sengbhalang ki la hiar sha katei ka jaka bad iatyngkhuh bad ki bor distrik ka Ri Bhoi, kam shym la don kano kano ka huri hura ne ka jingiapyni bor, namar kitei ki bor Distrik bad ki heh nongialam saw seng ki sngewthuh ba ym donkam ban iakren para maki, namar ka dei ka kam kaba ka sorkar kan hap ban shim ia ka jingkitkhlieh.
Ka jingbate ryntih(weightage of marks) ia ka subject Social Sciences(kaba kynthup ia ka History,Civics, Geography bad Economics) jong ki khynnah ha class X kam long satia kaba ia biang dor hynrei ka noh shiliang hapdeng kitei ki subject.
Katkum ka syllabus ba la pynkhreh da la NERT,Education Department,ki marks ba la bate ia kitei ki subject kilong,History=23 marks,Civics =17 marks, Economics =17 marks bad Geography =23 marks.
Baroh ki khynnah ha ka SSLC Examination ki dei ban ialeh tang 80 marks namar 20 marks kin ai ki nonghikai na skul kum ki internal marks.
Ki lynnong ha ka History ki don tang 5 lynnong ha ka dor 23 marks.
Ka Geography pat ka don haduh 9 lynnong ha ka dor 23 marks hi.
Ka Civics ka don 7 lynnong ha ka dor 17 marks katba ka Economics pat ki khynnah kin pule tang 4 lynnong ha kajuh ka dor 17 marks hi.
Ki lynnong ha ka Geography ki tam haduh 4 lynnong ia ka History,hynrei ki marks pat ki long mar kat juh,kata,mar 23 marks.
Ki lynnong ha ka Civics ruh ki tam 3 lynnong ia ka Economics hynrei ki mark pat mar katjuh,kata,17 marks hi.
Ka jingjrong bad jinglyngkot jong ki lynnong kim da ia pher than ha kine ki subject.
Ki khynnah ha ka geography kin hap ban pule haduh 9 lynnong ban ioh 23 marks katba ha ka History pat tang 5 lynnong ruh kin ioh 23 marks.
Kumjuh ruh,ha ka Civics ki khynnah kin hap ban pule (study) haduh 7 lynnong ban ioh 17 marks katba ka Economics pat kin pule tang 4 lynnong ruh ki la ioh 17 marks hi.
Ka don ka jingnoh shiliang ia ki lynnong ha kine ki subject bad ki marks ba la mang.
katkum ki jingbun ki lynnong.
Ha ka jingshisha,ka jingbuh dor ia ki marks ka dei ban ia ryngkat ne ia biang(tally) bad ki lynnong ba ki khynnah ki pule.
Lada mar 5 lynnong 17 marks,kata kam lei lei ne lada mar 9 lynnong ka kit mar 23 marks,kata ruh kam lei lei.
Hynrei,lada pule bun lynnong ha kawei ka subject,ki marks ki ia ryngkat bad ki subject kiba don tang khyndiat lynnong,kata, ka noh shiliang ia ki khynnah ha ka jingpule jongki.
Tangba,ha ri jongngi te,ka biang beit.
Ki khynnah bapli kim don lad da kumwei pat hynrei ban shu kohnguh beit ban pule lada bun ne khyndiat ruh kim tip katba bthah ia ki ban pule,kin pule beit.
Ki nonghikai ruh,bun ki shu kohnguh beit katba phah ka sorkar.
Ki kmie ki kpa jong ki khynnah ruh ki shu ia hun beit katba bthah ki bor pyniaid skul ba la ong ki bor sorkar.
Ha ki Central Board,ki lynnong bad ki marks ki da khein thik pa thik ioh ka lah shiliang ka jingbate ia ki marks namar ki bor pyniaid skul bad ki nonghikai lem bad ki kmie ki kpa jong ki khynnah kin nym ai lad satia ban leh kumta ha ki Central Board.
Kumno ki bor pyniaid skul bad ki kmie ki kpa ki ia sngew halor kane?Ha ka New Education Policy jong ka sorkar,kum kine ki jingnoh shilliang ki dei ban peit bad pyrkhat bha da ki bor pyniaid ia ki syllabus khnang ban nym ktah ia ki jingpule jong ki khynnah hadien ha bud.
U Ram Vilas Paswan, myntri ka sorkar India, ula khlad noh mynta ka janmiet, ha ka jingshah sumar ha ka hosptal ha Delhi.
Ula don 74 snem ka rta.
U Paswan, um shym la don ha ka met kaba koit ba khiah ha ki bun taiew ba ladep.
U khun jongu, uba dei u nongialam jong ka seng LJP, U  Chirag Paswan, u tweet, “I Pa im don shuh ha kane ka pyrthei, hynrei nga tip, ba kat shaba phi leit, phin iai don hi bad nga.
Nga la duh shisha iaphi Papa “Papa is no more in this world, but I know wherever you are, you are always with me.
Miss you Papa.
"U Ram Vilas Paswan, u dei u myntri ka tnat  Consumer Affairs, Food and Public Distribution.
Ha ka 3tarik Risaw, U Narendra Modi, myntri rangbah duh, U Rajnath Singh, myntri iada ri bad U Amit Shah myntri kam poh iing, ki la kren ia U  Chirag Paswan, ban wad jingtip, ia ka koit ka khiah jong u kpa jongu.
La iathuh ba U Paswan, u leit shah sumar ia ka jingpang klongsnam bad u dang dei ban leit shah sumar biang ha ki khyndiat taiew ban sa wan.
U Ram Vilas Paswan, u don ha ka politics la san phew snem mynta bad u dei uwei na ki nongialam ba pawbha jong ki jaitbynriew Dalit ha India, haduh ha kine ki sngi.
Shillong: U Director ka tnad ka koit ka khiah u Dr Aman War u la iathuh ba shen ka sorkar kan sa iakren bniah halor  ban kham pynduna ia ka  jingsiew ha kaba iadei bad ka jingtest RT-PCR bad ka Antigen test Kits ha ka jylla.
Haba ia kren bad ki lad pathai khubor na ka liang jong u Dr War u la iathuh ba  jingbuh ia ka jingsiew ka ba long T.3200 na ka bynta ka RTPCR bad ka T.500 na ka bynta jingtest da ka Rapid Test Kits ka long namr  ba ka  ICMR ka ba la buh ia ka dor jong kine ki test kits.
U Dr War u la ong ruh ba ka jingbuh ia ka dor ban siew na ka bynta ban leh test ka long  ba ka jylla mynshuwa na ka liang jong ka ICMR ka ai hi ia ki testing kits, hynrei mynta ka ICMR kam ai ei shuh kumta la hap ban buh da  ka dor.
U la ong ruh ba ka jingsiew kan long tang ia ki briew ki ba kwah ban test hi ia la de hynrei kum ki briew ki ba dei ki High Risk Contact bad ki briew ki ba la bthah ka tnad ka koit ka khiah ba kin leit test bad ki ba don ia ka BPL card ki lait na ka ne ka jingsiew.
U la kyntu ruh ia ki briew ki ba don ia ka BPL card ba lada ki don ka jingpang kaba iasyriem bad ka baiong khlieh, ka bha ba kin leit shim dawai na ki Hospital Sorkar, khnang ba kin lait na kine ki jingsiew.
Babu Kular KhongjiremHaduh mynta,ka sorkar kam pat kren shai satia lano ki skul kin plie biang kumba ju long ia ki khynnah skul.
Hooid,ka sorkar ka la shah ia ki khynnah class ix – xii ban wan mih sha skul lada ki kmie ki kpa ne ki guardian jongki ki la shah ia ki ban leit wad jingtip ne jingshai ne jingbatai na ki nonghikai na ki skul jongki,lada ki donkam,hynrei ka jingwan ki khynnah haduh mynta,ka dang long thoh mut thoh mat bad lymbrum lymbram khlem pat ryntih bha.
Ki don ruh bun bah ki jinglong umdum ba ki nongpyniaid skul,ki nonghikai bad kumjuh ruh ki khynnah skul bad ki kmie ki kpa ki dang ap ia ka jingpynbna jong ka sorkar.
Ka jingplie ia ka skul kaba tikna ruh ka sorkar ka dei ban kren shai bha namar ka jingpyntip kaba kyllain jalbi(complicated notification) ka pynktha khlieh ia ki nongpyniaid skul,ki khynnah skul bad kumjuh ruh ia ki kmie ki kpa jong ki khynnah ban phah sha skul.
Kumno ka rai jong ka sorkar ia ki khynnah rit (pre/primary) haduh upper primary(haduh class viii) ba ki dang khang(remain closed)haduh mynta, la yn shu kyntiew class beit(direct promotion) ia ki ne ban pyn shong biang ha kajuh ka class (detained) ia ki,kam pat shai satia haduh mynta.
Ka private Selection Test jong ki khynnah SSLC candidate ba la ju pyniaid( conduct) ha u bnai October man la u snem da ka office DSEO ha man la ki District ruh,mynta u snem ym don jingbthah ei ei.
Hato,ki centre jong ki SSLC Examination kin pynialeh final beit bad pyndap form beit kat ia kino kino ki khynnah kiba kwah ban ialeh SSLC final ne ym shah shuh ia ki private candidate ban ialeh(appear)ia ka final SSLC Exam namar bym don Private Selection test shuh mynta ka snem.
Ia kata ruh ym pat shai satia haduh mynta.
Sa kawei pat ka jinglong umdum ki skul kadei halor ka Routine final Examination ia ki khynnah class ix.
Man la u snem,ia ka routine final Examination jong ki klass ix la ju pynmih(issued) da ka MBOSE khnang ban long ryntih ki tarik long Exam ha baroh ki skul,hynrei,mynta u snem pat,ka MBOSE kam pat pynmih satia ne ym pat don jingbthah ne jingpynshai ei ei satia.
Lada shu pynmih hak-dak tang hapoh shi taiew ne ar taiew kan buh jingeh bha ia ki bor pyniaid skul,ki nonghikai,wat ki khynnah skul ruh kin kulmar jingmut pynban.
Ka por ka la nangiaid bad tyllun sted hynrei kiei kiei ki dang sah umdum lut naduh ki bor pyniaid skul haduh ki khynnah skul bad ki kmie ki kpa.
Bun ki kmie ki kpa jong ki khynnah ki dang sahnud bad khuslai jingmut bha ba ioh bi-jai ei ka jingkiew klass(promotion) ki khun kha-ma-kha mynta u snem namar ka rta(age) jongki khynnah pat ka la nang heh nang heh katba nangiaid u snem.
Ka rta iohkam iohjam(employment age)bad ka rta shongthait(supernuation age) jong ki khynnah ruh kan ktah lang solonsar hadien ha bud.
Shillong: U Director ka tnad ka koit ka khiah u Dr Aman War mynta ka sngi, haba jubab halor ka jingkynthoh jong u Director jong ka NEIGHRIHMS, ha kaba ia dei bad ka jingtest Antibody ha kaba sdang jong kane ka khlam COVID-19 ha ka jylla Meghalaya, u la ong ba u Director jong ka NEIGRIHMS, um don bor eiei ban kynthoh ia ka sorkar jylla.
Haba iakren bad ki lad pathai khubor u Dr War, u la ong ba ka sorkar lyngba ka tnad ka koit ka khiah na kaba sdang ki la pyndon kam ia ka Anti Body test, hynrei naduh ka 13 tarik u Nailur 2020 la pyndon kam ia ka Antigen Test bad ia ka RTPCR Test bad ban kynthoh ba ka tnad ka koit ka khiah ka dang pyndonkam ia ka Anti Body test ka long kaba bakla.
U Dr War u la ong ruh ba ka jingkren jong u Director jong ka NEIGHRIHMS, ka long ba u kwah ban pyni ba u tip, hynrei na ka jingkynthoh jong u ka paw shai ba ym don jingtip ei ei ruh em halor kane ka bynta.
U Dr Aman u la ong ba kane ka jingkynthoh jong u ha ka jaka ban pynshai bad ban pynsngewthuh ia ki paidbah, ka ialam bakla pynban ia ki paidbah.
U la ong ruh ba ka sorkar jylla ka la don la ki jong ki kyndon bad ka sorkar jylla kan pyntrei kam ia kita ki kyndon kiba ka la buh.
U Dr Aman u la iathuh ba naduh ba sdang buh ia ki khyrdop ha ki jaka rung la test haduh 17000 ngut ki briew bad ki kyndon ki long kiba shai ba ki briew ba rung sha ka jylla ki hap ban leh ia ka test bad ki hap ban shong 10 sngi bad ia kiba long Positive ha ka Antigen la hap ban leh da ka RTPCR Test ban pynshisha.
U la iathuh ruh ba ha ki jaka rung jaka mih na ki 17000 ngut la test COVID-19 positive haduh 400 ngut bad na ki 68,000 ngut kiba la test naphang la lap 1500 ngut ki briew kiba long Positive.
Shillong: U Director ka tnad ka koit ka khiah u Dr Aman War, u iathuh ba 123 ngut ki briew ha ka jylla kiba la test Covid Positive kine ki kynthup ia ki 79 ngut ha East khasi Hills District, West Khasi Hills District uwei,  ha South West Khasi Hills District 6 ngut, ha Ri Bhoi District 8 ngut, ha West Jaintia Hills District 3 ngut, ha East jaintia Hilsl District uwei, ha West Garo Hills District 7 ngut, ha South Garo hills District 14 ngut, ha East Garo Hills District uwei.
Ki 79 ngut na East khasi Hills District ki kynthup ia ki 53 ngut ki High Risk Contact, 2 ngut ki ILI case, uwei u nongtrei ka tnad ka koit ka khiah uwei u  pulit, na Bishnupur 5 ngut, Golflink uwei, Jaiaw 2 ngut, Laban uwei,Madanryting 3 ngut, Mawkhar uwei, Mawlai Nonglum uwei, Mawprem uwei, Oakland uwei, Rynjah 3 ngut, Umpling 2 ngut.
Ha East Jaintia Hills District uwei dei High Risk Contact, ha West Jaintia Hills District 3 ngut ki ba kynthup ia ki uwei u ba wan phai na sha bar ka jylla bad 2 ngut ki High Risk Contact.
Na East Garo Hills District uwei u dei u High Risk Case, ha North Garo Hills District 3 ngut ki kynthup uwei u nongtrei ka tnad ka koit ka khiah bad 2 ngut ki High Risk Contact.
Ha West Garo Hills District 7 ngut, uwei u nongtrei ka tnad ka koit ka khiah, uwei u ILI Case, kiba wan phai na sha bar ka jylla 2 ngut ki high Risk Contact 3 ngut, South Garo Hills District 14 ngut ki dei ki High Risk Contact, Ri Bhoi District 8 ngut ki ba la test Covid positive ki kynthup ia ki 7 ngut ki High Risk Contact bad uwei u ba wan phai na sha bar ka jylla.
Ha South West Khasi Hills District 6 ngut ki dei ki High Risk Contact, West Khasi Hills District uwei u dei u High Risk Contact.
Kiba la ioh ia ka jingkoit ba pura ki long 4832 ngut kynthup ia ki 138 ngut kiba la koit mynta ka sngi bad ki ba la khlad na ka ne ka jingpang ki la kot sha ki 60 ngut.
Ki sample kiba la dep ban phah test ki long 1,67,265 tylli, kiba long negative ki long 1,60 ,004 tylli.
Ki briew kiba dang don ia ka ne ka jingpang ki long 2369 ngut ha East Khasi Hills District 1670 ngut, West Khasi Hills District 6 ngut, South West Khasi Hills District 23 ngut, Ri Bhoi District 292 ngut, ha East Jaintia Hills Dsitrict 36 ngut, ha West Jaintia Hills District 44 ngut,ha East Garo Hills District 20 ngut, ha North Garo hills District 21 ngut, ha South West Garo Hills District 41 ngut, ha South Garo Hills District 26 ngut, ha West Garo Hills District 190 ngut.
Shillong: Ka MLA jong ka Malki-Laitumkhrah Constituency kaba dei ruh ka Chairman jong ka Meghalaya Assembly Committee on Women Empowerment , ka Dr.Mazel Ampareen Lyngdoh, ha ka jingialang mynta ka sngi ka la iathuh ba ka jylla Meghalaya ka dang duna ha ka jingshon ia u Aadhaar ia kaba la shon ha kylleng ki bynta jong ka jylla.
Ka Dr.Ampareen ka la iathuh ba ha baroh kawei ka jylla ki don tang kumba 32% kiba shon ia u Aadhaar.
Ka la iathuh ruh ba ka long kaei kaei kaba phylla ba ki duna kiba shon ia u aadhaar wat la na ka liang ka sorkar kmie ka la pyniasoh ia baroh ki skhim bad ki kot ki sla sha ka aadhaar bad baroh ki paidbah ki sheptieng ioh ki duh noh ia u khaw rashon hadien ba ia ka NFSA skhim la pyniasoh lang bad ka aadhaar.
Ka Dr.Ampareen ka la iathuh ba haduh mynta ka jylla ka don tang 304 ki kor ba shon dhaar card bad ka la ong ruh ba haba la bun ki paidbah ha ka jylla, ki skhim kiba kynthup ia ka PMAYG, MNREGA, NFSA, bad kiwei pat ki skhim, tang 304 tylli ki kor kin nym dap satia ban shon ia palat da ki hajar ngut ha kawei pa kawei ka jaka shon aadhaar bad la iathuh ruh ba ka General Administration Department (GAD) shen kan sa aiti sa kumba 537 tylli ki kor shon aadhaar ha ka jylla.
“Ia ki nongpyntreikam ia kine ki kor yn bynshet tang ha kito kiba la pass ia ka eksam NSEIT bad ka centre kaba jan tam bad ngi kadei tang ha nongbah Guwahati," ka la ong.
Ha kajuh ka por, ka la buh ka jingkyrpad ia ka sorkar MDA, ba kan buh noh ia ki centre jong ka NSEIT bad ki jaka ai jinghikai, khnang ba kan long kaba suk ia ki khynnah pule na kane ka jylla ban ia kaba ki leit pule shaduh Guwahati.
Nongpoh: Myn shi sngi mynmiet, ha ka por 11 baje ei ei mynmiet, ki Ri Bhoi ki la ioh ban kurup haduh ar-song u drok na kawei ka Trok Ashok Leyland kaba don ia u number NL-01-AC-9346, kata hadien ba ki la suba jur ba katei ka trok ka la kit drok.
Tang mar ia ioh jingtip halor katei ka jingkit drok hapoh katei ka Trok, ki Pulit Ri Bhoi ki la pynap shrip ha Jingkieng Dwar Ksuid bad haba ki la talasi na katei ka trok, ki la ioh ban kurup ia ar song u drok na katei ka Trok, kata hadien ba ki la plied ia ka song la lap da kynja dawai kuli ba long drok ba la tip ha ka ktien nongwei kum u ‘Yaba Tablet’.
Nalor ki pulit, ki paidbah na katei ka thain ruh ki la sakhi lang ha katei miet ba ki Pulit ki la kurup ia utei u drok na katei ka trok Ashok Leyland, kaba wan na ki thain Guahati da ka jingthmu ban leit sha Agartala.
Hadien katei ka jingioh kurup Drok, ki pulit ka Ri Bhoi la pynong ka jingtohkit bad ruh ban kem ia u dribar bad shimti noh ia utei u drok, kumta ka jingtohkit halor katei ka jingioh kurup drok na katei ka trok kan dang iaid shakhmat.
Nongpoh: U Bah Kronding Nongbsap na ka shnong Syllei-U-Lar ha Ri Bhoi District, u la ujor da kaba phah jingthoh sha ka Deputy Commissioner Ri Bhoi, kata hadien ba u la lap ba ka jingkieng Dwarksuid kaba don ha surokbah Shillong Bye-pass ha Ri Bhoi, ka la sdang bad synjor namar ka jingdon ki dak ki shin ba katei ka jingkieng ka la sdnag ban orpait bad kaba buh jingma ia ki nongleit nongwan lyngba katei ka jingkieng.
Haba kren sha ki Nongthoh Khubor, u Bah Kronding Nongbsap, u la ong ba ka nongrim kaba la pynlong ia u ban ujor noh sha ka Deputy Commissioner halor ka jingsynjor katei ka jingkieng, ka dei hadien ba nalade u la leit ban jurip ia katei ka jingkieng bad lap ba katei ka jingkieng ka la synjor bad kaba la donkam eh ia ki bor sorkar ba kin shimkhia, khnang ban lait na kino kino ki jingjia ba sngewsih.
Ha ka shithi ujor, kaba u la phah sha ka ka Deputy commissioner, utei u rangbah u la kyntu ia ka DC ba ka dei ban shimkhia halor katei ka bynta, na ka bynta ban phah jurip da ki riewshemphang bad kiba la tbit ha ka kam shna jingshna (Construction), namar ym lah ban tip la katei ka Jingkieng ka dang skhem ne ka la synjor bad dei tang kito kiba la shemphang ha ka kam ki lah ban pynshai sha ki paidbah la ki paidbah ki dang lah ne em ban pyndonkam ia katei ka jingkieng.
Utei u rangbah u la kyntu ia ka tnat PWD bad ka bor Disrtict, ba ki dei ban shimkhia halor kane ka bynta bad kaei ka jingsngew jong u kum u nongshong shnong, khnang ba kan long ka jingshngain ia ki paidbah nongleit nongwan bad kiba pyndonkam ia katei ka jingkieng.
Jowai: U District Magistrate ka West Jaintia Hills mynta ka sngi u la pynbna biang sa kawei ka iing kaba dei trai da u ma Hunbait Challam ha Dulong Jowai na ka daw ba la don kiba iabit ia u Khniang jingpang Covid-19.
La pynbna micro containment area ia katei ka iing khnang ban iada ia ka jingsaphriang utei u khniang bad ba ki briew jong ka tnad ka koit ka khiah kin ioh ban pyndep ia ki jingdonkam kiba kynthup ia ka Contact Tracing bad kiwei kiwei.
Katkum katei ka hukum la khang pyrshah ban iarung iamih bad la aiti ha u Asst, Sector Magistrate Urban area ban peitngor halor kane.
la khang ia ki paidbah ban leit rung sha katei ka jaka bad ia ki dkhot ka longiing kin hap ban set khop ha la iing tad haduh ban da pynbna da kumwei pat.
La kyntu ruh ba ki paidbah kidei ban bud ryntih ia ki kyndon jong ka tnad ka koit ka khiah bad ruh ki kyndon ka sorkar.
Shillong: Ka seng BJP, ka dawa ia U Ma Lahkmen Rymbui, myntri kam poh iing ka sorkar Jylla, ba un kem mardor ia kito kiba donkti ha ki kam shalan dewiong tuh na ka Jylla, kumba la lap da ki pulit ka Assam, dang shisngi shwa.
Ka seng BJP, ka ong ba u myntri kam poh iing, um dei ban leh arsap, tang na ka daw, ba u donkti U James Sangma, myntri bor ding ka sorkar Jylla.
La ong shuh shuh ba U Ma Lakmen Rymbui, u pyrshah ia ka jingtohkit jong ka CBI, halor ka bamsap ha GHADC bad kane ka dei ka daw, kaba pynlong ba kin khanglad ia ka jingtohkit jong ka CBI, namar ba ki donkti ha ki kam beain, ong katei ka seng.
U Bernard Marak, Vice President, u ong shuh shuh ba U James Sangma, u dei u myntri kam poh iing ba rim ka sorkar Jylla, hynrei, u dang donkti bha, ha ki kam shalan dewiong beain, haduh ha kine ki sngi ruh.
U Bernard, u ong ruh ba ka sorkr Jylla, kam dei ban leh kumba leh ki kynhun runar ba triem bad la ong shuh shuh ba ka jingbamsap kaba jia ha kine ki sngi, ha ka Jylla, ka pynmih ia ka jing artatien ia ka seng BJP, ba kan ia treilang bad ka sorkar NPP.Ngi sngewsih ba lada long kum kane ka jinglong ba ki MLA/ministers ka jylla kin leh ia ki kam beaiñ bad kane ka wanrah iaka jingjah burom iaka jylla.
lada don kti shisha u HM uladei bn shim da ka lynti ka aiñ ban pynshitom ne ai CBI bt.
Te balei keiñ ia u rit uria phi pyntreikam beit da ka aiñ phi pynteh ia ki katba da leh ki MLA phi buhrieh hato lah mo ba u paidbah un shu sngap bad shniah ka MDA govt te la long palt f.
Shillong:Ka tnad pule puthi jong ka sorkar jylla lyngba ka Eklavya Model Residential school, ka la ban pynioh 25 tylli ki jaka ban tei ia ki skul ia kane la iathuh da u Myntri ba dei peit ia ka tnad pule puthi u Bah Lahkmen Rymbui.
U Bah Lakmen u la iathuh ki skul ki dei kiba la mang na ka sorkar pdeng lyngba ka Ministry Tribal Affair bad ka jingthmu jong kine ki skul ka long ban iarap ban kyntiew ia ki riewlum ha ka liang jong ka pule puthi ha kylleng jong ka Ri India.
Ki jylla ha ka Ri India kiba la ioh ia kine ki skul ki long 23 tylli bad ka jylla Meghalaya ka dei kawei na ki jylla kaba la ioh ia kine ki skul na ka sorkar pdeng.
Kine ki skul kiba yn sa tei ka jylla Meghalaya kin long ha kylleng jong ka jylla.
Shillong:U Symbud myntri rangbah ka jylla u bah Prestone Tynsong, haba ia kren bad ki lad pathai khubor, u la ong ba ia ka khyrdop entry point ha ka shnong Umling Ri Bhoi District yn sa pyntrei kam noh ha shuwa ka 15 tarik u Nohprah 2020.
U bah Prestone u la ong ba ka jingweng jong ka sorkar ia ki jingmang pisa ka ba long T.15 klur na ka bynta ban tei ia kane ka khyrdop entry point ha Umling Ri Bhoi District, ka long namar ba ka shim por ban pyndep kloi na ka daw ka jinglong jingman jong ka jaka, kumta ka sorkar ka la weng noh ia kane.
U la ong ruh ba ka jingdonkam jong kane ka khyrdop ha Umling Ri Bhoi District ka dei ka ba la long kyrkieh kumta la pynkylla noh ia ka sha ka prefer Structure ba kan kloi ka kam ban shna ia kane, ha ka jaka ba la don lyupa bad ha ka jinglut ka ba duna.
U bah Prestone u la ong ruh ba kane ka khyrdop ka long ka ba donkam ban pyndep kloi namar ba kin buh ruh ia ka jaka screening ha ka ne ka juh ka khyrdop bad kum ta la mang T.3 klur bad kaba lah ban pyntrei kam noh ha shuwa ka 15 tarik u Nohprah 2020.
U la ong ruh ba baroh ka sorkar kan sa sdang ban pyntrei noh ia baroh ki entry point ki ba don ha ka jylla ha ka ba ha Athiabari West Khasi Hills District ha Rattacherra East Jaintia Hills District bad ha Garo Hills District ia kine ki jaka yn ai ti noh sha ka Tourist Department, katba ha Mandi pathar la jan dep ban shna ia kane ka khyrdop entry point.
Shillong:Myn hynnin ka sngi, ka Meghalaya Pra desh Congress Committee ka la shong kyllaiñ myngngor kaba jarjar ban pyrshahjur halor ka jingshah batbor bad ka jingshah pyniap dusson kawei ka samla lud kaba dang 19 snem ka rta ha Hathras kaba don ha ka jylla Uttar Pradesh.
U bah James Lyngdoh, uba dei u Working President jong ka MPCC, u la pynrem jur ruh ia ka District Administration halor ka jingkyntait ka jong ki ban tohkit halor kane ka jingjia bad ki donkti ha kaban thang ia ka metiap kane ka samla lud khlem ka jingtip ki bahaing jong ka bad ha kajuh ka por ruh u la pynrem ia ka District Magistrate jong ka Hathras ba ki byrngem ia ki bahaing kane ka lanot ba kim dei ban ujor da ka ehjahar.
U bah James Lyngdoh u la ong ba ka sorkar ha Uttar Pradesh hapoh ka jingialam jong u Yogi Adityanathka la donkti ruh ha ka jingthombor ia u Rahul Gandhi bad ia ka Priyanka Vadra a ka por ba ki leit ban sngewlem ha iing jong kane ka lanot bad ka la pyni ia ka jingpheil ka sorkar ha kane ka jylla.
Shillong:U Symbud Myntri Rangbah ka Jylla, u Bah Prestone Tynsong, myn hynnin ka sngi u la iathuh ba ka High Level Com mittee(HLC) sa shisien kan sa shong biang ban ia pyrkhat bad ban aiti noh ia ka kaiphod ha kaba iadei bad ka them motor.
U la iathuh ba ha kane ka kaiphod, ka HLC ka don ka jing thmu ban pynkynriah noh ia ki Harijan bad ki briew kiba sah ha them motor(sweeper’s colony) bad yn sa khot noh shen ia ka jing ialang kaba kyrkieh ha kaba iadei bad kane ka mat.
U Bah Prestone Tynsong u la iathuh ba ia ka jingplie noh ia ka surok kaba wan na them Anjalee sha them motor ia kaba la khang mynta ka ar snem tam, yn sa rai hi da ki pulit namar ka HLC kam don bor ban khmih halor kane ka bynta.
“Ia mynta, ka HLC kam don bor ban tuklar ia kano kano ka kam bad kaei kaba ngi leh ka long ba ngin aiti tang ia ka kaiphod jong ka them motor sha ka sorkar, bad ka rai ba khatduh yn sa rai da ka sorkar," u la ong.
Hadien ba ka HLC ka la thmu ban pynkynriah noh ia ki Harijan na kane ka jaka, hynrei na ka liang ki paidbah kiba shong ba sah ha them motor, ki la pyrshah ia kane bad ki rai ba kin pynlong da ka jingiakhih lada ka sorkar ka pynkynriah ia ki.
Lada ki Harijan ki rai ban ia khih lada pyn kynriah ia ki… Ngi ki seng bhalang ruh pyn khreh lypa ban ia khih lada ka sorkar kam pyn kynriah ia ki.
Ngin pynbna lypa ki jingia khih kiba tyngeh.
Jowai:Ka Joint Action Committee, kaba la tip kum ka Lapangap Khanduli Border Area Joint Action Committe (LKBAJAC),  mynhynnin ka sngi ka la leit ban ia kynduh ia u Deputy Commissioner ka West Jaintia HIlls District ban aiti ruh ia ka dorkhas ban dawa ba ka bor District bad ka sorkar jylla ka dei ban phah sangeh mardor ia ka jingwan shna surok ka sorkar Assam shapoh u pud u samka jylla Meghalaya kaba la jia bad dang bteng haduh kine ki sngi na ka shnong Tahpat, Lakeroi bad Lapangap badn pyniasoh bad ka shnong Khanduli.
Ha kane ka sngi Balang ki paidbah ka shnong Lapangap ki la hap ban iamih paidbah ban beh krat ia ki nongtrei surok ka sorkar Assam bad dei halor kane ba ka Joint Action Committee mynta ka sngi la wan ban aiti ia ka dorkhat sha u Deputy Commissioner ka WJH ban dawa ba dei ban phah sangeh noh mardor ia katei ka jingthmu jong ka sorkar Assam.
Ki nongialam ka Joint Action Committee ki la ngeit ba katei ka jingthmu ka sorkar Assam ban shna ia utei u surok kadei ka buit ban klun ei ia ki jaka ki puta ka jylla Meghalaya kiba don ha ki thain khappud.
“Ngi dawa ba ka bor District bad ka sorkar kan shimkhia ban tuklar ban pynsangeh noh shisyndon ia kane ka jingwan shna surok ka sorkar Assam namar ngi sngewthuh shai ba kane kam dei ka jingthmu ban wanrah ia ka roi ka par hynrei kadei ka buit sianti ban ioh klun ei ia ki jaka puta jong ka jylla Meghalaya", la ong u Chairman ka JAC, u ma Pyrkhatbha Pyrphet.
Haba kren pat sha ki lad pathai khubor na ka liang u ma Garod LSN Dykes uba dei u Deputy Commissioner ka West Jaintia HIlls, u la ong ba ia kane ka surok la dep ban jurip ha u snem 2019 bad na ka liang ka Assam ruh ka la pyntip sha ka bor District bad kane ka dei ka surok kaba rim ym kaba dang tih thymmai.
Hadien ka jingjurip ia katei ka surok ha utei u snem, na ka liang ka Border Magistrate ka la bthah ia ki trai jaka ban wanrah ia ki dulir bad ki patta ban pynshisha la ki jaka jong ki ki shah ktah ne em, hynrei na ka liang ki paidbah nongshong shnong katei ka thain kim shym la wan satia.
Halor kane ka JAC ka ieng skhem ba ka sorkar ka dei ban pynsangeh ia kane namar ka long ka bym lah ban long ba ka sorkar Assam kan wan shna surok sha katei ka jaka kaba ym shym la hap satia hapoh ka jingiakhajia lane Dispute Area.
Shillong: Na ki 128 ngut kiba ioh ia u khñiang jingpang COVID-19 ha ka jylla mynta ka sngi, ha East Khasi Hills ki don 72 ngut bad na kine 7 ngut kidei na ka armed forces, 4 ngut kidei ki health worker, 27 ngut ki high risk contact, iwei i dei i ILI case, 2 ngut kiba wanphai na shabar, 2 ngut ki SARI case, iwei na Bishnapur cluster, 9 ngut na Lummawbah cluster, iwei na Mawlai Mawroh cluster, iwei na Mawprem cluster, iwei na Pynthorbah cluster bad 16 ngut na Qualapatty cluster.
Ha Ri Bhoi District ki don 33 ngut kiba kynthup iwei na ka Armed Forces, 4 ngut ki high risk contact, 13 ngut na Umbir cluster, 7 ngut na Umiam cluster bad 8 ngut na Umsawlum cluster.
Ha East Garo Hills ki don 11 ngut kiba kynthup iwei na ka Armed Forces, 8 ngut ki high risk contact, iwei iba wanphai na shabar bad iwei na Tikrikilla cluster.
Ha East Garo Hills ki don 4 ngut ha kaba iwei i dei i health worker bad 3 ngut ki dei ki risk contact.
Ha South West Khasi Hills ki don 3 ngut bad baroh kidei ki risk contact.
Ha West Jaintia Hills ki don 2 ngut kiba kynthup iwei ba leh ia ka random test bad iwei i dei i high risk contact.
Ha East Jaintia Hills ki don 2 ngut kiba kynthup iwei i high risk contact bad iwei iba wanphai na shabar.
Ha North Garo Hills ki don tang iwei iba dei i high risk contact.
Shillong:U Symbud myntri rangbah ka jylla u bah Prestone Tynsong ha ba ia kren bad ki lad pathai khubor u la iathuh ba ka sorkar jylla ka don jingthmu ban khang noh ia ka tnad jong ka State Housing Board namar ba kane ka tnad kam don jingmih eiei.
U bah Prestone u ba dei u myntri ba peit ia kane ka tnad u la ong ba ka tnad State Housing Board kam don jingmih eiei hynrei ka sorkar kan hap ban pynlut palat T.1 klur shisnem u snem tang na ka bynta ban siew ia ka tulop ki nongtrei jong ka ne ka tnad kiba don ym duna iaka 30 ngut.
U bah Prestone u la ong ruh ba halor ka rai ban pynduh noh ia kane ka tnad na ka liang jong u, kum u Myntri ba dei peit ia kane ka tnad shen yn sa rah ha jingialang Cabinet ban rai ia ka ne ka bynta.
Haba dei bad ka jing ioh biang ka tnat iaka ram na ki briew ki ba shim ia ka ram na kane ka tnad, u bah Prestone u la ong ba ka tnad ka ju ioh biang ia ka ram na ki nong shim ram hynrei ka jing ioh pat ka long ka ba suki.
U la ong ruh ki briew mynta ki shim ram beit na ki Bank ban tei ia ki ïng bad ka jing suk palat ka jing ioh ram na ki Bank ka wan rah iaka jing duhnong ia kane ka tnad bad ia ka sorkar kaba bei pisa ia kane ka tnad.
Shillong: Ka Thma U Rangli-Juki (TUR) mynta ka sngi ka la buh ia ka jingdawa na ka sorkar jylla hapoh kajingialm jong u Conrad K Sangma ha kaba iadei bad ka jinglut jingsep kaba haduh 399 klur tyngka na ka bynta ka jingiakhun pyrshah ia u khñiang jingpang COVID-19 ha ka jylla.
La iathuh ruh ba ka jingai jingtip jong ka sorkar ha kine ki sngi ba ladep ia ki jinglut jingsep ka la buh ia ka jingartatien ia ki paidbah.
Haka shithi ba la phah da ka TUR sha u Myntri Rangbah ka Jylla, ki la dawa na u ban pynshai halor ka jinglut na ka bynta ka NHM ha ki Corona Care Centers, PPE bad Ambulances ia kaba la lut haduh 188.9 klur tyngka, na ka bynta ka DHS ia kaba iadei bad ka Oxygen cylinders, BP Monitors, Ventilators bad Thermal Scanner ia kaba ka jinglut ka la kot 82.4 klur tyngka,na ka bynta ki Testing Kits, Storage plants, containment zones kiba ka jinglut ka la kot 23 klur tyngka, na ka bynta ki MLA/SWRP ia kaba ka jinglut ka long 25 klur tyngka, na ka bynta ka CM Relief Fund bad ka jingsiew sha ki nongbylla sngi bad ia ki BPL kaba la kot haduh 51 klur tyngka, na ka bynta ka CM Special Grant jong ki nong Meghalaya kiba sahkut shabar ia kaba ka jinglut ka la poi haduh14.7 klur tyngka, na ka bynta ka District Rural Relief Fund kaba ka jinglut ka poi hduh 8.9 klur tyngka, na ka bynta ka District Mineral Fund jong ki screening centre kaba ka jinglut ka la poi haduh 8.9 klur tyngka, na ka bynta ka CM Relief Fund jong ki ambulances bd ki kali kit niut, bad ki quarantine centres kaba ka jinglut ka la poi 7.4 klur tyngka bad na ka bynta ka Urban Affairs Department kaba iadei bad ka jingpynkhuid suba kaba ka kot 3.5 klur tyngka.
“Kine ki numbor ki buhrieh ia ka jingshisha.
Kum ka nuksa, lada ngi peit ia ka jingiarap na ka bynta ki nongbylla, ki longiing kiba duk la thoh ba ka jinglut ka long 51 klur.
Lada ngi shim ia ka jingkheiñ na ka sorkar, haduh 2,42, 857 kiba ioh ia ka jingiarap kaba 2100 iwei i briew.
Kumta ma ka liang jong ngi ka TUR hadien ba ngi la pynlong ia ka jingkhmih kaba bniah, ngi shem ba tang khyndiat ngut ki nongbylla, ki nongtrei sngi bad ki longïing BPL kiba ioh ia kane ka jingiarap.
Watla ki ioh ia kane ka jingiarap, pynban ki ioh da ka sut kaba 700 tyngka," ong ka TUR.“ Ngi dawa na ka sorkar hapoh ka kyndon jong ka Meghalaya Community Participation and Public Services Social Audit Act ba ki pynbit pynbiang ia ka jingai jingkheiñ kaba bniah.
Ha kaba iadei bad ka jingkren u Symbud Myntri Rangbah ka jylla ha kaba iadei bad ka bam ka dih ha ki Corona Care Centre, na ka liang ka TUR ka la ong ba ka dor ka long kaba heh bad kumjuh ruh bad ki testing kits.
Na ka liang ka TUR ka la ong ba ym dei ban don ka jingbamsap bad ban leh arkhlieh ha kum kane ka por ba don kane ka khlam.
Ka TUR lyngba ka kyndon jong ka section 4 hapoh ka RTI Act kumjuh bad ka Meghalaya Community Participation and Public Services Social Audit Act la dawa ia ka sorkar ban pyndep noh hapoh ba kut kane ka taiew bad kadei ban ai ruh ia ka kaiphod jong ki jinglut jingsep baroh, ia ki kyrteng jong baroh kiba dei peit ha ki corona care centre, ia ki kaiphod jong baroh ki kontraktor kiba don ha ka kam kum ka procurements, medical bad kiba don ha ka duty.
Ka la dawa ruh ia ka kyrteng jong baroh ki dukan bad ki nongsam tiar ryngkat bad ki bill ba ai da ki, ia ki kyrteng jong baroh kiba don bynta ha ka jingai jingiarap sha ki nongbylla, ki nongbylla sngi bad sha ki longïing BPL, ia ki nongtrei bad ki kontrak ha kaba iadei bad ka tnad pule puthi kaba naduh u bnai March haduh mynta.
Ka la ong ruh ba kadei ban don ka jingai jingkheiñ kaba shisien shitaiew sha ki paidbah ha kaba iadei bad u COVID-19 bad ka la kyrpad ia ka sorkar ba kadei ban iaid ia ka lynti kaba dei ha kum kane ka por bad kam dei ban pyndonkam bakla ia ka bhah jong u paidbah bad ba ka sorkar kadei ban iaid ha ka lynti kaba beit, ban lait na ka bamsap bad ban wanrah ia ka jingshaniah na ki paidbah ka jylla.
Shillong:Ka Jaiñtia Students Union sengkmie mynhynnin ka sngi Baar, ka la ïakynduh ïa u Myntri Rangbah ka jylla u Conrad K Sangma bad ïa u Symbud Myntri Rangbah Bah Sniaw bhalang Dhar bad dawa pynrung ïa ka ktien Jaiñtia ha ka State Anthem bad ban pyrshah jur ïa ka jingthmu wanrah ïa ka lynti rel ha Ri-lum Jaiñtia.
Ki nongïalam ka JSU ki la aiti da ka dorkhas ïa u Myntri Rangbah bad ïa u Symbud Myntri Rangbah ka jylla, ha ka jingwan plie ka jong ki ïa ka Stadium ha Wahïajer.
U General Secretary ka JSU samla TR Suchen ula ïathuh ba ka seng ka la pynsngew sha u Myntri Rangbah bad sha u Symbud Myntri Rangbah, ba ka Jaiñtia ka dei ban paw lang ha ka thup State Anthem bad katkum ka dorkhas la pynpaw ba ïa ka Jaiñtia National Durbar la thaw naduh u snem 1900 ban ïakhun ban dawa Hill State ha kitei ki por bad ïa ka jylla ruh lah ïoh na ka Assam ha u snem 1972 dei ba lah shim na ar tylli ki distrik ka Assam ka United Khasi and Jaiñtia Hills bad ka Garo Hills.
Ha kajuh ka por, ula ïathuh ba ka seng ka la pynsngew ruh markhmat u Myntri Rangbah, ba ka sorkar da lei lei kam dei ban wanrah ïa ka lynti rel ha ri lum Jaiñtia namar kan ktah ïa ka jingbuhai shnong ki mynder.
Ula ong ba katba ka jylla kam pat don aiñ kaba biang ban pyrkhing ïa ka jingrung kyrthep ki mynder ri, ka Sorkar kam dei ban wanrah ïa ka lynti rel.
Ka JSU ka la dawa na u Myntri Rangbah ba dei ban wanrah shwa ïa ka aiñ ILP bad ban sa ïa peit pat hadien ban ïa pdiang ïa ka lynti rel hapoh rilum Jaiñtia.
U nongïalam ka JSU ula pyntip ba na ka liang u Myntri Rangbah ula pynpaw ba un sa shimkhia halor kine ki jingdawa ka seng bad un sa pynsngew lang sha ki para Myntri hapoh ka jingïalang jong ka kynhun Myntri.
Shillong:Ka jingsaphriang jong ka jingthoh kaba dei na ophis treikam jong u chief elector officer ha Delhi,ha ka 19 tarik Risaw 2024 la pynbna ba ka dei ka sngi thep vote ba ka tnad pyniaid elekshon ka la thmu ban pynlong ka la pynkulmar ia kiba bun ha ka sngi palei.
Kane ka jing pynbna ka la saphriang ba ban pyntikna ia ka General Election Lok Sabha 2024, ka commission ka la buh ia ka sngi thep vote kata 16.04.2024.
La bthah ruh ia ki 11 tylli ki district election officer jong ka Delhi ba kin pynsaphriang haba iadei bad ka jingthoh ba la ai Kyrteng compliance/adhereing ia ka por ba la ai ha ka election planner jong ka election commission of India haba iadei bad kane ka bynta.
Haba iadei bad kane na ka liang jong u Assistant Chief Electoral, u la ïathuh ba la kyntu ia baroh ba kin pyndep kumba la ai por ba kin sdang bad pyndep noh ia ki kam ba iadei bad ka elekshon kumba la phiah ha ka plan na bynta ka elekshon bad phah sha u CEO ha ophis treikam ha nongbah Delhi ban Sdang shi sngi shwa ba kan kut bad pyndep ia ki kam.
U CEO kham hadien u la pynshai ba kane ka long kum ka jing bthah ia ki ophisar ba kin pynkhreh bad ka tarik ym pat pyntikna satia.
Ki katto katne ki lad pathai khubor ki la pan jingshai hadien ba u CEO jong ka Delhi, u la pynsaphriang ba ka 16/04/2023 ka dei ka sngi ban thep ia ka vote jong ka elekshon Loksabha 2024,ha kaba la pynshai ba ka tarik ka long tang ia ki ophisar ba kin pynkhreh ia ki kam jong ki katkum ki jing pynkhreh elekshon jong ka ECI.Shillong:U myntri ka tnad Lariti ka jylla u bah Paul Lyngdoh uba dei ruh u nongaiktien ka sorkar, mynta ka sngi u la ong ba ia ka State Anthem, la shna katkum ka State Language Act 2005 ka jylla, kaba la ioh ruh ia ka jingmynjur jong u Lat ha kajuh ka snem hi.
Kane ka jingkren ka long hadien ba ka la don ka jingkynthoh na ki kynhun bad ki nongmih khmat paidbah na Jaintia Hills, kiba pynpaw ia ka jingpyrshah ia ka jingbym pynrung ia ka ktien Pnar ha ka State Anthem.
U bah Paul u la ong ba ia ka State Anthem hap ban iaid katkum ka ain, ym katkum ka jingkwah ne ban mut sniew iano iano.
U la ong ba ka sorkar ka hap ban iaid katkum ki ain.
Ha kajuh ka por, u la ong ba ka ktien Khasi ka dei ka jingthmu ban wanrah ia ka jingiatylli ha ka jaitbynriew ha kaba wat ki riew khraw na bynta ka Jaintia Hills ruh ki la ialam naduh myn shwa ban pynrung ia ka ktien Khasi ha ka khyrnit ka riti synshar ka ri.
U la kynthah ia kiba kynthoh, ba ha ka por ba shna ia katei ka ain ruh baroh ki MLA kynthup na Jaintia Hills ki iadon lang, nalor ha ka kynhun myntri, kynthup ka party jong Congress kaba ialam ia ka sorkar ha katei ka por.
“Ka ktien Khasi ka dei ka ktien ha kaba shibun ki rangbah kiba mih na thain Pnar kiba dei ki nongthoh kot kum bah RT Rymbai, bah LG Shullai kiba iadon bynta ha ka jingiaksaid ban ithuh ia ka ktien Khasi ha ka riti synshar.
Lada mano mano ba kwah ban pynlong mat politik ia kane, ki dei ban tip ruh ba ha kane ka snem ba la wanrah ia kane ka ain, mano ba ialam ia ka sorkar, mano ba don ha ka bor ha katei ka snem", la ong u bah Paul.
Katkum ka Meghalaya State Language Act 2005, la ithuh ia ka ktien Khasi bad ka Garo kum ki ktien sorkar bynrap ne ki associate official language nalor ka ktien phareng kaba dei ka ktien sorkar ha ka jylla.
Shillong:U kyrtong ka Regional Democratic Alliance RDA na Shillong Parliamentary Constituency u bah Robertjune Kharjahrin ula pynthikna ba un syllad naphang ban iasaid ia ki mat ka jaitbynriew, lada un shah jied kum MP.Ka United Democratic Party (UDP) bad ka Hills State People Democratic Party (HSPDP) kila iatreilang ha ka shatri ka RDA ha kaba ka la sei ia u bah Robertjune kum u kyrtong monlang ha kane ka elekshon MP ban iakhun na ka shap ka UDP ka Bom, kumba la iatreilang naduh u snem 2017.
Ka la pynlong ia ka jingialang ban ithuh ia u kyrtong hakhmat ki nongialam jong kine ki ar tylli ki Party ha ophis ka UDP mynhynnin ka sngi.
Haba kren ha kane ka jingialang u bah Robertjune uba dei u nongialam sengbhalang barim, bad u nongiasaid ain, ula niew bun ki mat ka jaitbynriew ba un kit sha Parliament lada ki paidbah ki ai ka bor kum u MP.Ki mat ki kynthup ban kyntiew ka kiba duk, ia ki nongrep, nalor ka Inner Line Permit, ktien Khasi bad u pud u sam bad ka Bangladesh.
Ula buh thong ruh ban iasaid ban kham pynjanai ia ia ka Sixth Schedule ban ai bor kaba thikna ia ki district council, ban iasaid ban pyniaid pisa na ka sorkar pdeng sak sha ki bor shnong.
U la buh ruh ia ka thong ban ym ailad ban wanrah ia ka ain pyrshah niam, ne ia ka jingthmu ban pynlong kawei ka ri kawei ka niam, kawei ka ktien.
Ula ong ba un iasaid ban ithuh noh ia ka niam Khasi tynrai, Sein Raij kiba don ha kane ka jylla.
Kum u nongialam barim jong ka sengbhalang, u bah Robertjune ula kyntu ia ki sengbhalang kiba iakhih khah khah ia ki mat ka jaitbynriew ba kin ai jingkyrshan ia u ba un ioh ban iasaid hapoh Parliament.
Nongpoh:Ka jingthmu jong ka North East Congress Coordination Committee (NECCC) ban pynlong ia ka jingialang ha skulbah University of Science & Technology Meghalaya (USTM) ha Baridua, ka la pulom noh bad hadien kata ki la hap ban pynlong noh ha Queens Hotel, Jorabat, kata hapdeng ka jingpahara kaba jur.
U Ma Vincent H.Pala, President ka MPCC, haba pynshai halor ka jingthmu ka jingialang ka NECCC, u la ong ba ka jingthmu jong katei ka jingialang, ka long ban pynrung ia ka jingeh ki nongrep ha ka manifesto lane ki mat treikam jong ka seng lem bad kiwei pat ki mat kaba ktah ia ki paidbah ha ka ri hi.
Haba batai halor ka jing bym iohlad ban pynlong jingialang ha USTM, u Ma Vincent H.Pala, ka dei namar ka jingbym ai jingbit jong ka sorkar Meghalaya, namar ia ka sorkar Meghalaya la synshar da ka BJP na Nongbah Delhi, ha kaba tang shu iohi ia ka jingwan jong u Rahul Gandhi, ka la kyiuh thot thot, namar ba kim tip ia kaei ka jingthmu jong u Rahul Gandhi, uba la wan sha ka jylla ban wanrah ia ka jingiatylli ym ban pynpait pynpra.
U Ma Vincent H.Pala, u la ong ruh ba kumba ka long mynta ia ka jylla Meghalaya, la synshar donbor da ka BJP ha ka dur jong ka NPP, ha kaba ki la knieh lut ia ki hok jong ki paidbah ha ka jylla.
Nalorkata ka BJP ka la knieh lut ia ka hok ki paidbah ka thain Shatei Lam Mihgngi.
Nalor ka jingdon u Rahul Gandhi, kiba la donlang ha katei ka jingialang kaba la long ha Queens Hotel, ki kynthup ia u Jairam Ramesh, u Kanhaiya Kumar, u Gaurav Gogoi, u bah Vincent H Pala nalor kiwei kiwei de ki nongialam na ki jylla ka thain Shatei Lam Mihngi bad ruh na ka seng kmie jong ka seng.
Shillong:U nongialam ba iaw bha ki seng riewlum ka jylla u bah Martle N Mukhim ula ong ba ki seng riewlum ba kynthup ia ka HSPDP, HPU bad PDIC ki la iatreilang ha ka shatri ka Meghalaya Federation (MF) ban sei ia u kyrtong MP, uba la poi syndon sha ka thong ka jingjop ha ki snem 1989 ter ter haduh ki snem 1996 ban thaw ia ka United DemocraticParty (UDP).
Ha ka elekshon MP, ha ka shatri ka Meghalaya Federation, u Prof.GG Swells ula jop ia ka elekshon da ka jingiatreilang ki seng riewlum.
Kane ka thong ka la urlong biang mynta ka kynti, ha kaba ka Regional Democratic Alliance RDA ka long ka shatri jong ki seng riewlum ban trei borbah ban pynjop ia u kyrtong u bah Robertjune Kharjahrin na Shillong Parliamentary Constituency.
U bah Martle, ula ther ruh ia ki national parties khamtam ka Congress kaba la wanrah bun ki jingtreikam kiba pynjot bad jinghikai ba sniew.
Ula kynnoh ba dei ka Congress kaba hikai ban rahbor, ban pynbam pisa haduh ba kiba bun kila ngop.
Ula kyrmen ba ki nongialam jong kine ki ar tylli ki Party, ka UDP bad ka HSPDP kin ym ia rai kai khnang ban pynjop don burom ia u kyrtong ka RDA ha ka shap ka bom.
Shwa ia kane la ioh ia ka jingkren na u secretary ka RDA u bah KP Pangniang uba la ai ia ka kaiphod ia ka jingtreikam ka RDA haduh mynta ka sngi, ban pynwandur haduh ban ioh ia ka jingiatreilang ban sei ia u kyrtong ha ka shap ka bom.
La ioh ruh ia ka jingkren na u Chairman ka RDA u bah Metbah Lyngdoh u ba la pynpaw ia ka jingkyrmen ba u kyrtong ka RDA, un poi sha ka thong da ka jingiatreilang jong baroh.
Shillong:Ha ka jingiakhun hapdeng ka Meghalaya bad ka Mizoram jong ka lympung U-23 men’s Col CK Nayudu Trophy ba la bteng sha ka sngi ba-lai, u Bipin Kumar Ray hynnin ka sngi u la ioh ban pynkhyllem hynriew ngut ki wicket jong ka Mizoram ba la ialeh ha Nadiad, Gujarat.
Da kaba pynlut 46.4 over, ka Mizoram ka la shah pynkut noh ha ka inning kaba ar da kaba kamai 232 run bad da kumne ka Meghalaya ka donkam 194 run ban ioh ia ka jingjop ha kaba hynnin ka sngi ka lah kamai shuwa 30/2 ha kaba kan bteng biang ban iakhun mynta ka sngi.
Ha kaba sdang jong kane ka jingiakhun, ka Meghalaya ka la jop ia ka toss myn ha ka sngi u blei bad ka la jied ban kawang bad ap bol shuwa.
Ka la lah ban pynkut ia ka pali tied jong ka Mizoram da 220 run bad ka la jubab da 259, kumta ha ka inning kaba nyngkong ka Meghalaya ka la lam khmat ia ka jinglehkai da 39 run.
Ha ka inning kaba nyngkong jong ka Mizoram, u Aryan Borah u la ioh ban weng saw ngut ki nongtied ka Mizoram da 34 run ha ki 16 over.
Nalor jong u kiba la ioh shim wicket ha katei ka inning ki kynthup ia u Bipin (2/23 ha ki 8 over), PM Santhosh (2/25 ha ki 10 over), Manish Sharma (1/54 ha ki 20 over) bad u Abhishek Kumar (1/64 ha ki 13 over).
Ha ka jingai jubab, u Kevin Christopher u dei uba la tied bun da 88 run na ki 188 bol kiba kynthup ia khatsaw tylli ki 4.
Ha katei ka kylla, u Kevin u la ioh ka jingkyr shan na u Kush Agarwal uba la kamai 64 run na ki 168 bol bad u la ioh ban thlieh phra tylli ki 4.
Kitei ki shijur ki la ioh ban ianeh paralok hadien ba ka Meghalaya ka la duh lai ngut ki nongtied kiba hakhmat kiba la lah ban kamai bun eh tang 10 run marwei.
Ka jingianeh paralok jong ki la la long 156 run na ka bynta u wicket uba saw ha ki 56 tylli ki over.
U nongtied jong ka Mizoram u K.Vanrot linga uba la tied 67 ha ka inning kaba nyngkong, hynnin ka sngi u la kamai 101 run ha shuwa ba un hap noh ha ka bol jong u Bipin.
Nalor u Bipin, u Manish u la ioh 2/30 ha ki 20 over, Abhishek 1/23 ha ki 9 over bad u Santhosh 1/31 ha ki 9 over.
Ka jingiakhun mynta pat ka sngi kaba bteng sha ka sngi kaba saw, kan ym long kaba suk ia ka Meghalaya ha kaba ka dang sah sa 200 khlieh ei ei ban poi sha ka thong da kaba ioh tied khatduh, hadien ba ka la duh lypa ar ngut ki nongtied jong ka hynnin ka sngi kata u Nishanta Chakraborty bad u Bipin Kumar Ray.
Ka jingpynim ia ki Israel kum ka jaidbynriew ka long ynda la kut ka shitaiew bakadduh.
Daniel 9:24-27.
