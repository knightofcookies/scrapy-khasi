Na ka liang jong ka Senate, ka la hap ban kham pynslem ia katei ka rai, namar ba uwei na ki dkhot jong katei ka komiti, U  John McCain, ula pynpaw, ba u mut ban pyrshah, namar ba um iahap ia ki kyntien jongka.
U McCain, u dei uba la ia khun ia ka shuki President kham mynshwa bad u dei ruh ialade, uwei na kiba la leit ialeh thma sha Vietnam.
Shillong, 5 Nailur:Ha ka jingjia ba khampher ha ka sain pyrthei ha kane ka jylla, u MP barim ka Rajya Sabha u Bah Robert Kharshiing, ula kam, ba  un sa shimti ia ka kam Myntri Rangbah jong ka jylla ban pyn khyllem noh ia u Mukul Sangma.
U Bah Robert uba dang shu pyniasoh sha ka seng Congress, u la kam ba u la ioh ia ka jingkyr shan jong 52 ngut ki MLA jong kane ka jylla na baroh ki seng sain pyrthei ban thaw ia ka sorkar ba thymmai kaba u ong, ka “Sorkar Jong baroh Ki party ban ialam da ka Congress".
Haba kren mynta ka sngi, sha ki lad pathai khubor ha jaka thiah pang ha hospital ha Nazareth Shillong, u bah Robert u la ong ba un sa ialam ia ki MLA ban leit tied ia ka jingkhang jong u Lat ka jylla u KK Paul ban kam ban thaw ia ka sorkar ba thymmai ha kine ki sngi shen.
“Nga la ioh ia ka jingkyrshan na kumba 45 haduh 52 ngut ki MLA na baroh ki seng sain pyrthei ha ka jylla ban ialam ia ka sorkar ba thymmai", la ong u Bah Robert bad bynrap ba ka jingialang jong baroh ki MLA ban thaw ia ka sorkar ba thymmai, kan sa long lashai ka sngi ha ka por 2 baje janmiet ha hall ka Nazareth hospital.
U la ong ba ka katkum ka riti synshar ka ri, la shah ia uno uno u briew ban shimti ia ka kam Myntri Rangbah hynriew bnai wat lada um dei satia u MLA ruh.
U Bah Robert u la pyniasoh sha ka seng Congress ha ka 2 tarik Nailur bad katkum ka jingong u, ki nongialam ba halor jong ka Congress na kane ka jylla bad na Delhi ki la pdiang ia kane ka jingthmu ban wanrah ia u kum u Myntri Rangbah ka jylla.
Haba kylli kaei ka jingthmu ban pynkhyllem ia u Mukul, u Bah Robert u la ong ba u Myntri Rangbah ba mynta um dei satia u riewlum katkum ba la paw bad ka jingkam riewlum jongu ka long kaba dei ban aiti ban tohkit da ka CBI shi syndon.
U la ong ba ki MLA ki la wan baroh shi sngi ban iakynduh ia u ban iakren ia kane ka sain pyrthei hadien ba la mih ka jinghuri hura ha kane ka jylla khamtam ka jingiakhih jong ki sengbhalang kaba u Myntri Rangbah ba mynta u leh mynthi.
U la ong kine ki ishu kiba ktah ia ka iap ka im jong ka jylla, (ILP bad ka jingkam riewlum u Mukul) ka long kaba ma shisha ia ka jylla bad namarkata, donkam ia ka jingkylla.
U la ong ba shwa ia kane, u la dep thoh sha u Mukul ban thaw ia ki lad ki lynti ban pynjai jai ia ki sengbhalang hynrei na ka liang u Myntri Rangbah u la sngap mynthi bad um ju phun wat tang shisien ruh naduh ka 2 tarik Nailur haba la pyrshang ban iakren ruh, um kwah.
“Kumba phi tip, nga la pynkhyllem ia ka sorkar u PA Sangma mynshwa ha u snem 1990, ia ka sorkar Bah BB Lyngdoh ha ka snem 2001 ban shimti u Bah EK Mawlong, bad ruh nga wanrah ia u Dr FA Khonglam kum u Myntri Rangbah ha ki snem ba la dep uba dei u MLA independent", la ong u bah Robert.
U la ong ba ha kane ka sorkar ban thaw, baroh ki party kin don lang ha ka sorkar namar ba ka jylla Meghalaya kaba rit, donkam ban iatreilang.
Ka jingai myntri sorkar yn sa pyniaid (rotation) namar ba ka ain ka shah tang 12 ngut.
“Kane ka jingpynkhyllem ia u Mukul kam dei na ka bynta ka kam shimet hynrei na ka bynta ka jylla, hadien hynriew bnai ngan risain ia ka kam Myntri Rangbah ban shimti da kiwei pat ki MLA", la ong u Bah Robert.
Ha kajuh ka por, u la ong ba mar ia shimti ia ka kam, kaba hakhmat eh ka kam jongu, ka long ban pynsangeh ia kajingiakhih jong ki sengbhalang, bad kaba ar ka long ban pynlait ia baroh kiba shah kem khlem kyndon ei ei.
“Ngan thaw ruh ia ka Chief Minister Advisory Council ha kaba baroh ki 10 ngut ki nongialam jong ki sengbhalang kin don ban iashong.
U chaiperperson jong kane ka Council yn thung da u president ka KSU bad u vice chairperson yn thung da u president ka GSU bad JSU.U Chairperson un ioh ia ka kyrdan  ban iaryngkat bad u myntri cabinet katba ki vice chairperson kin ioh ia ka kyrdan minister of state", la ong u bah Robert bad kane ka komiti yn long member secretary u Chief Secretary ka jylla.
Ka jingtreikam kan long ha ka rukom kaba shai khlem don kano kano ka jingbuhrieh ban iakren ban iatai ia ki jingeh bad ka roi ka par jong ka jylla, u la ong.
U la ong ba u la dep iakren ia ki nongialam jong ki sengbhalang ruh halor kane bad ki la pdiang bad mynta yn sa tang ia ka por ba un shimti shwa ia ka kam Myntri Rangbah ka jylla.
Shillong,5 Nailur:Ia u Ma  Qualy Suiam u CEM barim ka JHADC uba la khlad noh hynnin ka sngi, la tep don bu rom mynta ka sngi ha  ka shnong jong u hi ha Moo tyrshiah West jaintia Hills District.
Ia ka met iap jong u la kit mynta ka sngi, mynstep ha ka por 5 baje na ka ing jong u kaba don ha Mookyrdup Jowai, sha ka shnong trai jong u ka Mootyrshiah.
Ha katei ka sngi tep ia u Ma Suiam da ki hajar ngut ki paidbah kiba wan sngewlem ki la leit ban on tep ia ka met jong u ha u lum jingtep ka Balang Presbyterian Mootyrshiah.
La leh burom khadduh ia ka met jong u da ki nongpyniaid ka Balang Presbyterian  Mootyrshiah ha ka jing iadon lang ki Para MDC ki jong u bad ki heh Congress ki ba wan na Shillong,la ioh ruh ia ka khubor sngewlem na u ma  M.B Rymbai CEM JHADC , ma Obil Kyndait Chairman JHADC na ka balang shnong jong u , na ki committe bapher bapher jong ka Congress ,MPCC ,DCC,na ka shnong Mootyrshiah A&B  bad naki skul ba u ju ia don bynta.
La pule ruh ia ki shithi sngewlem ba la ioh pdiang na ki ba ieit ba thoin jong u ki shithi kiba kynthup na u ma  Vincen Pala MP , Dr.D.D Lapang President MPCC bad na kiwei kiwei.
Shillong, 5 Nailur:Ki nongkren  mynta ka sngi, ha ka rali jong ki nonghikai kaba lon ha madan Malki ki la dawa ba lada u Symbud Myntri Rangbah ba peit ia ka pule puthi u Dr RC Laloo um tip ia ki jingeh jong ki nonghikai, ka lynti kaba biang eh ia u, ka long ba u dei ban hiar shuki noh.
Haba kren ha ka rali, u general secretary ka KJDSTA uba dei ruh u dkhot jong ka JACATAM u Bah Polly Warlarpih u la ong, ba katkum ka jingioh jingtip, u Dr Laloo haba u kren ha ka jingialang mynta ka sngi, ha Soso Tham Auditorium, u la kam ba um sngewthuh ia kaei ka jingeh jong ki nonghikai bad balei ki pynlong ia ka jingiakhih.
“Lada u Symbud Myntri Rangbah Dr RC Laloo um tip ia ki jingeh jong ki nonghikai, hiar shuki noh mynta…kumno phin tip ia ki jingeh jong ki nonghikai", la ong u Bah Warlarpih.
U la ong ba ka long kaba phylla ban ioh sngew ba u myntri doktor um tip satia ia ki jingeh jong ki nonghikai ba mih man ka por ha ki kot khubor.
U Bah Warlarpih u la ong ba kan long kaba bha ba ka sorkar kan sangeh noh ka jingialeh politik ia  ki nonghikai.
Shwa ia kane, na ka liang u nongialam ka MUPSTA u Bah Kenneth Shadap u la ther ia ka sorkar kaba la shu jler man ka por khlem poi shaei shaei ia ki jingkular ba ka la khlei.
“Ka sorkar ka shu jler ia ki jingkular hynrei kam ju leh ia ki kam, ki don ki pulit CID hangne ha madan khie leit iathuh sha ka sorkar ba lada ka jingkren jong nga ka bakla, kem noh ia nga ne ka sorkar ka lah ban ujor mukotduma pyrshah ia nga", la kop u Bah Kenneth.
U la ong biang, “Man ba leit jingialang bad ka sorkar, ka shu kut noh tang ha ka ‘Ialang’ (Meeting), ‘Iabam’ (eating) bad ‘Iathok’ (cheating)".
U la ong ba ki nonghikai MUPSTA ki la poi ujor da ka mukotduma ruh pyrshah ia ka sorkar ban ioh ia ki hok jongki, namar ba ka la shu thok man ka por ia ki jingkular jongka.
Kumjuh u Bah J Markharmujai u la ong ba ka sorkar hapoh ka jingialam u Mukul Sangma kum u Myntri Rangbah ka la wanrah pisa da ki spah klur ia kane ka jylla hynrei ym iohi ei ei ba kan ai bhah tang shi piah ruh ban kyntiew ia ka pule puthi bad ia ki nonghikai ha kane ka jylla.
“Na ka Asian Development Bank (ADB) ka la ioh ram haduh T.600 klur, na ka sorkar pdeng ka ioh T.3000 klur hynrei kam ai bhah eiei ruh ia ka pule puthi wat tang shi naia ruh", la ong u Bah Kharmjujai.
“Ngin mareh beit haduh ban poi sha ka thong ha kane ka jingiakhih.
Ngam rieh wat ban mih snam ruh na ka bynta ka jingbit jingbiang jong ki nonghikai ha ka jingiakhun", la ong shuh shuh u Bah Kharmujai.
Katba u Bah Morris Lyngdoh u la ong ba lada u Symbud Myntri Rangbah uba dei u doktor kot um tip ia ki jingeh jong ki nonghikai, ka long kaba shaiong ia ki paidbah ka jylla bad khamtam ia u Myntri Rangbah duh ka jylla u Mukul Sangma.
Shillong, 5 Nailur:Wat la um khot ia kren satia ia ki nonghikai kiba la pynlong ia ka jingiakhih hynrei u Sym bud Myntri Rangbah ba peit ia ka pule puthi u Dr RC Laloo u la ong ba ka jingkhang jong u ka plie rynghang ia kiba kwah iakynduh.
Haba kren mynta ka sngi,  ha ka jingialang ban rakhe ia ka sngi jong ki nonghikai ba la pynlong da ka sorkar ha Soso Tham Auditorium, u Dr Laloo u la ong, “Ka jingkhang ka plie rynghang ban iakren bad ki nonghikai".
U Dr Laloo u la ong ruh ba, “ka kam ka kham bha ban ia kaba shu ai ia ki jingkular".
Haba kynnoh ba ki nonghikai kim don ki jingdawa kiba beit ba lah ban shim ia ka rai na u bad u hap ban leit buh ia ki ha ka jingialang jong ka kynhun myntri.
Haba kyntait ia ka jingdawa jong ki nonghikai ba kwah ban iakynduh u Dr Laloo, u la ong, “Ngam ngeit ha ki jingkular, hynrei nga ngeit ha ki kam bad ngam lah ban shu kular ia ki nonghikai khlem lah ban leh ia ka kam".
Hynrei ha kajuh ka por, u la pynthikna ba ka sorkar kan peit ia ki jingeh jong ki nonghikai bad kan sa wad ia ki lad ki lynti ban weng ia ki jingeh jongki ha kane ka jylla.
Ha kaba iadei bad ka jingdawa ban shimti ka sorkar ia ki kam hikai, (provincialization) ha kane ka jylla, u Dr Laloo u la ong kane ka kam ka dang don ha ka jingpyrkhat ka sorkar bad u la dep ai ia ka jingbthah sha ki ophisar ban pynkhreh ia ki kyrteng jong ki skul kiba lah ban pynhap ha kane ka kyrdan provincialisation bad ban aiti pat sha ka sorkar ban peit la ka don pisa ne em.
U Dr Laloo u la iathuh ruh ba ki tulop jong ki nonghikai SSA la pynkiew sha ka T.9200 ia ki LP bad T.9900 ia ki nonghikai UP naduh mynta u snem khnang ban pynbha ia ka ioh ka kot bad kam bad nalor kane, la pynheh ia ka jingai grant sha ki hoc lower primary bad upper primary school.
U la ong ruh ba ki arrear bad ki tulop jong ki adhoc secondary, deficit bad higher secondary ad hoc  la pynlait ha u Nailar 2013.
Ha kane ka sngi, u la sam ruh ia ki khusnam sha ki nonghikai kiba ioh kiba don kumba 30 ngut na baroh 11 tylli ki district jong ka jylla.
Shillong, 6 Nailur:Ka Ri Bhoi Youth Development and Social Organisation (RBYDSO ) ka la kyrshan ia ka jingdawa jong ki sengbhalang ban pyntreikam noh ia ka Inner Line Permiet (ILP) ha kane ka jylla.
Ha ka kyrwoh ba la pynlait da u President, samla Dibishon Malai ka seng ka la pynrem jur halor ka jingleh mynthi u Myntri Rangbah ka jylla, u Dr Mukul Sangma ia ka jingdawa ki sengbhalang ban pyntreikam noh ia ka Inner Line Permit (ILP) ha ka Jylla Meghalaya.
“Ia ka ILP la donkam ban pyntreikam hapoh kane ka jylla, na bynta ban iada ia ka jaidbynriew rit paid na ka jingwan tyllep kiwei pat ki jaidbynriew heh paid na kiwei ki jylla," ula ong bad pynpaw ia ka jingbitar ba ka jingsngap mynthi jongu Mukul ka pyni ba umsalia ban iada ia ka jylla kaba don mynta ha tmier ka jingma na ka jingwan tuid ki bar jylla.
Ka RBYDSO ka kyrshan pura ia ka jingiakhih pakhang surok miet jong ki sengbhalang ka jylla, na bynta ban dawa na ka sorkar ban pyntreikam noh ia ka ILP ha Meghalaya.
Shillong, 6 Nailur:Ki paidbah kiba bam shini reshon (Public distribution system) kin duh shwa katto katne bnai namar ba ka sorkar pdeng ka la pynsangeh shwa mynta namar ba ka dang khot tender ia ki kontraktor ban long ki nongsam (wholesale) sha ki dukan sam reshon (fair price) jong ki dong ki shnong bapher bapher.
Ki paidbah mynta la lai bnai kynthih ki khlem ioh shini namar  ba ka sorkar ka la thmu ban pyntreikam thymmai noh ia ka rukom sam shini, ha kaba ia ka dor jong ka shini yn khein ne pynshong dor katkum ka jinglong jong ka iew ka hat bad kam ym dei shuh kum ka dor ba la buh da ka sorkar kum mynshwa.
Katkum ka jingong jong u  Joint Director ka tnad Food & Civil Supplies u Bah PM Syiem, mar ia dep jied ia ki Kontraktor ka sorkar kan sa sam paidbah noh ia ka shini bad shi shi khlieh briew yn ioh 650 kram.
“Ka sorkar kan ai jingiarap (subsidy) ia ki paidbah ha ka dor T.18 shi kilo", la ong u Joint Director.
U la ong ruh ba ka jingsam ia ka shini yn pyntreikam katkum ka khanasumari jong u snem 2011 bad katkum ka khanasumari ka jingdon jong ki paidbah ka jylla ka la kot sha  29 lak ngut tam.
La iathuh ruh ba ka jingpyndonkam shini man u bnai ha kane ka jylla ka long kumba 1704 metric ton.
Kumba long mynta ka ka dor shini ka long T.40 shi kilo ha ka dor iew.
Lada ka shong dor T.40 shi kilo ki paidbah ki hap ban sei T.22 na ka pla bad lada ka kham hiar ki dang ioh tad bad lada ka kham kiew dor ki paidbah ki hap ban sei kham bun na ka pla.
Shillong,5 Nailur:Namar ka jingpyn bna ka sorkar jylla ba kan pynlong trei ha ka sngi Saitjain, ki sengbhalang, ki  la pynbna kylla da ka pakhang ophis ha katei ka sngi.
U Vice President ka KSU u samla F.Kharmaw phlang u la ong ba katei ka jngpynbna long trei ka sorkar, ka la pynlong ia ki sengbhalang ban khot da ka pakhang ophis.
“Ngi kyrpad ia ki paidbah bad ki nongtrei sorkar ba kin ia snohkti lang ha katei ka pakhang ophis ba la khot da ki sengbhalang" ong u samla Kharmawphlang.
Shuh shuh  ka KSU ka la pynbna paidbah ba hadien ba ki sengbhalang ki la ioh ia ki jingpyntip na ki katto katne ki kynhun Balang ba ka don ka jingiaseng ba ki la pynkhreh, ka seng ka la pynbna paidbah ba ka pakhang surok miet kan sdang noh naduh ka por 10 baje mynmiet ym 9 baje kumba la pynbna mynshuwa.
“Namar ka jingkyrpad jong ki kynhun Balang ngi la rah noh ia ka pakhang surok miet kaba lashai ka sngi  ba kan sdang naduh ka 10 baje ha ka jaka ka 9 baje" bynrap biang u Vice President ka KSU.U Vice president ka KSU u la pynrem jur ruh ia ka jingshim kabu jong ki pulit da kaba pyndonkam da ki kali 108 ne ki Ambulance kiba dei ki kali kiba kit ia ki nongpang bad ula ong ba ia ki kali 108 la thied da ka sorkar na ka bynta u paidbah khamtam ban ai jingshakri ia u duk u suk ha ka pang ka shitom hynrei kaba lyngngoh pat ban iohi ka long ba ia kine ki kali la pyndonkam da ki pulit.
Shillong, 5 Nailur:Ka jingialang bah jong ki nonghikai hapoh ka lama jong ka JACA TAM ba la pynlong mynne ka sngi ha madan Malki ki nonghikai ki la rai ban bteng ia ka jingiakhih katba ym pat lah ban khot iakren ia ki nongikai ki la rai da kaba sahngeh trei lai sngi kynthih ka ban sdang naduh ka 11 tarik haduh ka 13 tarik mynta u bnai.
Ki nonghikai ki la pynlong ia kane ka jingialang bah mynta  ka sngi ha ka sngi burom ia ki, katba ka sorkar ka dang rakhe ia kane sngi mynne kasngi ha u Soso Tham Auditorium bad u symbud Myntri Rangbah u Dr RC Laloo u la long kum u kongsan ha katei ka jingialang ba la pynlong da ka sorkar.
Ia katei ka rai ki nonghikai la pdiang da u paidbah, uba la poi kumba 3000 ngut ki nonghikai naduh LP haduh Kolej.
Kane ka jingiakhih jong ki nonghikai ka long ka synjam kaba ar ha ka jingiakhih ba la sdang naduh ka 27 tarik u Nailar ba ladep haduh mynta ka sngi.
Haba pynbna ia kane ka rai u Bah ED Nongsiang u Chairman jong ka JACATAM u la ong ba ka sokar ka kheinpoh ia ki nonghikai katba ka ktien pat ki iaroh ym don pyrthei shuh.
“Ngi ki nonghikai ngim hikai ban mih sha madan hynrei dei ka sorkar kaba hikai ia ngi ban mih sha madan", la ong u Bah Nongsiang bad bynrap ba, ka JACATAM kan pynlong shuh shuh ka jingiakhih ha kine ki sngi ban wan lada ka sorkar kam khot iakren ia ki ne ka dang iai sngap mynthi.
U Bah nongsiang ruh u la ong ba kin nym shongthait haduh ba kin da ioh ia la ka jong ka hok kaba ki la dawa na ka sorkar.
Ha kajuh ka por, u Chairman u la pynbna ba ki la ioh ia ka jngkyrshan na ka School Teachers Federation of India (STFI), na ka Irish National Teachers Organisation (INTO) bad na ka Irish Congress Trade Union (ICTU).
U Bah Nongsiang u la ong ba ka JACATAM kan ieng ban iada ia ki nonghikai bad lada don kino kino kiba shah pyndik ha kino kino ki bor namar ba ki iasoh bad ka JACATAM, ka seng kan ieng ban iatylli lang.
Ha kane ka rally mynne ka sngi la ioh jingkren na ki nonghikai jong ki skul bapher bapher bad haba kren mynne ka sngi u Bah RS Khardewsaw na ka Lower Primary School Adhoc Teachers Association (LPSATA) u la pynrem jur ia ka jngleh kyllut jong ka sorkar.
U la ong ba la katne sngi ki nonghikai ki la iakhih shano jah kita ki MLA bad ki MDC.Katba u Bah Wansuk Masar na ka KJHSTA u la ong ba ka sorkar kam dei ban pyntreikam da ka buit ban pynsaphret ia ki nonghikai.
Ka sorkar haduh mynta kam pat lah satia ban khot iakren ia ki nonghikai ym tip kaei ka daw kaba pynlong ia ka sorkar ba ka sngap man man, kane ka jingmynthi jong ka sorkar ka kwah ba ki nonghikai kin pynlong shuh shuh da ki jingiakhih kaba tyngeh.
La ioh ruh ka jingkren na u President ka Garo Hills Deficit School Teachers and Employees Association u Phillip Marak u la ong ba ka sorkar ka pynlong ia ki nonghikai kum ki nongkhrong.
Ha katei ka rally la ioh ka jingkren na kiba bun ki nongialam kiba kynthah jur ia ka sorkar khamtam ia u Symbud Myntri Rangbah Dr RC Laloo ba la kuman ia ka jingdawa jong ki nonghikai bad haduh kine ki sngi u khlem khot ban iakren satia.
Na ka liang ki nonghikai mynne ki la iaroh ia kito ki nonghikai kiba la ioh khusnam na ka sorkar hynrei kim treh ban leit shim namar kum ka dak ban pynpaw pyrshah ia ka jngleh jong ka sorkar.
Shillong, 5 Nailur:Kawei ka trok ka la ing hadien ba la shah thang ha Killing jong ka Ri-Bhoi katba khyndai ngut ki briew ba suba donkti ban kawang maw, bad khang surok ki la shah kem haduh hynnin ka sngi.
Ki pulit ka Ri-Bhoi ki la kem lai ngut ki briew na ki jaka bapher bapher jong ka district halor ka jing kynnoh ba ki thang kali, khang surok bad kawang maw ha ka kynta jong ka pakhang surok jong 10 tylli ki sengbhalang ha ka jylla kiba dawa ban pyn treikam ia ka Inner Line Permit (ILP).
Ki runar ki leh ia kane ha kynta pakhang surok ha kane ka miet sngi Balang ki la thang kawei ka trok (AS-01CC-3382), ka jong u Karnab Chowdhury ha Killing, hynrei ha kane ka jingjia, ym don ba mynsaw lait noh ka jinging khong ka kali.
Kawei ka Bolero Camper (AS-03E-7175) ruh ka la shah thang ha Killing.
Shuh shuh kawei ka trok (AS-01L-8869) ka la shah thang ha 20th Mile, Byrnihat.
Ha kawei ka jingjia kawei ka jeep(ML-05C-7749) jong ka MeECL ha ophis ka MeECL ha Byrnihat ka la shah thang bad kawei pat ka trok ha Umling ka la kem ding bad ka la jot.
Ki pulit ki la kam ba ki la ioh kem ia ki briew kiba thang ha ka por ba ki leh ia kane ka kam.
Ha kajuh ka por, ki pulit ki la pynkhlain ia ka jingiaid pahara ha baroh ki bynta jong ka surokbah 40 ban khang lad ia ki runar kiba thmu ban leh ia ki kam runar.
Kine kiba shah kem ki long u Gobarson Suting (30 snem), Thomson Lyngdoh (25 snem) bad u Shanbor Lyngdoh (32 snem).
Ka ophis ka AH & Vety.
, Department ha Mawryngkneng (EKH) ka la shah kawang petrol bom.
Ka computer bad ki tiar nalor ka refrigerator bad ki miej ki shuki ki la ing khoit.
Ki pulit ki la ioh kurup ruh ia u petrol bom bym bthei.
Ha Shillong, ki pulit ki la kem hynriew ngut ki briew kiba donkti ban khang surok bad kiba shoh pynmynsaw ia ki briew ha ka iew Polo hynnin ka sngi.
Ki pulit ka nongbah ki la ioh kem ruh ia u nongialam ka KSU u Serababel Swett hadien ba la kthong ba ki thmu ban thang taiar kali bad khang maw ha ka thain Mawkhar, Shillong hynnin ka janmiet bad uwei na Polo.
Katkum ki pulit baroh kiba shah kem ki dei ki dkhot jong ki sengbhalang kiba donkti ban leh ia ki kam runar.
Lah ban kdewba ki sengbhalang ki la khot pynlong ia ka pakhang surok kaba lai miet kynthih naduh ka 4 haduh ka  6 tarik naduh ka por 9 baje mynmiet haduh 5 baje mynstep ban pynbor ia ka sorkar ban pyntreikam noh ia ka ILP ha kane ka jylla.
Lashai ka sngi ka pakhang surok miet kan treikam naduh ka 10 baje mynmiet haduh 5 baje mynstep, bad ki sengbhalang ki la leh ia kane hadien ba la ioh ia ka jingkyrpad na ki Balang.
Shillong, 6 Nailur:Ar ngut shipara ki la duh ei la ka jingim hadien ba ki la kem pang prie bad pynhiar kaba la trei borbah ha shnong Lamalong, Ri Bhoi District.
Ka kong Eskwela Sten kaba la 27 snem karta bad ka Kong Lak Sten 22 snem ki la khlad noh ha kane ka sngi Balang.
U Rangbah shnong, bah Jowis Umbah ula iathuh ba katei ka jingpang ka la sdang ban trei naduh ka ar tarik mynta u bnai, bad ar ngut shipara ki la duh noh ia ka mynsiem na ka jingban jur ka jingpang tang ki khyndiat sngi.
Ula iathuh ba katei ka jingpang haba sdang ka trei kum ka prie bad pynhiar bad hadien ki nongpang ki ioh sa ka jingpang khie ring ki kti ki kjat, kumta ki shem shitom ban ai jingsumar ia ki briew kiba ioh ia katei ka jingpang.
Halor kane, u  bah Umbah ula pyntip sha ka tnad jong ka koit ka khiah, bad kyrpad ba kin phah lem ia ki doctor ban ai jingiarap ban iada namar katei ka jingpang ka dangtrei jur haduh mynta ia ki longkmie bad ki khynnah khunlung.
Halor kane ka RUPA Ri-Bhoi Zone lyngba President bah A.Nongpoh ka kyntu ia ka tnad jong ka koit ka khiah ka sorkar jylla, ba kin shim khia ban ai jingiarap ia ki briew kiba ioh ia katei ka jingpang ha Lamalong kumjuh ban ai ki lad jingiada ia ki briew bad ki shnong ba marjan.
Shillong, 18 Lber:Ki nongkitkam jong ka Mawlai Town Dorbar (MTD) hapoh ka jingialam jong u MLA u Bah Em bhahlang Syiemlieh kila ujor ha u Chief Secretary ka Sorkar jylla u Bah Barkos Warjri uba long ruh u Chairman ka MeECL mynta ka sngi halor ka jingkiew ka bai thang ding kaba palat.
Ha kane ka jingiakynduh, ki nongialam ka Mawlai Twon Dorbar ki la pynpaw ia ka jinglyngngoh halor ka jingkiew ka bai thang bording shaba palat liam kaba long lai shah saw shah.
Ka thain Mawlai kaba la dei ban siew ia ka bill kin siew sha Mawlai Nongkwar bad yn pynjlan ba kin siew ruh haduh ka 20 tarik Lber mynta u bnai bad ki hap ban siew sha ophis baheh duh ka ophis MeCEL.Ha kaba iadei bad ka jingkiew ka Bill,  u CS u la ong ba naduh u bnai Nailur haduh u Nohprah 2013 ka tnat ka la hap ban duh trei haduh 20 sngi na ka daw jong ka jingdon jong ki jingiakhih kum ki band, ki pakhang shnong bad kiwei bad baroh ki kam ba hap pyndep hap kynran dien bad tang ha u Nohprah ioh treikam tang 12 sngi bad kumta ka sa mih ka jingkiew bun shah bad hap pynbiang na ka bynta ki ar bnai.
La ong ruh ba ka jingkiewka bai light ka long ruh ba ha u bnai Nohprah haduh u Kyllalyngkot namar ba jur ka jingkhriat ka la don ka jingpyndonkam bun ia ka bording.
“Lada ym lah ban siew lut siew shuwa shiteng khnang ban lah ban pynbiang ha ki bill jong ki bnai ban wan bad ka jingkiew dor ka lah ban long ba don ki trai ïing kiba pyndonkam tang uwei u Meter na ka bynta ki nongshong wai kumta dei ban buh la u jong," ong u Bah Barkos.
La ong ruh ba haba don jingeh ym dei ban leit sha ki Counter siew bai light hynrei ban iakynduh ia ki ophisar.
“Ngi kubur ruh ba hateng ki don ki meter reader kiba leh khlem akor ba ki bill ki sa heh bad ruh kiba ym lah lait na ka jingsniew ki meter, hynrei halor kane ka tnat ka la shim khia ban lait na ki jingeh ki paidbah," ong uwei na ki heh ka tnat.
Ha kane ka jingiakynduh na ka liang jong ki nongkitkam jong ka MTD bad ki rangbah shnong kila pynpaw ia la ki jong ki jingeh ha kaba iadei bad kane ka jingkiew ka bor ding ha kaba na ka liang jong ka tnat ka la kular ban shim khia.
Kila pynpaw ruh ka jingai khublei ia u MLA uba la shim khia ia kane ka kam jong ki paidbah ka Mawlai baroh kawei.
Shillong,18 Lber:Ka Bharatiya Janata Party (BJP)  mynta ka sngi ka la pynbna ia u kyrtong jong ka na ka bynta ban ia ia khun ha kane ka elekshon MP Lok Sabha 2014 na Shillong Parliamentary Seat.
Ka BJP ka la pynbna ia u bah Shibun Lyngdoh kum u kyrtong.
Kham ha shuwa ka la don ka jingkhmih lynti ba ka BJP kan kyrshan ia u bah Paul Lyngdoh u kyrtong ka UDP  bad ban ai ka jingiatreilang ban pynliem ia ka seng Congress, bad katei ka juh ka sur la ioh sngew na ki seng riew lum, hynrei ar tylli ki seng riewlum ka HSPDP bad ka KHNAM kiba la thmu ban ia treilang bad ka UDP  ha kane ka elekshon MP ki la phai dien noh ban kyrshan ia u Pastor Basaiawmoit , u kyrtong ka Common People Front, CPF kum u kyrtong shsimet, bad mynta pat sa ka BJP ka la pynbna ia la u jong u kyrtong.
Kumba long haduh mynta ki don haduh 7 ngut ki kyrtong ba la paw na ka bynta ban ia khun ha kane ka elekshon , ki kynthup ia u Ma Vincent Pala ka Congress, u bah Paul Lyngdoh ka UDP, Pastor PBM Basaiawmoit, u bah Armeringtone Kharshiing ka AAP, u bah Shibun Lyngdoh ka BJP, u bah Denis Shiangshai, Ind bad u bah  Dympep ka CPI.Shillong, 18 Lber:Ka myntri kam poh iing ka jylla ka Kong Ro shan Warjri ka la ong ba ka sorkar ka la pan jaka hikai ia ki pulit pynlip ding na ka sorkar pdeng ha kane ka jylla.
Ka kong Warjri ka la ong ia kane hapoh iing dorbar haba jubab ia ka jingkylli jong u MLA ka South Tura u John Leese K Sangma.
Ka Kong Warjri ka la ong ba ia kane ka jingpan la phah ha ka 14th Finance Commission.
Ha kajuh ka por, ka la iathuh ba ki kali pynlip ding kiba don ha ka jylla ki long ha East Khasi Hills (27), West Khasi Hills (10), South West Khasi Hills (3), West Jaintia Hills (11), East Jaintia Hills (4), Ri-Bhoi (12), West Garo Hills (19), South West Garo Hills (4), East Garo Hills (8), North Garo Hills (3) bad ha South Garo Hills (8).
Ka la iathuh ruh ba ka jingdon jong ki pulit ka long ha East Khasi Hills (229), West Khasi Hills (57), South West Khasi Hills (29), West Jaintia Hills (104), East Jaintia Hills (28), Ri-Bhoi (93), West Garo Hills (172), South West Garo Hills (46), East Garo Hills (39), North Garo Hills (17), South Garo Hills (52), ha ophis ADGP (Fire and Emergency Service) (7) bad ha ophis u Superintendent of Police (F&ES) (2).
Shillong, 18 Lber:Ka myntri kam pyn roi sor ka Kong Ampareen Lyngdoh ka la ong ba ka sorkar ka dang ap ban ioh ia ka jingmang pisa na ka bynta ban shna iing ia kiba duk sha nongkyndong lyngba ka Meghalaya Hou sing Scheme.
“Ngi la dep phah ia ka jingtyrwa ban ai pisa na ka bynta kane ka skhim jong une u snem mang pisa", la ong ka Kong Lyngdoh haba jubab ia ka jingkylli mynta ka sngi, hapoh ka iing dorbar.
Ka la ong ba ki deputy commissioner kin shim ia ka kam ban jied ia ki briew kiba dei hok ban ioh bynta na kane ka skhim.
“Ki MLA ki lah ban tyrwa ia ki kyrteng jong ki briew kiba lah ban ioh bynta na kane ka skhim sha ka Committee kaban khlieh da u Deputy Commissioner.
Kane ka komiti kan pyrkhat bad kan jed ia ki briew kiba dei hok ban ioh bynta na kane ka skhim" ka la ong.
Ha kajuh ka por, ka myntri ka la ong ba ka jingpyntreikam ia ka Rural Housing Scheme  la pynsangeh noh naduh u snem 2010-2011.
“Ngi la sangeh ban pyntreikam ia kane ka skhim namar ba kam long kaba hun", la ong ka kong Lyngdoh bad ka la bynrap ba ka jingsam tin (CGI) kam lah satia ban ai jaka sah kaba biang ia ki briew baduk sha jaka nongkyndong.
“Ngin tei ia ka iing da kaba khot tender ban leh da ki kontraktor ban shna ia ki iing ha kane ka skhim ba thymmai", ka la ong ka Kong Ampareen.
Shillong, 18 Lber:U MLA ka Nong krem u Bah Ardent Miller Basaiawmoit u la rah hynne ia ka jingpynkiew jubur ia ka bai thang bording ha iing dorbar da ka MeECL.“Ka bai thang bor ding ka la kiew jubor ha kaba ki briew ba duk ha ka constituency jong nga ki la kynduh jingeh", la ong u Bah Basaiawmoit.
U la pule ia ka bill kaba mynshwa ka long T.450 ha ka shi bnai mynta pat ka la kiew sha ka T.9260 kaba la wanrah ia ka jingbuh jingkylli na kiba bun.
“Nga kwah ban kylli kumno kiba duk kin lah ban siew haduh T.3000 shi bnai ha kaba tang ban bylla ruh kim ioh katta", la ong u MLA ka Nongkrem.
U la ong ba ka sorkar ka dei ban shim ia kane ka bynta ban pynthikna ba ki paidbah kin lait na kane ka jingeh.
Hadien ba la sngap ia ka jingkren jong u bah Basaiawmoit, na ka liang u Lamphang u AT Mondal u la kyntu ia u ban wanrah ia ka bill ha ka iing dorbar khnang ba ka sorkar kan leh ia kaba donkam.
Shillong, 19 Lber:Ki pulit ka jylla ka jylla ki don hapdeng ka jingdym buit kumno ban leh na ka bynta ban ioh kem ia u Sub Inspector Nurul Islam uba la donkti ban leh be-ijot ia ki 2 ngut ki khynnah kynthei ha Garo Hills.
“Em ym pat ioh kem satia", la ong ka Myntri tnad kam pohiing jong ka sorkar jylla, kong Roshan Warjri haba la kylli da u James K Sangma la ki pulit ki la ioh kem ne em ia u Nurul Islam ha iingdorbar thawain mynta ka sngi.
U James u la kylli biang, kidei ki lad ki lynti kiba ki pulit ki la leh na ka bynta  ban ioh kem ia u Nurul Islam, ka kong Roshan ka la iathuh ba la pyntip ha baroh ki SP ha ka jylla bad ha ka ri baroh kawei ryngkat bad ki jingbatai halor ka dur ka dar bad kiwei kiwei khnang ba kin iarap na ka bynta ban ioh kem ia utei u pulit kiba la donkti ha kane ka kam runar.
Shuh shuh ka la iathuh ba, la thaw ruh ia ka kynhun pulit kaba kyrpang Special Task Force (STF) na ka bynta ba ban wad ia u Islam ha ki bynta bapher bapher jong ka Ri bad ka la iathuh ba ha Assam na ka liang jong kane ka kynhun ka la leit wad ha kiba bun ki jaka, hynrei ym shym la ioh kem satia.
Ha kawei pat ka liang, ka myntri tnad pynroi sor kong Ampareen Lyngdoh ka la iathuh haiing Dorbar ba  la pynsangeh noh ia ka  skhim shna iing (Rural Housing shceme) naduh u snem 2010-1011 bad ka daw ka long namar ba yn pyntreikam noh da kawei pat ka skhim kaba la ai kyrteng Meghalaya Housing Scheme bad mynta ki jingpynkhreh pynkhyrum ka dang iaid shakhmat na ka bynta ban pyntreikam noh ia kane ka skhim.
Shillong, 18 Lber:Ka lyer iewbih jong ka seng Aam Admi Party (AAP), ha Delhi bad ha ka Ri baroh kawei, ka la pynkhih jur, wat ha ka jylla Meghalaya ruh bad haduh mynta, la iathuh ba ki dkhot kiba don ha katei ka seng, ki la poi sha ka shilak ar phew hajar ngut tam.
U bah Amos S Khar shiing, uba dei U State Co ordinator, haba iakren bad U Rupang, mynta ka janmiet, u iathuh ba kitei ki dei ki kyrteng, kiba la phah beit sha Delhi, da kito kiba kwah ban pyniasoh ialade sha ka seng AAP bad ka dei halor katei ka jing don bun bah ki dkhot, ba ka Delhi, ka sa bthah ia ka seng AAP jong ka Jylla Meghalaya, ba kan lum kan lang ia kitei ki dkhot bad ba kan leit wad ban iakynduh ia ki iwei pa iwei.
“Ym tang katta, hynrei, haduh mynta, ki don 40,50ngut ki dkhot kiba wan pyniasoh man ka sngi" ong U bah Kharshiing, uba kren, na ka ophis jongki, kaba don mynta ha Quallapatty, Chapel Road, Shillong.
Ula iathuh shuh shuh, ba kiba bun na kitei, dei ki samla pule, ki khynnah skul, ki samla kiba khlem kam khlem jam bad kitei ki dei kiba wan ban pyniasoh ialade sha ka AAP ha Shillong.
U bah Amos, u iathuh shuh shuh, ba halor ka elekshon, kaba mynta, ka seng kam don ia kino kino ki mat elekshon, hynrei, ka shim ia kitei ki mat elekshon na u paidbah, ha kaba kin sa pyn bynta, ba kin treikam ha ki kyrdan bapher bapher.
“Haduh mynta, ngi ioh ia ki jingdawa, kiba kynthup ia ka jingkiew dor ka bor ding, ka umbam umdih, ka jingkiew dor ki mar bam mar dih nalor kiwei pat".
La kren bynniaw U bah Ambos, ba lashai ka ding bad ka um, kan dei tang ka jingdonkam jong uba riew spah, namar ba uba duk, um lah bor shuh ban siew dor.
La iathuh U bah Amos, ba kine ki shilak arphew hajar, ki dei tang kiba na Sor Shillong suda bad kumta, u iathuh ba ka dei ka kamram jongki, ia mynta, ba kin leit wad sha man ki jaka ba ki sah kitei ki dkhot, kiba la dei lypa ki nongtrei jong katei ka seng sain pyrthei, ong utei u rangbah.
La seng ia ka AAP, ha ka jylla, da ka komiti ba shipor, naduh ka 14tarik Kyllalyngkot 2014.
Shillong,18 Lber:Ka Aam Admi Party, AAP kaba dang shu  wan ban suh thied  ha kane ka jylla dang kumba ar bnai eiei mynta , ka la pynmih kyrtong ban ia aireng ha kane ka elekshon MP Lok Sabha 2014 na Shillong Parliamentary Seat.
U kyrtong ba katei ka seng kaba dang thymmai ha ka jylla  ka la pynbna ban pyniakhun u dei ruh u briew ba dang thymmai ha ka sain pyrthei.
Ka AAP ka la rai ban pyniakhuhn da u bah Ameringtone Khar shiing u ophisar ka tnad kam khlaw (IFS) ba la shong thait noh, u ba long ruh ha ka juh ka por u State Co-ordinator ka AAP bad u nongseng ia katei ka seng ha kane ka jylla, uba dei ruh u nongkyrshan radbah jong u Anna Hazare.
Haba kren sha ki nongthohkhubor ha Shillong Press club, ki nongialam jong ka seng AAP ki la ong ba ka AAP ka la wan ban ia khun ha kane ka elekshon khlem pisa bad ki la wan thylli ban pynkylla ia ka rukom treikam na ka bynta ban shakri ia u paidbah, ‘ngi wan zero balance ban ia khun elekshon’ ong u bah Amos Kharshiing uwei na ki nongialam ka AAP.U kyrtong katei ka seng u bah Kharshiing u la ong ba ka jingwan ka AAP ban ia khun elekshon kam dei ba ka  wan kum ka leilieh hynrei  ban iaid suki jai da kawei pat ka lynti ban pynsngewthuh ia u paidbah, ‘ngin bret ia ki dieng thang ha ka ding, ban kham syaid namarba ngi khriat hangne ha jylla jong ngi’ ong u bah Kharshiing uba ban biang ‘ka rukom ai ding ha kane ka jylla kan long kaba kham pher ha kaba wat ki paidbah ki bym ithuh bad ki bym ju ia kynduh bad u kyrtong ruh kin bud beit ia u’.
Haba kren halor ka jingpynkyndit ka AAP ha Delhi ha kaba mar ia mih pyrthei ka la ioh thaw sorkar syndodn u bah Kharshiing u la ong ha kane ka jylla lehse kan ym lah ban long kumta hynrei donkam ban pynsngewthuh bad ban trei shuwa ba ki paidbah kin ioh ia ka jingkylla.
Shuh shuh haba phai sha ki mat treikam kumba la ju pynmih lem kiwei pat ki party , ki nongialam ka AAP ki la ong ba kim dei ma ki ban shna ia ki mat treikam hynrei ka kamram jong ki ka dei ka jingdonkam u paidbah, bad ki la pan jingmut ruh na ki paidbah halor ki mat treikam jong ki ba kin ai jingmut shuwa ka 22 tarik mynta u bnai da kaba phone sha u nombar 8731909774 lane da kaba email ne sms, bad hadien kin shim kyllum ia kita ki jingai jingmut ki paidbah ban pynrung ha ka mat treikam jong ki kaba kynthup ia ka Lok Pal kaba dei na katei ka mat ba la saindur ia katei ka seng bad kawei pat ka mat ka dei ban ia akhun pyrshah ia ka bamsap.
Ka AAP ka la pynbna ruh ba u kyrtong jong ka seng un leit ban thep kyrteng ha ka 20 tarik mynta u bnai na ka bynta ban ia khun ha ka elekshon ka ban sa long ha ka 9 tarik u iaiong.
Ka la pynbna paidbah ruh ba ka AAP kam shongthait wat lada kan shah rem ha ka elekshon hynrei kan ia khun na ka bynta ki paidbah ba kin ioh ia ka hok  jong ki.
Shillong, 19 Lber:Ka St Dominic Sa vio Parish Kynshi kan pynlong ia ka proseshon ha ka 23 tarik Lber por 11 baje ha Kynshi.
Na bynta kane la iawer ia baroh ki para bangeit katholik najan bad na jngai ba kin ia wan ha kane ka Proseshon.
Kane ka long katkum ka kyr woh ba la pyllait da u  Josphas Jarain u Secretary ka Parish Pastoral Council Kynshi.
Shillong, 18 Lber:Ka jingdawa ban shim da ka rai halor ban phiah noh ia ka jylla Meghalaya na ka bynta ban thaw ia ka Garo State, ka la shah kyntait mynta ka sngi, hapoh ka iing dorbar thaw ain.
Ia kane ka rai la wanrah da u MLA ka Garo National Council (GNC) u Clifford R Marak hynrei hadien haba u Lamphang ka iing dorbar u AT Mon dal u la pan ia ka rai na ka iing dorbar, ka iing ka la kyntait ban shim ia kane ka rai.
Shwa ia kane haba wanrah ia kane ka rai hapoh ka iing dorbar,  u Marak u la ong, “ka thain Garo Hills ka dang sahdien bha ha baroh ki liang, ha ka ioh ka kot, ka pule puthi, khamtam haba ianujor bad kiwei ki jaitbynriew ha Khasi bad Jaintia Hills bad namar kata, ban lait na kine ki jingeh, la dei ban ioh la kajong ka jylla", la ong u Marak.
U la ong ba lada ka sorkar jylla ka don ka mon ban leh ia kane, ka donkam ban shim ia ka rai ban phah pat sha ka sorkar pdeng ba kan leh ia kaba donkam ban ai jylla la kajong ia ki Garo bad ki Khasi bad Jaintia.
Ia kane ka rai ba la wanrah da u Marak, la kyrshan u president ka Hills State People’s Democratic Party (HSPDP), uba ong ba donkam ban thaw noh la kajong ia ka jylla Khasi bad Jaintia bad ki Garo khnang ban iasynshar hi.
Na ka liang ka sorkar ba la jubab da u Symbud Myntri Rangbah ba peit ia ka tnad Revenu u Dr Roytre C Laloo, u la ong ba kam long kaba lah ban pdiang ban phiah shuh shuh ia ka jylla Meghalaya na kaba long mynta.
Lada phiah shuh shuh ia ka jylla kan wanrah ia ka jingeh ha ka liang ka roi ka par, bad ki jaka puta, la ong u Dr Laloo.
“Ha ka kyrteng ka jingiada bad pynneh ia ka jinglong kyrpang, hato ngi dei ban phiah ia ka jylla namar ka jinglong iapher jaitbynriew.
Hato kan nym wanrah biang ia ngi sha ka juk maw? Hato kum ia kane la pyndonkam ha kane ka imlang sahlang ba la shai?".
, la ong buh jingkylli u Dr Laloo.
U la kam ba ka thain Garo Hills ka la kiew sted bha ha kine ki sngi ha ka liang ka pule puthi, ka ioh ka kot, bad kiwei kiwei ki kam naduh ba la ioh ia ka jylla Meghalaya.
U la ong ba ka thain Garo Hills ka don 24 ngut ki MLA nalor ka jingdon ka autonomous district council.
U la ong ba tang kawei kaba ktah, ka dei ka jingkynrei ki kam pyntriem ha katei ka thain ha kine ki sngi kaba la wanrah ia ka jingpynslem ia ka jingpyntreikam ia ki lad pynroi bad wanrah ia ka jingsngew ha ki paidbah.
Shillong, 19 Lber:U myntri ka koit ka khiah ka jylla u Bah AL Hek  u la ong mynta ka sngi, hapoh iing dorbar ba ki Community Health Centres (CHCs) bad ki Primary Health Centres (PHCs)  ha ka jylla kim don ki dawai ban ai sha ki paidbah.
“Ka long kaba shi sha ba ym don dawai ha ki CHCs bad ha ki PHCs ha ka jylla", la ong u Bah Hek haba jubab ia ka jingkylli ba la wanrah da u MLA ka Nongthymmai u Bah Jemino Mawthoh uba kylli la ka sorkar ka tip ne em ba ym don dawai ha kine ki jaka sumar.
U Bah Hek ha kajuh ka por, u la ong ba ka tnad ka la pyrshang ban buh dawai ha kine ki jaka sumar khnang ban pynbiang ia ka jingdonkam jong ki  nongpang ha CHCs bad PHCs.
Halor ka jingkylli jong u Bah Mawthoh la ka sorkar ka don ne em ka jingiateh bad ki kompeni ban pynbiang ia ki tiar ban tes ia ki jingpang namar ba bunsien la phah ban leit sha ki jaka sumar shabar,u Bah Hek u la ong ba “baroh kine ki jingdonkam la kynthup lang ha ka Meghalaya Health Insurance Scheme (MHIS)".
Shillong, 18 Lber:“Ym I bang ia U Ma Vincent" ong sa uwei u kandidet, u ban ialeh MP mynta ka kynti, na Shillong Lok Sabbha Constituency.
L a ong biang, U Ma Denis Siangshai, uba na ka shnong Mookhep, kaba don hajan Lad Rymbai “Um trei eiei, tang shi tyngka shi piah ruh, ym ioh na U Ma Vincent".
U Ma De nis, uba don myn ta 49snem ka rta, u la ioh vote  7,800 ha ka sien ialeh jong u, ha u snem 2009, ha kaba u ialeh hi, kum u kandidet shimet bad ha kane ka kynti, u dei u dkhot jong ka seng BJP, hynrei, ula mih noh na katei ka seng, namar ba ula applai tiket, katba katei ka seng, la sngew mat, kumba  kan nym ai tiket satia ia u bad ka dei na katei ka daw, ba ula mih noh na katei ka seng, ha ki khyndiat sngi ba ladep.
“Lada ngam ioh tiket na ka BJP, ngan iakhun kum u kandidet shimet" ong U Ma De nis, haba iakren da ka mobile bad U Rupang.
Shillong, 18 Lber:Na bynta ki 14ngut ki MDC, ba kynthup ia U Chief Executive Member ba dang thymmai jong ka Jaintia District Council, ka jingwan iakynduh ia U Rahul Gandhi, Vice President jong ka seng Congress(I), ka la kylla long pynban, ka jinglehrain bad ka jingjia kaba sniewbok shibun eh mynta ka janmiet.
“Ki pulit kiba pahara ia U Rahul lem bad ki nongpyniaid ki ong ym don jaka shuh" iathuh U Ma Thombor Shiwat, CEM JHADC, haba iakren bad U Rupang.
“Phi phah wan naduh Jowai, kumta balei phi phah wan kai" iathuh U ma Thombor, ba u kylli ia kitei ki nongpyniaid, hynrei ka jubab, kaba u ioh, ka long “Ba la la khapngiah, don tang ki kynthei suda" ong biang U Ma Thombor, ba ki iathuh, kitei ki nong pahara ha ka jaka jingialang.
La iathuh biang U Ma Thombor, ba ki la poi shwa ha katei ka jaka jingialang, ha Convention Hall, kaba don hadien Pinewood Hotel, ha ka por 5baje janmiet, hynrei, la iathuh, ba la pynkynriah noh ia ka jingialang sha ka por 8baje janmiet, namar ba U Rahul um ioh hiar khyndew ha Umroi, namar ka jingthut ka mariang bad kumta, u hap ban hiar noh ha Guwahati bad wan da ka kali sha Shillong.
“Ngi poi 7.30 janmiet, ki ong ym don jaka shuh ban shong shapoh" ong U Ma Shiwat.
“Manga U President, Secretery District bad 14, 15ngut ki MDC, ngi ia leit phai noh" ong utei u nongialam ka Jaintia District Council.
Shillong, 19 Lber:Hynnin ka sngi, u kandidet jong ka seng UDP, U bah Paul Lyngdoh, ula pynkynmaw, ia ka jingkiew jong ka vote UDP, ha u snem 2009, ha ka elekshon MP, ha kaba U bah John Kharshiing, u dei u kandidet ha katei ka por.
Haba iakren bad U bah John Kharshiing, uba la ioh 1,29,000 vote tam ha katei ka elekshon, ula ong “Bun kiwei pat ki para kandidet, kiba mutdur, ba ngan ioh 50hajar vote bad ki kyndit ba nga ioh katto".
Ula bteng ban iathuh, da kaba ong “Shi bnai shwa ka elekshon, ka khyllem ka sorkar MPA, sospon U bah Bindo ia 5ngut ki MLA" kumta u iathuh ba kiba bun ki MLA, ki ia mareh sha kashari.
Nangta, ula bteng shuh ban ong “Phet U Nimarson, Ampareen" ha kaba ka kong Ampareen, ka resain syndon, na ka jinglong MLA jongka bad ka mih noh ruh ialade na ka seng UDP, kaba long tang 16 sngi shwa ka elekshon MP.Ong biang U bah John “Nga la shu sah marwei, ha ka jingialeh".
Ym tang katta, ula bteng ban iathuh, ba ha ka jingpynkhreh ia katei ka elekshon, ki nongialam UDP, ki dang iakren bad ka Congress, ban thaw Sorkar, ha kaba ka sa mih ka sorkar synrop jong ka Congress bad ka UDP.Halor katei ka phang, U bah John, um shym la kwah pat ban iathuh, ba katno ka don ka vote shimet jongu, kumba ka paw, ha ka elekshon 2009, hynrei, ula iathuh ba ki 9ngut ki MLA jong ka seng UDP ha Khasi, Jaintia Hills, ki la trei, la ka jong ka jong ka bynta, ha katei ka elekshon MP, ba la dep.
Haba la kylli pat, ia kane ka jingduh tiket, kaba mynta, U bah John, u iathuh ba tang kiba telephone ha u bad kiba bynnud, ba um ioh lad satia ban ialeh, ia kane ka elekshon 2014, ki don ha ka jingkhein antad jongu “kumba 50hajar vote".
Halor u kandidet ba mynta jong ka UDP, la ong U bah John, ba mynta, ki don 8ngut ki MLA bad ula pynkynmaw shuh shuh, ba ha u snem 2004, ha ka jing ia tylli jong baroh, ki seng trai ri, ha kaba la pynialeh ia U bah Loniak Marbaniang, hynrei, ka jingioh vote jongu, ha kato ka sien, ka long 90hajar vote tam ne duna.
Shillong,19 Lber:Ka jingshah kynnoh ‘Slum’ ka shnong Mawlai ha ka kong Ampareen Lyngdoh ka la pyning bad pynbitar ia ki nong Maw lai, bad ka la poi shaduh u pud ba ki nong Mawlai kim shah shuh ia ki kali kit niut kiba kit ia ki jaboh jabain ka sor Shillong ban leit bret sha Marten;  ka  jaka theh jaboh kaba hap hapoh ka shnong Mawlai.
Katei ka jingbym ailad ki nong Mawlai ia ki  kali kit nuit ka la sdang naduh mynta ka step.
Ki nong Mawlai ki la byrngem ba kin ym ailad theh jaboh bad bteng ia ka jingbat ia ki kali kat bym pat ioh ka jingpan map, na ka Myntri ka tnad Pynroi sor ka kong Ampareen Lyngdoh.
Mynta ka sngi naduh mynstep haduh ka por shiteng sngi ki la don haduh kumba 15 ne 16 tylli ki kali , kynthup ia ki kali heh bad kali rit kiba la shah beh tang mar ia poi ha Petrol Pump , Mawlai Nongkwar ha ki nong Mawlai kiba la ap ktem lypa ha katei ka jaka.
Ki samla ka shnong  Mawlai kiba la ap ha katei ka jaka ki kynthup ia ka KSU Mawlai Circle, ka FKJGP Mawlai Circle, ka Seng Samla Mawlai Pyllun, ka Seng Samla Mawlai Mawdatbaki, ka MPF, ka MPDF, ki longkmie bad ki riew rangbah ka shnong Mawlai.
Haba ia kren bad u President ka KSU u samla Donbok Kharlyngdoh, u la ong “Ngin ym shah ia ki kali kit jaboh ba kin leit theh niut ha Marten, kat bym pat ioh ka jingpan map na ka kong Ampareen Lyngdoh" ki la dawa ruh ba ka kong Ampareen ka dei ban pan map lyngba ki jingthoh sha ki nongialam ki sengbhalang kiba don ha ka jingiakhih  bad lyngba ki kot khubor.
U bah Lyngdoh u la ong biang “Ka kong Ampareen ka la jop ia ka Umsawli , ka la jop ruh ia ka Sia lieh, ka la pyrshang ban nion sa ia ki nong Mawlai, ngin ym ailad".
U President ka FKJGP u samla Marbud Dkhar u la ong ba ka kong Ampareen Myntri ka tnad pynroi sor, ka kwah ban pynhap jubor ia ka Mawlai ha ka slum area, u la dawa ruh ba ka Myntri ka dei ban pynshai mynno la jurip ( survey) ban pynthikna ba ka Mawlai ka hap ha ka Slum ne kiei kita ki slum improvement work ba la leh ha Mawlai, u la kdew ruh ba ka Mawlai ka dei ka shnong kaba khuid namarba ka hap hapoh ki thain nongkyndong lait noh tang katto katne tylli ki dong ba hap hapoh ka Semi Urban.
Kiwei pat ki riew rangbah ba la ia donlang ha  Petrol Pump ban beh ia ki kali kit nuit ki kynthup ia u bah Morris Lyngdoh, bah Pyndap Saibon bad kiwei.
Kham ha shuwa ha ka por ba ka jingpynieng kali ka dang shongshit bha, kiba bun na ki nongniah kali theh nuit bad ki nongpyniaid  ki la kyrpad ban shah mynta shisngi namarba ki la dep ban thep ia ki jaboh ha kali hynrei ki nong Mawlai kiba la ialang khrui  kim shym la ailad bad ki la phah ia ki kali ban leit theh ha phyllaw ka kong Ampareen Lyngdoh ha Laitumkhrah.
Lah ban kdew ba ki kali kit nuit kiba la shah beh mynta ka sngi , kim dei tang ki jong ka Municipal hynrei ki kynthup ruh ia ki kali kit nuit ki Seng Samla , ki shnong bad ki dong bapher bapher na kylleng ka nongbah Shillong, la pyllait tang ia ki kali kit nuit na Mawlai ban iaid.
Shillong,19lber:Ki pulit ka East Kha si Hills District ki la lah ban pyllait im ia uwei u briew uba la shah rahbor mynta la shibnai tam ha ki 5 ngut ki runar.
Ha ka 12 tarik u bnai ba la lah, ki pulit ki ioh ia ka jingujor na U Shri Ramanuj Das ba sah ha  Bishop Cotton Road, Shillong  ba u para jong u, u Shri Digbijoy Das u la jah rngai na la ing naduh ka 7 tarik u rymphang, bad kham hadien ki la ioh ia ka phone na ki briew ki bym ithuh ba ki la rahbor ia u para jong u.
Na ka phone ki la dawa pisa haduh T.2 klur tyngka ban pyllait ia utei u para jong u uba la shah rahbor.
Hadien ba la ioh ka jingujor ki pulit ki la ki rejistar case ha  Sadar PS  Shillong Case No.39(2)14 u/s 364(A)/506 IPC bad ki la sdang ia ka jingtohkit bad ha ka juh ka por ki la thaw ruh ia ka kynhun tohkit ka ba kyrpang ka Special Investigation Team (SIT)  kaba hapoh ka jingpeit jong u bah  Vivek Syiem,MPS,  Superintendent of Police(City), Shillong.
Ha katei ka kynhun la pynrung ruh ia ki  Special Cell jong ka ophis u SP.Ka thong ki pulit ha ka kynhun jong ki ka long ban pyllait im ia utei u rangbah ba la shah rahbor khlem kino kino ki jingshah pynmynsaw.
Dei hadien 41 sngi ba ka jingtohkit ka la iaid, mynta ka sngi  ki pulit ki la lah ban pyllait im ia utei u rangbah na kti ki 5 ngut ki runar , la ong ba ki la lap ia u Das na Gaspara Simola, Amsui kaba hap hapoh ka Nagaon District (Assam) mynta ka sngi ha ka por 3 baje janmiet na kawei ka ing trep.
Ha katei ka jingjia ki pulit ki la ioh kem ia baroh 5 ngut kitei ki runar, kiba la tip kyrteng kum u  Shri Rashendra Paul (39 ) uba sah ha Jail Road, Shillong, u Shri Tapas Paul(21 ) na Jamunamukh, Nagaon, u Shri Pradeep Das (29 ) na  Senshua, Nagaon, u Shri Tarender Das (38 ) na Amsui, Nagaon bad u  Bhutka Das (30 ) na Amsui, Nagaon.
Na kitei ki 5 ngut ki pulit ki la ioh kurup 3 tylli ki mobile phone, 8 tylli ki Sim Card, kawei ka pistol.32, 2 tylli ki kuli.32, ki kynjri ba la the ia utei u rangbah bad saw tylli ki wait.
Ki pulit ka East Khasi Hills ki la iathuh ba katei ka jinglah ban pyllait im ia u Das khlem pynmynsaw bad ka jingioh kem ia baroh kiba la rahbor ia u ka dei ka jingjop kaba khraw ki pulit ka District.
Ki la pynpaw ruh ba ka daw ka jinglah jong ki ban pyndep ia ka thong ka dei halor ka jingtreishitom, ka jingiaishah jong ka kynhun SIT ha ka jingiaid lynti ban pyllait im ia utei u rangbah ha kaba ki nongrahbor kim tip ba ia katei ka kam la aiti ha ki pulit, ki la iathuh ruh ba kawei na ka jingjop ba khraw ka dei namar ka jingiatreilang jong ki bahaing ha sem jong uba la shah rahbor  bad ki pulit ban pyntip ia kawei pa kawei ka jingtip kaba ki ioh lum.
Ka tnad pulit jong ka East Khasi Hills ka la ai khublei ruh ia ki lad pathai khubor kiba la tip ia ka jingshah rahbor utei u rangbah hynrei ki la ia trei ryngkat bad ki pulit ban ym pyntip ha ki kot khubor, ioh don kanao kano ka jingsuba na ki nongrahbor.
Shillong, 20 Lber:Baroh ki shuti sor kar, kin treikam ha ka 22 bad ka 29tarik Lber 2014, na ka daw jong ka jingkut jong ka aiom mang pisa jong  ka sorkar, ong ka kyr woh sorkar, ba la pynmih mynta ka sngi.
Shillong, 19 Lber:Ki paidbah ka thain Pynursla ki la pynpaw ia ka jingbitar halor ka jingbym suitniew jong ka tnad ba dei peit ia ka bording.
Ka seng ka la ong ba kane ka jingpynlip bording ka sorkar ka long kaba mutlop bad kane ka pynthut ban pyndep ia ki kam ki jam kum ki karkhana, Welding, ki dukan ba pyndonkam da ka bording khamtam ha ka sngi Iew Pynursla.
Ka seng ka  kyntu bad kyrpad jur ban nym shim kabu palat ia ka Thain  namar ba u Paidbah u shu sngap namar ym lah ban tip ba ynda u paidbah u la ngiah, kaei pat ka ban jia ia ka Corporation.
Kane ka long kat kum ka kywoh na u E.Khonglam Information Secretary ka seng.
Shillong, 20 Lber:Haba ther tyngeh ia ka jingshah pyndik bad shah thombor ki briew kiba sah ha ki thain  ïakaja pud hapdeng ka Assam bad Meghalaya, ka daw bah daw san ba ki pulit jong ka Sorkar Assam ki ju nud ban thombor ïa  ka hok Longbriew Manbriew ha kine ki thain ka dei tang namar ka jinglehsting palat jong ka Sorkar Meghalaya halor ka jingbym shimkhia ban pynbeit noh ïa u pud u sam mynta palat 42 snem,  kynthoh jur u Bah Dino D.G.Dympep, Chair man ka Meghalaya Peoples Human Rights Council (MPHRC).
“Haba pynrem jur ïa ka jingshah bom bad  pynmynsaw ki Pulit Assam ïa ki 3(lai) ngut ki samla na ka shnong Jata long, ka MPHRC ka dap da ka jingsngewkhia kaba khraw halor kane ka jingjia  bad  ka pynrem  jur ïa ka ne ka jingleh riewkhlaw jong ki Pulit ka tnat Forest  Assam khlem kano kano ka daw kaba biang.
Ka MPHRC ka dawa shisyndon ïa ka jingtohkit  kaba kyrpang halor kane ka jingjia bad ka  kyntu ïa ka Myntri ka tnat Pohïing  ka Jylla  I kong Roshan Warjri ba ka dei  ban tuklar hi mar mar dalade ïa kane ka kam bad ha kajuh ka por ban wad ïa ki lad ki lynti ban pyntikna ba ki briew kiba sah ha kine ki thain ki dei ban ïoh  ka jingiada kaba kyrpang na ki pulit ka jylla Meghalaya khnang ba kin ïoh ban shong suk shong sain khlem kano kano ka jingshah pynthut ha ki Pulit ka Sorkar Assam.
Kyntang ïawai  ka MPHRC ka kwah ban ong “Lada ha ki snem kiba mynshwa da ki phew hajar ngut ki briew ki la kylla long ki nongphet wir ha ki Thain Sahsniang, lada ha u snem 2005  kumba shiphew tylli ki ïing ki la shah thang dusmon  ha ka shnong Lum Dorbar bad dang ha kine ki khyndiat snem ki la don ki mynsiem briew kiba la duh noh  lyngba u kuli ba nep  ki  pulit Assam ha Langpih,  ka jingkylli kaba mih mynta ka long hato ka Sorkar Meghalaya ka hun mo ba kan shu long tang kum ka nongpeit kai ïa kine baroh"? pynkut ka kyrwoh na U bah  Bah Dino D G.Dympep, Chairman, MPHRC.Shillong, 20 Lber:U Kytong  ka Aam Admi Party (AAP) na Shillong constituency u Bah Armerington Kharshi ing u la pynpaw ba un rah beit ia ka jingjop ha kane ka kynti da ka jingkyrshan jong ki paidbah.
"Ngi dei kiba ialeh pyrshah ia ka bamsap hynrei ngi dei kiba don ka jingtip ruh ia ka politik", la ong u Bah Kharshiing hadien ba la thep kyrteng mynta ka sngi Palei.
Halor ka jingkylli balei u kwah ban iakhun elekshon kum u Indian Forest Service (IFS) barim, u Bah Kharshiing u la ong ba ka long ka bym larkam ban shu shong ban ujor ia ka jinghiar dor ka synshar ka khadar ha kane ka ri namar ka jingkynreika bamsap.
“Ngi dei ban iamih ban iashim bynta ban pynkylla ia kane ka rukom kaba sniew sha kaba bha ban pynkhuid ia ka bamsap", la ong u Bah Kharshiing.
U la ong ba um shym rung sha ka politk ban kamai spah hynrei ban iakhun na ka bynta kiba duk ba suk.
U Bah Kharshiing u la ong ba lada ka Jan Lok Pal Bill la pas  ha ka ri, ka rukom synshar ha ka ri kan long kaba khuid bad kaba shai lang baroh naduh ka tnad sorkar kaba rit haduh kaba heh tam.
Shillong, 20 Lber:Ka Khasi Students Union (KSU) ha kane ka sngi Palei ka la rakhe ia ka jingdap 36 snem ka seng naduh ba la seng ia ka bad ka la rai ban iai trei na ka bynta ka bha ka miat jong ka jaitbynriew.
“Haduh mynta, ka nong rim jong ngi ka ieng beit ban pyntreikam ia ka Inner Line Permit (ILP) ban iada ia ka jingwan tyllep ki briew nabar", la ong u president ka KSU u samla Daniel Khyriem  haba kren ha kane ka jingialang ban rakhe ia ka jingdap 36 snem ka seng hajan All India Radio.
U samla Khyriem u la ong ba ka KSU kam kynran dien satia na ka jingdawa ban pyntreikam ia ka ILP wat hadien saw bnai ba la pynlong ia ka jingiakhih,.
“Ngi kyntu bad kyrpad ia ki paidbah ban ai ia ka jingkyrshan ha ka jingialeh jong ka seng ban pynrulong ia ki jingdawa", la ong u samla Khyriem.
U president barim ka KSU u Bah Paul Lyngdoh, u bah Michael Syiem, bad u Bah Samuel B Jyrwa ki don lang ha kane ka jingrakhe dap 36 snem ka seng.
U Bah Paul Lyngdoh uba dei ruh mynta u MLA, u la ong ba ka KSU ha ki 36 snem ka jingiaid lynti ka la lah ban iaid bun ki diengpynkiang bad ka la pynmih shibun ki nongialam ha ka ri bad ka jylla.
“Bun ki nongialam ki wan bad ki leit hynrei ka KSU ka ieng beit ha ka nongrim ka bym lah satia ban shim noh na ka dohnud jong ki dkhot ka seng watla kim don shuh ha ka seng ruh", la ong u Bah Lyngdoh.
U Bah Lyngdoh u la kyntu ia ki dkhot ka seng ban long kiba khlain ban iakhun pyrshah ia ki jingeh kiba wan ha ka lynti iaid jongki ban iada ia ka ri bad ki paidbah ka ri Khasi.
Katba u Bah Michael Syiem u la ong, ka KSU ka long kum ka stieh ban iada ia ka ri bad ka wait lam ban iakhun ia ki nongshun jong ka ri.
U Bah Syiem u la kyntu ia ki dkhot ka seng ban nym niew bein ia ki paidbah hynrei ban pynthikna ba ki briew kim dei ban niuhroit ia ka hok ki trai jaka trai muluk.
Shillong, 20 Lber:U Myntri rangbah ka jylla u Mukul Sangma u la ong ba ka Congress kan jop beit na Shillong bad na Tura Lok Sabha  ha ka elekshon MP ban long ha ka 9 tarik Iaiong.
U Sangma u la ong ia kane hadien ba la wai ka jingialang jong ka Congress ha kane ka sngi Palei.
“Ngi la sngew skhem ba ka Shillong bad ka Tura Seat kan leit sha ka Congress ha kane ka elekshon MP sha ka Lok Sabha.
Nga la sngew skhem ba ki paidbah ka jylla kin jied beit ia u kyrtong ka Congress", la ong u Mukul.
Na ka bynta ka Shillong seat ka Congress ka la pynieng biang ia u MP u Bah Vincent H Palat katba ia ka Tura ka la pynieng ia u   Daryl William Cheran Momin.
U Sangma u la ong ba nalor ka jylla Meghalaya, ka Congress kan jop ruh bun ngut ki MP na kane ka thain kynthup 10 ngut na Assam, 2 ngut na Manipur, 2 ngut na Arunachal Pradesh bad  1 na Manipur.
Ha kane ka jingialang kaba long ha Shillong mynta  ka sngi, la wan ban iashim bynta ki myntri sorkar ka Congress, ki MLA, ki MDC bad ki nongkitkam ka seng, ban iakren na ka bynta ka elekshon Lok Sabha.
“Ka Congress ka long kum u diengbah ha kaba lah ban ai jingpyntngen, ban iada ia ki briew haba ki iakynduh ia ki jingeh", la ong u Mukul.
U la ong ba ka Congress ka la long kaba la khreh bad kaba khlain kaba don lut ki nongkyrshan bad ki nongtrei ha man ki block.
U la ong ba ka bamsap bampong ka dei ka mat ba ka Congress ka la kut jingmut ban rat dyngkong ha kane ka ri.
“Ka bamsap ka dei ka mat kaba donkam ban pynlait na ka ri", la ong u Mukul bad bynrap ba ha ka jingshisha, ka bamsap ka dei ka mat kaba sngewkhia bha ha ka party ha kaba ka party ka la kut jingmut ban rat dyngkhong ia ka", la ong u Mukul.
U la ong ba ka ain ka kanun ha ka jylla ka la sniew namar ki sorkar ba la ialam mynshwa hynrei mynta ki la kham biang namar ba kane ka sorkar ba mynta ka la iasoi ia ka soskular bad ka A’chik National Volunteers’ Council (ANVC)  ha u snem 2004 ban wanrah ia ka jingsuk ha ka jylla.
Halor ka jingkynnoh jong ki seng trai ri ba ka Congress kam lah ban tehlakam ia ka jingsuk ha ka jylla, u Mukul u la ong ba kane ka dei ka buit jong ki seng trai ri tang ban pynbiej ia ki paidbah ka jylla.
“Ki seng trai ri ki shu pyrshang ban pynbiej ia ki paidbah ka jylla da ki ktien shu thok", la ong u Mukul.
U la ong ba ka Congress kan pyntreikam katkum ki mat ba la khlei ha ka elelshon.
Ha kawei ka liang u MP Bah Vincent H Pala u la ong ba kam dei ka jingjop jong u marwei hynrei ka dei ka jingiatreilang jong ka party.
U la ong ba la don bun ki jingjop ba u la leh kum u MP na ka bynta ka Constituency.
Shillong, 20 Lber:Saw ngut ki mysiem briew ki la duh ei bad arphew hynniew ngut ki la mynsaw ei ha ka jing syllad ka eriong hynnin ka sngi Balang ha West Khasi Hills.
Kine ki briew kiba khlad ha kane ka jingjia ki long u Edmund Nongsiej  20 snem, u Pynibor Nong siej 12 snem, bad ka Kong Phibanroi Marngar 25 snem bad I khun jong ka ba dang hynriew bnai.
U Symbud Myntri Rangbah ka jylla u Bah RC Laloo u ba bat ia ka tnad revenue bad disaster u la pynbna ba ka sorkar kan ai T.1.5 lak sha kito kiba khlad.
Kane ka jing khie eriong ka jia hynnin ka sngi ha kaba da ki spah tylli ki longing ki la duh ia la ki iing ki sem bad bun ki nar bording ki la khyllem lut.
U Deputy Commissioner ka West Khasi hills u Bah S Kharlyngdoh u la ong ba saw ngut ki myn siem briew ki la khlad ha shen ha kane ka jingsyllad ka eriong.
U Bah Kharlyngdoh u la iathuh ruh ba 27 ki briew ki la mynsaw  ha kane ka jingjia bad ia kine ki briew la pynkit sha hospital ha Nongstoin.
Katba 15 ngut ki la mynsaw jur bad 7 ngut la pynllait noh ia ki hadien ba ki la ioh ia ka jingsumar.
Ha kane ka jingjia ki heh ki hain ki la leit ban jngoh ia kitei ki hynriew tylli ki shnong kiba la shah ktah ha kane ka jingjia.
Shillong, 19 Lber:Ka Garo National Liberation Army (GNLA)  ka la pynpaw ba ka kwah ban iakren iasuk bad ka sorkar.
Ka GNLA ka kwah eh ban iakren iasuk bad ka sorkar ha kaba u Myntri rangbah ka jylla u Mukul Sangma u la ong ban eksamin bad ban shim ia ka rai halor kane.
U commander-in-chief  ka GNLA u Sohan D Shira ha ka kyrwoh ba la pynlait ha kane ka sngi Balang u la ong ba ka “ka GNLA ka pdiang ia ka jingthmu ka ban iakren na ka bynta ban wan rah ia ka jingsuk bad u nongsaid ain u Sujit Dey ban pynlong ia ka jingia kren iasuk".
Ia kane ka jingiakren iasuk dei ban mihkhmat da  u Rev Father Ja nuarius Sangma, Rev Bro Insting C Marak, Rev Bro.
Boomi merin C Marak, Dr Jova Marak, M.D.Shira, Tonti Marak, Jaynie N Sangma, Babyana M Sangma, Marilyne D.Shira, Roger Benny A Sangma bad u R D Shira.
Kane ka jingiakren iasuk ka la ialap iawer ia ki paidbah ka thain Garo hills ban pynngeit ia ka sorkar ba kan khot iakren ia ka GNLA na ka bynta ban wanrah ia ka suk ka sain ha ka thain Garo Hills.
Kane ka seng lehnoh ka la dawa ban pynioh ia ka Garoland State,  da laba phiah noh ia ka Meghalaya.
Mynshem taiew,  u Sohan u la pynlait ia ka video halor kane.
Ki don ar tylli ki tiar kiba heh, kiba paw mynta ha ki bynta ba shathie jong ka Indian Ocean bad ka don ka jingsuba kaba jur, ba kin lah ban dei, ki ar tylli ki bynta ba la pra jong ka liengsun Malaysia MH 370.
La pyllait ia katei ka dur, kaba la ring da u satellite, ha ka 16tarik Lber bad kaba la iohi, ha ka jingjngai kaba don  2,500km (1,500miles) sha thie jong ka Perth, kaba dei ruh ka jaka, kaba kyndong tam jong ka pyrthei, ha kaba ka dei ka jaka, kaba sha kyndong bha bad kaba shim bha ban leit da ka liengsuin saw kynta, na rud duriaw jong ka Australia.
Kawei na ki tiar, kiba paw, ba ka don hapoh um, ka dei kaba don ka jing jrong, kaba kumba 78ft (24m) katba kawei pat ka dei kaba 15ft (5 metre) bad u myntri rangbahduh ka Australia, U Tony Abott, u iathuh ba ka dei ka tiar, kaba I donkam bha.
Na ka liang jong ki shipai um jong ka America ruh, kiba iaid da ka lieng suin, ban wad ia katei ka liengsuin, ki la nang pyn thikna, ba imat, ka don kaei ruh kaei ka tiar kaba heh hapoh um.
Katei ka liengsuin, ka la jah rngai, naduh ka 8tarik Lber, ha ka jingleit kaba mynmiet na Kuala Lumpur sha Beijing.
Mynta, ka la iaid la 13sngi kynthih, hadien ba katei ka liengsuin, ka la jah rngai, ha ka por kumba 1.21 mynstep ha ka por jong ka Malaysia.
Wat la kitei ki stad, ki la iohi, ia katei ka tiar kaba heh hapoh um, hynrei, kan shimpor la kumno kumno ar sngi, ba kin pyn thikna, la ka dei ne em, katei ka liengsuin kaba jah bad ba kin peit ruh la ki don ne em, ki briew ha katei ka liengsuin, kiba don baroh 239ngut.
Shillong, 20 Lber:U Nongialam ka NPP, U Purno A Sangma u la ong ba u Mukul Sangma u dei tang u myntri ka Ampati constituency bad u la kynnoh ba ka jylla ka la long kum ka madan thma hapoh ka jinglong myntri rangbah u Mukul.
U Purno u ban ia khun MP na Tura ha kane ka kynti hadien ba la jop MP la phra sien, u la ong ha ka jingialang ha Adok gre ha North Garo hills district mynta ka sngi, ban ialap elekshon da ka shuki namar ka jingpang ka doh, u la ong “Lada u Karu nanidhi u lah ban shong ha shuki saikil bad long u MP, balei ma nga ruh".
U Purno u la ong ha ka jingialang ba u Mukul Sangma u iada ia ki lehnoh bad ai jaka rieh ia ki.
Kane ka la wanrah ia ka jing kharoi ki seng lehnoh ha ka jylla bad ka thain Garo Hills ha kaba don ka jing rahbor, ka jingpyniap.
Kam don shuh ka jing synshar ha Meghalaya".
U Purno u la ong ba ka jingrai jong u ban wanphai sha ka politik ka dei kaba donkam eh.
ka jinglong jingman ha kane ka jylla ka la pynlong ia nga ban iakhun elekshon biang.
“U Mukul u la pyndonkam bakla ia ka pisa ba la mang na ka bynta ki kam pynroi ka thain Garo Hills bad u la rah lut tang sha ka konstitwensi jongu ka Ampati", la ong u Purno.
U la ther ia ki nongialam ka Congress kiba tieng ban ialeh elekshon namar ba ki la ngop ha ka bamsap kum u P Chidambaram, A K Anthony, C P Joshi, G K Vasant  bad kiwei de.
U la ther ia ka sorkar UPA-II kaba la pynkiew dor haduh 22 sien ia ka petrol kaba la ktah jur ia ki paidbah ka ri.
Katba ka Agatha Sangma ka la ong “Kam long kaba jem ia u MP ba dang thymmai ban iasaid ha parliament, ngi donkam ia u briew uba la shemphang ban iasaid hapoh parliament".
Shillong, 20 Lber:Ka Meghalaya Energy Corporation Limited (MeCEL) ka la pynshai paidbah ba ka jingpyn kiew bai bording ka dei na ka jingdon ki jingiakhih jong ki sengbhalang ha kane ka jylla ha ki bnai ba la dep bad ruh ka jingbun jong ki shuti ha u Noh prah, 2013.
Katkum ka jingpyn shai ka MeCEL, ka la ong, “ka rukom shna bill biang por ka la thut bha na ka daw jong ki pro kram iakhih ha ki bnai ba la dep bad ruh na ka daw ka jingbun ki shuti ha u bnai Nohprah 2013",.
Ka la pynshai ruh, ba da ka jingthmu ban pynioh biang ia ka rukom shna bill kaba beit kumba ju long man u bnai, ka MeCEL kam banse shuh ban hap ban sam ia ki bill na ka bynta ar bnai.
Dei kaba leh kumta, ki unit ba la pyndonkam ha kitei ki por, la hap ban bynta ha ki ar bnai bad ia ki bill la khein katkum ka dor ka tariif ba shi bnai, la pynshai ka MeCEL lyngba u Public Relation Officer.
Ka MeCEL ka la kam ruh ba ka jingpyndonkam bording ha kine ki bnai tlang ka la jur bha kaba pynlong ban kiew ka bait hang.
“Ka la jia ryngkhat ba ha kine ki bnai tlang, ba ka jingpyndonkam ilektrik ka jur bha namar ba ka jingpyndonkam ban pynsyaid bad ba ki miet ki kham jlan, ki daw kiba ialam sha kata kaba ngi sngew ba kiew ka billilektrik", la ong ka kyrwoh na ka MeCEL.Halor kine kiei kiei, ka MeCEL ka kyrpad biang ba ki nongpyndonkam ilektrik lada ki don kano kano ka jingartatien halor ka bill ilektrik kaba mynta, ba kin sngewbha ban iakynduh ia u Assistant Executive Engineer, Revenue Sub-Division, ban ioh jingshai, bad ban ymleit wad jingpynshai napoh khyrdop siew bill.
Haba iakren bad u Secretary ka Commission u J.B.Poon u  la ong ba ka na ka liang ka la pynpaw ia ka jingbym iahap ia kane ka jingpynpynkiew bill bording bad lada ki paidbah ki don ka jingujor ki dei ban leit sha ka MeCEL.U la ong ruh ban a ka liang jong ka MeCEL ki la ai ia ka jingpynshai halor kane ka jingpynkiew ia ka Bill ba thang bording.
Shillong, 19 Lber:Ka Confederation of Ri Bhoi People (CORP) Eastern Zone lyngba u President bah G Kharsyntiew ka la maham jur ia kino kino ki briew kiba wan shangkai pyngngad ha Lad Umoi, Barapani Ri Bhoi District ba kim dei ban pynlong ia katei ka jaka shangkai pyngngad kum ka jaka iakhalai ne iadih kyiad kaba lah ban wanrah ia ka jingiashoh iadat bad kiwei kiwei.
U la ong ka seng dangshen, ka la ioh ban kem ia ki hynriew ngut ki briew katba ki dang muja ban iakalai ban iathong pisa kiba dei na sha kiwei ki jaka, ha katei ka sngi kum ka jingmaham ka seng ka la ai jingsneng ia kitei ki briew shwa ban pyllait ba kim dei ban mliem shuh ia kum kitei ki jaid kam ha katei ka jaka.
Halor kane, na ka liang ka seng ka kyntu ia ki paidbah ba kiba wan shangkai ba kim dei ban pynlong ka jaka iakhlai ban iadih kyiad khamtam ki khynnah samla kynthei, namar ka seng kam kwah ba katei ka jaka shangkai kan long ka jaka jingiadih kyiad bad iakhalai kaba lah ban wanrah ka jingiashoh iadat bad ki jingjia ba sngew ia ki paidbah.
Shillong, 21 Lber:Ka Hindustan Kranti kari Dal (HKD), ka la pyn bna paidbah ba mynta ka elekshon MP Lok Sabha 2014 kan ym pyn ieng kyrtong na kane ka Shil long Seat hynrei kan ai ka jingkyrshan ia u kyr  tong shimet u Ma Denis Siang shai.
Shillong, 21 Lber:U Purno A Sangma u kyrtong ka NPP na Tura Seat, uba long ruh u Lam phang barim ka Ing Dor bar Lok Sabha u la long ar shah ha ka jinglong rangbah ban ia u kyrtong ka Congress u Daryl William Momin uba dang 27 snem karta.
Haba phai sha ki jingdon jingem ruh  kiba kitei ki ar ngut ki kyrtong ki la pyntip sha ka tnad elekshon la iohi ba u Purno A Sangma u kham don pisa bun shah ban ia u Daryl.
Katkum ka jingai jingkhein jong ki, u Purno A Sangma u don pisa haduh T.21,39,14,618 klur tyngka, T.3,12,53,504 ka pisa jong u bad T.18,26,61,114 klur tyngka ka pisa ka lok jong u, Daryl u don pisa tang T.12,50,390 lak tyngka kaba long khyndiat palat haba ia nujor bad ka pisa u Purno.
Shillong, 20 Lber:U paidlang jong ka shnong Mawlai, un nang pynjur ia ka jingialeh pyr shah, ia ka kong Ampareen Lyngdoh, namar ka jing bym treh jong ka, ban pan map bad halor katei ka phang, la pynbeit ia ka jingialang paidbah, ha ka 22tarik Lber 2014 ha Petrol Pump Thangkhiew, ha ka por 11baje mynstep.
La shim ia katei ka rai, ha ka jingialang, da ka  joint committee jong  ka KSU Mawlai Circle, FKJGP Mawlai Circle,Seng Samla Mawlai  Mawdatbaki,Seng Samla Mawlai Pyllun, Mawlai People Forum (MPF), Mawlai People Development Forum (MPDF), HNYF Mawlai Circle, KWADA, Seng Samla Mawlai Nongkwar (SSMN) ha ka meeting kaba la shong kyrkieh mynta ka sngi bad ka jingialang, ka pynpaw ia ka jing bynniaw halor ka jing byn treh jong ka kong Ampareen Lyngdoh, myn tri ka tnat pynroi sor, ban panmap kat kum ka jing dawa jong ka joint Committee jong kitei ki seng ba la kdew haneng, ba la  buh por iaka ban pan map hapoh ka arphew saw kynta, kata naduh ka 18tark Lber  2014, ha kaba ka kong Ampareen Lyngdoh kam pat shym  leh satia ia kata.
Halor katei ka nongrim  ka joint committee ka la shim ia ka rai ban nang bteng ban khang ia ki kali kit Niut ban wan pynhap niutha Marten kaba hap hapoh u pud u Sam jong ka shnong Mawlai.
La rai ruh ba na ka bynta ban nang pynjur iaka jing iakhih da kaba pynlong syndon ia ka jing ialang paidbah ha ka 22tarik Lber  2014 ha Mawlai Petrol Pump Thangkhiew haka por 11:00 baje mynstep.
Ka joint committee ka kyntu ia baroh ki nongshong shnong jong ka shnong  Mawlai ban ia mih paidbah  na ka bynta kane ka kam kaba long ka iap ka im bad ka ba ktah ruh ia ka burom ka Ijot jong ka shnong Mawlai hi baroh kawei, ba khamakha yn shu shah khot ei da ka Slum lane ka shnong jong ki riew khlem iing khlem sem.
Kyntang iawai ka Joint Committee ka panmap ruh ia ki para marjan marpa kiba im ha  Sor bad khap sor na ka bynta kaei kaba mih na ka jing ia khun jong ki nong Mawlai bad ka kong Ampareen Lyngdoh.
“Ngi kyrpad ba kin iai shah shipor bad ban iarap iangi ban pyn sngewthuh iaka jing long laplah jong ka" ong ka kyrwoh na U Samla Marbud Dkhar President FKJGP Mawlai Circle, uba dei ruh U Secretery bad U bah Donbok Kharlyngdoh President KSU Mawlai Circle, uba dei ruh u lamphang ka komiti.
Shillong, 21 Lber:U Bah Vincent Pala mynta ka sngi hadien ba u la thep kyrteng u la ong ba ka thong ba kongsan ka jong u, ka long ban weng ia ki jingeh halor ka jingbym ioh kam ioh jam jongki khynnah samla ha kane ka jylla.
U Bah Pala la ong ba ai jinghikai ia ki samla ha kane ka jylla da kaba wanrah da ki nonghikai na Delhi ban ai jinghikai ia kine ki samla halor ki kam ki jam.
La ong ba ka daw kaba pynlong ia ki samla pule ban nym ioh kam ioh jam kadei namar ba duna ka jingtip bad ka jingshemphang ka jong ki.
“Kaba donkam eh ka long ym dei ban ai dohkha ia ki samla hynrei dei ban hikai kumno ban hikai ban khwai dohkha", la ongu Bah Pala.
Shuh shuh u Bah Pala u la ong ba ka  jingwanrung jong ki briew ba nabar bad ka jingiakajia pud kadei kaba kham sngewkhia.
U la ong ba"ka long ba donkam ban iada ia ka riti ka jaidbynriew  hynrei kam dei ban don ka jingktah ia kiwei pat ki para nong shong shnong  jong ka Ri India".
U la ong ruh ba ka jingshah weng jong u na ka Party kam dei ka rai jong ki paidbah hynrei ka dei ka rai jong ki party.
U la kyntait ia ka jingkynnoh ba u kyrtong ka United Democratic Party’s u Bah Paul Lyngdoh u dei ba shu ba pynieng ka Congress tang ban pynpait vote.
U Bah Pala u la ong ba u bah Paul Lyngdoh u kyrtong ka UDP u dei na party ba long ba ar na ka jingbun paid na ka jylla.
Katba u kyrtong ka Common People’s Front (CPF) u Pastor PBM Basaiawmoit ba la ioh ka jingkyrshan na ka seng HSPDP bad ka KHNAM.U Pastor Basaiawmoit haba kren sha ki nongthoh khubor mynta ka sngi ba thep kyrteng, u la ong donkam ia ka jingsynshar kaba khuid ba suba bad u kwah ba kane ka dei ban sdang na Shillong Parliamentary constituency.
U Pastor  Basaiawmoit u don ka jingkyrmen ba yn jop ia ka Shillong Lok Sabha elekshon bad  u  la pynpaw ia ka jingsngewkhia ba ioh ka pisa ka treikam ha kane ka elekshon.
Bad uwei pat u kyrtong uba thep kyrteng mynta ka sngi udei u Bah Richard Shabong na ka CPI.Haduh mynta ka sngi ki kyrtong kiba la dep ban thep kyrteng  na ka 1- Shillong LS kila poi sha ka san ngut.
U Bah Paul Lyngdoh jong ka UDP, u la thep kham mynshwa.
Shillong,21 Lber:Ka  Federation of Khasi, Jaintia and Garo People (FKJGP) ka la phah ia ka khubor sngewlem sha kiba haing hasem jong ki saw ngut kiba laduh ei ia la ka jongka mynsiem ha ka jing lyngshop ka bor jong ka mariang ha ka 19 tarik  ha West Khasi Hills District kaba kynthup ruh ia uwei u dkhot jong ka Seng u Edward Nongsiej na Lumpyngngad unit.
Ka seng ka la  kyntu  ia ka Sorkar ba ka dei ban pynkloi noh mar mar ia ki jing iarap na ka bynta ka jing donkam  jong ki bad ban ai ruh ka jing sumar kaba paka na ka bynta kito kiba la mynsaw.
Shillong,21 Lber:Ki pulit mynta ka sngi ka ki la ioh kem ia uwei u briew uba la kam ialade ba u dei u ophisar ka tnad Income Tax bad u la leitban dawa pisa T.5000 hajar tyngka na kawei kawei ka dukan ha Mairang, Pyndenumiong, WKH, utei u rangbah u dei uba la tip kyrteng kum u Ebormi Khyllep (30).
Ka jingtohkit ka dang iaid shakhmat.
Shillong,21 Lber:Ha ka 18 tarik mynta u bnai ki tymmen ki san ka Seng Khasi (Seng kmie), Mawkhar ha ryngkat ka jingiadonlang ki riew rang bah jong ka Seng Kha si Mawprem bad ki kur Soh tun, hadien ba ki la shat la khein ki la ioh ia ka jait thymmai ka jait ‘Kharmai’.
Ka seng Khasi ka la tang jait thymmai ia ki khun ki kti jong u bah Starlingshon Sohtun bad ka kong Monty Biswa kiba shong bas ah ha Mawprem, Lum Pyllon, Shillong.
Kitei ki shi kurim ki la don 3 ngut ki khun ar kynthei bad uwei u shynrang, katkum ka kyrwoh ba la phah da u K.S Marbaniang Secretary ki tymmen ki san Seng Khasi Shillong.
Shillong,21 Lber:Lai sngi lai miet ki paidbah ka shnong Dawki bad ki thian ba marjan ki la hap ban shongdum namar bym don bording, la iathuh ba mynta la lai sngi lai miet ki shnong ka thain Dawki naduh Amlarem sharum, ba kynthup ia ka Sohkha, bad kiwei kim shym la ioh bording.
Haba ia kren bad u Rangbah Shnong ka Dawki u bah M.F Ryngksai u la ong ba ym shym la ioh jingtip balei la pynduh bording ha ki thain ka Dawki, u la iathuh ba na ka liang ki rangbah ki la pyrshang ban leit wad jingtip na ophis ka tnad MeECL ha katei ka shnong ban lap naei ka donjingthut bad ka daw bay m ym ioh bording la lai sngi , hynrei kaba pynlyngngoh ka long ba haba ki la leit sha ophis kim shym la ia kynduh nongtrei,  u RS u la iathuh ba mynta la lai taiew ym don nongtrei ha katei ka ophis.
Shuh shuh ki paidbah ki la bitar namarba kim lap ia u Line man ba la buh ha katei ka shnong bad kim don jingtip shano u don.
U Rangbah Shnong ka Dawki u la kynnoh ba ki nongtrei katei ka tnad kim kheinkor ia ka kam jong ki, pynban ki nang ban leit shim tang ka tulop hadien ba la kut bnai.
Shillong, 21 Lber:Kum shi bynta ban pynsted ia ka projek jong ka JNNRUM ha kaba iadei bad ka jingthep ia ki pipe um ha ki bynta jong ka Shnong Mawlai baroh kawei, na ka liang jong u MLA ka thaiñ u Bah Embhahlang Syiemlieh ha ka 17 tarik Lber ula lum ia ki nongialam shnong jong ka Mawlai Town Dorbar ban iakren sani ha kaba iadei bad kane ka projek.
Ha katei ka sngi la ioh ka jingpynshai na u Junior Engineer jong ka tnat PHE ha kaba ula batai shai ha kaba iadei bad ka projek Shillong Greater Water Supplyha ka phase kaba lai.
Lah ban ong ba ka jingthep ia ki pipe um hapoh ka shnong Mawlai baroh kawei kadei ka projek kaba la dep ban sdang kham mynshwa, hynrei na ka daw jong ka jingkhlad noh jong ka Contractor ka Kong A Pathaw kane ka projek ka la sahteng.
Kumta ha kaba iadei bad kane ban sngewthuh khambha ia ki lad treikam jong kane ka projek, na ka liang jong u MLA ula lum lang ia ki nongialam shnong hapoh ka Lama jong ka Mawlai Town Dorbar (MTD) khnang ruh ban ioh ia ka jingiatreilang ha kaba iadei bad kane ka bynta.
Ula ong ruh ba ka jingpyn pahuh ia ka umbam umdih kan long ruh da ka jingkheiñ da ka dor kata lyngba ka Meter System kaba long T.8 ha ka 1000 liter.
Ha kaba iadei bad kane na ka liang jong u President jong ka MTD u Bah S D Khongwir ula ong ba ia kane ka Projek la kren teng mynshwa bad mynta hadien ba la sngewthuh ia ka jingmyntoi la dei ban pyntreikam noh ia kane ka projek kaba la sahteng.
“Kine ki pipe um rong blue kidei kiba la buh la slem bha da ka tnat PHE hynrei ki la sahteng bad ha kane ka jingialang hadien ba la sngewthuh ia ki jingdonkam, ngim don shuh ka jingpyrshah hynrei ba ka tnat kadei ba leh noh ia kaba donkam bad ki nongialam shnong ki kwah ba kane ka projek dei ban pyntreikam noh bad ba ki nongpyntrei kidei ruh ban iaid lyngba ki bor pyniaid shnong haba don kino kino ki jingartatien," ong u Bah Khongwir.
Ula ong ruh ba lada ki nongshong shnong ki don jingwit ha kaba pyntrei ia kane ka projek kidei ban iakynduh ia ki nongialam shnong bad kumjuh ruh da kaba shuphone.
“Ka jingtep ia ki pipe um na ka liang jong ka tnat mar syndep thep kidei ban maramot noh khnang ba kan ym long ka jingeh ia ka iaid ka ieng jong ki paidbah," ong u Bah Khongwir da kaba pynpaw ruh ia ka jingkwah ba kane ka projek kan bteng bad ka dei ban long katkum ka jingiateh bad kular.
“Ngim kwah ban sahdien hynrei ba ngin kiew lang bad kiwei pat ki shnong hapoh ka Nongbah Shillong," ong u Bah Khongwir.
Na ka liang jong u Rangbah Shnong ka Mawlai Mawdatbaki ula ong ba ka dorbar ka pdiang ia kane ka projek namar kim kwah shuh ban hap pynkylla ia ka jingmang tyngka ha ka Detail Projek Report (DPR).
Shillong, 21 Lber:U Chief Executive Member (CEM) ka KHADC u Bah Ardent Basaiawmoit mynta ka sngi Thohdieng u la ong ba hadien ka elek shon MP ka seng All Regional Parties Alliance (ARPA) kan sa pyni ia ki kam ba kan leh na bynta ka jaidbynriew.
Na ka liang u Bah u Bah Ardent u la ong ba mynta kim pat lah ban pynpaw ia ki kam ba ka thmu ban leh namar ba mynta ba treikam ka ain elekshon.
“Ngin pyntreikam  da ka lyn ti ba khuid bad kaba suba bad kiei kiei ki kam kiba ngin leh kin long kiba shai", la ong u Bah Ardent hadien ba la wai ka Executive Committee ba nyng kong jong ka ARPA.U Bah Ardent u la ong ba ha ka EC ki la iakren ruh ba kin pynkhlain ia ka rukom pyntreikam ia ka pisa pilain jong ka Council.
“Nga la ia syllok bad u Myntri Rangbah ka Jylla ba ka sorkar kan pyllait noh ia ka bhah jong ka Council bad ruh ban pynheh ia ka bhah na ka jingioh lum ia ki khajna na u dewiong", la ong u CEM ka kHADC.Kumba long mynta ka sorkar ka pyllait tang 25 percent na ka 40 percent kaba dei ka bhah jong ka District Council.
U la ong ba ka sorkar jylla kam dei ban leh shilliang ia ka bhah ha kaba bad ki khajna na ki Kali namar ka JHADC ka ioh bhah 100 percent katba ka KHADC ka ioh ka bhah tang 60 percent.
Na ka liang u B ha Ardent u laong ba hynne ha ka EC ki la iakren bun ki kam hynrei kim lah ban pyntreikam namar ka ain elekshon hynrei hadien ka elekshon kin sa pyni ia ki kam ba kin leh bad ba ki la leh na bynta ka ri bad ka jaidbynriew.
Ha kaba iadei bad ki lisen u Bah Ardent u la ong ba kino kino ki bar jylla kim lah ban ioh ia ka Trading Lisen khlem ka jingmynjur na ka District Council watla ki ioh ia ka NOC na ka shnong.
Shillong,21 Lber:Ka jingiaseng ba nyngkong ka jingiaseng samla Home Mission Presbetery Shillong Unit kan long lashai ka sngi ha State Central Library ha ka por 12 baje mynsngi, Ka kyrwoh nau Pastor Rev.R.B Suting ka la khot la wer ia baroh ki para ba ngeit sha katei ka jingiaseng.
Ka ‘Home Mission Presbytery’ ka dei ka ktien pynsahnam sngewnguh  ia u Blei bad ki nongialap kiba trei ha ki snem 1900 te ter, pynkut ka kyrwoh.
Shillong,21 Lber:Ha ka  19 tarik myn ta u bnai, ka KSU Narpuh Circle hapoh ka jingialam u General secretary, Bah Kwilness Suchiang, lem bad ki dkhot jong ka ki la leit ia kynduh ia u SDO MeECL EJHD(Khliehriat).
Ha katei ka jingleit ia kynduh KSU  ka la pyn paw ia ka jingsngewkhia halor ka jingthud palat ka bording sha ki thain Narpuh.
Lyngba ki jing thoh ka seng ka la kyntu ruh ia ka ophis ban pyn biang bording ia kine ki thain.
Ki shnong kiba shah ktah bha ki long naduh Brichyrnot, Tongseng shaduh Umkiang bad Ratacherra.
ka seng ka la pynpaw ka jingsngew khia namarba wat hapdeng ka jingbym biang ka bording pynban ka wan thik thik da  la kut bnai.
Ka seng ka la dawa ruh  na ka ophis ban thung uwei u Lineman namar ym pat don uwei ruh ban peit ia kat ka thain Narpuh kaba naduh Tongseng, Sonapyrdi bad shaduh Ratacherra namar kane kan pynsuk ia ki paitbah haba don bun ki jingthud halor ka bording.
Na ka liang u SDO  u la ong, ba u la dep buh ka jingthoh sha kiba halor jong u ban pynioh 3 ne 4 ngut ki lineman sha kine ki thain.
Ka seng ruh ka la kdew ruh ba ki don ki  Post ilektrik kiba la  jan dkut ki sainar ba la sarang bad kyntu ia ka ophis ba kan shimkhia kloi khnang ban lait na ki jingjia kiba sngewsih bad shimruh ia ki lad ban ker ia ki sainar kiba la jan dkut kiba la pyniaid napoh shnong hapoh ka elaka.
Hynrei u SDO u la  ong ba ka ophis ka ka mut leh kumta tangba ym don tiar ba la pynioh sha ki ban leh ia katei ka jingdonkam bad u la kular ban leh kloi ia kine ki jingdonkam baroh.
Shillong, 6 Nailur:U Myntri Rangbah ka jylla u Mukul Sangma u la ong ba ki lynti jingiakhih da kaba pakhang shnong, pakhang surok, pakhang ophis kim iahap satia bad don da kiwei ki lad lada iakhih kiban ym ktah ia ka roi ka par.
“Don bun ki lad ban iakhih kiban ym pynsniew ia ka roi ka par" la ong u Mukul haba kren ha ka jingplie ia ka iing jong ka Mairang Presbyterian Science College ha Lumsohkhlur, Mairang, ka West Khasi Hills District hynne ka sngi.
U la ong ba ka jingpyntreikam ia ka Inner Line Permit (ILP) kam dei ka atiar ban khang lad ia ka jingwang rung ki briew nabar sha kane ka jylla khamtam ki nongbylla.
“Ngi la don ki ain kum ka Land Transfer Act ban tehlakam ia ki briew ba wan sha kane ka jylla.
Kane lah ban leh lyngba ka jingiakren bad ka jingiathir halor ki ain ba la don lypa ban pynkhlain ia ki", la ong u Myntri Rangbah ka jylla.
“Ka jylla Meghalaya la tip kum ka jylla kaba kiew bha ha ka ri, to ngin ym ia pynthut ia kane ka jingkiew bad ngi dei ban iatreilang ban pynurlong ia ki jingangnud jong ki paidbah", la ong u Mukul.
U la ong ba ki kam pynroi kim dei ban bakla lynti khnang ban wanrah ia ka roi ka par kaba sted ia ka jylla.
“Man ka sngi ka long kaba donkam", la ong u Mukul bad pyrshah jur ia ka jingkhot pakhang shnong, pakhang surok, pakhang ophis.
Ha kajuh ka por, u la ong ba ka jingpyrshang jong ka sorkar ban pynbiang ia ki kolej kahmtam ban ioh ia ka saian ka long ban  pynshlur ia ki samla pule ban jied ha ka jingpule ha ka sobjek saian.
“Ngi donkam ban don la kajong ka jingpule Engineering bad ka Medical college ha ka jylla khnang ban pynmih ia ki samla ki doktor, ki enjiniar, ki professor na la ka ri", u la ong.
Kiwei pat kiba kren ha kane ka jingialang ki long u Bah Ronie V Lyngdoh, Bah Metbah Lyngdoh, u Bah Rasor Rani nalor kiwei pat.
Lah ban kdew ba ia ka Mairang Presbyterian Science College la seng ha u snem 2006 bad ka dei tang ma ka, ka kolej kaba don ha ka jingpule ha West Khasi Hills District.
Kane ka kolej ka la pyniasoh sha ka North Eastern Hill University (NEHU) katba ka Higher Secondary ha ka Meghalaya Board of School Education.
Shillong, 6 Nailur:Mynta ka dei ka miet pynkut ia ka pakhang surok jong ki 10 tylli ki sengbhalang, ha kaba la pynlong ha baroh kawei ka Jylla, hynrei ha kajuh ka por, la pynbna ruh ia ka pakhang ophis pat la shai ka sngi, kaba dei ka sngi trei ba kyrpang, kaba la pynbeit da ka sorkar Jylla, ban trei bujli noh, namar ka pakhang shnong, kaba la pynlong ha ka Lah Sngi U Blei ba ladep.
Na ka liang jong ki bor synshar ka East Khasi Hills ki la byrngem ban ym ailad satia ia kino kino kiba thmu ban khang lad ia ki nongtrei sorkar ba kin poi sha ophis lashai ka sngi.
U DC ka East Khasi Hills u Sanjay Goyal u la byrngem hadien ba ki sengbhalang ki la khot da ka pakhang ophis lashai ka sngi ban pynbor ia ka sorkar ban pyntreikam ia ka Inner Line Permit (ILP)  ha ka jylla.
Ka sorkar jylla ka la pynbna lashai ka sngi Saitjain kum ka sngi longtrei ban khyllie ia ka sngi ba la duh namar ka jingkhot pakhang shnong ki sengbhalang ha ka 2 tarik Nailur ba la dep.
U Deputy Commissioner u la pyntip ba la bthah ia ki pulit ban pynjur ia ka jingpahara ha man ki dong jong ka sor Shillong khnang ba kan ym don kano kano ka jingkhang lad ia ki nongtrei sorkar ban poi sha ophis lashai ka sngi.
U la byrngem ruh ban leh da kaba tyngeh ia kiba leh tam.
“Ngin pynshitom pyrshah ia kito kiba khang lad ia ki nongtrei sorkar ban poi sha ophis" la ong u Goyal.
Lah ban kdew ba ki bor synshar district ki la pynjari da ka kyndon 144 CrPC ha ka district ban khang lad ia kano kano ka jingjia.
Ka jingkylli kaba jwat bha ia ki bor synshar district ka long la kin lah ne em lashai ban pynpoi trei ia ki nongtrei sorkar sha ophis namar ba ki sengbhalang ki la pynbna ia ka pakhang ophis ban pyrshah ia ka jingkuman ka sorkar ia ki jingdawa jongki.
Ka sorkar ka la pynbna ba lashai ka sngi Saitjain kan dei ka sngi long trei ha baroh ki ophis sorkar.
Shillong, 6 Nailur:Ka CORP Raid Maw buh Circle ka la kyntu ia ki bor ba dei peit ba kin moramot noh ia ka surok ka la sniew shaba palat ha shnong Nonglum, Umroi.
Ka seng ka la ioh ruh ia ka jingud jingnam ki paidbah ia ka jingsniew palat ka surok na shnong Umktieh Nongshiliang sha Nonglum, Umroi.
U President ka Raid Mawbuh Circle, bah Augustine Nongrum ula ong ba ka jingsniew ka surok ka la buh jingeh ia ki paidbah ha katei ka thain, ba kin lah ban pyndep ia ki kam ki jam ha ka por kaba biang khamtam ki khynnah skul kiba leit ba wan man ka sngi.
Ula ong, na ka jingsniew palat ka surok, wat ka bai kali ruh la pynkiew jubor kaba la ktah shuh shuh ia ki paidbah.
U bah Nongrum ula kyntu ia ka tnad PWD bad ia ka sorkar jylla ban shimkhia ban maramot noh ia katei ka surok khnang ki paidbah kin suk ha ka leit ka wan ha katei ka thain.
Shillong, 6 Nailur:ka Greater Laban Community Development Society (GLCDS) ka la ujor FIR (First Information Report) halor ka jingkynnoh ba pyndonkam bakla ia ka MLA skim jong u snem 2005-2013 u Manas Chauduri.
Ha ka FIR ba la ujor ha u Superintindent of Police jong ka East Khasi Hills hynne ka sngi u President ka Greater Laban Community Development Society u RK Dutta bad u Secretary Bah A Marwein ki la kynnoh ba u Manas lyngba ka implementation Committee for 21 Mawprem Constituency barim ha kaba ma u kum u MLA u la long u Chairman katba u Secretary Pinak Gupta bad u treasurer Bhattacharjee la kynnoh ba ki la pyndonkam bakla ia ki skim jong ki sorkar hapoh ka konstiwensi.
Ha ka jingpyllait khubor ka GLCDS ka la kam ba katkum ka jingtip ba la ioh na ka Shillong Municipal Board bun bah ki skim kiba la mynjur bad la pyntreikam naduh u snem 2005 haduh 2013, la kam ba ki la pyndonkam bakla.
“Bun ki kam kiba la pyni ba ki dang iaid shaphrang bad don ki bym pat sdang hynrei ia ka pisa pat la pyllait haduh 50 percent bad la dep sei da katei ka Committee", la kynnoh ka GLCDS bad la bynrap ba ka pisa baroh la kot sha ka T.1,34,99,085 klur.
Ia ane ka pisa la mang na ka bynta ki paidbah hynrei kam shym la poi la kynnoh ba ki la bam ei ia katei ka pisa kaba la sei na Shilong Municipal Board.
Halor kane, na ka liang ka GLCDS ka la ujor ruh sha u Director jong ka Urban Affair bad sha u Chief Executive Officer Shillong Municipal Board.
Ka GLCDS ka la kam ruh bay m don kawei ruh ka skim kaba la pyntreikam hapoh u pud u sam jong ka Shillong Cantonment Board hynrei la shu sei ia ka pisa khlem ioh bor na ka Shillong Municipal Board.
“Kane kadei ka kam bam sap jong katei ka Committee bad dei ban pynsitom jur ia kiba don kti ban pyndonkam bakla ia ka pisa u paidbah", la dawa ka GLCDS ha ka FIR ba la ujor ha u SP.Shillong,6 Nailur:Ka Hynniewtrep Achik National Movement (HANM) Shangpung Circle ka la kynnoh ba ka T.6 klur ba la pynlut ia ka surok PWD ka la shu long lehnohei bad long kam kai namar ka jingtrei thur mur ka Road Building Interna tional (RBI) kaba la trei tang ban dep bad kane ka surok kaba la mang ban pyndep hapoh shisnem ruh ka dang sahkut haduh mynta.
Namar ka  jing bym ioh surok na ka PWD tang na ka daw ba trei thurmur ka Company (R B I) Road Building International, na ka liang ki paidbah jong ki 3 shnong Mynska, Khloow Kynria?,  Myntriang ryng kat bad ka seng Hynniew Trep Achick National Movement Shangpung Circle HANM-SC  ki la pynpaw ia ka jingsngew diaw namar ba ka jing trei ia ka surok kala sah kut tang ha lad Chyrmang (Mynska).
U President ka seng HANM-SC bah EJ Law haba ia kren bad ki nong thoh khubor u la ong ba kane ka surok la kot kumba T.6 klur (Hynriew klur tyngka) ka sanction bad ka rukom pyntrei lada peit ia ki nala  bad kiwei kiwei  kam long shisha kaba biang.
Shuh shuh ka seng halor katei ka jingsniew ka surok ha kitei ki shnong ki la pynpaw haba shong kali ruh kam long shngai?  kham tam na ka liang jong ki paidbah Khloow-kynria?,  Myntriang  ki shem jing eh sha ba palat.
Kumba shu pynkynmaw ba ia ka Tender la dep khot naduh ka snem 2011, hynrei haduh kine ki sngi ym shym lah pyndep ia une u surok uba la sah kut tang shiteng ia uba la buh thong ban pyndep tang hapoh shi snem ne tam malu mala.
Ia une u surok uba lah dep siang rong shiteng ruh u la kylla long biang kum ka pung um bad ym shym la maramot ia ki.
Ka Seng HANM-SC  ka pynrem jur  ia ka tnat P.W.D  ba ka kloi ban pynlait ia ka bill ia ka R.B.I klem da lait jngoh ia katei ka surok.
Na ka liang ka Seng  la kyntu ia ka ia ki Minister ba dei pait ia ka tnat PWD bad ia ki MLA, MDC jong kane ka thain ki dei ban pyntrei stet ia kane ka surok khnang ba ki paidbah kiba shong basah ha kine ki shnong kin ioh jingkyrkhu lyngba une u surok.
Shillong, 6 Nailur:Ki pulit ki la kem ia u Banjop Kharhunai (26 snem) uba shah ujor ha kawei ka trai kali ba u thmu ban tuh ia ka kali jongka.
Katkum ka khubor na ki pulit, ka Kong Auxilia L.Thabah ka la ujor ha ki pulit ha Laitumkhrah PS ba ha ka 4 tarik Nailur ha ka por 12.30 pm ei ei, ka la ioh bat ia u Banjop katba u dang thmu ban rah ruh ia ka kali jongka, ka Maruti kaba pynieng hajan ka St.Anthony Hall, Laitumkhrah.
Halor kane ka jingjia, ki pulit ki la kem ia utei uba shah kynnoh.
Shillong, 6 Nailur:Ka Seng Longkmie Mawroh Nongpoh ka pynrem jur ia ka jingleh baheh ki pulit jong ka Nongpoh, kiba la leit ban khynra bad tohkit na phang bad pyrshang ban kem syndon naphang ia ki samla shnong kiba dangia shongkai bad ialehkai hapoh u pud u sam ka shnong.
Ha katei ka sngi, ki pulit ki la pyrshang ban kem ia uwei u samla uba la tip kyrteng u bah C Shadap kaba dei ruh ha ki kynta pakhang shnong ki sengbhalang ha ka jylla baroh kawei.
Katei ka la jia katba u dang shongkai bad ki longkmie ha surok, kumta ki longkmie haba iohi ia katei ka jingshim kabu bym hok ki la ka pynneh triang bad khadduh ki pulit ki la hab ban pyndem bad iaid la ka lynti.
Kane ka long katkum ka khubor ba la pyllait da i kong Margret Rymbai, President seng Longkmie.
Shillong, 6 Nailur:Hynnin ka janmiet kumba ha ka 2:30 ei ei, ka kali jong u Bah S.A Rynjah, MPS uba long u  2nd Commandant ka  1st MLP Bn ka la shah ther maw ha ki suba kiba dei ki dkhot jong ki sengbhalang ha ka thain Mawiong.
Namar kane ka jing shah ther maw, ka kali jongu ka Maruti Gypsy (ML-05J-2921) ka la mong bad u la ujor FIR ha  Mawlai Police Station.
Ha kawei ka liang, ki pulit ki la ioh kem ia u Lam Dympep (21 snem) bad ia u Teibor Rani (23 snem) ha ka por 10 baje ei ei mynmiet hynnin katba ki dang thmu ban khang ia ka surok ha Mawlai Umjaiur, Shillong.
Shillong, 6 Nailur:Ka seng sain pyrthei Khun Hynniewtrep National Awakening Movement (KHNAM) ka la rai ban shong shang thngan ha ka 9 tarik Nailur ha phyllaw u Soso Tham Auditorium ban dawa na ka sorkar ban pyntreikam noh ia ka Inner Line Permit (ILP).
Kawei ka daw pat ka long ka jingleh bym salia ka sorkar Congress hapoh ka jingialam u Mukul Sangma ia ka jingdawa ia ka ILP.Haba pynlait khubor hynne ka sngi Thohdieng, u generala secretary ka KHNAM u Bah Batkupar Wahlang u la ong ba ka jingialang jong ka KHNAM kaba long ha kane ka sngi 6 tarik ka la shim ia kane ka rai ban iaid da kane ka lynti bad ka la khot lang ia baroh kiba sngew kitkhlieh ban iasnoh kti lang ha katei ka sngi ha katei ka jaka.
“Ka jingshah thngan kan long naduh ka por 10 baje mynstep haduh 4 baje janmiet", la ong u Bah Batkupar bad bynrap ba ka KHNAM kan sa leh ia kiwei ki jingiakhih lada ka sorkar kam sngap ei ei.
Hynnin ka sngi, na ka liang ka KHNAM kaba iashim bynta ha ka jingialang jong baroh ki seng sain pyrthei ba la khot da u Mukul, ka la bitar jur ia ka jingkyntait ban pyntreikam ia ka ILP.U MDC ka KHNAM uba long ruh u Working President u Bah Adelbert Nongrum u  la kura miej hapoh ka jingialang hadien ba u Myntri Rangbah u la pyneh beit ban ym pyntreikam satia ia ka ILP ha kane ka jylla kumba la dawa da kiwei ki seng sain pyrthei bad ki sengbhalang kiba dang pynlong ia ka jingiakhih haduh mynta.
Shillong, 6 Nailur:Ka kompeni kaba pyntreikam ka ka surok bah Four Lane ka la ai daw ba ka jingslem ban pyndep ia kane ka surok na Jorabad shaduh Lad Umroi, ka dei namar ka jingjur eh u slap ha kane ka thain.
U Project Director ka Umiam-Jorabat Expressway u Vinod Tripathi u la pynsngew ia kane hakhmat u Myntri ka tnad PWD ka jylla u Bah Sniawbhalang Dhar uba pynlong ia ka jingjurip kyrkieh ia kane ka surok hadien saw ngut ki mynsiem briew hynin ki la duh ei namar ka jingjia aksiden ha kane ka surok.
U Tripathi u la ai daw ba ki ar tylli ki kompeni ba shim wai ne kontrak na ka IL&FS ka NKC bad YFC ki la slem namar ba ka jingjur u slap ha kaba la shem jingeh ban pyntrei ia ka surok khamtam ban pom ia ki lum.
Ka NKC bad ka YFC ka la shimti ban pyntreikam ia kane ka surok hadien ba kawei ka kompeni ka Ramky Infrastructure Limited ka la iehnoh ia kane ka jingtrei.
“Por slap ngi lah tang ban shu pynthei ia ki maw bad kiwei ki jingtrei barit bad dei na kane ka daw ba sa slem ban pyndep ia kane ka surok", la ong u Trpathi bad bynrap ba ka jingtrei kumba ka long haduh mynta la dep tang haduh 50 percent bad ka dang sah sa shiteng na baroh ki jaka ba la mynjur.
Hynrei ha kajuh ka por, u Tripathi u la ong ba ka kompeni ka ju pynbha ia ki bynta ba sniew palat ha ki bynta jong kane ka surok man ka por.
Hynrei ha kawei ka liang, u myntri ka tnad PWD u Bah Dhar um da sngew hun ia ka jingtrei namar ba ka long kaba islem bha.
Haba kren sha ki nongthoh khubor hadien ba la jurip naduh Lad Umroi shaduh Jorabad, u Bah Sniawbhalang u la ong ba ia mynta um pat kwah ban ong shibun hynrei u ap shwa ia ka por ba la buh ban pyndep haduh u Lber 2014.
“Ngin ap haduh ka por ba la buh ia ka jingtrei bad lada kam lah ngin sa leh ia kaba donkam wat ban leit iakren bad ka NHAI", la ong u Ma Sniawbhalang.
U Bah Sniawbhalang ba la synrang lang u MLA ka Umsning u Dr Ceslestine Lyngdoh u la ong ba kiba bun ki jaka khamtam ha kane ka surok, ki dei kiba don jingma bha ha ka jingjia aksiden bad u la bthah ia kane ka kompeni ba ka dei ban pynbha kyrkieh shwa ia kito kiba don jingma khnang ban lait na ki jingma.
U la pynpaw ia ka jingsngew bynniaw ia ka jingslem ban pyntrei ia kane ka surokbah kaba donkam na ka bynta ka iaid ka ieng jong ki paidbah bad u la bthah ia kane ka kompeni ba ka dei ban thaw ia ki lad ki lynti ban pynsted ia ka jingtreikam.
Watla katta, u myntri ka PWD u la ong ba ym pat lah ban ong ba ka slem ka jingpyntreikam namar ba ka por ka dang don katkum ba la buh.
Ha kaba iadei bad ka Umsning By-pass la dep pdiang ban pyniaid na kaba thymmai bad mynta kaba sah ka long sa tang ban siew ia ka bai khyndew sha ki trai jaka bad yn sa leh shen ia kane da u Deputy Commissioner ka Ri-Bhoi Nongpoh.
Ia kane ka surokbah la mang pisa da ka sorkar pdeng lyngba ka NHAI ha ka dor kaba T.536 klur.
Shillong, 6 Nailur:Ka Meghalaya High Court mynta ka sngi ka la pynkynriah noh sha ka 16 tarik myntau bnai ban tian bishar halor ka Public Interest Litigation (PIL) kaba la mudui pyrshah ia ka jingioh pdiang Scheduled Tribe certificate u Myntri Rangbah ka Jylla, Dr Mukul Sangma.
Na ka liang jong ka Division Bench kaba kynthup ia ki ar ngut ki Nongbishar kiba kynthup ia u chief justice ba shipor, u T andakumar Singh bad u SR Sen kum u Nongbishar ka la pynkynriah noh ia katei ka jingtian bishar sha ka 16 tarik jong u bnai Nailur ban bishar halor kane ka mukotduma.
Katkum ka khubor ba la ioh lum la iathuh ba,  ka jingpynkynriah noh ia katei ka jingtian bishar kaba long mynta ka sngi kadei na ka daw jong ka jingpan por ha kaba uwei na ki nongbishar u hap ban mih noh na shiteng jong ka jingtian bishar halor kane ka mutkotduma ba ladep ai lyngba ka PIL.Ha ka sien tian bishar kaba nyngkong ha ka 30 tarik u Nailar, ka Iingbishar ka la bthah ia baroh arliang mamla wanrah ia ka Reservation of Scheduled Caste and Scheduled Tribe Act and Rules of Meghalaya bad ka kot lyngkdop halor ka  Scheduled Caste and Scheduled Tribe kaba la pynmih da ka Sorkar Pdeng.
Lah ban pynkynmaw ba u nongmudui ia kane ka PIL, u dei u Tennydard M Marakha kaba u la kynnoh ba ka jingioh u Dr.Mukul ia ka certificate ba u dei u riewlum ka la long kaba ym lah satia ban pdiang, hynrei ka dei ka jingleh thok.
Shillong, 8 Nailur:U Myntri ka Ministry of Textiles ka sorkar United Progressive Alliance (UPA) Kavuru Sambasiva Rao hynne ka sngi Saitjain u la plie ia u mawnongrim ban tei ia ka National Institute of Fashion Technology (NIFT) ha Umsaw li-Mawlong.
Ha kane ka sngi ba la don lang u Myntri Rangbah ka Jylla Dr Mukul Sangma, bad kiwei ki heh sorkar.
Haba kren ha kane ka jingplie, u Roa u la ong ba ka tnad ba peit ma u kam don jingeh ban ai pisa ban kyntiew ia ki kam ri khniang ha kane ka jylla.
U la  kular ban ai ka jingkyrshan na ka tnad sha ka sorkar jylla halor kane.
U Myntri ula pyntip ba ka Sorkar Kmie kala mang tyngka T.490 klur kum ka jingpyllait ram na ka bynta ki nong thaiñ jaiñ hapoh ka Ri bad haduh T.500 klur na ka bynta ban iarap ia kine ki nongthaiñ thaiñ kiba donkam ram.
U la ong ba ka ka kam thaiñ jingthaiñ ka la lah ban aikam haduh 43.31 lak ngut ki briew bad haduh 23.77 lak ngut kila don bynta ha ka jingthaiñ jingthaiñ ha kylleng ki Jylla hapoh ka Ri bad kane kala kyntiew ha ka jingpynmih jaiñ haduh 15% hapoh ka Ri.
U Myntri ula ai jingmut ia ka NIFT ba kan khring ia ki nongthaiñ thaiñ na ki jaka nongkyndong jong ka Meghalaya, kiba la iaksaid ban lah pynim ia ka kam.
“Ka Fashion technology ha ka ri jong ngi kam dei shuh ka kam ba leh tang ki briew ba don spah.
Mynta ia kane ka kam la lah ruh ban leh da kiba duk hynrei kaba donkam ka dei tang ia ka Sorkar ba kan plie ia ki lad ki lynti" ong u Rao.
Ula kyntu ia ki bor khmih ka NIFT ba kin iatreilang bad ki skulbah jong ki Ri ka pyrthei ban plie lad ia ki samla pule ba kin ioh shuh shuh ia ka jingnang jingtip bad jingshemphang na kine ki skulbah.
U Myntri Rangbah u Mukul Sangma ula ban jur halor ka jingiatehlok hapdeng ka NIFT bad ki nongthaiñ jaiñ jong ka Jylla.
“Iaphylliew jingmut bad ki briew sha ki shnong ki thaw.
Ngi donkam ban iatehlok bad ki nongri khniang ryndia ki ban lah pynbiang ia ki ksai ryndai khnang ba phin lah pynmih ia ka jaiñ ryndai kaba paka eh" ong u Myntri Rangbah.
U Mukul ula ongba ka Sorkar ka don jingthmu mynta ban thaw ia ki lad ki lynti na ka bynta ban pyntbit ia ki nongthaiñ jaiñ khnang ba kin lah ban synniang bha ha ka liang ka jingpynmih jaiñ napoh ka Jylla.
Shillong,8 Nailur:U ophisar heh jong ka NEEPCO Private Limited, u la khlad noh hadien ba u la hap shariat ha  Mawsynram.
U Manoj Kumar u la hap kynsan kynsan ha katei ka riat hadien ba u la kum btuid ha ka lynti ba u iaid.
U Manoj bad ka kynhun jong  u ki dang iaid kjat ban leit sha Mawphu ka jaka ba ki pyntrei bording  ilektrik ha ka wah Umngi.
Ki ba ia leit ryngkat bad utei u ophisar ki la pyrshang ban iarap ia u da kaba kit ia u mar-mar sha Mawsynram CHC, hynrei na ka daw jong ka jingjur palat jong ka jingmynsaw u Manoj Kumar  u la khlad noh ha katei ka jaka ai jingsumar.
Shillong,8 Nailur:Ka KSU Narpuh Circle ka la dawa na ka tnaad PWD ba ka dei ban ma ramot noh bad ban pynbha ia ka surok naduh na shnong Tongseng haduh Jingkieng Malidor khap pud bad ka jylla Assam, kaba la sniew palat bad ka ba pynjynjar sat ia ki paid bah kiba iaid ba ieng lyngba katei ka surok.
‘Ngi la wan jurip hi da la ki jong ki khmat ia utei u surok bad ngi la i pangmet shisha iaki kali naduh ki trok kit marbam mardih, ki sumo kamai.
Ki Night Super bad khamtam iaki kali rit ha kaba teng teng ki ia takhuh ka kpoh ha surok tang namar ba sniew palat utei u surok’ la ong u Samla Syrosse Lamare President KSU Narpuh Circle.
Ka KSU k ala ong ba katei ka surok ka la jan kylla pung dohkha namar ka jingdap um khamtam ha ki aiom hap slap.
Ka seng ka la kynnoh ba ka sorkar ka la leh matlah ia katei ka surok ha kaba kam phai wat tang ki khmat ruh wat la ka seng ka la dep ban pynlong da ki jingiakhih.
Ka seng ka la kynnoh ruh ba ka jingbym shim khia ka sorkar ban peit ia katei ka surok ka pyni ba ka leh shilliang khmat bad leh klet ia katei ka thain kaba u paidbah u shem jynjar tang na ka bynta ka jingsniew palat ka surok.
Shillong,8 Nailur:Ki 10 sengbhalang kum ka dak ka jingiai pyrshah ia ka sorkar namar ka jingbym treh ban pyntreikam ia ka ILP ki la bteng ia ka jingiakhih jong ki da ka pakhang ophis ha kane ka sngi saitjain ba la dep ha kaba bun na ki ophis sorkar ki la khang tala lut ha katei ka sngi hynrei ki don pat katto katne tylli ki ophis kiba la pynlong trei.
U principal Secretary ka tnad pohing ka jylla u KS Kropha u la iathuh ba ka jingwan poi trei ki nongtrei ha ka sngi saitjain ka long kumba 50 na ka shispah katba ha kiwei pat ki District ym pat shym la ioh jingtip kaba thikna.
Ha katei ka sngi pakhang ophis la iohi jan ha manla ki ophis sorkar ha kane ka nongbah Shillong la pynkhlain ia ki bor pahara da ki pulit jylla bad ki pulit CRP.Shillong, 8 Nailur:Ka rukom riam jong ki kynthei bad ka jingwan ka internet ki dei ka daw ba kongsan nalor kiwei pat, ban ialam sha ka kam batbor bad leh beijot.
La pynsngew ia kane ki nongiashim bynta ha ka jingiakop tyrko halor ka phang, “Ka bri u hynniew trep ka dei ka jaka jong ki kam leh beijot bad bret khyllung ha North East", ba la pynlong da ka komiti rakhe 25 snem jong ka kot khubor Khasi ba pawnam, u Rupang ba la long ha kane ka sngi Saitjain.
Ha kane ka jingiatainia ki nongiashim bynta ki la ong ba ka riam ka beit jong ki kynthei ha kine ki sngi kam long shuh kaba idon akor don burom bad ka khring ia ki shynrang ban leh ia ki kam thombor ia ki kynthei.
Kawei pat ka daw ka dei ka jingwan ki bor internet ha kaba ki khynnah mynta tang T.5 ki lah ban iohi bad peit ia ki dur bad ki phlim khlem akor da kaba thied ia ka pocket internet.
Kawei ka daw ka dei ka jingtlot ka longing ka longsem, ha kaba ki kmie ki kpa kim don por shuh ban sneng ban kraw ia la ki khun bad kawei pat ka dei ka jingwan ki jingkylla ba bun ha kane ka juk kumta kum ka internet ha kaba lah da kaba suk ban peit bad iohi ia ki dur bad ki phlim awria ban ialam bakla ia ka jingmut jingpyrkhat jong ki briew.
Ha kane ka sngi, u kongsan Bah W Humphrey D Syngkon u rangbah shnong ka Mawkhar bad U Aditional Advocate General jong ka sorkar Meghalaya, u la ong ba ka kyiad ruh ka dei kawei na ki daw bah ba la pynlong ia ki briew ban ialam sha ki kam leh beijot bad thombor ia ki kynthei.
“Bunsien ki kynthei ki ong nga dih I wain hynrei hadien ki kylla swine syndon" la ong u Bah Syngkon bad kyntu ia ki briew kynthei bad shynrang ban im ka jingtip kaba tip ia u briew u blei bad ka akor ka burom.
U Bah Syngkon, uba dang shu dap 63snem ka rta,  uba dei ruh u nongiasaid ain, u la ong ba ban pynbha ia kane, donkam ban sain dur ia ki khun ki kti naduh iing naduh sem bad ula ong ruh ba dei ban tip shwa para briew, shwa ban tip ia U Blei.
Utei u rangbah, u kren bynniaw shuh shuh, ia ka jinghiar ka kyrdan u kni ha kine ki sngi, ha kaba u ong “Shano ka kyrdan u kni’ ‘Kum u kni, nga aiti ialade, na bynta jong ka iing" ong utei u rangbah shongsan, uba shong samla marwei, ha kaba u ong ruh ialade “u rang samla rangbah".
La kren bynniaw ruh U bah Syngkon, halor ka jingjur ka jingdon ki kynthei, kiba kit khunrei ha kine ki sngi, ha kaba u kynnoh, ba ka dei na ka jingleh lyngkar jong ki shynrang bad shu leh kam sngewtynnad ia ka shongkha shongman.
U bah Syngkon, uba dei ruh U Rangbah Shnong, ka Mawkhar, ula pynsngew pat “Ba lada ka dorbar Shnong ka khlain, ka jaitbynriew ka khlain".
I Kong Hasina Kharbhih, nongialam ka Impuls NGO Network, ila kynthoh, da kaba ong, ba kiba shah bat bor ha kine ki sngi, ki dei ki khynnah rit bad i ong ruh “Kam dei eh ka riam" haba iakren ba ka jingshah bat bor, ka dei na ka riam khyllah jong ki kynthei bad I kong Kharbhih, I mynjur, ba ka bor jong ka internet, ka dei kawei pat, kaba pynsniew ia ka jingmut jingpyrkhat jong ki samla ha kine ki sngi.
U Rangbah JS Shangpliang, haba kren u sngew donkam ban don ka saian, kaba hikai ia ki khynnah skul, haduh ka Class X bad utei u rangbah, u kren diaw ruh halor ka jinghiar dor ka kyrdan jong ki kni mynta, ha kaba u kynnoh ruh, ba ka dei hi ka jingleh jong ki kni, ha kine ki sngi, ha kaba ki leh jot hi ma ki ialade.
U bah Shangpliang, uba ka shnong trai jongu, ka dei na Mawsynram, ula kynthoh ruh khyndiat shaphang ka jingngeit ri thlen, ha kaba ula ong lyngkot “Don u nongshohnoh, u nongaiksuid" ngam len bad u ong shuh shuh “U nongshoh noh, ha iing ba duk, u don, ha iing riewspah ruh u don".
Ha kane ka jingiaryrko, ka samla Erwamaia Nongsiej na ka All Meghalaya Dancers Association (AMDA) ka long ka lahduh ha ka jingiatyrko, katba ka samla Banlumlang Nongkhlaw na Sanker Dev College ka wan baar.
Kine ki dei na ka liang ba kyrshan ia ka phang katba uba wan balai u samla Preciusful Shabong na Sanker Dev College u dei na ka liang ba pyrshah ia ka phang.
U kongsan u la sam ia ka khusnam pisa bad ka tiar sah kynmaw sha baroh kiba jop.
Nalor kine, la ai ruh ia ki khusnam ia san ngut ki nongiashim bynta kiba tbit ha kane ka jingiatyrko.
Ha kane ka sngi, la pyniaid ia ka jingiakop tyrko da ka Kong Hasina Kharbhih jong ka Impulse Network MGO, bad ki nongbishar ki dei ka Dr S Bareh, ki nonghikai ka Nongtalang college, Bah JS Shangpliang u nonghikai kolej barim, bad Bah E Rodborne vice president ka KJWA.U trai bad u editor jong ka kot khubor Bah RM Shabong u la don lang bad u secretary ka komiti 25 snem Bah PR Shabong u la ai ia ka kyntien khublei.
Shillong, 9 Nailur:Haduh 32 ngut ki briew ki la shah kem haduh kine ki sngi naduh ba sdang ka jingiakhih halor ka Inner Line Permit (ILP).
Napdeng kine, 22 ngut kiba shah kem ki dei tang na East Khasi Hills bad khambun eh na Shillong.
Kumjuh ruh 10 ngut ki la shah kem na Ri-Bhoi.
Ha East Khasi Hill, la rejister (kes) case haduh 21 tylli.
Ki pulit ki la aiti ia kiba shah kem sha ka Kashari bad don ruh kiba dang hap ha kti jong ki pulit.
Ia kiba shah kem la set hapoh ka kyndon jong ka Meghalaya Prevention of Public Property Act (MPPPA).
U SP ka East Khasi Hlills u Bah Mariahom Kharkrang u iathuh ba hynin ka step, ki Pulit kila kem 5 ngut ki dkhot Seng bhalang ba kynthup ia 3 ngut na Pynthor bad 2 ngut na Nongmynsong.
Kine ki 2 ngut ba kem na Nong mynsong ki dei ki dkhot ka KSU kiba kyrteng u Khraw Marwein na Mawlai Phudmuri bad u Bhakupar Stembor na Umshing Mawkynroh.
Ia kine ki arngut la kem na kawei ka kali Auto ML05-E-2026 na Umkdait, Nongmynsong bad la ioh ruh ban kurup ia 2 tylli ki bomb umphniang sharak.
Ki 3 ngut pat kiba kem na Pynthor ki dei hi ki dkhot ka KSU kiba kyrteng u Paul Miki Kharkongor, u Jerry Mawthoh bad u Tonbor Wankhar kiba dei na Pynthorbah Block III.Kine ki laingut ki dei kiba donkti ha kaba thang ia ka skum kba jong u Gajendar Rai hynnin ka miet por 11 baje.
Ki pulit ki la ialam tian bishar ia kine ki 5 ngut mynta  ka sngi bad ka Iingkashari kala aibor 6 sngi ia ki Pulit ba kin pynlong ia ka jingtohkit kaba bniah.
Kumjuh ruh ki Pulit hynnin ka mie, ha ka por 11.15 baje, kila ioh kem ia lai ngut ki dkhot KSU na Mawlai Mawiong-rim.
Kine ki dkhot KSU ki kyrteng u Kitbok Lyngkhoi, u Roland Wahlang bad u Kitbok Kharsyntiew kiba dei lut na Mawlai.
Ia kine ki laingut la ioh kem da ki Pulit ha ka por ba ki dang thombor ia uwei u nongniah kali ba shim wai ki Pulit hynnin ka miet.
U Bah Kharkrang u iathuh ba hynnin, katba une u nongniah kali u dang thied kwai na Mawiongrim, hynrei kynsan kynsan la wan mih kine ki samla da kawei ka Local Taxi ML10-2909, kiba la shu wan byrngem byrsit bad shoh ia une u nongniah kali khlem da tip ba u kit ia ki Pulit hapoh ka kali jong u.
Mar sien iohi ia ka jingktah kti, ki Pulit ki la hiar bran bran na kali bad ki la shu kem suk ia kine ki laingut.
Na Ri-Bhoi kaba kham jur eh ka jingiakhih bad jingjia thang iing bad thang kali, ki Pulit kila ioh ban kem haduh 10 ngut ki dkhot sengbhalang kiba kynthup ia 5 ngut kiba kem na Umsning, 3 ngut kiba kem na Nongpoh bad arngut na ki thaiñ Byrnihat.
Ha ri-Bhoi District, haduh 3 tylli ki trok ki la shah thang, katto katne tylli ki kali sorkar bad kumjuh ruh ka Ophis jong ka AH & Vety Department.
San ngut ki dkhot ka KSU ki la shah kynnoh, ba ki shoh ia uwei u bar jylla uba dei u nongniah kali.
Ki pulit ki la ong ba uwei u Ajit Rai ba sah ha Dongkamon, u nongniah jong ka Bolero (ML05-J-4211) u la shah shoh ha ki san ngut ki dkhot ka KSU ha iew Nongmensong.
Halor kane ka jingjia, ki la kthong ia ki dkhot ka KSU bad ki la ioh ban kem ia U Raymond Kharjana bad Khrawbok Diengdoh jong ka Dongkamon.
Ha kawei ka liang, u President ka KSU Nongmensong u samla Donbor Wahlang bad u general secretary Banlumlang Syiemlieh ki la shah kem hynnin ka miet.
Ki pulit ki la kam ba ki la ioh kurup ruh ia ka jri siat bad ki maw na met jongki.
Kumjuh uwei u dkhot u Starsing Nongsiej u dkhot ka KSU Nongmensong unit u la shah kem halor ka jingkynnoh bau  donkti ther maw ha ka thain Nongmensong.
Kiwei ki dkhot ki bym pat shah kem, la thwet ia ki ban kem, la ong u SP Bah M Kharkrang.
Shilong, 8 Nailur:Ki sengbhalang ki la pynbna biang ia ka sien jam ka jingiakhih da ka pakhang surok miet kaba 10 kynta ban sdang naduh ka por 7 baje janmiet haduh 5 baje mynstep naduh ka 10 haduh 13 tarik ka ban long saw sngi miet kynthih.
Kane ka dei ka kylla kaba ar ban khot pakhang surok miet hadien ba la dep lai miet kynthih ha kine ki sngi.
U Vice president ka KSU u samla Frederick Kharmawphlang, u la pyn bna ia kane ka sien jam jingiakhih ha kane ka sngi u Blei, hadien ba la pyn long ia ka jingialang ha ka jaka bym tip hynnin ka miet.
“Ha ka jingialang kaba ngi la iashong hynnin ka miet, da kawei ka sur ngi la iashim ia ka rai ban bteng ia ka pakhang surok miet naduh ka 10, 11, 12, bad 13 tarik Nailur, 2013 naduh ka por 7 baje janmiet haduh 5 baje mynstep ha baroh saw miet kynthih", la ong u samla Frederick haba pynlait khubor hynne ka sngi.
U la ong ba ki sengbhalang ki ieng beit ha ka nongrim ba ka sorkar, ka dei ban pyntreikam beit ia ka Inner Line Permit ha ka jylla.
Bad u la kyrpad ia ki paidbah ban ai ia ka jingiatreilang ban kyrshan bad ban burom ruh ia ka por khnang ban lait na kiba shim kabu, la ong shuh shuh u samla Kharmawphlang.
“Ia kiwei ki jingiakhih ngin sa iashong jingialang ha ka 14 tarik ban pynbna biang", la ong shuh shuh u vice president ka KSU.U la ai khublei ruh ia ki paidbah ka jylla bad ki nongtrei sorkar kiba la ai ia ka jingkyrshan ia ki sengbhalang halor ka jingdawa jongki bad kyntu ba kin iai bteng haduh ba ka sorkar kan pynurlong ia ka jingdawa.
“Ki jingiakhih kin nang jur shuh shuh nangne shakhmat lada ka sorkar kam patiaw bad iai leh kuman halor ban pyntreikam ia ka ILP", la bynrap.
Lah ban kdew ba ki sengbhalang ki la dep pynlong ia ka jingpakhang surok miet ha ka 4 haduh 6 tarik ba la dep bad ka pakhang ophis ha ka 7 tarik.
Jowai, 9 Nailur:U Chief Executive Officer, Jowai Municipal Board, Jowai u la pyntip paidbah ba naduh 2tarik Nailur 2013, lah don ka wei ka Bus Sorkar – Jowai Public Transport Service (JPTS) ka lah sdang ban iaid rwing  na Jowai Civil Hospital ( Panaliar) lyngba Iong piah, Mission Compound, Ladthadlaboh (NH44) haduh  District Hospital Ialong ha ka dor kaba bit.
Shillong,8 Nailur:San ngut ki samla na ka shnong Pynursla, ki la mynsaw hadien ba ki la shah bom shah tied ha u Officer Incharge(OC) ka Pynursla Police Station  u Ram Prasad Bhusal.
Ki 5 ngut ki samla kiba la shah shoh ki dei kiba la tip kyrteng kum u W.Khongstia, Sher mingstar  Lyngdoh, Wanpli Khongthaw, H Blessing Nongrum bad Oinleng Khongsni.
Napdeng kitei ki 5 ngut kiba la shah bom shah tied ha u Joshi ar ngut na ki ki la mynsaw jur na ki bynta jong ka khlieh bad ka met jong ki.
Kitei ki samla ki la iathuh ba ki la shah bom shah tied da u Lathi ha khmat Police station Pynursla.
Kitei ki samla ki la iathuh ruh  ba katei ka jingjia ka la jia katba ki dang ia shongkai ha ing u paralok jong ki, hynrei kynsan kynsan utei u OC uba la bu-aid u la mih na thanad ryngkat bad ki katto katne ngut ki pulit kiba la synran ia u ki la bom la tied khlem kano kano ka daw ia kitei ki 5 ngut.
Haba ia kren bad u President ka KSU Pynursla Unit u samla Eleazar Diengdoh, u la ia thuh ba utei u OC u la byrngem byrsit ia kitei ki samla da kaba ong ba lada ki dei lei ki dkhot ka KSU un set kai ia ki kumba 2 ne lai sngi ha thanad.
“Ngi pynrem ia utei u OC uba la shu shoh dusmon ia ki samla shnong khlem kano kano ka daw" ong u samla Diengdoh uba la iathuh ruh ba katei ka jingjia ka la jia ha ka por bym don pakhang shnong ne surok miet bad kitei kiba la shah bom ruh kim dei ki dkhot ka seng.
Shuh shuh ka KSU Pynursla ka la kynnoh ba utei u heh pulit ba la bu-aid u dei uba donkti ha ka kam tuh blang bad u la tuh 2 tylli ki blang kiba dei jong uwei u briew uba la shu tip kyrteng kum u Bah Mylliemngap uba na ka shnong Lyngkien.
Ka la don ka jingartatien na ka liang ka seng ia ka rukom shakri jong u Joshi ha ka kam pulit ha kaba ka la kynnoh ba utei u OC u ju ia dei paralok bha bad ki briew kiba khaii tuh sha khappud bad kitei ki briew ki ju ishrai bad buh shun ia ki dkhot ka seng kiba pyrshang ban khanglad ia ki.
“Utei u OC u dei uba donkti ruh ha ka kam ia khaii mar tuh sha khappud bad ki heh spah" ong u Bah E.Diengdoh haba ia kren bad u Rupang.
Shillong,8 Nailur:Uwei  u snar  nong khaii tiar siat  ryngkat bad ki ar ngut ki la shah kem ha ki pulit ka jylla kiba la ioh ban kem pyllein pyllein ia ki ryngkat bad ki tiar siat katba ki dang kit ha kawei trok.
Kitei ki tiar siat kiba la ioh kurup ki dei kiba la thmu ban pynpoi sha ka kynhun kieng atiar ka GNLA, ong ki pulit.
Ki pulit ki la ioh kem ia tei ka kali kit tiat siat lyngba ki jingtip ba thikna ba ki la ioh lum na ki nongsyntiat ki pulit kiba la iohi ia katei ka trok kaba dang iaid ha ka sngi saitjain ha ki khappud ka Meghalaya bad Assam.
Ki pulit ki la ioh bat ia katei ka trok ha Khetri kaba hap hapoh ka jylla Asam katba ka dang don ha  shiteng lynti ban leit sha  Mendipathar , North Garo Hills district.
Katei ka trok ka dei kaba la wan na Dimapur bad kaba iaid lyngba ia ka shuwa ban shah kem ha  Guwahati Khetri.
Ha katei ka trok la don tang u nongniah marwei , iathuh ki pulit bad ki la ioh ban kurup ia kawei ka AK 56 riffle, kawei ka.303 riffle, kawei ka pistol bad kawei ka.22 riffle nalor ki  354 tylli ki kuli 7.62 riffle ,  122 tylli ki kuli bym pat pyndonkam la ioh ban kurup bad 33 tylli ki kuli pistol.
Utei u nongniah ba la shah kem u la phla ba kitei ki tiar siat ki dei kiba la thmu ban pynpoi sha u nongshimti ka kynhun GNLA ia kitei ki tiar ha Mendipathar.
Lyngba ki jingtip ba la ioh na utei u nongniah ki pulit ki la ioh kem ia ar ngut ki nongkhaii tiar siat kiba la donkti teng ha ki case pulit uwei na  Guwahati bad ar ngut pat na Tura.
Shillong, 9 Nailur:U MLA barim ka Mawprem u Manas Chau dhury, u la kyntait ia ka jingkynnoh ka Greater Laban Community Development Society (GLCDS) ba u la pyndonkam bakla ia ka MLA skhim naduh u snem 2005-2013 kaba la kot sha ka T.1.34 klur.
Haba kren mynta ka sngi, sha ki lad pathai khubor, u Manas u la ong ba ka jingkynnoh ka long kaba bakla bad ka bym shisha hynrei ka sma poltik pynban.
“Haba nga wat ia la ka tulop nga la dep ai lut sha kiba duk, ki dang kynnoh", u la ong u Manas bad bynrap, ba baroh ka tulop jongu kaba la kot sha ka T.89 lak naduh ba u long MLA um shym la shim ialade, hynrei ula pyndonkam na ka bynta kiba duk bad kiba shem jingeh ha ka constituency jong u.
U la kam ruh ba u la pynphai noh ia ka pisa kaba la kot sha ka T.14 lak ei ei na ka MLA skhim namar ba ia ki skhim ba la mang ban pyntreikam la mih ka jingeh hadien bad ym lah ban pyntrei kam ia ki.
“Ngam ju pyndonkam bakla ia ka pisa u paidbah wat tang shi tyngka ruh, ne ngan tyrwa pisa iano iano", la ong u Manas.
U la ong ba u la dep pynlait ia ka kot kaba batai bniah ia ka rukom pyntreikam ia ka MLA bad ha ka jingtip jongu, dei tang u ma u, marwei u MLA uban leh ia kane ban ai jingkhein sha ki paidbah ia ka rukom pyndonkam bad pynlut pisa ia ka MLA skhim kaba dei ka pisa sorkar bad kaba wan na u paidbah.
Katkum ka jingong u Manas, ka jingkynnoh ka dei ka jingleh politik tad dor jongno jongo re bad hynrei um kwah ban jer kyrteng ia kiba kthong ia u watla u la rem ha ka elekshon ruh.
“Nga sngew lyngngoh kumno ki kthong ia nga haba nga la rem ruh, ka don ei ei imat", la pynpaw u Manas.
Lah ban kdew ba u President ka Greater Laban Community Development Society u RK Dutta bad u Secretary Bah A Marwein ki la kynnoh ba  u MLA barim ka Mawprem lyngba ka implementation Committee for 21 Mawprem Constituency kala kam ba ia ka pisa la pyllait haduh 50 percent katba ia ki kam pat, ym trei ei ei bad kane ka jingpyndonkam bakla ka la kot sha ka T.1,34,99,085 klur.
Ka Greater Laban Community Development Society (GLCDS) ka la ujor FIR (First Information Report) ha u SP ka East Khasi Hills halor ka jingkynnoh ba pyndonkam bakla ia ka MLA skim jong u snem 2005-2013 u Manas Chauduri.
Shillong, 9 Nailur:Ka Kur Myrthong/Marthong jong ka West Khasi Hills, ka la pynkup burom ia ki 10 ngut ki samla pule jong ka Kur na West bad South West Khasi Hills District, kiba wan sha ki kyrdan ba shakhmat ha ki eksamin bapher bapher mynta u snem.
Ia ka jingialang pynkup burom la pynlong ha Govt.
LP School New Nongstoiñ, ha kaba u Dr Boss L Marthong u la long kum u kongsan.
Kine ki shiphew ngut ki kynthup ia ka samla Damonlang Myrthong, 1st Class B.Sc (Chemistry), ka Aitihun 1st Class B.Sc (Zoology), u Wanpyniarlang, uba la wan shakhmat B.Tech,Ka Banrisuk 1st Division ha ka HSSLC (Sc).
Katba u Raymond Preistly, u Lobingstone, u Pynthymmaibor,u Dajiedbor Bicstar, ka Shahunlin bad u Kmenlang kidei kiba ioh 1st Division ha ka SSLC bad ioh Distinction ha katto katne tylli ki Marks.
Ka Kur Myrthong ka la ai da ka pisa, Momento bad ki syrnod ia kine ki 10 ngut.
Shillong,9Nailur:U Sordar ka Um tngam Birsiek, U Bah AH Shadap ha ryngkat ka jing iadonlang bad ki riew rangbah u la pynskhem ia ka shnong ba dang shu kha thymmai na ka Umtngam,Birsiek ka shnong Dong Lum Mawtha.
Katei ka shnong ba dang shu kha thymmai ka don haduh 40 ing bad ka don ka jingbun briew kaba 360 ngut.
Ka dorbar u sordar ka la ai nongrim ing bad kper mar 10 dang shi ing ba kin ioh ban shna ing bad ban rep ban riang.
La pynskhem ia u Bah Juluis Sujai kum u Rangbah ba nyngkong eh katei ka shnong bad ia u bah Kynsai shadap kum u General Secretary ryngkat 8 ngut ki dkhot ka EC.U Sordar u la kyrkhu kyrdoh  ia katei ka shnong ba thymmai ba kan nang roi parum pareh ha ka jingbun briew bad ki kam pynroi ba katei ka shnong ka  dang donkam ban ioh shibun ki jingiarap na ka sorkar.
Shillong, 9 Nailur:Ka liangpyrshah ha ka iing dorbar thawain ka jylla ka Meghalaya People’s Front (MPF) ka la dawa ba u Myntri Rangbah ka jylla u Mukul Sangma u dei ban hiar shuki noh mardor.
“U Mukul Sangma u la duh ia ka jingshaniah na ki paidbah bad na ka ain ruh bad um don hok shuh ban bteng kum u Myntri Rangbah jong ka jylla" la ong u nongaiktien ka MPF u Bah Paul Lyngdoh hadien ba la wai ka jingia lang jong ka Parliamentary Party (PP) hynne ka sngi Nyngkong.
U Bah Paul u la ong ba u Myntri Rangbah bad ka kynhun myntri jongu kam lah ban peit bad ban pynurlong ia ki jingangnud jong ki paidbah kiba la pynlong ia ka jingiakhih ha kane ka jylla kynthup ka  jingpyntreikam ia ka Inner Line Permit (ILP), nalor ka jingthut ka suk ka sain ha Garo Hills  bad ki jingeh jong ki nonghikai.
“U Myntri Rangbah um shym lashim kano kano ka lad ban pynbha bad ban wanrah ia ka jinglong jingman kaba ju long.
Ka long kaba sngewsih ba u la shah ia ki sengbhalang ban leit sha ka madan thma.
Kane ka jingleh jong ka sorkar kan ktah ia ki paidbah jong ka jylla", la ong u nongaiktien ka MPF.U la ong ba u Myntri Rangbah ba mynta u la leit jnoh tang ia ka New Delhi man ka taiew ha ka shi bnai.
“Ngim donkam ia u Myntri Rangbah ba shu jngoh.
Kaei kaba kham ma ia u Mukul bad ki myntri jongu ki pynbunkam pynban sha New Delhi haba ka jylla ka don ha ka saw ka sian.
Ha jaka ban pynthanda ia ka jingeh, u la phet krad pynban ialade sha Delhi, hato kane ka dei ka rukom u nongsynshar" la ong u Bah Paul.
U la ong ruh ba um don uwei ruh uba la buh ban peit ia ka eh ka shon ha ka jylla haba u leit ialade sha Delhi bad kane ka long kaba sngew khia jur.
“Ka jinglong jingman ka long kaba ma, u Myntri Rangbah um lah ban shu pyndonkam bad pynlong langknia ia ki paidbah.
Ka long kaba shongnia ba u Mukul u dei ban ieh noh ia ka shuki shi syndon", la ong u nongaiktien ka MPF.U la ong ba ia mynta, ka kynhun liangpyrshah kam kwah ban buh por ei ei ia u Mukul ban hiar shuki, hynrei kin sa peit ha kine ki sngi wat ban shim da kiwei ki lynti lada donkam.
U la ong ba ka sorkar kam lah ban shu pynlong kamkai ia ka jingai jingmut ka High Level Committee (HLC) ban pyntreikam ia ka ILP ha kane ka jylla.
Ha kajuh ka por, u Bah Paul u la ong ba ka liangpyrshah kan rah hapoh iing dorbar ban shim da ka rai ban dawa pyntreikam ia ka ILP ha kane ka jylla.
U la ong ba ia kane, yn rah ha ka dorbar ban sa long shen ha kane ka jylla.
Shillong,9 Nailur:Ka Dorbar Shnong Umroi Pyllun ha ka jingia lang jong ka kaba la long ha ka 7 tarik mynta u bnai da kawei ka sur ka la shim ia ka rai ban kyrshan tyngeh ia ka jingdawa ILP ki sengbha lang ban pyntreikam ha kane ka jylla.
Ha kajuh ka por ka Dorbar shnong  Umroi ka la shim ruh ia ka rai ban leit ia kynduh ia u Deputy Commissioner ka ri-Bhoi ban kyntu ia u ba u dei ban peit bniah bha shuwa ban ai sertiphiket Schedule tribe sha uno uno ne kano kano ka briew khnang ba lyngba kan iarap ban pynbeit ia kaei ba ka Supreme Court ka la bthah.
Kham hashuwa ia kane ka Dorbar ka la iatai halorka rai jong ka Supreme court jong ka ri (Arts.342-16-13) 2006 kaba kren halor ka jingduh noh ki riewlum ia ka bhah jong ki lada ki ioh tnga dkhar.
Shillong, 9 Nailur:U President ka HANM Trongplen unit u Bah Khrawbor Rangdkhiew na shnong Trongpleng u la shah kem ha ki pulit halor ka jingkynnoh ba u donkti ban ialam ban bat ia 7 ngut ki briew.
Katkum ka jingong jong ki pulit, une nong ialam ka HANM ha katei ka shnong, u la bat ia ki dkhar ha katei ka jaka ha ka 30 tarik Nailar ba la dep, bad hadien ba la ioh jingujor ki pulit ki la kem ia u.
Ki pulit ki la ong ba kin pynlong ia ka jingtohkit ia u saw sngi.
Shillong,9 Nailur:Ka Khasi Authors’ Society, HQ Shillong kan pynlong ia ka Jingrakhe ia ka Literary Day jong ka ha ka 11 tarik ‘Nailur 2013 ha Mission Compound Dur bar Hall, Shillong ha ka por 2.00 baje nohphai sngi.
Ka  Kong Ampareen Lyngdoh, Myntri  kam pynroi sor ka sorkar Jylla, kan  long ka  Kongsan ha katei ka sngi.
Ia katei ka sngi yn rakhe kyrpang ruh kum ka jingsah jingkynmaw ia kito kiba ioh mark heh ha ka subjek Khasi.
Ha katei ka sngi rakhe la kyrpad ia kito kiba ioh mark heh ha ka Khasi kiba kynthup ia U Samla  Robert Kharrngi, USamla Rangkitbok C.Dikrud, ka Samla Gloryinda Kyad, ka Samla Balarina Hynniewta, ka Samla Melari Kharmudai bad ka Samla Ibandamer Wanniang ba  kin sngewbha ban wan mih sha kane ka prokram ai khusnam ia ki  namar ka jinglah ka jong ki ban poi sha ka thong khamtam ha ka ktien Khasi.
Kan don ruh ka jingpule Poetry na U Bah Nolmaon Roy Gassah, Kong Minimon Laloo bad U Babu Andreas Sun bad  kan don ruh ka jingpyllait paidbah ia ka kot “Ka Thiar ki Nongthoh" bad ia ka “website" jong Ka Khasi Authors’ Society kin long ki bynta kiba kongsan jong kane ka sngi.
Shillong, 9 Nailur:Ka ophis jong ka seng Congress ka Congress Bhawan ha Mawkyr wat ka la ing khong mynta ka step sngi Nyngkong, haba ki runar ki la thang ia kane ka ophis.
Ka Maw kyrwat ka dei ka headquar ter ka South West Khasi Hills district kaba mih khmat da u Bah Rowel Lyngdoh na ka seng Congress bad u mynta u dei u Symbud Myntri Rangbah ka jylla hapoh ka jingialam u Mukul Sangma.
Ki pulit ki la ong ba ia kane ka ophis ka Congress la thang mynta ka sngi,  ha ka por 7.30 baje ei ei mynstep.
Kat kum ki pulit, ka jinging ka ing ka long tang kumba san percent ei ei.
Ki bynta ba ing ki long ka jingkhang iit, bad ki tiar kum ka shuki.
Ki pulit ki dang pynlong ia ka jingtohkit halor kane ka jingjia bad ha kajuh ka por, ki la pynjur ia ka jingpahara ha ka thain khnang ban khang lad ia ka jingthmu jong ki runar ban pynthut ia ka suk ka sain.
Ha kawei pat ka jingjia, la iathuh ba saw ngut ki samla ki la shah kem mynta  ka sngi halor ka jingkynnoh ba ki donkti ban shoh ban dat ia uwei u bar jylla ha Thana Road, Shillong.
Katkum ka khubor na ki pulit, kine ki samla kiba shah kem ki long u Ericson Pohlong (23 snem) bad lai ngut kiwei kiba dang khynnah hapoh 18 snem ei ei ka rta.
Ki pulit ki la kynnoh ba ki la donkti ban shoh ia u Vikram Shah ha Thana Road, Shillong.
Ki pulit ki dang pynlong ia ka jingtohkit ia ki.
Ha kawei ka jingjia ha ka 8 tarik Nailur, ha ka por kumba 3.30 baje mynstep, ki runar bym tip mi la pynpait ia ka jingkhang jong ka kamra Room No.115 ha  MLA Hostel, Shillong bad ki la rah kawei ka pla kaba don pisa T.800/-.
Ym pat don ba shah kem halor kane ka jingjia.
Ha kajuh ka por, na ka liang jong ka KSU Mawlai circle kala pynshai ba kiba shah kem san ngut, kumba la kam da ki pulit ba ki dei ki dkhot ka KSU Mawlai circle, hynrei la iathuh ba kim dei satia, hynrei ki dei ki dkhot shit rhem ka jaitbynriew.
Haba kren hynne ka janmiet u Publicity secretary ka KSU Mawlai circle u Samla Donboklang Sawkmie u la ong ba san ngut ki samla  kiba shah kem kynthup u samla Kitbok Kharsyntiew, Kitbok Lyngkhoi, Roland Wahlang kiba shah kem na Mawiong, bad u samla Bankupar na Umshing bad samla Khraw Marwein na Phudmuri  na Nongmensong, kim dei satia ki dkhot ka KSU Mawlai circle hynrei ki dei ki dkhot ba ieit bad ba shitrhem ia ka jaitbynriew.
“Kine ki samla kiba shah kem ki dei dkhot ba shitrhem ka jaitbynriew na ka bynta ka mynsiem shit rhem ia ka ILP", la ong u samla Donboklang haba iakren hynne ka sngi Nyngkong.
Ha kajuh ka por u Publicity secretary ka KSU Mawlai u ong ba ka seng ka ai khublei ia ka KHNAM kaba la shim ia ka lynti ban shah thngan ban dawa ia ka ILP.Kumjuh ruh u la ong ba ka KSU Mawlai circle ka la ai khubleruh ia ka Pynthorbah Congress kiba kyrshan ia ka ILP wat hapdeng ka jingshah byrngem bad pyntieng kohtympan ha uba heh ka Congress  u Mukul Sangma hynrei ki la mih shakhmat na ka bynta ka hok ka jaitbynriew.
Ka seng ka la pynpaw ia ka jingsngew sih  jur ka jingkren jong ka Kong Fenela LNonglait kaba ai jingmut pynban ia ka sorkar ban thaw ia ka komiti halor ka ILP.Shuh shuh ka KSU iawer ia ki paradoh ba don ka jingkitkhlieh halor ka ILP ban mih shakhmat khlem jingsheptieng haduh ban pynurlong ia ka jingdawa.
U la ong ba ka seng ka pynrem jur ia ka jingshah kawang ka kali Dr Sandy Syiem.
Bad halor kane, ka seng ka kyntu ia ki paradoh parasnam ban ai ka kti ban iatreilang da kaba burom ia ka por ha man ki prokram iakhih jong ki sengbhalang khnang ban lait na ka jingshah kem kabu jongno jong no.
Guwahati,9 Nailur:Ka Indian Chamber of Commerce (ICC) ha ryngkat ka jingiatreilang bad ka tnad jong ka  Foreign Affairs, Trade and Development, Canada hadien ba ka ioh ia syllok  ia kaba kum kane ka prokram bad ka  European Union on CleanTech ha u bnai ba la dep mynta ka la pynlong pat ia ka North East CleanTech Summit, kaba nyngkong eh ha ka thain shatei lam mihngi ha kaba ha kane ka prokram ka ICC kaba la kyrshan kum ka nongialam ba hakmat eh da ka Oil India Limited.
(OIL) bad ba la bei da ka  PCRA,  IEX, Bitchem, SM Group  bad ba la kyrshan ruh da ka  Meghalaya Renewable Energy Development Agency ha NeDFI Convention Centre, Guwahati, Assam.
Ka  North East CleanTech Summit mynta ka sngi ka la lah ban wanrah lang ia ki nongialam jong ki Industry ,technology providers, R&D scientists, ki ophisar rangbah ka sorkar India bad na ka thain shatei Lam mihngi, ki nongwan jngoh kiba la tbit  na Canada ban pyntip paidbah ia ka jingshem phang jong ki halor katei ka mat.
Ha ktei ka jingialang la wan ban ia shim bynta da ki nongmihkhmat na ka jylla Sikkim, Nagaland, Meghalaya, bad Assam.
Ia katei ka prokram la plied a u Myntri rangbah ka jylla Meghlaya u Dr.Mukul Sangma uba long ruh u kongsan ha ryngkat ka jingiadonlang u Dr.Dennis O Connor, Head of the Canadian Delegation Sector practice  Lead-Cleantech, Department of Foreign Affairs, Trade and Development, Ottawa, Canada Ms.Rosaline Kwan, Deputy Commercial Program Manager, High Commission of Canada in India, Shri  Rajendra Prasad SinghParliamentary Secretary Industries and Commerce Govt.
of Assam,  Shri R  Chowdhury, General Manager Oil India Limited (OIL), u Mr.M K Saharia, NorthEast Council, ICC  bad  Nakib Ahmed.
U Dr.Dennis O Connor, Head of the Canadian Delegation Sector practice Lead-Cleantech, Department of Foreign Affairs, Trade and Development, Ottawa, Canada u la ialam ruh ia kynhun ba 14 ngut jong u kiba kynthup ia u Ballard Power Systems (Fuel cells); LM Technologies Canada Inc (Solar trackers/roof tops, waste to diesel, etc.); AGS Energy (Waste to Energy); Premier Tech Aqua (Water); Clearford (Waste water); Export Development Canada; Trade And Invest British Columbia.
U Mr.Corner haba kren ha katei ka jingialang u la pynpaw ia ka jingdonkam ka jingiatreilang ka Canadian  CleanTech companies bad ka sorkar Government kumjuh ruh bad ka Thain shatei lam mihngi bad ban shim ia katei ka lad.
U Dr.Mukul hadien ba la plie ia katei ka Summit u la ong ba mynta ka por ka la dawa bha ia ka Ri ban long kiba stad ban pyndonkam ia ki bor stad Technology mynta khnang ba yn lah ban pyndonkam ia ki ba kin ym ktah ia ka mariang bad ka koit ka khiah ki paidbah.
“Ka sorkar India ka la kwah ban pynurlong ia katei ka thong bad ka la kyrshan ia katei ka ingthmu" ong u Dr.Mukul uba la pdiang sngewbha ruh ia ka kynhun na Canada ban wan jngoh ia ka jylla Meghalaya dalade hi.
Shillong, 9 Nailur:Katba ki jingiakhih ki la sdang ban nang jam sha kaba kham jur lyngba ki jingiakhih jong ki sengbha lang bapher bapher, hynrei u Chief Minister ka jylla u Dr.Mukul Sangma um don satia hapoh ka nong bah, Shillong.
Hynne ka sngi u nongaikhubor u la leit sha Secretariat bad la lap ba u Myntri Rangbah ka jylla u Dr.Mukul Sangma um don satia ha ophis treikam jongu bad haba la wad jingtip na ki khubor ba iajan bad ka ophis jong u Myntri Rangbah, la iathuh ba u la leit sha Delhi.
Ha ka jingshisha na ka liang jong ki sengbhalang ki la shim ia ka rai ban pynlong da ka jingiakhih pakhang surok miet kaba 10 kynta man ka miet ka ban sdang naduh lashai ka sngi, kata naduh ka por 7 baje janmiet haduh ka por 5 baje mynstep ka ban long 4 sngi kynthih.
Ki sengbhalang ki la pynjur khnang ia kine ki jingiakhih ban pynbor ia ka sorkar hapoh ka jingialam jong u Myntri Rangbah u Dr.Mukul Sangma ba kan pyntreikam ia ka Inner Line Permit (ILP), hynrei na ka liang jong u Myntri Rangbah um don satia hapoh ka nongbah.
Kiwei pat ki khubor ki iathuh ba, wat la kim kwah ban pynpaw kyrteng, hynrei ki don ki MLA Congress bad kumjuh ruh ki MLA shimet kiba kyrshan ia kane ka sorkar kiba kwah ban pyntreikam ia ka Inner Line Permit ha ka jylla.
Lah ban kdew hangne ba mynta ka sngi ka dei ruh ka sngi ha kaba ka party KHNAM ka la pynlong ia ka jingiakhih ban shah thngan ban pynpaw sha ka sorkar halor ka jingkwah bad  ka jingangnud ban pyntreikam noh ia ka ILP ha ka jylla.
Ki khubor ki iathuh ruh ba na ka liang jong ki sengbhalang ki la ieng skhem ha ka nongrim ban pynbor ia ka sorkar ban pyntreikam ia ka ILP lyngba ki jingiakhih kiba kham tyngeh hadien ba la dep ka pakhang surok miet.
Lah ban pynkynmaw ba ka jingkhot iakren jong ka sorkar ia ki sengbhalang bad kumjuh ruh ia ki seng sainpyrthei kam shym la poi shano shano namar ki seng sain pyrthei ruh kynthup ka UDP, HSPDP bad kiwei ki ieng ha ka nongrim ban dawa pyntreikam ia ka ILP.Shillong,9 Nailur:Naduh lashai ka sngi,  kan sdang ka pakhang surok miet kaba haduh 4 sngi kynthih kum ka dak ka jingiakhih ban pyni ia ka jingbitar jong ki.
ia ka sorkar Jylla, kaba la  kyntait ban pyntreikam ILP ha kane ka jylla.
Ki sengbhalang ki la khot ia ka pakhang surok miet ba 4 sngi  kynthih ka ban sdang naduh ka por 7 baje mynmiet haduh ka por 5 baje mynstep.
Halor ki jingkhot pa khang surok miet ki seng bhalang, u Rupang u la twad jingmut na ki paidbah nongshong iew kiba ju im jakpoh manla sngi da kaba shong die jingdie ha iew kumno ki sngew halor ka pakhang surok bad  kaba phylla ka long ba ki paidbah nongshong iew  kim shym la ia kren eiei shaphang ka pakhang surok ne ka pakhang shnong, hynrei ki la pynpaw pynban ka jingbitar ia ka sorkar jylla kaba ki la kynnoh ba dei ka sorkar kaba pynshitom bad pynjynjar ia ki haduh ban da ktah ruh sa ia ka pliang ja jong ki.
“Ka mut aiu ba ka sorkar kam lah ban ai haba baroh ki sengbhalang , ki seng sainpyrthei  baroh kawei ka Meghalaya ki kwah lut ia ka ILP.Don jingeh aiu lada ai ia kata" da ka jingbitar ong iwei i longkmie ba shongdie jingdie ha iew iba la ban biang da kaba ong “Ngam da tip bha shaphang ka ILP, hynrei la sngewthuh ba ka dei ka ain ban ym shah dkhar, nga ngeit ba kaei ba ki ba bun ki seng sainpyrthei bad ki sengbhalang ki la dawa ka dei kaba ki la iohi ba ka kaba bha na ka bynta u paidbah".
Haba la pyrshang ban iaid sha ki kyndong kynshrot ka iewduh u rupang u la lap ba bun ki nongshong iew ki leh sngewsih  bad  ki pynjew ia lade namar kane ka pakhang surok miet ha kaba ki la ong ba kam sngewmyntoi ban wan shong iew haba ka iew ka khambha ha ki por janmiet hynrei haba la khot pakhang surok miet kumta ki hap ban ia mih noh dang kham kloi.
“Haba la khot pakhang surok 7 baje ka mut ngi te ba jngai shnong tang shu dap 4:30 ne 5 baje ngi la hap ban mih noh, 3 baje ngi hap ban lum tiar lum tar noh……katno eh ngin die ha ka shisngi la shu ia dep bai kali noh hi" ong sa iwei pat i longkmie i bym shym la kwah ban pynpaw kyrteng iba na ki thain Bhoi.
Ki la don bun ki nongdie jingdie kiba u Rupang u la ioh ban ia kren hynrei  na ki jingiakren la sngewthuh ba baroh hi ki sngewdiaw namar ka jingthut ka iew die jong ki  bad  la sngewthuh ruh ba ka sorkar ka dei  hi ka skum siat khnam kaba  ki la buh hakhmat eh kaba baroh ki nongiew ki ia thew siat lut ia ka namar baroh ki jingiakhih.
Shillong, 9 Nailur:Ka seng jong ki nonghikai skul lower primary ka All Meghalaya Primary School Teachers’ Association (AMPSTA) ka la rai ban ym iashim bynta ha ka prokram iakhih jong ki nonghikai ba la khot pynlong hapoh ka lama jong ka Joint Action Committee of All Teachers’ Association of Megha laya (JACATAM) ban sdang naduh ka 11 tarik haduh 13 tarik mynta u Nailur.
Ka AMPSTA ka la shim ia kane ka rai ha ka executive committee  kaba long dang shen.
Katkum ka kyrwoh ba la pynmih, ka AMPSTA ka la ong ba la rai ban ym iashim bynta ha ka jingiakhih bad ka JACATAM namar ba bun ki jingdawa kim tip bha.
U Asst general secretary ka AMPSTA u Bah T Tiewsoh u la ong ha kane ka sngi Nyngkong ha ka kyrwoh, ba ka AMPSTA kam kwah ban iashim bynta ha ka jingiakhih jong ka JACATAM namar ba kam tip bha ia ki jingdawa jongki.
U Bah Tiewsoh u la ong ruh ba ka jingialang ka la rai ba lada kano kano ne uno uno u nonghikai kin leit iashim bynta ha ka prokram iakhih ka JACATAM, ka seng kan ym kitkhlieh bad ki dei ban tip hi.
U la ong ba ka AMPSTA kan leit iakynduh ia u Symbud Myntri Rangbah ka jylla u Dr RC Laloo ban iakren ha ka 30 tarik mynta u bnai ban buh ia ki jingdawa jongki.
Ki jingdawa jong ki AMPSTA ki long ka jingpynsangeh ka sorkar ia ka head teacher allowance bad ban ai ia ka CPF bad ka DCRG  sha baroh ki nonghikai skul lower primary school bym dei sorkar, ban ai ia ka increment ia kiba kham heh kyrdan ban khein naduh ka 1 tarik Kyllalyngkot, 2004 nalor kiwei pat.
Shillong, 10 Nailur:Ki khynnah skul na ki skul bapher bapher jong ka nongbah bad kiwei ki jaka, ki la pynpaw ia ka jing kyrshan ba pura ia ka jingiakhih jong ki nonghikai pyrshah ia ka sorkar hapoh ka lama ka JACATAM.Ha ka jingpynlait khubor ba la iasoi da ki spah ngut ki khynnah skul mynta ka sngi Hatmajai, ki la ong ba ka long kaba sngewkhia shibun ba ka sorkar ka la leh bum suidniew ia ki nonghikai wat la ki la pynlong ia ki jingiakhih.
“Ngi sngewkhia ka ba khraw halor ka jing kuman ne mynthi ka sor kar ban sngap ne shah shkor ia ka jingkwah jong ki nonghikai baieit jong ngi haduh ba kin pynlong da ka jingiakhih bad ka jingpep skul kaba ktah shibun ia ka pule puthi jong ngi", la ong ki khynnah skul ha ka kyrwoh ba la pynlait sha ki lad pathai khubor hynne ka sngi.
Ki khynnah skul, ki la ong ba ha ka jingshisha kim kwah ba ki nonghikai kin jah ne pep skul namar ba khlem ma ki, ngim lah satia ban ioh ia ka jingtip bad ka jingnang jingstad.
“Ngi sngew ba ka jingiakhih jong ki nonghikai ka ktah shibun ia ngi ki khynnah kiba dang donkam ia ka jinghikai jong ngi man ka sngi",ki la ong.
“Hynrei watla ki long tang ki khynnah skul hynrei ngi kwah ban buh ia ka jingkyntu ia ka sorkar kaba long kum ka kmie ba kam dei shuh ban dang pynslem ia ka jingkwah jong ki nonghikai namar ba ngi dang iap ne nang jynjar pynban ma ngi ki khynnah skulk um ki phlang ne sohpdung", ki la ong ki khynnah skul bad bynrap, ba ka sorkar ka dei ban thaw noh ia ki lad ki lynti wut wut ban wanrah noh ia ka jingsngewthuh jingmut bad ki nonghikai khnang ba ngin nym iaduh klas shuh khamtam ba ngi donkam eh ia ki nonghikai ha kine ki por ba la jan ka eksamin final, la ong shuh shuh ki khynnah skul.
Ha kawei ka liang, ka jingiakhih jong ki nonghikai skul bad kolej ha kane ka jylla da kaba sangeh  ne pep skul lai sngi kynthih kan sdang lashai ka sngi.
Ia kane ka jingpep skul ban long naduh ka 11 haduh 13 tarik Nailur, la shim ha ka jingialang bah kaba long ha madan Malki ha ka 5 tarik Nailur.
Ka jingiakhih kan iaid beit hadien ba ka sorkar kam kwah ban khot iakren ia ki nonghikai, la ong u chairman ka JACATAM.Collin Wanñiang, ItaliaKhasi bad Garo ki dei ki artylli ki Ktien tynrai Traimuluk jong ka Jylla Meghalaya kiba bun bha ki Paid Nongkren.
Ïa kine ki ar Ktien la kyntiew sha ka Kyrdan Associate Official Languages jong ka Jylla kaba kdew ba la lah ban pyndonkam ïa kine ki Ktien ha ki Tnad-treikam jong ka Sorkar Jylla.
Ka Statistical Handbook of Meghalaya kaba dei ka Jingkheiñ-Samari ka pyni ba ki Nongkren Khasi ha Meghalaya ki shong khambun eh ha Khasi-Jaintia Hills bad ha u snem 2003 ki la pynlong 57% na baroh ka Jingbunpaid ka Jylla.
Kumta, ha kane ka Synñiang-thoh ka jongnga, ka Jingpyndonkam ïa ka Kyntien “Khasi" ka kdup lang ïa baroh ki HynñiewTrep.
Nga la hap ban da kiar khnang na ka Jingpynphriang ïa ka Kyntien “Khasi-Pnar" kaba katto katne Ngut na ki Nongthoh bamynta ki la sdang pyndonkam kham khah-khah ban kdew kyllum ïa baroh kiba dei HynñiewTrep, namar lada nga sot kyrpang noh tang ïa ki ‘Pnar’ na ka Kyntien kyllum “Khasi", kumne nga la hap ban pharia bad pyndonkam ruh da ki Kyntien “Khasi-khynriam", “Khasi-war", “Khasi-bhoi", “Khasi-maram", “Khasi-lyngngam", tt.
