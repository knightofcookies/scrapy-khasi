Ha kane ka jingïalang, u bah Macmillan Byrsat MLA ka Nongstoiñ Konstitwensi u la long kum u kongsan, ha ryngkat ka jingïadonlang ki saïantis kiba kynthup ïa u Prof.Dinabandhu Sahoo, Director,Centre for Himalayan Studies, University of Delhi, New Delhi, u Dr.M.S.Behera Pricipal Scientist, ICAR-Central Research Institute on Jute and Allied Fibres, Barrackpore West Bengal, u Dr.U.K Behera Dean CoA Kyrdemkulai CAU Meghalaya and Chairman FIE 2022, ka Dr I.Mawthoh Principal Nongstoiñ College bad kiwei kiwei.
Katei ka jingïalang ka dei ruh shibynta kum ka dak ban plie ïa ka jinghikai kyrpang ïa ki nongrep jong ka thaiñ, ha kaba da ki spah ngut ki nongrep ki la wan ban ïashim bynta ha kane ka sngi ka jingïalang ba la pynlong ha Nongstoiñ College bad kan neh ruh naduh ka 13 tarik u Jylliew 2022 haduh ka 15 tarik mynta u bnai.
Ha kane ka sngi ki kynrem ki lyndang ki la ïoh ruh ban sam ïa ki tiar ki tar kiba bun jaid sha baroh nongrep, kiba la wan ban ïashimbynta lang ha katei ka jingïalang, kynthup ïa ki tiar ban trei ha pynthor, ki khiew ki khra, ki symbai khaw, ki symbai jhur, ki syiar khun bad kiwei kiwei ki tiar pyndonkam ki nongrep.
Kum ka dak ban sah jingkynmaw ïa katei ka jingïalang, u kongsan u la ïoh ruh ban pyllait paidbah ïa ka “Kot sah jingkynmaw" ïa kaba la tip kum ka Farmer Innovation Expo-2022.
U kongsan haba ai jingkren ha u la ong “Bun na ki nongrep kim ju ñiew ïa ka kam kaba ki trei kum kawei na ki kam.
Hynrei ha ka jingshisha pat ki nongrep ki trei ïa ka kam kum kawei kaba pynlong kum ka ïoh ka kot ïa ka ïing ka sem, ka shnong ka thaw, ïa ka jylla kumjuh ruh ïa ka Ri hi baroh kawei.
Kumta wat ju mlien shuh ban ong ngam trei ei ei haba phi trei ïa ki kam kiba radbah, kaba pynmyntoi ym tang ïa phi hynrei na ka bynta ka ri hi baroh kawei".
Nongpoh, Jylliew 13: Kumba 9 ngut ki khynnah pule jong ka Patharkhmah Government Higher Secondary School, Patharkhmah kim shym la mih kyrteng haka result SSLC ba dang shu pynbna shen ka MBOSE kaba la buh ïakitei ki khynnah bad ki kmie ki kpa hapdeng ka umdum, bad pynlong ruh ïaki ban ujor shaka seng Khasi Student Union, bad kumjuh ki nongïalam shnong.
Naka liang ka seng KSU hapoh ka jingïalam u samla Receive Pator President ka KSU Western, Ri Bhoi haka jingdonlang u Bah Najim Kharmalki Sordar ka Shnong Patharkhmah, mynta ka sngi kila leit ban wad jingshai naki bor pynïaid jong katei ka skul halor ka jingbym mih kyrteng kitei ki 9 ngut ki samla pule kiba shim ruh ïaka subject tourism, bala kynnoh ruh ba ka dei ka jingleh bakla jong u nonghikai ba shim ïa katei ka subject, hynrei naka liang ka seng bad ki nongïalam shnong kim shym la ioh kynduh ïaki bor pynïaid hynrei la shu kynduh tang ïa uwei u nonghikai ha katei ka skul.
Haba ïakren bad u Bah Receive Pator u la ong ba katkum ka jubab ba ki nongïalam seng bad kumjuh ruh ki nongïalam shnong kila ioh kalong baka daw ka jingbym ioh result kitei ki khynnah ka dei naka daw ka internal marks ha kaba u nonghikai jong katei ka subject bala tip kyrteng kum u Ksankupar Shongwan u la shu ai marks khlem da bishar ïaka internal marks kaba dei 20 ka Full Marks bad 6 ka Pass Marks, bad kaba sngew lyngngoh ka long ba utei u nonghikai u la ai marks ïa kitei ki khynnah palat ïaka full marks kaba la pynlong ïaka MBOSE ban ym lah ban pynmih ïaka results jong kitei ki khynnah.
Halor katei ka jingleh torti utei u nonghikai bad ki bor pynïaid skul naka liang ka seng kala kyntu ba ki bor pynïaid skul ki dei ban shim ka jingkitkhlieh ban pynioh result ïa kitei ki 9 ngut ki samla pule hapoh kine ki sngi namar lada slem ka long pat ka jingeh ïakitei ki samla ioh rung klas, bad naka liang ka seng kala phah ruh ka kyrwoh sha ki bor pynïaid skul ba ki dei ban shim ka jingkitkhlieh wat ban pynrung klas ïaki khynnah sha ki College ba ki kwah ban leit.
Shuh shuh ka seng da ka jingbitar halor katei ka jingduh result matrik kitei ki 9 ngut ki khynnah pule naka liang ka seng kala maham ruh ïa utei u nonghikai ba um dei ban wan hikai shuh ha katei ka skul namar kane ka dei ka jingleh torti bad ka jingjia ba nyngkong ha katei ka skul pule ba ki khynnah kin duh result matrik, u la bynrap.
Jowai, Jylliew 13: U bah Sanbor Shullai uba dei u myntri jong ka sorkar jylla ha ka jingwan jurip jong u ïa ka ‘District Museum’ West Jaiñtia Hills District kaba don hadien jong ka Building District Library Cum Auditorium ïa kaba la pynïaid da ka tnad Arts & Culture ula pynpaw ïa ka jingbym hun satia ïa kane ka Museum kaba duna palat nadong shadong haba ïa nujor bad kiwei.
U Myntri ula ong kam ïahap shuh ban khot ïa ka ka Museum lada peit naduh ka jingrit palat jong ka jaka, ka jingbym biang ki tiar ki tari, wat ki jaka buh ïa ki tiar ruh kin long shuh kiba biang bad ki lah ban sniew noh na ka jingbam sarang.
Wat na ka liang ki nongtrei jong katei ka Museum ruh kila pynpaw ïaka jingeh na ka jinglong sngem jong katei ka jaka buh ïa ki tiar ki tar, kiba la dep ban ujor sha kiba bor kiba dei peit hynrei haduh mynta kala shuh sah kut kumto.
Halor kane u Myntri ula pyntip ba haduh mynta ym shem la poi kano kano ka jingujor sha u, da kaba kyntu ïa kitei ki nongpynïaid ba ki dei ban phah ïa ka copy kaba kila dep ujor, khnang ba un ïoh ban pynshitom ïa ki ophisar kiba dei peit ki bym shem la shim khia ïa ka kam kaba ki trei.
Ula kyntu ïa kitei ki nongpynïaid ka Museum ba ki dei ban pyntip beit beit sha u namar bunsien ki kut tang ha ka miej ki ophisar, da kaba u ong ruh ba lada “phi kwah ba ka jylla kan kiew ba baroh ki liang dei ban treihok ïa ka kam bad ha ka juh ka por ki jingkyrkhu ki wan na u Blei".
Jowai, Jylliew 13: Shi bynta ban pynsah nam ïa u Khlawait ka Ri-Lum Jaiñtia u who Kiang Nangbah, na ka liang u Myntri ka sorkar jylla u bah Sanbor Shullai mynta ka sngi ha ka jingwan hiar sha Jowai ban ïa khynduh ïa ki nongïalang ka Synjuk ki Waheh Shnong Jowai bad ki dkhot ka Jaiñtia Student Union.
Ha kane jingwan jngoh ula i donkam ban tei ïa u mot sah nam jong u Kiang Nangbah ha ki ar jaka, uwei ha phyllaw ka District Library bad uwei ha lad kaba don hajan ka KN Govt.
College Jowai ha ka jaka jong ka tnad Transport.
Ïa kane la dep ban dawa dang ha kine ki khyndiat sngi da ka JSU sha u myntri ban pynurlong ïa kane ka jingdawa lyngba ka tnad Arts and Culture ban kan bei pisa ban shna ïa utei u mot Kiang Nangbad.
Ha ka juh ka por kane kan ïarap ban tip bniah shaphang utei u Khlawait ka Ri bad ka jingdon une u mot sahnam ha kitei ki jaka kan dang pynkiew ïa ka riti ka dustur jong ki longshwa bad kan long ruh ka lad ban ai mynsiem ïa ki pateng ba dang wan ban kin don ka mynsiem jingïaleh kum u Kiang Nangbah.
Khliehriat jylliew 13: Ka Jaiñtia Tourism Environment Society mynta ka sngi ka la pynlong da ka prokram jingïatai nia (debate) halor ka phang ban pyndap ïa ki thliew dewïong da ki ñiut, ha kane ka prokram la wan ban ïa shim bynta da ki khynnah skul na ki san tylli ki skul na East Jaiñtia bad la pynlong ïa kane ka prokram ha Jaiñtia Eastern College Khliehriat.
Hadien ba la dep ka jingiatai nia hapdeng ki ar tylli ki kynhun kiba pyrshah bad kiba kyrshan ïa katei ka phang, u Deputy CEM jong ka JHADC u bah Lasky Rymbai, haba kren kum u kongsan u la pynpaw ba u kyrshan ïa katei ka phang ‘ban pyndap pat ïa ki thliew dewiong da ki ñiut bad ong ba kane ka dei kawei na ki lad ban pynkhuid ïa ka mariang, haba kren halor ka phang pdeng jong ka jingrakhe sngi pynneh mariang ‘don tang kawei ka pyrthei’ u bah Lasky Rymbai u la ong ba ka long kaba donkam ban ri bad sumar khuid ïa ka mariang.
“Ka sorkar pdeng ka la pyntreikam shibun tylli ki skim kiba iadei bad ka jingpynneh pynsah ïa ka mariang" u la bynrap bad ong ruh ba na ka liang ka JHADC ruh myn ha u snem 2021 ka la pynbna ïa ka IELO kaba dei ka prokram halor ka phang ban pynneh pynsah ïa ka mariang kumjuh ruh la thaw ïa ki Town Committee halor ka jingthmu ba lum bad pynkhuid ïa ki ñiut kiba mih na ki ïew ki hat bad na ki iïng ki sem bad ban ïada ïa ka mariang.
Ha ka jingiatai nia kaba hapdeng ki ar kynhun, na ka liang kaba kyrshan ïa ka jingbret ñiut ha ki thliew dewïong ka la pynpaw ba kane ka long kaba dei namar lada bret ha ki thliew dewïong ki ñiut kin nym saphriang bad kin nym satah bad ong ruh ba dei ban da tap bha bad ka dei ruh ka lad ban wanrah ïa ka jingkhuid ka mariang, la ong ruh ba kane kan ïarap ban pyndap pat ïa ki thliew dewiong kiba la dep pyndonkam.
Katba na ka liang ka ba pyrshah ïa katei ka phang, ki nongshim bynta ki la pynpaw ba kam long kaba bha ban shu thep ïa ki ñiut ha ki thliew dewïong namar kane ka buh jingma ïa ka lyer ba ring mynsiem, ïa ka um bad kan sa mih ka jingma iwtung, kaba buh jingma eh ka long khamtam lada bret ïa ki ñiut kiba mih na ki hospital kane kan buh jingma ïa ka koit ka khiah, kumjuh ruh la pynpaw ka liang pyrshah ba ka long kaba eh than ban leit bret ñiut sha ki thliew dewïong ha ki por slap ne por lyiur “haba poi ka por lyiur hato lait kali mo ban leit bret ïa kita ki ñiut sha thliew dewiong kiba don sha khlaw? ha ka por tlang te don ka lynti hynrei haba pyrkhat ha ka por lyiur te ym don surok ban leit sha ki jaka ba don thliew dewïong"Ha kane ka jingïatai nia, uba jop bad ioh rung ha ka kyrdan ba nyngkong u dei u samla Kheinburom Syngkon, uba la mih khmat na ka Jaiñtia Eastern Secondary School Khliehriat, uba wan ba ar u dei u samla Pynsai Lyngdoh, na ka skul Tia Chaphrang Secondary School Sohkymphor, uba rung ha ka kyrdan ba lai u dei u samla Jonathan Siangshai, na Wapungskur Secondary School, kine baroh lai ngut ki dei kiba kyrshan ïa katei ka phang ba ka long kaba bha ban theh ñiut ha ki thliew dewïong, katba ka kynhun jong ka Jaintia Eastern Collehe Khliehriat pat ïa ioh ïa ka nam kum ka Best Team ha kane ka jingiakop ïatai nia.
Ïa ka prokram la pynïaid da u bah M.S.Lhuid, uba dei u Deputy Commissioner ba rim jong ka East Jaiñtia Hills District, kiba la ïa don ryngkat ha kane ka prokram ki kynthup u Principal Jaiñtia Eastern College Khliehriat, u Dr P.Nongtdu, u President jong ka JTES, u bah P.Lyngdoh, u bah J.M.Pohsngap, u bah R.Lamare, u bah S.K.Lato, kiba dei ki dkhot jong ka JTES.La sam ïa ki prize bad ki momento sha kitei kiba jop ha ka jingiatai nia.
Jowai, Jylliew 13: Ka jingïalehkai phutbol ba 3 sngi lynter bala pynlong da ka Seng Samla Shnongpdeng Cultural & Sports Club (SC&SC), ha madan Shnongpdeng naduh ka 9 tarik, la pynhap pyrda noh ha kane ka sngi Saitjaiñ 11 tarik da MLA ka thaiñ u ma Lahkmen Rymbui uba dei ruh u myntri sorkar ka jylla ba peit ïa ka tnad pule puthi.
La ïathuh ba ka kynhun Lamin XI kaba la ïoh rah ïa ka nam jop bad ïoh rong syndon ïa ka song pisa kaba 60 hajar tyngka ryngkat bad ka trophy, katba ka kynhun ba wan ba ar ka ‘Club always be ready’ kala ïoh rong ïa ka pisa kaba 40 hajar tyngka ryngkat bad ka trophy.
Haba phai sha ka jingïalehkai phainal kala long kaba shong shit bha ha kaba ka kynhun Lamin XI kala jop da 1-0 kol ïa ka ‘Club always be ready’ bad kane ka jingïakhun hapdeng kitei ki ar kynhun kala pynhun shisha ïa ki paidbad kiba wan sakhi sha kane ka phainal ryngkat kiwei de ki shnong kiba marjan.
Ha kane ka sngi pynkut la wan ban ïadonlang ryngkat u ma Bnai Syngkrem, Rangbah shnong Shnongpdeng uba long kum u symbud kongsan lem bad ki riew Rangbah naka thaiñ War Jaiñtia.
Jowai, Jylliew 13: Ka jingïalehkai phutbol jong ki khynnah skul ne ka ‘Inter School Subroto Cup Football Tournament- 2022’ bala pynïaid da ka ophis u District Sports Officer West Jaiñtia Hills District, Jowai kala la long ha ka 13 tarik ha madan Kiang Nangbah Stadium, Jowai.
Haba phai sha ka jingïalehkai jong ka kyrdan Under-14 ki khynnah shynrang la wan ban ïakhun nyngkong da ka Mihmyntdu Secondary School kaba jop da 4-1 kol ïa ka Shangpung Govt.
U.P RMSA bad ka Padu Secondary School ka la jop da 10-0 kol ïa ka Don Bosco Secondary School Mihmyntdu.
Ka Advantist H/S School ka la jop da 3-0 kol ïa ka Archivers Secondary School Ummulong.
Ka St.Claret Secondary School Phramer kala pynliem da 2-0 kol ïa ka Moodymmai Secondary School.
Katba ha ka liang ki kynthei haka kyrdan Under-17 ka Pdengshakap Secondary School kala jop da 2-0 kol ïa ka Sawlyngdoh H/S School Mowkaiaw, ha kaba ka Moodymmai Secondary School kala pynliem ïa ka St.Claret Secondary School Phramer lyngba ka jingïashut Tie Breaker.
Khliehriat, Jylliew 13: Kum shibynta ban iarap ban kyntiew ïa ka stad ka tip ha ka thaiñ, ka tnat treikam C.S.R jong ka company dewbilat ka Star Cement Lumshnong ka buh ka jingpynbna ba ka ka CSR kan pynlong ïa ka exam (test) ïa baroh ki khynnah pule kiba na East Jaiñtia Hills District, kiba pule ha ka kyrdan ba khatar (12th standard) ka ban long kum shibynta ban iarap ïa ki kum ka Scholarship ka ban ai tang shi sien ai.
Ïa katei ka Test ne ka exam yn pynlong ha ka 21 tarik u jylliew 2022 bad yn pynlong ha Star Public School, Lumshnong, ha ka por 1 baje haduh 2.30 baje noh phai sngi, kaba long 90 minit bad 90 tylli ki jingkylli bad yn jied san phew ngut ki khynnah kiba pass bha ïa ka test ki ban ioh ïa katei ka scholarship kaba da ka khung pisa.
Kito ki shi phew ngut ki khynnah kiba pass bha ha ka thup ba nyngkong kin ioh ïa ka scholarship kaba mar T 50000 (san phew hajar) tyngka, ki ar hew ngut ki khynnah kiba rung ha ka thup ba ar (2nd 20 students) kin ioh ïa ka scholarship kaba mar T 30000 (lai phew hajar) tyngka bad ki ar phew ngut (3rd 20 students) ki ban rung ha ka thup kaba lai kin ioh ïa ka scholarship kaba mar T 15000 (khatsan hajar) tyngka.
La ong ba kane ka jingai scholarship ka CSR jong ka tar Cement Company ka long kum ka jingpynshlur ïa ki khynnah ban kiew shaphrang ha ka jingnag jingstad bad ban kiew sha duh ki kyrdan kiba kham shalor, kumta la khot bad wer ïa baroh ki khynnah (12 standard) na East Jaiñtia Hills District ba kin wan ban iakhun ïa katei ka Exam ne ka Test kaba yn sa pynlong ha katei ka sngi.
Jowai, Jylliew 13: Ha ka jingliet jurip jong u myntri ka tnad Art and Culture jong ka sorkar jylla u bah Sanbor Shullai mynta ka sngi ïa ka District Library Cum Auditorium ha Jowai ula ong ‘la dei ban pynpra (Dismantle) noh ïa ka Auditorium namar kam long shuh kaba shngaiñ ban pyndonkam bad ban tei noh da kaba thymmai kaba biang nadong shadong kumba long ha Tura’.
Ïa kane u bah Sanbor ula pynban haba ïakren bad ki lad pathai khubor ha Jowai da kaba u ong ba ka jingkwah ka JSU bad ki nongïalam shnong ka dei ban maramot ne pynthymmai noh ïa ka Auditorium kaba la don mynta ha ka jingpei um, ka jingorpait ki rishot bad jingjulor ki jingkhang, ki jaka shnong bad kiwei de.
Hynrei u myntri ha ka jingwan jngoh hi dalade ula lap baroh ki bynta ka Auditorium ki lah ban kyllon ne twa noh ha kano kano ka por khamtam lada wan u jumai, kumta ula ai jingmut ba la dei ban tei thymmai noh ïa ka, lyngba Technical Wing na Delhi jong ka party BJP ka ban ïarap ïa kane khlem da donkam ka jingsiew ban pynkhreh ïa ka DPR bad leit rah sha ka sorkar kmie ban ïoh ïa ka sanction pisa.
Ula ai jingmut ruh la donkam ban seng noh ïa ka ‘Monitoring cum Implementation Committee’ kaba kynthup lang ïa ka JSU bad ki nongïalang shnong ba kin peit ïa ki jingdonkam baroh ha kaba ïadei bad ka jingtei ïa ka Auditorium kaba thymmai katkum ka juk ba mynta.
Ha kajuh ka por kane ka Committee ka leit jurip lang ïa ki tiar ki tar bad ki jingdonkam baroh kiba ïadei bad ka jingtei thymmai ïa ka Building naduh rukom pyndonkam ïa ki nor rot, ka dewbilat bad kiwei, khnang ban lait na ka jingbam sap ne ka tuh ka thim ïa ka pisa pilai, ha kaba ula ong ba kane ka Committee kan leit jurip manla ki sngi ha ka por ba tei ïa ka Building.
Na ka liang u bah Sanbor ula kynthoh jur ïa kane ka jingleh tep eit miaw kaba la sdang ka jingmaramot ïa kane ka Auditorium kaba long tang ban pynhun ïa u Myntri, hynrei ula kren shai ban ym kmen satia ïa kane ka jingleh jong ki.
“Kaba donkam ka long ban tei beit da kaba thymmai lyngba ka jingïarap jong ka Ministry of Arts and Culture jong ka sorkar kmie katkum ka Building by law, ba thymmai kala long beit 6 mala kaba lah ban kot palat ïa ka shispah klut tyngka.
Ha kane ka building ba 6 mala kan don ïa ki jaka pynïeng kali (parking), ka stall ban pynïaid ïew ïa ki mar ki mata na ka bynta ki samla, ka Theatre Auditorium kaba pynhun ïa ki paidbah, ka Museum bad ki Lift (elevator) kiba don haduh saw tylli ban pynsuk ïa ka hiar ka kiew.
Ula pyntikna ruh ‘Lada wan da ka sorkar Bharatiya Janata Party (BJP) hapoh ka jylla tang hapoh 5 bnai la lah ban sdang pyntreikam ïa katei ka jingthmu ban tei thymmai, hynrei lada ka BJP kam ïoh ban shna sorkar kumba long ha kiwei pat ki jylla kan shim por da ki 8 ne 9 snem ban ïoh ïa kane ka jingthmu.
Shillong, Jylliew: Ka Seng Samla Mawlai Pyllun (SSMP) ha u kyrwoh lyngba u Bah P.Nongbet, Academic Secretary, ka ai ka jingkhublei ïa baroh ki khun samla ka shnong Mawlai bad kumjuh ruh ïa baroh ki khun samla ka bri u hynñiewtrep halor ka jingïoh kheit ïa u soh ka jingtreishitom lyngba ka jingjop ha ka jingpynbna ïa ka result SSLC, 2022 bad HSSLC, 2022.
Ka Seng ka la ong ruh ba wat la ka khlam Covid-19 ka la ktah jur ha ki ba bun rukom khamtam ha ka pule puthi, hynrei baroh ki khun samla ki la ïai dem minot thop ban trei shitom bad kane ka result ka pyni shai ba ngim dei ki ba duna ha ba ka mynsiem jingïaleh ban poi sha ka thong ka ba bha ka don ha ngi uwei pa uwei.
Nalor kata ka la ong ruh ba kito ki bym shim poi sha ka thong mynta ka kynti ruh kim dei ban duh mynsiem hynrei ki dei ban kut jingmut bad ïai ïaleh ban pyndep ïa ka thong.
Ka jingai mynsiem shuh shuh ïa baroh ki khun samla ka ri, ba ngin nang ïai trei shitom ban poi sha ka kyrdan jong ka nam da ka ba ngi long ki nuksa ïa ki longdien mandien bad ruh da ka ba husiar bad kiar na ki jingkyrni bym tei, hynrei ban don ka nongrim ka ba skhem namar ki khun samla ki long ka lawei bad ka lawei kam shong lashai, hynrei ha ngi noh hi mynta.
Jowai, Jylliew 13: U myntri jong ka sorkar jylla u bah Sanbor Shullai ba dei peit ïa ka tnad Art and Culture bad kiwei de mynta ka sngi ula wan hiar sha nongbah Jowai, ban leit jurip da la ki jong ki khmat halor ka jinglong jingman jong ka District Library Cum Auditorium Hall kaba don ha Mynthong Jowai.
Ha kane ka jingleit jurip jong u Myntri ka long hadien ba ka Jaiñtia Student Union (JSU) Central Body kala dep ban aiti ïa ka dorkhas dang ha kine ki khyndiat sngi ha ophis treikam jong u ha Shillong halor jingsniew shaba palat jong katei ka Auditorium naduh ka rong ka rup, ki jaka shong jong ki paidbah, ka jingorpait jong ki kynroh, ki sat, ka jingbym biang ki painkhana, ka bording bad kiwei kiwei de.
Ha kane ka sngi la synran lang ïa u myntri naduh ki nongïalam jong ka Synjuk ki Waheh Shnong, Jowai kiba kynthup ïa u President ma Alan Niangti, General Secretary ma Requoma Rq Laloo, u Waheh shnong ka Mynthong, ha ryngkat ki nongïalam ka JSU maduh u President samla Jersom Shylla, Secretary samla Treiborlang Suchen lem bad ki dkhot.
U myntri ha ka jingjurip ïa katei ka Auditorium ula lap shisha ïa ka jinglong jingman jong katei ka Halls kaba la duna shaba palat, hynrei ïa kane ka Auditorium la sdang ban maramot ïa ka dang katto katne sngi bad na ka liang myntri ula ïathuh ba kam long shuh kaba biang tang ban maramot hynrei la donkam ban shan noh da kaba thymmai ka Building kaba don haduh 6 mala bad ban pynduh pyndap ïa kane ka Building ba rim namar ka jingshong synjor.
La pynkymmaw ba ïa kane ka Auditorium la tei ïa ka naduh ka snem 1987 hynrei haduh mynta ym shem la don kano kono ka jingmaramot, U Myntri ula kular ban shim khia ïa kane ka kam da kaba wanrah noh ïa ka DPR na ka bynta ban phah noh sha ka sorkar kmie khnang ba kan ïoh leh ïa kaba donkam.
Shillong, Jylliew: Hadien ka jingsyier ka ba mih ha ka imlang sahlang namar ka jingsar jong ka khlam ha kine ki snem ba ladep, bad hadien ba ka suk ka saiñ ka la wanphai biang kumba ju long, kumta ruh kum ka jingpynkhreh na ka bynta ka Dorbar Kur ha Sohryngkham, ka Seng Kur Warjri ka la pynskhem ïa ki shnat treikam ha ki ar tylli ki shnong, ka Pyndeng Nongbri bad ka Manai.
Ha ka 28 tarik Jymmang la pdiang bad pynskhem ïa ki khlieh nongkitkam ha Pyndeng Nongbri bad ha ka 10 tarik Jylliew pat la pdiang bad pynskhem ïa ki khlieh nongkitkam ha Manai.
Na ka shnat Pyndeng Nongbri, la jied ïa u Bah Marbelstar Warjri kum u Khliehduh (President) bad Bah Pynshailang Warjri kum u Saiñpyniar (Secretary); ki symbud khliehduh ki long u Bah Boksing Warjri bad Bah Tairos Warjri, u Symbud Saiñpyniar la jied ia u Bah Burnet Warjri.
Kiwei kiwei ki nongkitkam ki long ka Kong Martidoris Warjri (Finance Secretary), Kong Dady Warjri (treasurer), Bah Maktursing Warjri (Publicity Secretary), Bah Davidunderson Warjri (Asst Publicity Secretary) Bah Pailen Warjri bad Bah Wantar Warjri (adviser), ha ryngkat bad arphew ar ngut ki dkhot (Executive Committee).
Ha kane ka sngi la pynkup burom ruh ïa khyndai ngut ki samla ki ba ïoh ka namjop banyngkong ha ka SSLC bad HSSLC (Examination) 2021.
Ha ka 10 tarik Jylliew, 2022 la pdiang bad pynskhem ïa ki nongkitkam jong ka shnat Manai bad la jied ïa u Bah Korman Warjri kum u Khliehduh (President) bad Bah Ribesstar Warjri kum u Saiñpyniar (Secretary); u symbud khliehduh u long u Bah Phlarsing Warjri, u Symbud Saiñpyniar la jied ia u Bah Habanjop Warjri.
Kiwei kiwei ki nongkitkam ki long ka Kong Mobina Warjri (Finance Secretary), Kong Bitaris Warjri (treasurer), Bah Koting Warjri bad Bah Phesting Warjri (advisers) Bah Bankitbok Warjri bad Bah Khraw Warjri (auditors) kynthup bad arphew san ngut kiwei pat ki dkhot (Executive Committee).
Ha kane ka sngi la pynkup burom ïa ki riewtymmen longkmie bad longkñi jong ka kur Warjri na Manai bad la sam ruh da ki jingai sngewbha na ka seng kur shnat Manai.
Ha baroh ar kitei ki dorbar kur shnat la kren kyntu kynpham da ki rangbahkur naduh u Bah George Warjri (Acting President), Bah Kyrsoibor Warjri (Vice President), Bah Barkos Warjri, Bah Sunshine Warjri (General Secretary) bad kiwei kiwei ki rangbah na la ki shnat treikam jong ka shnong Pyndeng Nongbri bad Manai.
Ha baroh ar tylli ki shnong la kren pynkut da ki khliehduh nongïalam Bah Marbelstar Warjri ha Pyndeng Nongbri bad Bah Korman Warjri ha Manai ba la bud artad da ka jingrwai paidbah halor ka Seng Kur Warjri ba la lam da u Bah Sunshine Warjri, Saiñpyniar na ka sengkmie.
Shillong, Jylliew: ïa ka ‘Statutory Conference’ ka ba ar jong ka Meghalaya Retired College Teachers Associa-tion (MRCTA) la pynlong ha kane ka 11 tarik mynta u bnai hapoh Women’s College, Shillong, hapoh ka jingpynïaid jong ka B.Ingty, President of MRCTA.Ha kane ka jingïalang la ïoh ruh ka jingkren pdiang na ka Dr.Ratnadeep Roy, Principal ka Women’s College bad la wan ïashim bynta lang da ki ba bun ki nonghikai ba la shongthait ki ba hapdeng ka rta 60 haduh 90 snem rta.
Ha ka jingïalang la iakren ruh halor ki mat ki ba ïadei bad ki nonghikai ki ba la shongthait.
Ha kane ka sngi la ïa don lang ruh u Prof.B.Parthasarathy, General Secretary jong ka All India Federation of Retired University and College Teachers’ Organisations, AIFRUCTO, u ba la ai ruh ïa ka jingkren hapdeng ki dkhot bad pynshai ruh halor ki jingïakhih jong ki nonghikai ba la shongthait hapoh ka ri.
Ha kajuh ka por u la kren ruh halor ka jingbanbor da ki kynhun shimet bad ki kynhun ki ba don ka jingïadei bad ka sorkar ban tuklar halor ki kam ki ba iadei bad ka pule puthi bad ka jingbym shim jingkitkhlieh jong ki sorkar halor kane ka bynta da ka ba riehtngen hapoh ka shatri jong ka NEP 2020.
Shuh shuh ha kane ka sngi la ïoh ruh ban jied ïa ki nongkitkam bathymmai jong kane ka seng na ka bynta ka samoi treikam ka ban wan.
Kine ki kynthup ïa u President Dr.K.D.Ramsiej, Vice President Dr.W.R.Kharlukhi, MP, Prof.(Smt.
) SuklinSyiem, Prof.P.S.Dkhar, General Secretary Prof.H.Syiem, Joint Secretary Prof.T.S.Rajee, Prof.Louis Pyngrope, Treasurer Prof.Swapan Kr.
Roy, Executive Members Prof.Don Kupar War, Dr.Malay Dey, Prof.(Smt.
) Sela N.Khathing, Prof.N.B.Rai, Prof.(Smt.
) L.P.Shadap, Prof.Pyntngen S.Marpna bad Prof.(Smt.
) Anju Joshi.
Kane ka long katkum u kyrwoh lyngba Dr.M.N.Bhattacharjee, General Secretary (Outgoing) MRCTA.Shillong, Jylliew : U Bah Teiborlang Pathaw, MDC ka Mawlai u la lah ban pynurlong ïa ka jingthrang jong u ban pynsuk ïa ki paidbah nongshong shnong jong ka thaiñ them Mawlai ha ka ba ïadei bad ki jingtreikam bad ki bank.
Kum u nongmihkhmat ba don ka jingkitkhlieh ïa ka Mawlai baroh kawei, u Bah Teiborlang ula ïohi ïa ka jingshem shitom ki nongshnong shnong jong ka thaiñ Them Mawlai, kata naduh Nongkohlew haduh Madan Mawkhar ha kaba ïa dei bad ka Banking.
Kumta ban pynsuk ïa ki paidbah kane ka thaiñ halor kane ka Banking u la wad ki lad ki lynti bad khatduh ka Meghalaya Rural Bank (MRB) ha ka jingïalam jong u Dipak Singha Roy, u Chief Manager ki la wan ban pyntip sha ki nongpynïaid shnong kane ka thaiñ ba ka MRB kala pynkhreh ban thung ïa ki ‘Business Correspondents’ ne ki briew kiban shimkhia ia kane ka kam haba ïa dei bad ki jingdonkam ka bank.
Kine ki Business Correspondents ne ki briew ban shimkhia ïa ka kam kin mih khmat ïa ka bank bad kin don ïa ka jingkitkhlieh ban ai ïa ka jingshakri sha ki paidbah.
Da ka jingdon kine ki Business Correspondent ki paidbah kane ka thaiñ kin nym donkam shuh ban wan sei ne thep pisa sha Mawlai Sor namar ïa kane baroh la pyndep da kine ki BCs ka ban sa long shisha ka jingkyrkhu ïa ki paidbah.
Shillong, Jylliew: Ka NSS unit jong ka William Carey University, Meghalaya ha ka 10 tarik mynta u bnai ka la pynlong ïa ka prokram aijingsumar (Medical Camp), shi bynta jong ka prokram ba kyrpang ka NSS hapoh ka shnong Mawblang bad Jongksha ki ba hap hapoh Mawkynrew C&RD Block, East Khasi Hills.
ïa kane ka prokram la pynlong ha ryngkat ka jingïatreilang bad ka Jongsha PHC, hapoh ka jingïalam jong I doktor Arkhambha Nongbri bad doktor Lari B.Lyndem.
Ha kane ka prokram la ïoh ruh ban sam ei ïa ki dawai dashin sha ki nongshong shnong jong ka shnong Mawblang.
Na ka liang jong u Bah F.Rumnong, State NSS Officer Meghalaya u la wan ïashim bynta lang ha kane ka prokram aijingsumar bad pynshlur ïa ki dkhot NSS Volunteer ba kin ïai bteng ïa ki ba kum kine ki kam babha na ka bynta ban aijingshakri ïa ka imlang ka sahlang.
Tura, Jylliew 13 : Ka GSU seng kmie ka la ai ka jingujor sha u Deputy Commissioner ka West Garo Hills ban khang noh mardor ban lum pisa na ki kali, ki autorickshaw, scooter, ki thuk thuk kiba leit pynhiar briew sha Inter State Bus Terminus (ISBT) Tura.
Ka seng ka la leh ïa kane hadien ba ka la ïohi ba ka don ka jinglum pisa na ki kali kiba wan pynhiar ia ki nongleit nongwan ha ISBT da kaba buh da ka khyrdop ha katei ka jaka bad kane kala wanrah ka jingthut ïaki paidbah kumta la dawa ba dei ban weng noh mardor ïa kane ka jinglum pisa.
Ka seng ka dawa ïa kane na ka bynta ka jingmyntoi jong ki paidbah hi namar kumba long mynta la shu lum naphang kat ïa kiba rung ha katei ka ISBT.Shillong, Jylliew 13: Ka Khasi Students’ Union, South Khasi Hills District Unit, ha ka 13 tarik u Jylliew 2022 ka la ïoh ban aiti noh ïa ka ïing sha i Kong Phlaris Nongkhlaw hapoh ka dong Lummawkong jong ka Shnong Laitkroh.
Ha kane ka sngi lah ioh ban aiti ia katei ka ïing da u Samla Donald V.Thabah, Generel Secretary ka KSU CEC u ba long u Kongsan ha ryngkat ka jingïadon lang jong u Samla Badonkupar Nongbri u ba long u Incharge jong ka KSU South Khasi Hills District Unit, Samla Edmund Khongsya General Secretary, Samla Richest Malngiang Vice President, Samla Denis Bnai Lamin Finance Secretary bad kiwei pat ki nongialam jong KSU South Khasi Hills District Unit.
U Samla Donald Thabah haba ai jingkren ha kane ka sngi, u lah pynpaw ka jingsngew bynñiaw ba wat hadien ba ka jylla ka lah dap pura 50 snem ha ka jingioh jylla ba pura ka jongka hynrei ki trai ri trai muluk ki dang bun ki ba sem shilliang kup shilliang, ka jing shah ban ha ka jingduk, ka jingbym biang ki lad kamai kajih bad ka jinghiar ha ka ïoh ka kot.
Katba ka Sorkar Jylla naduh kaba mynshuwa haduh ka ba mynta ka kloi ban pynbiang ia ki Shnongwir ki Shongthap, ki poi ei ki poi hap bad phai da ka khmat kaba matlah bad leh meinah ki trai jylla.
Shuh shuh u lah pynpaw ba ka Seng kam lah ban shu peit tang ki khmat ïa la ki paradoh para snam ki ba shah lynshop ha kum kine ki jingshem, ka seng ba wat hapdeng ka jingtlot ki tyrpeng jong ki dkhot jongka, ka la lah ban tynrong lem ia kane ka jingkhia ki para doh para snam da ki kam nong samaria ba bha ki jongka.
Ka seng kam lah ruh ban pynpaw ïaka jingsngewnguh ïa ki ba lah noh synñiang ha ka jingtei ka jongka ïa kane ka ïing lyngba ka bormet bad ka jingsynñiang ka jongki lyngba ki tiar.
Ka Phawer u Aesop ka la maham lypa ïa ngi baroh,’ Nang bun u bynriew, nong roi ka byrsieh.
’ Kumba ruh ka long shisha mynta, kane ka pyrthei ka la jot, kane ka pyrthei ka la tap sa tang da ka pop ka sang suda kat sha phai, ka sniew ka smeh, ka thok ka shukor baroh kin kynrei lut mynta.
Ym don ba sngap shuh ïa ka Hok bad ïa ka Jingshisha namarba la kren briew lut ka pisa ha baroh ki kam.
Leh kano kano kaba pap ne kaba sang, leh ïa kano kano kaba pyrshah ïa ka mon u Blei, ïa kata, ki briew kin ïaroh bad ai burom pynban ïa kum kita.
Haba la kren briew ka ‘eit Ksuid’ (ka pisa), ka Hok ka jah sa kyndong When money speaks,the truth kees silent).
Peit keiñ mynta ha baroh ki liang, katba ka kamai ka kajih bad ka kam ka jam ka la nang ring sdot ring swai, ka kam khaii pateng ka la nangrit nang sdot man ka sngi, katba nang kordit bad jynjar ki paid trap ki paid knup, ki luk ki lak bad ki thap ki dap baroh, hynrei, katta pat nang rben ka ‘eit Ksuid’ (pisa) tang ha ki katto katne ngut.
Lada leh ïa kaba dei, kaba shisha bad kaba hok, ym don ba sngap shuh mynta.
Lada phi nud bam lamler, leh ïa kaba pop kaba sang bad ka bym dei, leh da ka buit tuh ka arsap ka ar phong, leh ïa ki kam bym man, kata te, kin mane bad nguh ïa ki la kumba nguh ïa U Blei.
Ban kamai ïa ka Hok kumba ong ki Khasi hyndai, ban nym tuh ne thok ne shukor kumba la thoh ha ka Shiphew Hukum, kata, ka la kylla kamkai lut baroh mynta.
Ki briew kiba hok, kiba bha bad kiba shisha mynta ki don sa tang khyndiat eh.
Bun kiba la ngop lut sha ka pop ka sang, ka thok ka shukor bad ki jingthala ba laitphew jait jong kane ka pyrthei mynta.
Ki briew kiba bha, kiba beit bad kiba shisha ki don thoh mut thoh mat khyndiat khynsoit hangne hangtai.
Ki la kylla long noh tang kum ki jaka seisoh ha ka jaka ri shyiap kaba heh bad kaba ïar they are like little oasis in the desert of barbarism).
Lada lah bun kiba kwah leh pop ban ïa kiba leh hok, kata, kane ka pythei ruh ka la kylla long noh kum ka ‘paradise’ jong ka dujok ne ka ri jong ka pop.
Hato, kito kiba dang pyrkhat ïa kaba hok, kaba dei bad kaba shisha kin leit ïa ngop lang noh bad kine ki riew bymman (wicked people)? Hato, ka jingïatip lem kiba hok ka shah ïa ki ban ïa ngop lang noh kumta?Ki ju ong ba ka histori ka ju wan jia biang ïa kajuh ka jingjia history repeat itself).
Lada kane ka dei shisha,ka juk u Noah bad ka ing lieng (Ark) jong u kan wan jia biang ïa kine ki briew kiba la leh ïa ka pop ka sang ha kane ka pyrthei haduh katne.
Lada phai pat sha ka histori u Hynñiew Trep u Hynñiew Wasa, ka juk jong ka Diengiei (ka juk jong ka Pap ka Sang) kan wan jia biang.
Tip dang don neem ka Phreit ban ïathuh lem ba wan jliah u Khla ïa ka Diengïei khnang ba u khun bynriew un tip ïa kata mynta? Lane, ka juk ba ka Sngi (ka Hok ka Shi kyntien) ka la leit rieh noh sha krem lamet sha krem latang, tip dang don neem u ‘men lyngkhoit u men lymboit’ (u Syiar krad jutang) ha kane ka juk mynta u ban dang lah ban pynngeit biang ïa ka sngi (ka jingshai halor ka Hok ka shi kyntien) ba kan wan phai biang sa shisien sha kane ka pyrthei?“Shwa ban paw u Ksuid u Khrei, baroh ki mane ïa u Blei.
’ Ynda lah bun palat kiba stad pat, kumba ka long mynta, u Soso Tham u thoh, ‘Long Syiem ka Dum, Synshar ka Bieit, Ka long Raiot ka Tieng ka Smiet, Ka Hok ka shong ha Shnong u Blei, Ka Pdok (pla pisa ne synduk pisa) u Briew ha Snieh Pyrthei.
’.
Shillong, Jylliew 13 : Ka Coordination Committee of Registered MeECL (Employees) Associations and Unions (CCORMAU) ka la dawa na ka sorkar jylla ba kadei ban weng noh ïa ka jingkhang thungkam ha MeECL.Na ka liang u President ka kynhun, Bah P Shullet, u la ïathuh ha ka jingkynduh bad u Symbud Myntri Rangbah ka jylla, Bah Prestone Tynsong, u la ong ba na ka liang u Symbud Myntri Rangbah u la kular ba ka sorkar jylla ka la don ha ka jingpynkhreh ban weng noh ïa katei ka jingkhang thungkam.
“Ngi dap da ka jingkmen ban ïathuh ba u Myntri u la ïaid shakhmat ïa ka kam, na ka bynta ban wengnoh ïa ka jingkhang," u la bynrap biang.
Nalorkata, u President ka Ccormau u la pyntip ruh ba ka kynhun ka la phah tuklar ruh na ka bynta ban pynrung kam pura noh ïa kito ki nongtrei contractual jong ka MeECL.Katkum ka jingïathuh jong u, ki la don haduh kumba 1700 ngut ki nongtrei contract kiba kynthup kumba 30 – 40 persen jong ka jingdon ki nongtrei ka MeECL bad kiba la dep ban shakri ïa ka tnad la kumba 20 snem ei ei.
“Kine baroh ki ïoh ïa ka jingsiew kaba long 10,000 haduh 15,000 tyngka shibnai.
Kane kam ïahap shuh.
Halor kane, u Myntri u la kular," bynrap biang u Bah Shullet.
Shillong, Jylliew 13: Namar ba ym shym la urlong ki jingdawa naduh ka snem 2018, ka seng ki nongbylla trei ïing briew hapoh ka Seng All Meghalaya Domestic Workers Union (AMDWU) ka la rai ban pynlong ïa ka jingïaid paidbah jong baroh ki nongtrei nongbylla ïing briew ha ka sngi kyrpang ba salonsar jong ki nongbylla ïing briew kata ha ka 16 tarik Jylliew 2022 kaban sdang ha ka por 1 baje noh sngi na Madan Iewrynghep sha Madan Malki.
Ka President jong Seng, ka Kong Patricia Riahtam, haba ïakren bad ki nongthoh khubor mynta ka sngi, ka la ong ba kane ka jingïaid paidbah kan long shi bynta ban dawa ruh na ka sorkar ba kan sngap ïa kaei kaba ki la dawa naduh u snem 2018 bad ruh ka la kyrpad ïa baroh kito ki trai ïing ba ai bylla ba kin ai shuti khlem da ot bainong ïa ki nongtrei ïing ha ka 16 tarik Jylliew khnang ba ki nongbylla kin ïoh ïa shim bynta ha ka jingïaid paidbah jong ki.
Haba bynrap lang ïa kane na ka liang ka nongaibuit ka seng ka Kong Wanpynhun Kharsyntiew ka la ïathuh ba kane ka jingïaid paidbah ki nongbylla ïing briew ka long ban dawa na ka sorkar ba kan ithuh noh ïa ki nongbylla ïing briew ha ka thup ki nongbylla bad ka jingbuh dor ïa ka bainong jong ki kumba ka juh leh ïa kiwei pat ki jait kam.
Shuh shuh ka la ïathuh ba na ka liang ka seng ka la leit aiti sha u Lat ka jylla u Satya Pal Malik ïa ki mat jingdawa kiba na ka liang ka seng ka buh ha ka sorkar khnang ba un ïakren lem bad ka sorkar.
Haba ïadei bad ka bai bylla ki nongtrei bylla ïing briew na ka liang ka Kong Wanpynhun ka la ïathuh ba ka seng ka la pynlait paidbah ïa ka dor ki nongbylla ïing briew ha u snem 2018 ha kaba la buh dor 2, 000 ha ka shibnai na bynta shi kynta man ka sngi bad 8,000 shibnai na bynta kiba trei beit tang ha kajuh ka ïing baroh shisngi.
“Ha ka 16 tarik Jylliew ngin sa kyntiew noh dor kaba ngi buh namar ka jingrem palat ki marbam mardih bad baroh ki jingdonkam kaba la buh jingeh ïa ki nongbylla ban im na ka dor kaba ngi buh ha u 2018" ong ka Kong Wanpynhun.
Shuh shuh ka Kong Wanpynhun ka la ai kyrpang ruh ka jingïaroh ïa kito ki trai ïing ba ai bylla kiba don ka mynsiem pyrkhat lem namar ki la dep kyntiew ïa ka bainong ki nongtrei jong ki ïathuh ka Kong Wanpynhun.
Kumba long mynta ka dor bylla kaba ngi ïoh kam long ryntih satia namar kito kiba bylla ïing briew ha ki jaka sor ka jingsiew jong ki ka long kaba kham biang bad kumba la buh dor da ka seng katba ïa kito kiba sha ki jaka kiba kham pajih na ka sor pat ka bai bylla ka la kham duna bad kane hi ka dei namar ka jingbym ithuh ka sorkar ïa ki nongbylla ïing briew la ong ka Kong Wanpynhun.
Haba jubab pat ïa ka jingkylli ba ki don katno ngut ki nongbylla ïing briew ka Kong Wanpynhun ka la ïathuh kumba long mynta kiba la dep pynrung kyrteng bad ka seng ki la kynjoh sha ka 7,000 ngut.
Haba kylli pat la ki nongbylla ïing briew ki la ïoh jingïarap eiei ne em na ka sorkar ha ka por khangdam na ka liang ka Kong Wanpynhun ka la ïathuh ba khyndiat eh ki nongbylla kiba ïoh jingïarap na ka CRAWL bad kito kiba ka ïoh ruh don kiba ïoh tang 700 don kiba ïoh tang 1,400 bad wei ar ngut eh kiba ïoh 2,100 kumba la kular da ka sorkar.
Shillong, Jylliew 13 : U President ka UDP, Bah Metbah Lyngdoh ha ka sngi Nyngkong u la pynbna ïa u Bah Remington Pyngrope ban long u kyrtong jong ka party na Mawkynrew Constituency ha ka elekshon MLA kaban long shen ha u snem ban wan.
Ïa u Bah Reming u ba la resaiñ noh dang shen na ka NPP la wan ban pdiang burom lang naduh u Vice President Bah Allan Dkhar, President Women’s Wing, Kong Pretty Kharpyngrope, Bah O Suin, Vice President ka East Khasi Hills, Bah Ryngkat Lyndem MDC bad President Youth Wing East Khasi Hills nalor kiwei kiwei ha ka jingïalang kaba long ha Maw-u-Sam kaba don harum Smit.
Ha kane ka sngi, wat hapdeng u lapbah ba jur, ki nongkyrshan jong ka UDP Mawkynrew ki la shah beit haduh kaba kut ban sakhi lang ïa ka jingpdiang burom ïa u MLA barim ka Mawkynrew, Bah Remington Pyngrope sha ka UDP.Lah ban kdew hangne ba u Bah Remington Pyngrope u la jop haduh arsien kum u MLA na Mawkynrew bad shisien pat kum u MDC, hynrei u la shah rem noh pat ha u 2018 hadien ba u la leit ban ïakhun na ka tiket NPP.Haba kren ha kane ka sngi, u Bah Metbah u la pynpaw ïa ka jingkmen kaba khraw ba ki ïoh ban pdiang burom ïa u Bah Reming uba la mih noh na ka NPP ban wanphai biang pat sha ka iing kaba rim, kata ka UDP.Da kaba pynpaw ïa ka jingkmen ban ïohi da ki hajar ngut ki paidbah kiba dang ieid bad bud lang bad utei u nongmihkhmat barim sha ka UDP, u Bah Metbah u la ong ruh ba um artatien shuh ba ka UDP kan sa jop na katei ka constituency.
Shwa kane u Bah Reming ha ka jingkren ba lyngkot u la ong ba ym dei tang ma u ba pynïasoh sha ka UDP hynrei u la wan ryngkat bad ki hajar ngut ki nongkyrshan.
U Bah Reming u ong ruh ba ka rai ba u shim ban pynïasoh sha ka UDP kam dei satia ba u shu rai marwei hynrei kadei kaba u la da ïa syllok sani bha bad ki nongkyrshan haman la ki shnong.
“Dei ki nongkyrshan kiba pynbor ba nga dei ban leit ïakhun biang na ka party kaba la pynjop 10 snem kum u MLA bad san snem kum u MDC," la bynrap biang u Bah Reming.
Na ka liang u Bah Alan Dkhar ba dei u Vice President ka party u la ong ba ha ki khyndiat por ba u Bah Metbah u shimti kum u President u la lah ban kyntiew ïa ka jingdon ki MLA ha Ïing Dorbar na ka 6 ngut sha ka 8 ngut bad ban pynsawa ïa ka bom kylleng ki jaka.
U Bah Ryngkat Lyndem, President ka Youth Wing jong ka East Khasi Hills u la ïaroh ïa ka sienjam ba shim da u Bah Remington Pyngrope ban wanphai biang sha ka UDP.U kyntu ruh ïa ki nongkyrshan ba kin trei borbah sa shisien pat ban pynjop biang ïa u Bah Reming kum u MLA ba thymmai ka Mawkynrew.
“Hadien ba i Bah Reming i khlem jop shuh mynta pat ka plie lad biang ïa phi ki ban ïoh biang ïa u nongmihkhmat uba peit ïa ka khia ka shon bad ka jingeh jong ki nongrep," u la ong.
U la wer ruh ïa ki samla ban mih shakhmat ban trei na ka bynta ki kam jong ka party khnang ba ka jingpynkhreh na ka bynta ka elekshon MLA ha u 2023 kan long kaba paka.
Na ka liang u Bah Oland Suin, Vice President jong ka UDP East Khasi Hills u la ong ba katei kadei ka dak jong ka jingsdang jong ka jingkyrmen na ka bynta u Bah Remington sa shisien pat ha ka saiñpyrthei.
“Balei baroh ki kwah ban wan pynïasoh sha ka UDP namar kine ki tip ba kane kadei ka party kyrpang na ka bynta jongngi ki paidbah ka jylla," u la ong.
Ha kajuh ka por u la ong ruh ba na ka party ki sngewkmen haduh katta katta ba ki ïoh ban pdiang burom biang ïa u Bah Reming sha ka party hadien san snem ba ki la duh ïa u.
Ha kane ka sngi ka la don ka jingpdiang burom ïa ki longkmie na kiwei pat ki party da ka President Women’s Wing Kong Pretty Kharpyngrope bad ïa ki rangbah pat kiba wan na kiwei ki party la pdiang da u Bah Metbah bad Bah Reming.
Shillong, Jylliew 13 : U Myntri Rangbah ka jylla u Conrad K Sangma ha ka jingïadonlang u MLA ka North Tura u Thomas A Sangma u la pyllait paidbah ïa ka Payment for Ecosystem Services (PES) Scheme bad sam ruh ïa ki cheque sha ki Producer Group kat kum ka prokram FOCUS ha ïing ophis SMELC , Tura mynta ka sngi.
U Myntri Rangbah u la ong ba kane ka skhim ka long ban ïarap ïa ki shnong bad nongrep kiba ïada ïa ka mariang.
U la ïathuh lyngba ka PES kiba bun ki nongrep kin ïoh jingmyntoi bha.
U la ong ba ha kine ki saw snem shiteng ka sorkar MDA hapoh ka jingïalam ka NPP ka la thaw bun ki skhim ban ïarap ïaki nongrep.
Lyngba kane ka skhim ka sorkar kan ïarap 15,000 tyngka shi hectare ka jaka ban pynneh pynsah ïa ka mariang bad ka la mang 50 klur tyngka shisnem ban ïarap ïa ki shnong, ki kynhun trei lang bad ki nongrep kiba ïada ïa ka mariang.
U Thomas A Sangma haba pynshai shaphang ka Village Natural Resources Management u la ïathuh ba hadien ka Himachal Pradesh ka Meghalaya ka dei ka jylla ba nyngkong ban pyntreikam ïa ka PES Scheme ha kane ka thaiñ shatei lam mihngi ka ri India.
U la ai ka jingïaroh ïa u myntri rangbah uba la pyntreikam ïa kane ka skhim ha kane ka jylla Meghalaya.
U Additional Project Director ka CLLMP u Gunanka DB ha kaba pynshai halor kane ka skhim u la ban jur ban pynneh pynsah ïa ka mariang bad ki khlaw ki btap bad ula kyntu ruh ïa ki shnong ki thaw ban thaw da ki kynhun trei mon sngewbha ban ïada mariang khnang ban ïoh jingïarap na kane ka skhim.
U Nokma ka Baladinggre A.King u Klason T Sangma uba dei ruh uwei na ki dkhot ka PES u la pynshai halor ki jinglap bad jingshem jongu ïa kane ka skhim bad u kyntu ïa baroh ban ïasnoh kti lang ban pynneh pynsah ïa ki khlaw ki btap khamtam sawdong ki tyllong umdih.
Shillong,Jylliew 13 : Ki pulit ki la kem ïa u trai ïing hadien ba kila ïoh ban kurup shibun bah u Psychotropic Drugs ha Phulbari mynta ka sngi.
Ki pulit kila ïoh ban kurup haduh 3235 tylli ki dawai capsule Semdex, 4613 tylli u Netaks-10, 19 bilor ka Onerex, 6 bilor ka Roscof na utei u trai ïing.
Nalor kane ki pulit ki la ïoh ruh ban kurup 5.351 u heroin powder na ka ïing jong utei u briew.
Ki pulit kila kem ïa u bad ki la register case ruh pyrshah ïa u bad ka jingtohkit ïa u ka dang ïaid shakhmat.
Shillong, Jylliew 13 : U Myntri uba dei peit ïa ka tnad Social Welfare u ma Kyrmen Shylla ula rai ban ai jingthoh sha ka MeECL naka bynta ban ïarap pisa ïa i khynnah rit ba dang 3 snem ka rta iba la duh noh ïa baroh ar tylli ki kti na ka daw ka jingshah bat ha ka bor ding ilektrik ha ka shnong Mawkohphet, South West Khasi Hills ha ka 21 tarik Iaiong 2022.
“ Ngan sa ai da ka shithi sha ki bor ka MeECL halor kane ka jingjia ba kin ïarap pisa ïa ka ïing ka sem ine i khynnah rit namar ine i khynnah i don ka hok ban ïoh ïa ka jingsiew bailut ksan na katei ka tnad".
ong u ma Kyrmen.
“ Na kata ka daw ngan shim khia hi da lade halor kane bad ïa kiei ki jingdonkam ruh ngin ïaleh katba lah ban iarap na ka liang jongngi" ong u ma Kyrmen.
Na ka liang ki seng bhalang ki la dawa ba ka tnad MeECL ka dei ban siew shirta jingim ïa kine i khynnah rit iba la duh ïa baroh ar tylli ki kti tang na ka daw ka jingleh khlem akor jong ki briew katei ka tnad.
Nalor kane ki la dawa ruh ba dei ban siew lut nadong shadong da ka MeECL ïa ki jinglut jingsep ha kaba ïadei bad ka jingsumar ïa ine i khynnah ha NEIGRIHMS.Shillong, Lber, 10: U Nongïalam jong ka All India Trinamool Congress u Mukul Sangma uba dei ruh u Myntri Rangbah barim ka jylla u la takrain tyngeh ïa ka Congress kaba la pynbna ban pynieng kyrtong na ki ar tylli ki Lok Sabha Seat ha Meghalaya.
U Mukul u la kynthoh ruh ïa ka jingkren jong u Jairam Ramesh ba ka Trinamool Congress kam shym la ap hynrei ka la ïaid beit shakhmat ban pynbna ïa ki kyrtong ha ki 42 tylli ki Seat ha ka jylla West Bengal.
“Ngi la ap la slem bad nga ngeit ba baroh ki ïohi bad ka ri baroh kawei ka peit ïa ngi bad ap da ka jingïaishah.
Ka la don ka jingthmu ban sei tang uwei u kyrtong na ka INDIA Bloc ban pynthikna ba ngin ïatreilang kum kawei ka kynhun hynrei kane kam shym la urlong satia," la ong u Mukul ha ka sngi u Blei.
“Mynta lada ka Congress ka ong ba ka TMC kam ap bad ka la ïaid shakhmat ban pynbna ïa ki 42 ngut ki kyrtong ha West Bengal, nga ngeit ba ngin hap ban pynkynmaw ïa ka jingshisha ba ka Congress kam shym la shim ïa ka rai bad kaei kaba la ïakut," u la ong.
Da kaba pynpaw ba ka Congress ka la pyndkut ïa ka jingïateh, u Sangma u la ong, “kam long kaba shisha ba ki la ïaid shakhmat bad ban pynbna ïa ki kyrtong na ka bynta ka Meghalaya.
Ha Meghalaya, ki don tang ar tylli ki Seat.
Na ki ar tylli, ka Congress ka ladep ïaid shakhmat ban pynbna la ki jong ki kyrtong.
".
Shillong, Lber 10 : Ki Nongtrei ba shitrhem bad ki Nongïalam ka NPP Mookaiaw Constituency, West Jaintia Hills ki la rai ban trei shitom katba lah ban pynthikna ïa ka jingjop don burom jong ka kyrtong ka party ka Dr Ampareen Lyngdoh ha ka elekshon Lok Sabha 2024 na Shillong Parliamentary constituency.
ïa kane ka rai la shim ha ka jingïalang kaba heh bha bala pynlong ha ka shnong Mookaiaw ha ka 9 tarik Rymphang 2023 ( Sngi Saitjain).
Ki nongïalam ka party bad ki nongkitkam na ki shnong bapher bapher kiba hap hapoh ka Mookaiaw constituency ki la ïashim bynta ha kane ka jingïalang.
“Ngi la ïarai lang ban trei shitom ban pynthikna ïa ka jingjop ka kyrtong jong ngi" ong ki Nongïalam ka party kiba la ong ba ki paidbah ka constituency kiba kut jingmut shisha ban ai ka jingkyrshan ba pura ïa ka party.
Shillong, Lber 10 : Ka Khasi Hills Autonomous District Council (KHADC) ka la ïoh ïa ka jingïaroh kaba khraw halor ka jinglah ban pynphuh pynphieng ïa ka Monolith Festival mynta ka kynti kaba long naduh ka 07tarik haduh 09 tarik mynta u bnai ha Mawphlang, hynrei ha kajuh ka por ka la mih ruh ka jingkhñium ha kawei ka liang.
Kiba bun ki nongwan kai sha katei ka tamasa ki khmih lynti ban ïoh mad ïa ka bam ka dih tynrai kumba long ka kyrteng ryngkat ka jingkhmih lynti ba ki jaka bam kin don bun tylli bad ruh ha ka dor kaba biang.
“Ngi dap da ka jingkmen ba ka District Council ka la pynlong biang ïa kane ka tamasa, ngi la khmih lynti ba nalor ki prokram ba harukom ngin ïoh mad ruh ïa ka bam tynrai kaba harukom na ki hima bapher bapher," ong i Kong I Suting.
Itei i longkmie i la kdew ruh ba ka KHADC lada ka pynlong biang ha ka snem ban wan kadei ban peit ba ki jait jingbam ki dei ban long ki jingbam tynrai ym ki jait jingbam kiba lah ban ïoh na ïew na hat.
“Baroh kiba wan lang bad ngi ki la khmih lynti ban ïoh mad ïa ki jingbam tynrai kum na Ri Bhoi, na ki thaiñ Nongstoiñ, na ki thaiñ War bad kumta ter ter ym ki jait jingbam kiba ju die man ka sngi ha ki dukan bad ha ki iew ki hat," i la ong.
Iwei pat i longkmie khlem da kwah ban pynpaw kyrteng i la ïathuh ba i la wan baroh shi iing ban wan sakhi ïa ka Monolith Festival bad ban wan mad ïa ki jingbam tynrai.
“Ki don katto katne ki jait jingbam kiba ngi kwah ban mad tangba ka dor ka la rem shaba palat.
Lehse na ka bynta kiba kham bit kham biang ka dang tad palat hynrei na ka bynta ki riew paidbah kiba kwah ban mad ïa ki jingbam tynrai khlem pep ki hap ban pynlut baroh shi taiew ka bai bylla," i la ong.
Kiba bun ki paidbah ki ïathuh ba ki jingbam ba kham phylla ha katei ka tamasa dei tang iwei ar tylli eh ki dukan ba ki buh ïa ki tham, ki ñianglong, ki shymprong bad katto katne ki kynja khñiang.
Hynrei kiwei pat ki long beit kumjuh man ki dukan.
“Ka tamasa tynrai kadei ban don kham bun ki jingbam tynrai hynrei ngi lap ba don tang iwei ar tylli ki dukan ba buh kum ki dohum kum ki sher syngkai bad dohthli," ong sa u Bah P Swer.
Haba kylli kaei ka jingai jingmut, une u rangbah u la ong ba ka KHADC ha u snem ban wan kadei ban bthah ba man ki Hima ki dei ban buh kawei ka dukan bam kaba dei beit tang ki jingbam tynrai.
“Ka KHADC ka la pyrshang, hynrei lada ki kwah ban long janai ki dei ban sdang ïa kane.
Bun kiba kwah ban mad ïa ki jingbam dihsha ba ju shet kum ha ki bynta jong ka West Khasi Hills, Ri Bhoi bad kumta ter ter.
Katno tylli ki dukan phi ïohi ba ki buh ïa ka shriew, phankaro, putharo, pumaloi bad kiwei kiwei," u la bynrap biang.
U Bah N Lyngdoh pat u la ong ba ka jingduna ki dukan bam kadei kawei pat ka mat ba ka Council ka hap ban buh hakhmat lada ka pynlong biang ha u snem ban wan naba bun ki paidbah ki hap ban ieng laiñ slem slem ban ïoh bam.
Une u rangbah ruh u la kubur lang ba lada ka KHADC ka ïoh ïa ka jingkyrshan na ka sorkar kadei ruh ban tehlakam ïa ka jingrem dor ka bam ka dih ha kane ka tamasa.
“Ban ïoh lehkmen lang da baroh kiba wan, ka bam kadei ban pahuh, ka dor kadei ban long kaba pdeng bad ruh ki jingbam ki dei ban long kiba bha.
Ngi kyrmen skhem da ka jingkyrshan jong ka sorkar, ka KHADC ka lah ban pynduna ia ka bai dukan," u la ong.
Kawei pat kaba jan baroh ki paidbah ki kyntu ïa ka District Council ba kan pyrkhat biang shwa ban pynlong ïa kane ka tamasa ha ka snem ban wan kadei ïa ka por.
“Malu mala kumba 80,000 haduh 90,000 ngut ki khun samla jong ka jylla ki duh ban sakhi ïa ka jingiphuh jong ka Monolith Festival tang na ka daw ba ka KHADC ka pynlong ha ki bnai ba ki hap ban ïakhun ïa ka SSLC bad HSSLC.Lada ka lah ban pynlong noh tang ha u bnai Nohprah – Kyllalyngkot lane ha ki bynta ba khatduh jong Lber – Iaiong ma ki ruh ki la ïoh ban lehkmen lang," pynpaw ki paidbah ba bun.
Tangba kiba bun hi ki ai jingmut ba dei ban pynlong ha u bnai Nohprah – Kyllalyngkot namar ki skul ruh dang ïoh shuti bad ki samla ba ïakhun ïa ka SSLC ne HSSLC ki dang lah ban wan kai shiphang arphang sha kane ka tamasa.
Kyllum lang haba kren pat halor ka tamasa, baroh baroh ki la ai ka jingïaroh ïa ka KHADC bad ong ba ka rukom pynïaid ka la paka palat.
Tangba, ki dang don hi kiba ai jingmut ba katei ka tamasa kadei ruh ban long ka kabu ban ailad ïa ki heprit ba dang khie bad ki khun samla ba donsap ba kin ïoh mih rynsan.
“Haba ong tamasa tynrai kadei ka rynsan na bynta baroh kiba kyntiew ïa ka tynrai bad ka kolshor jong ka Jaidbynriew Khasi.
Dei ha kum kine ki lympung ba dei ban ai ka rynsan kaba kyrpang na bynta jong ki," ong iwei i Mei-ieid iba poi sha katei ka lympung ryngkat ka riam tynrai.
Ka khubor kaba itei i riewtymmen i ai sha ka KHADC ka long, “Lada kane kadei ka tamasa tynrai, nga sngewdei ba kiba wan sha kane ka tamasa ki dei ban wan ha ki riam tynrai.
Lada baroh ki sdang ban leh kumta, khlem artatien ki nongjngohkai pyrthei na sha shilliang duriaw kin sa long ma ki ki nongrah khubor kylleng ka pyrthei ïa kane ka tamasa tynrai.
".
Shillong, Rymphang 10 : Uwei na ki nongïalam ba pawnam bad ieit bha ïa ka jaidbynriew uba long mynta u Myntri ba peit ïa ka tnad Arts and Culture ka tnad kaba peit ban pynneh pynsah ïa ka jinglong tynrai jongki jaidbynriew trai ri trai muluk u bah Paul Lyngdoh u la ong ki don lai tylli ki mawbyrsiew kiba tehsong bad pynkhlaiñ ïa ka jaidbynriew bad kine ki long ka jinglong trai ïa ka khyndew ka shyiap, jinghiarpateng bad ka ktien ka thylliej.
ïa kane u la kren ha ka Sngi Saitjain ha ka jingpynhap pyrda ïa ka tamasa Mawbynna ne ka Monolith Festival kaba Lai kaba la long ha Heritage Village, Mawphlang naduh 7 tarik bad kut ha ka 9 tarik.
U la ong “Kane ka tamasa ym tang ba ka wanrah ïa ka jingïalong kawei ka jaidbynriew hynrei ka pyni ruh sha ka pyrthei ïa ka jinglong ïatylli, ka jingpawnam ha ki jinglong tynrai bad kolshor jongka jaidbynriew Khasi.
Ka long ruh kum ka rynsan ban ïoh sei madan ïa kiei kiei ki jinglong tynrai naduh ka shad ka tem, ka rwai ka siaw, ki rukom shna jingshna, thaiñ jingthaiñbad kiwei kiwei kiba la ïalam bad hikai da ki longshwa man shwa jong ngi.
Lyngba kane ka tamasa ki khun samla ne ki riew don sap ki ïoh ban sei ïa ki sap bad talen jongki.
Kane ka tamasa kan ïeng ruh kum ka sakhi ban pyni ïa ka jingriewspah ka deiti ne kolshor jong ki jaidbynriew trai ri jongka jylla Meghalaya".
U bah Paul u ai khublei ïa ka jingshimkhia ban pynlong ïa kane ka tamasa bad u ong ba u kyrshan ïaka jingangnud jong ka KHADC ban kyntiew bad pynneh pynsah ïa ka kolshor u Khasi.
Kum u briew uba ieit ban pynneh pynsah ïa ka jinglong tynrai jongka jaidbynriew u la buh thong ruh ban wad bniah shuh shuh shaphang ki jaidbynriew riewlum jongka jylla bad halor kane la pynbna ruh da u Myntri Rangbah ha ka Sngi Saitjain ha ka jingkren jongu ba kumba la thrang bad lam khmat da u bah Paul Lyngdoh ka sorkar kan ai ka jingkyrshan sha baroh ki District Council hapoh ka jylla mar 50 lak tyngka ban leh ïa ka jingwad bniah shuh shuh shaphang ka jinglong tynrai jong ki jaidbynriew riewlum kiba don hapoh ka jylla.
U Myntri Rangbah u Conrad K Sangma ha ka jingkren jongu u la ong “Kane ka song tyngka kan ïai kiew man la u snem, khnang ba ki District Council kin lah ban sdang ïa ka jingwad bniah ha ki liang ki bapher bapher, la ka dei ha ka thoh ka tar, ka jingring video ne kiwei kiwei ki lad ban buh rekod ïa ka kolshor kyrpang jong ki jaidbynriew bapher bapher ha ka jylla Meghalaya" ong u Myntri Rangbah.
Ula pynbna ruh ïa ka CM Research Scholarship Program ïa kaba la lamkhmat da u Myntri ka tnad Arts & Culture Bah Paul Lyngdoh ha kaba ka sorkar jylla kan kyrshan kumba 50 ngut ki nongwad bniah haduh mar 3 Lak tyngka ïa kawei ka jingwad bniah ne Research/Scholar ba kin wad bniah ha kaba ïadei bad ka kolshor bad ka histori jong ki jaidbynriew trai ri ka jylla.
Ka jingjied kan long lyngba ka jingthaw ïa ka Committee ka ban khmih bniah ïa ki nongaplai kiba dei hok ban ïoh.
Laitryngew, Lber 10: Palat lak ngut u paidlang u la poi sha ka jingïaseng KJP Synod Sepngi kaba la long ha Balang Presbyterian Laitryngew mynta ka sngi.
Kane ka jingïaseng mynta ka sngi, la ong kiba bun ba ka lah ban dei ka jingïaseng Synod kaba hehduh naduh ba la sdang ïa ka KJP Synod Sepngi 22 snem mynshuwa.
Hynrei la ïathuh ruh ba ka surok ban leit sha Laitryngew ka la sdang ban sahkut kali naduh 7mer ter ter naduh ka por mynstep bad ki don kiba mih na Shillong por 7 baje mynstep ki dang poi ha Laitryngew haduh ban da sdang ka jingïaseng kaba ar kata ha ka por 1:30 mynsngi.
Kiwei pat ki kali kiba wan na ki thaiñ Jaiñtia Hills ki la poi ha Laitryngew ha ka por 6 baje mynstep.
Ha kaba ïadei bad ka jingshakri, ha ka por 10:30 mynstep ïa ka khubor ka jingïalap ïa ka ktien U Blei la sam da u Rev.KB Snaitang bad la pynshit rhem da ki jingrwai na ka Jingiaseng Khynnah Balang Laitryngew.
Nangta ka Choir na ka Balang Kulang, Standing Choir Presbytery bad Shella Presbytery.
Nangta ha ka jingshakri kaba 1: 30 ia ka khubor na ka ktien U Blei la sam da u Rev.GPL Gadew, uba hapdeng ka jingdon lang u MP Bah Vincent Pala, u Myntri Rangbah, u Conrad Sangma,u Symbud Myntri Rangbah, Bah Prestone Tynsong bad kiwei kiwei de ki Myntri, u la ther tyngeh ïa ki bor synshar bad ki nongmihkhmat bad ïa ki paidbah kum ki nongjied.
La ioh ruh ïa ki jingrwai Choir na ka Balang Nongpyndeng, Sohiong, Synod Standing Choir bad Balang Laitryngew.
Shillong, Lber 10 : Ka KHADC ka la rai ban pyneh triang ban da ailad satia ïa ka jingthmu jong ka sorkar pdeng lyngba ka Atomic Minerals Directorate (AMD) ba kan leh ïa ka jingwad bniah lane ban khlong ïa u mar Uranium na kino kino ki jaka ba hap ha u pud u sam jong ka Council bad ruh ha ka jylla.
“Ka Council baroh kawei, naduh ki Executive Member haduh baroh ki MDC ngin ieng ban pyneh beit triang ban pyrshah ïa kane ka jingthmu kumba ngi la pyneh naduh mynshwa bad ngin ïai bteng haduh mynta ban pyrshah tih ïa u Uranium," ong u Chief Executive Member ka Council, Bah Pynïaid Sing Syiem.
U ong ruh ba ka KHADC ka kwah ruh ban phah ïa ka khubor kaba shai sha ka sorkar India bad kumjuh lyngba ka sorkar jylla ba ka Council kan ym ailad satïa ne ai kino kino ki jingbit ïa kino kino ki bor ne ki kynhun ban pynlong ïa ka jingwad bniah ne tih Uranium na ki jaka ba hap ha ka jingpeit jong ka Council.
Shillong, Lber, 10: Ka tnat Pulit jong ka East Khasi Hills District ha ka sngi u Blei ka la pynbna ban ai khusnam T.1 lak ïa kino kino ki briew kiba lah ban ai ïa ka jingtip kaba bniah kaba lah ban ïoh ksai na ka bynta ban ïohkem ïa kino kino ki briew kiba donkti ban pynbthei ïa u bom IED ha Them Ïewmawlong ha ka miet sngi Saitjaiñ.
U Superintendent of Police ka East Khasi Hills u Rijuraj Ravi ha u kyrwoh ba la phah sha ki lad pathai khubor u la ong ba ïa ka kyrteng jong ki nongai jingtip yn sa buhrieh kyrpang.
U SP u la ong ba ki nongai jingtip ki lah ban phah ïa ka jingpyntip sha ka Special Cell lyngba ka Call/Text/WhatsApp ha u mobile number 9366790273 lane lyngba ka email: specialcelLekh.
m1p-@gmail.
com.
Kum ban shu pynkynmaw hangne, ha ka miet sngi Saitjain ha ka por kumba 10:30 baje mynmiet, u bom Improvised Explosive Device (IED) u la bthei ha kawei ka ïing tap tin bym don shuh mano ruh ba ba shong basah kaba don hajan ka Syndicate Bus Stand, Punjabi Lane, Them Ïewmwlong.
U SP u la pyntip ba ïa u bom IED la buh hapoh ka tin.
Ka jingbthei, ïa kaba la suba ba la pyndonkam da ki Gelatin Stick ba la buh hapoh kane ka ing tap shiliang, kaba la pynjulor ïa ki iit jong ki jingkhang iit jong ki ing kiba don markhap bad kane ka ing ba la jia ka jingbthei.
Uwei u nongïaid lynti uba la ithuh kyrteng kum u Lakhan Singh u la mynsaw malu mala na ki bynta jong ka kjat namarba ka jingsied jong ki phngit ba la mih na ka jingbthei.
Shuh shuh u SP u la ong ba ka kynhun kaba donkti ha kane ka kam runar ka dei kaba syriem kum ka jingbthei kaba la jia ha ki snem baladep ha kaba ka seng kieng atiar ba la kheiñ beaiñ ka Hynnniewtrep National Liberation Coyuncil ka la shim ïa ka jingkitkhlieh.
Hynrei, ha kaba ïadei bad kane ka jingbthei, tad haduh ha kane ka kynti ba la pynmih ïa kane ka khubor, ym shym la don satia kano kano ka kynhun ne ka seng kieng atiar ka ban shim ïa ka jingkitkhlieh halor kane ka jingbthei.
Ha kaba ïadei bad kane, ki Pulit ki la ujor da ka ejahar ba la rejistar Sadar Police Station na ka bynta ban pynlong shuh shuh ïa ka jingtohkit hapoh ka Unlawful Activities (Prevention) Act bad ka Explosive Substances Act.
U SP u la ong ruh ba ki Pulit jong ka East Khasi Hills ki la kut jingmut ban tohkit bniah bin pa bin ban ïohkem ïa kiba donkti bad ban tian bishar ïa ki hakhmat ka aiñ.
“Na ka bynta kane, ngi pan ka jingïatreilang na ki paidbah ïoh ïa ka jingjop," la kyrpad u SP.Shillong, Lber 11: Ka kynhun lehkai kriket jong ka Lumpyngad SCC ka la long ka lahduh ha ka lympung ïalehkai kriket ba la tip da ka Shillong Cricket League 1st Division 2024 ba la pynïaid da ka Shillong Cricket Association.
Ka Lumpyngad SCC ka la ïoh ban rah ïa ka namlahduh hadien ba ka la pynliem noh ïa ka Donkins SCC da 61 ron ha ka jingïakhun final hynne ka Lah Sngi U Blei ha madan kriket kaba ha Polo, Shillong.
Haba phai sha ka jingïakhun, ka Lumpyngad ka la jied ban tied nyngkong hadien ba ka jingkynting (toss) ka la noh sha liang jong ka.
Ha ka inning jong ka Lumpyngad ka la ïoh ban kamai 219 ron, shah pynhap 8 wicket haduh kaba kut jong ka 40 over.
U rangïalehkai ba la seisoh ha ka tied na bynta ka Lumpyngad u dei u Vishal kr Balmiki, u ba la khyrwit 66 ron naki 82 bol, katba u Raja kr Balmiki u la kamai 40 ron naki 37 bol.
Napdeng ki rangkawangbol ka Donkins SCC, kiba la seisoh ki long u Marcus bhujel (8 over: shah tied 39 ron: khur 2 wicket) bad u Rohit Rai (8 over: shah tied 35 ron: khur 1wicket).
Haba pyrshang ban beh ïa katei ka thong kaba la buh, ki rangtied ka Donkin ki la ïohlad ban kynjoh tang sha ka 158 ron shuwa ba ki rangkawangbol ka liang pyrshah kin ïoh ban pynkhyllem noh ïa baroh10 ngut ki wicket tang naki 33.1 over.
Ki rangtied kiba la kamai kham bun ron ïa ka kynhun ki long u Baremdor LS Lyting (24 ron naki 29 bol) bad u Rayner lyngdoh (24 ron naki 56 bol) kiba la ïoh ban tied 20 ron shaneng na bynta ka kynhun, hynrei kam pat biang ban btin lynti ïa ka kynhun sha ka namjop.
Dei ki rangkawangbol kiba la seisoh bha ha ka inning tied jong ka Donkins SCC, ha kaba u Vishal kumar Balmiki (8 over: shah tied 18 ron: khur 4 wicket) bad u Parveen katty (7 over: shah tied 22 ron: khur 2 wicket) ki la ïoh ban khur mar 2 ngut ha ka bol.
ïa ka namtam ha kane ka jingïalehkai lane Player of the match la khur da u Vishal Kumar Balmiki u ba la tied 66 ron bad khur haduh 4 wicket ha ka bol kaba la ïarap ïa ka Lumpyngad scc ban jop ïa ka final da 61 ron.
Katba na ka liang jong u Rohit Rai u la ïoh ban khur ïa ka khusnam Man of the Series jong kane ka lympung.
Ha kane ka sngi la ïadon ryngkatlang u Secretary jong ka MCA-Bah Gideon Kharkomgngor, u Druba Thakuria-Treasure MCA, u Peter MacDonald Kharsawian President jong ka SCA bad Banri Kharmalki-Secretary SCA kiba la ïoh bynta ban sam ïa ki khusnam sha ki nongjop.
BDWS.Shillong, Lber, 11 : U Myntri Rangbah ka Jylla Conrad K Sangma mynta ka sngi Saitjain, ula ot ribon ïa ka ‘My City’ Campaign, ka jingïalap ban pynkhuid ïa ki shnong ki thaw bad plie ruh ïa ka ‘Reimagining Streets’ nalor ka jingïashim bynta ha ka jingpynkhuid ïa ka surok Dhankheti.
Haba kren ha ka jingïalang kaba la pynlong ha Moreau Institte of Integral Training (MIIT) hadien ka jingpynkhuid ïa ka Dhankheti Parking Lot, u Myntri Rangbah ula ong ba ki kynhun bapher bapher, ki riew shimet bad ki Tnad Sorkar kila leh ïa ki kam hala ka jong ka bor ka sor bad ka long kaba donkam ban don ka jingïatreilang kawei jong baroh.
“Kane ka jingpynkhuid shnong ba ngi leh mynta ka dei kaei kaei kaba ngi kwah ban leh manla ka lai bnai namar ki jaidbynriew bad ka kolshor jong ngi ka dei ban pynlong ïa ki kyntoit bad ki shnong ki thaw kiba khuid" ula ong haba bynrap ba bun bah ki shnong ki thaw kila leh hi ïa kane ka kam khlem kano kano ka jingkyrshan.
U Myntri Rangbah ula ong “Ha ka sien ba nyngkong, ka Sorkar ka la shim ïa kane ka kolshor jong ngi ban pyntyllun shakhmat ha kaba kan sa ai song pisa man ka lai bnai ban ïapynkhuid ïa ki shnong ki thaw".
Ula ong ruh ba kane ka ‘My City’ campaign kan sdang shuwa ha manla ki District Headquarter bad suki suki kan sa leit sha manla ki shnong ki thaw ka Jylla.
U Myntri Rangbah ula ong ruh ba ka jingthmu hi kan long ym ba tang shisngi ngin lah ban pynkhuid ïa ka Nongbah lane ka sor baroh kawei hynrei ban wanrah ïa ka jingkylla ha ka jingmut jingpyrkhat jong ki briew.
“Man ka por ba ngi pynkhuid ngi hap ban sdang sngewthuh ba ngi hap ban shim ïa la ka bynta bad ai ba baroh ki nongshong shnong ha ki sngi ba ka Sorkar kam bei pisa ïa kine ki jingpynkhuid shnong, kin shim ïa ka jingkitkhlieh ban pynthikna ba ngi pynneh ïa ka jingkhuid jingsuba ka sawdong sawkun bad ba lait na ka jingbret niut" ula ong.
Haba pynpaw ba ki samla pule bad ki samla ki don ïa ka bynta kaba khraw bha ha kane ka campaign, ula ong “Ki samla haba ki sdang ïa ka movement, ka lah ban long kaba khlaiñ bha" bad bynrap ba ka thong kaba bun hi ka long ban pynsngewthuh ïa ki nongshong shnong ka Jylla ba kin pynneh ïa ka jingkhuid jingsuba ki jaka sor bad ki sor rit.
Haba kren halor ka jingmut jong ka ‘Reimagining Street’, u Conrad ula ong ba kane ka dei ka sienjam ba la shim ban pynlong ïa ki surok kiba lah ban ïaid kjat bad ong “Ngi don ia ka jingangnud ban shna ïa ki lynti ïaid kjat ba 10-15 kilometer, pynheh ïa ki lynti ïaid kjat bala don lypa kat haba lah toi, ban shna lynti ïaid kjat biang ki ban ïasoh kawei ïa kawei pat khnang ba kan aimynsiem ïa ki nongshong shnong ba kin ïaid kjat".
U Myntri Rangbah ula kren ruh ïa ki sienjam ba la shim kum ka jingpynïaid ïa ki cable waïar napoh khyndew, ka jingai rong ïa ki jingtei, ka jingshna ïa ki lynti iiad kjat bad kiwei kiwei, ban pynitynnad bad pynkup dur bhabriew ïa ka Nongbah.
Ula pyntip ruh halor ki prokram bapher bapher jong ka Sorkar ban pynlong ïa ka Jylla bad ki jaka sor, ki shnong ki thaw kiba khuid bad ba kynsai.
U Myntri Rangbah ula sam ruh ïa ki song pisa da ka cheque sha ki nongmihkhmat jong ki Dorbar Shnong bapher bapher bad pyllait paidbah ruh ïa ka Reimagining Streets Initiative Booklet ha kane ka sngi.
Ki samla pule college, ki dkhot ka NCC bad NSS, ki dkhot jong ki Dorbar Shnong bad ki SHG kila ïashim bynta ha kane ka prokram.
Mawkyrwat, Lber 11 : Ka Mawkyrwat Constituency Socio Economical & Political Awareness Committee (MCSEPAC) kaba dei hapoh ka jingïalam jong u bah Sounder Strong Cajee kum u President ha ka sngi saitjaiñ jong ka taïew ka 9 tarik u Lber, 2024 u la lum ïa ka jingïalang paidbah ne ka General Meeting kaba tang ïa ki nongïalam na ki dong bad shnong bapher bapher ha ophis treikam jong ka Trinamool Congress Party Mawkyrwat Block ha Mawkyrwat, South West Khasi Hills District.
Kane ka jingïalang ka long kum shibynta ban pynshai paidbah ha kaba ïa dei bad ka Election MP 2024 sha ka Lok Sabha da kaba ïathir bad ïa tai ïa kiba bun tylli ki mat bad ha kane ka jingïalang ki la rai bad da kawei ka sur ka la mih ba ha kane ka kynti kum ki nongkyrshan jong ka TMC kin sa leit ban ai jingkyrshan tang ïa ki ar tylli ki party kata ïa ka Voice of People’s Party (VPP) lane ïa ka Indian National Congress (INC).
Hadien ka jingïalang, u bah Sounder Strong Cajee kum u President jong ka MCSEPAC haba kren ha ki lad pathai khubor u la pynpaw ka jingaikhublei na ka bynta baroh ki nongkyrshan kiba la ai ka kti ka mon ka kti ka diang ha kane ka MLA Election kaba la dep, watla ka TMC Mawkyrwat Block kam shym la poi sha ka thong jong ka jingjop.
Ha kaba ïa dei bad ka MP Election jong mynta u snem 2024, u bah Cajee u la ïathuh ba kiba bun ki paidbah kiba la poi ha ka jingïalang na ka TMC Mawkyrwat Block ki don ka jingthrang ba namar ha kane ka election ban wan na ka TMC ymdon kyrtong ki ban ïa khun, kumta ki la don ka jingthmu ban leit ai jingkyrshan noh ïa ka VPP bad ka INC.“Nga ngam don jingpyrshah ïa kata, hynrei ka sur hi ka mih na ki paidbah ba tang ha ki ar tylli ki party ka Voice of People’s Party (VPP) lane ka Indian National Congress (INC)", ïathuh u bah Cajee hynrei halor kane u la bynrap pat da kaba ong ïa ki nongkyrshan ba da lei lei kim dei ban kyrshan ïa ka National People’s Party (NPP) namar kane ka party ka la dep pyni lypa ïa ki kam ki bym lah ban pdiang", u la ong bad kata ka dei namar ka jingleit kyrshan jong ka MP na Tura Parliamentary Seat ban pyntreikam ïa ka CAA.Ha kaba ïa dei bad ka MDC ne MLA Election, u bah Sounder Strong Cajee u la pynpaw b akum ka party TMC na Mawkyrwat Block ka long kaba la khreh ban ïakhun.
Ïa ka jingïalang la pynïaid da u General Secretary ka MCSEPAC, u bah Remdor Shylla ha ryngkat ka jingïadonlang ki nongïalam ba hakhmat jong ka TMC Mawkyrwat Block.
Ha ki khyndiat bnai kiba ladep, ka NitiAayog, ka la pynmih ia ka Kaiphod halor ka jingdon jong ki briew kiba duk bad ym don jinglyngngoh ba ka Meghalaya kadei ka jylla kaba lai ha ka jingdon ki briew kiba duk ha ri India.
Ka Meghalaya ka shu tam tang ia ka Bihar bad ka Jharkhand ha ka liang ka jingbun eh ki briew kiba duk.
Kane ka report ka wan tang hadien khyndiat bnai ba ka NitiAayog, ka pynmih ia ka report ba ka Meghalaya kadei ka jylla kaba duk tam ha ka thaiñ shatei lammihngi bad kaba ar ha ri India, ha kaba ka shu tam tang ia ka Bihar.
Ka Niti Aayog kam dei satia ka Private Firm na kynhun bym don jingïasnoh bad ka sorkar, hynrei kadei kawei na ki bor treikam la thaw da ka sorkar pdeng ha ka jaka jong ka Planning Commission jong ka ri India.
Kumta haba ka pynmih ïa kiba kum kine ki Kaiphod, ym don mano mano ba lah ban kyntait ne ban ong da kumwei pat.
Hynrei hap ban pdiang ba ka long ka jinglap ne ka kaiphod kaba shisha.
Ki khyndiat bnai baladep, ki la iohi ia ka Kaiphod ba la wanrah ha ka rukom jong ka Discussion Paper ba la thoh da u Prof.Ramesh Chand, uba dei u dkhot jong ka NitiAayog da kaba shim ruh ïa ka jingiarap jong ka United Nations Development Programme (UNDP) bad ka ka Oxford Policy and Human Development Initiative, la pynpaw ba ka ka jingpynpaw ne ka projection na ka bynta u snem 2022-2023, ka jingdon ki briew kiba duk ha Meghalaya ka long 27.79 percent.
Ka Bihar ka don 33.76 percent bad ka Jharkhand ka don 28.81 percent.
Ñiuma ka rukom kheiñ ne ka rukom buh ïa kane ka paper ka long kaba eh ban sngewthuh bha da u lik u lak, hynrei ka pawshai hi ba ka Meghalaya kadei ka jylla kaba lai ha ka jingduk ha ri India.
Haba ki mih ki report ne ki jingthoh kiba kum kine, kiba bun lehse kin kylli, kumno ka jylla Meghalaya kan duk haduh katne katne kan ïahap ryngkat bad ki jylla kum, ka Bihar bad ka Jharkhand ne kumno kin kham duna kiba duk sha Uttar Pradesh ne Madhya Pradesh ban ïa ha Meghalaya.
Namar kiba bun hi ki ju ong ba ha Meghalaya ym khamlap ïa ki briew kiba dang shong ha ki ïing skum ne ki briew kiban duh bam wat tang ha ka shisngi ruh.
Lehse ym sngewlah ban pdiang ruh.
Pynban lada phai ne ïaid hi kylleng kylleng yn lap ba ki dang bun ki briew jong kane ka jylla kiba im hapoh u laiñ jong ka jingduk.
Ka daw ka long ba ki dang bun bha ki nongshongshnong jong ka jylla ki bym don la ka jong ka ïing ka sem, ki bym don la ka jong ka jaka ban rep ban riang ne kita ki landless people.
Wat lada kiba bun ki sngew sarong ba ha Meghalaya ka ka jaka ne ka khyndew ka shyiap kadei jong u paidbah, ym jong ka sorkar.
Ka jylla ka i riewspah namar lah ban ïohi ïa ki ïing ki sem kiba heh kiba don bun mala.
Nangta ka jingbun ki kali bad kiwei kiwei de ki jingdon jingem lehse kiba pyni riewspah ïa ka jylla.
Hynrei ki dang bun bha pat ki briew ki bym don wat tang ka kam ka jam ne ka kama ka kajih ban long ka jingpyndap ïa ka ïing ka sem.
Ki don ruh kiba shu im ja ban kamai mynstep bad bam mynmiet.
Ka sorkar ka la pyrshang ban pynmih ïa ki prokram kiban ïarap ban kyntiew ïa ka ïoh ka kot bad ka kamai kajih jong ki paidbah.
Hynrei kiba bun pat kiba kum kine ki lad kidei kiba la pynmih da ka sorkar pdeng bad tang khyndiat eh kiba la pynmih na la ka jong ka jylla.
Ka jingthaw ïa ki Self Help Group kiban long ki kynhun ban iarap ban kyntiew ïa ka ïoh ka kot ne ki prokarm ban weng ïa ka jingduk.
Hynrei kum kine ki prokram pat ki dang duna bad ki briew ruh kim pat sngewthuh bha ban ïashim bynta ne ban pdiang.
Nangta ka jingban jong ka jingduk kadei namar ba ki lad kamai kajih ki duna bha hangne, ha kaba ki karkhana ki dang duna bad lada ki don ruh kim aikam aijam ia ki paidbah kumba kidei ban ai.
Nangta ki kompeni kiban iarap ban aikam aijam ia ki briew ruh ki dang duna bha.
Mawkyrwat, Lber 11: U District Magistrate (DM) jong ka South West Khasi Hills District, Mawkyrwat ha ka Press Release ba ula phah lyngba ka jingïoh jingtip ba ki la don katto katne ki jingkieng ïaid kali kiba dei jong ka Public Work Department (PWD) (Roads) ba ki la don ha ka jingshongsyier bad kumjuh ruh ki jingkieng kiba don hapdeng ka jingman lada wan ki kali kiba kit khia ne heavy load.
Namarkata halor kane ka bynta, u District Magistrate jong ka South West Khasi Hills District, Mawkyrwat kumba la pynkhamti u la pynbna da ka kyndon aiñ ba 144 Cr.
P.C., ha kaba da kane ka aiñ la khang pyrshah ïa ki kali ba kin ïaid ryngkat ka jingkit kaba khia palat ïa ka 9 (nine) MT (ka jingkheiñ).
Kane ka jingpynban kan kynthup ïa ka Semi-Permanent Bridges (SPT)/Weak Bridges kaba hap hapoh jong Ranikor Division, ha kaba baroh ki jingkieng ki don 25 tylli.
Kawei ka dei na Jakrem – Ranikor Road (L = 38.520 KM) ka jingkieng No.19/1 (Span = 7.20m), (Chainage at 19th Km), ka jingkieng No.19/2 (Span = 7.20 m), (Chainage at 19th Km), ka jingkieng No.20/1 (Span = 9.20 m), (Chainage at 20th Km), ka jingkieng No.20/2 (Span = 9.60m), (Chainage at 20th Km) bad ka jingkieng No, 21/1 (Span = 11.00 m), (Chainage at 21st Km).
Na Mawphlang-Balat-Gomaghat-Maheskola (MBGM) Road (L = 29.00 Km), ka jingkieng No.17/1, Span=32.00 m (Located: Mula River) (Chainage at 17th Km), ka jingkieng No.18/1, Span=6.50 m (Located: Stream) (Chainage at 18th Km), ka jingkieng No.24/1, Span=8.10 m (Located: Phudjakhong) (Chainage at 24th Km), ka jingkieng No.25/1, Span=7.40 m (Located: Phujawer) (Chainage at 25th Km), ka jingkieng No.25/2, Span=8.90 m (Located: Phudksew) (Chainage at 25th Km), ka jingkieng No.Span=8.40 m (Located: Stream) (Chainage at 26th Km) bad ka jingkieng No.26/2, Span=19.20 m (Located: Stream) (Chainage at 26th Km).
Ranikor Nolikata Road (3.50 KM), ka jingkieng No.1/1, Span=7.65 m (Located: Phottilik) (Chainage at 1st Km) bad ka jingkieng No.1/2, Span=7.10 m (Located; Phottilok) (Chainage at 1st Km).
Nangta, Maheskola – Darengiri Road (L= 15.00 Km), ka jingkieng No.5/1(Span = 10.25 m) (Chainage at 5th Km), ka jingkieng No.6/1 (Span = 18.29 m) (Chainage at 6th Km) bad ka jingkieng No.7/1 (Span = 9.90 m) (Chainage at 7th Km).
Shuh shuh na Nongjri – Nongkulang Road (L =8.14 KM), ka jingkieng No.3/ 1(Span = 6.25 m) (Chainage at 3rd Km), ka jingkieng No.3/2 (Span = 6.25 m) (Chainage at 3rd Km), ka jingkieng No.4/1 (Span = 7.10 m) (Chainage at 4th Km) bad ka jingkieng No.5/1 (Span = 7-15 m) (Chainage at 5th Km).
Na Nongkulang – Maweit Road (L =7.68 KM), ka jingkieng No.7/1(Span = 5.40 m) (Chainage at 7th Km), ka jingkieng No.7/2 (Span = 5.40 m) (Chainage at 7th Km) bad ka jingkieng No.7/3 (Span = 6.30 m) (Chainage at 7th Km), naRangthong – Rangjadong – Ngunraw Road (L = 8.55 m), ka jingkieng No.2/1(Span = 10.00 m) (Chainage at 2nd Km).
Namar ka jingdonkam ba kyrkieh, ïa kane ka jingbthah ne ka hukum la pyntreikam mardor naduh ba la pynbna paidbah ïa ka.
Jowai, Lber 11: Ka Loompyrdi Iongpiah Upper Primary School, Jowai ha kane ka sngi saitjaiñ 9 tarik ka la sdang ïa ka jingrakhe lehkmen dap 25 snem jong ka jingshakri ïaka jingnang jingstad ïa ki khynnah skul, ïa ka jingïalang bala pynlong ha Madan Myngkoi Pyrdi, Iongpiah, Jowai bad ïa kane ka jinglehkmen yn leh ha baroh shisnem.
Ha kane ka sngi la wan ban sakhi naduh ka kongsan ka M.Lakiang, District Mission Coor dinator, SSA West Jaiñtia Hills, u C.Tympang Laloo, Chairman SMC uba la ai ki kyntien pdiang sngewbha, ka jingduwai ainguh da ka Riianom Passah, Member SMC, u ma Hercules Toi, Founder Secretary uba la pynsngew shaphang ka jingïaid lynti jong ka skul naduh kaba sdang jong u snem 2000 bad ki kam kiba ka skul kan leh ha kine ki snem ban wan, ka jingkren naka Neetu Shullai, Headteacher Loompyrdi Iongpiah UPS SSA, na u Waheh Chnong ka Loompyrdi Iongpiah ma R.L.Bimee Suwer, nalor ki dkhot ka School Managing Committee, ki khynnah skul bad kiwei de.
Na ka liang ka kongsan ka kong Lakiang haka jingkren kala ai jingïaroh ïa kane ka skul kaba la kiew shakhmat katba dang mih ki sngi, ha kaba la sakhi ïa ki jingrung skul jong ki khynnah, kumjuh ruh ka rukom ai jinghikai ha baroh ki liang jong ka jingdonkam bad khamtam kala ïaroh ïa ka jingtrei shitom bad ka sap hikai jong ki nonghikai jong kane ka skul.
Shuh shuh kala pynsngew ha kaba ïadei bad kane ka skul na ka liang ka ophis SSA ha kine ki snem bala dep kala ïarap ïa kane ka skul naduh ki karma klas, ki jaka leit bar, ki Uniform, ki kot nalor kiwei de.
Kala ong kane ka jingdap 25 snem jong ka skul kam dei tang ka jingïaid lynti hynrei ka buh ka jingkyrmen skhem ba ka skul ka dang ïaid shakhmat ban ai jinghikai khambha ha kine ki sngi ban wan.
Ha kane ka sngi ka kong Lakiang kala ai jingïarap haduh 25 hajar tyngka ïa ka skul.
Ha kane ka sngi la plie paidbah kumjuh ïa u Mascot jong kane ka jingdap 25 snem ka skul daka kongsan bad ka jingpynher ïa ka dingkum, la pynphuh shuh shuh da ki jingrwai na ki nonghikai, ki jingshad na ki khynnah skul bad ka jingsam ïa ka khusnam sha ki nongjop haka jingïakop dor dur, katba ïa ki kyntein ai khublei la ïoh na u C.A.Ram Kyndiah Secretary SMC.Nongpoh, Lber 11: Ka seng Hynñiewtrep Youth Council (HYC) Ri-Bhoi Sepngi mynta ka sngi kala leit ban ïakynduh bad ka myntri ka tnad ka koit ka khiah ka kong Ampareen Lyngdoh hadien ba kala wan ban hiar sha Nongpoh naka bynta ban ïakynduh bad ki paidbah ka dong Ri-Bhoi ha Circuit House Nongpoh, bad naka liang ka seng kala ioh ruh ban pynsngew bad aiti da ka dorkhas sha ka myntri halor ka jingdonkam ban kyntiew kyrdan noh ïaka Umsong Sub Center sha ka PHC kaba la donkam eh hakatei ka thaiñ bad kum ki paidbah kila angnud la slem.
Haba kren sha ki lad pathai khubor hadien jong ka jingïakynduh bad ka kong Ampareen Lyngdohu Samla RC Thangkhiew, President ka HYC Ri Bhoi Sepngi u la ïathuh ba kane ka Umsong Sub-Center ka dei ka jaka ai jingsumar kaba la slem lada ïa nujor bad kiwei pat, bad kane ka sub-center ka ai jingsumar palat ïaki 15 tylli ki shnong bad ka wan rah jingeh ruh ïa ki paidbah jong kitei ki shnong ban leit sha ki PHC namar ba ka la jngai kum 17 kilometre na katei ka Sub-center.
U tei u nongïalam ka HYC u la ïathuh ba namar ka jingbun tylli ki shnong bad ka jingjngai ba ki paidbah ki mad jingeh kala long kaba donkam eh ban kyntiew kyrdan noh ïa ka Umsong Sub-Center sha ka PHC.U la ïathuh ruh ha kane ka jingïakynduh bad ka Dr.Ampareen Lyngdoh, myntri jong ka koit ka khiah ka la long kaba sei soh ha kaba naka liang ka myntri kala kular ban shimkhia ïa kane ka mat, bad naka liang ka Seng HYC ka kyrmen ba ka jingangnud ban kyntiew kyrdan noh ïaka Umsong Sub-Center sha ka PHC kan urlong noh shen.
Nongpoh, Lber 11: Ki nongïalam ka Sunjuk ki Rangbah Shnong Ri-Bhoi District (SRSRB) mynta ka sngi ki la leit ban ïa kynduh ïaka Dr.Ampareen Lyngdoh ka myntri ba dei peit ïaka tnad ka koit ka khiah ha Circuit House, Nongpoh ban pynkynmaw biang ïakiba bun ki kam sahteng haka tnad ka koit ka khiah haka them Ri-Bhoi.
Haba kren sha ki lad pathai khubor, u Bah PB Sylliang Secretary jong ka Synjuk ki Rangbah Shnong, Ri-Bhoi District haka jingdonlang u bah BB Makdoh Chairman lem bad ki dkhot, u la ïathuh, ba ha kane ka jingïakynduh ïaka Myntri, naka liang ka Synjuk ka la ioh ban pynkynmaw biang ïaki kam sahteng kiba la dei ban pyntreikam la slem kiba kynthup ïaka Maternity & Child Hospital kaba don ha Parila Umsning bad ka Trauma & Emergency Center kaba don ha Nongpoh Civil Hospital.
U Bah PB Sylliang u la ïathuh ruh, ba naka liang ka Synjuk ka la wad jingtip ruh naka myntri halor jingdonkam ban kyntiew kyrdan ïa ki sub center bad PHC kiba don ha kylleng jong ka Ribhoi kumba ladep ban ïakren ha ka jingïalang kaba la long ha u snem bala dep baki don ki jaka ai jingsumar kiba la donkam shisha ban kyntiew kyrdan.
La ïathuh ruh ba ki la ioh ban ïakren halor Ka jingduna ka jingdon ki doctor bad ki staff nurse haki jaka sumar bapher bapher, hakaba naka liang ka Myntri ba dei peit iaka koit ka khiah ka la ïathuh ba ki la dep ban pynlait ïaka jingpynbna bad kumba 27 ngut ki ban trei naka bynta ka koit ka khiah bad kin sa khot noh ïaka interview ha kine ki bnai ki ban sa wan.
Nongpoh, Lber 11: Tang hadien ba ka seng Khasi Student Union, Nongpoh Circle dang shen kala leit ban pynlong ka jingjurip ïaka jaka die kot ha Iew Nongpoh hadien shibun ki jingujor naka liang ki kmie ki kpa ha kaba naka liang ka seng kala leit ruh ban aiti da ka jingthoh sha u DC ka Ri-Bhoi namar ka jingeh jong kiba bun ki longiing ba duk ba rangli, naka liang ka bor pynïaid district ki la shim khia ïa kane ka jing ujor hakaba mynta ka sngi naka liang ki bor Pulit ki la leit ban jurip bad tohkit na ki nongthied bad naki trai dukan kiba shong die kot skul ha ïew-Mawlong.
Ha kane ka sngi, naka liang ki pulit ki la ioh ban tohkit naki katto katne ngut ki nongdie kot lem bad ki nongthied kot hakaba ki la lap ba ka don shisha ka jingdie tam ïaki kot skul palat 5 lane 10 tyngka naka dor trai (MRP) ba la shon haka kot.
Na ka liang katto katne ngut ki nongdie kot ki la pynsngew ba kam shym la don ka jingdie palat pud ïaka dor kot skul naka MRP, hynrei ka jingdie tam ïaki kot haka dor 5 lane 10 tyngka ka dei beit tang ban pynmih ïaka bai kit bai bah ïaki mar kiba hap ban pynpoi naduh Shillong haduh Ïew-Mawlong, Nongpoh.
Ha kane ka sngi naka liang ki bor pulit ki la dep ban shim lut iaki kyrteng jong ki die kot bad kin phah pat ïaka kaiphod sha u Deputy Commissioner ka Ri-Bhoi ban leh ïa kaba donkam.
Shillong, Lber 11: U CEM ka KHADC u Bah Pynïaid Sing Syiem ha ka Dorbar Mang tyngka u la ïathuh ba ka KHADC haduh mynta ka la ïoh lum pisa (revenue) naduh u ïaïong u snem ba la dep haduh u bnai Lber mynta u snem (2023-2024) ka la kot sha ka T.73,39,2054 klur bad kadei kaba la ïoh jingkheiñ kaba dei naduh ka 1.04.23 haduh une u snem 2024.
Haba jubab ïa ka jingkylli ba la wanrah da u Nongïalam ka Liang Ïatei hapoh ka dorbar mang tyngka ha ka sngi Nyngkong kaba dei ruh ka sngi sdang jong ka KHADC.U MDC ka Sohra u Bah Titosstarwell Chyne u la wanrah ïa kane ka jingkylli halor ka nongrim ban tip bad maham lypa ruh ïoh ba ka KHADC kan mad ïa ka jingduna pisa kumba la jia ïa ki artylli ki ADC ka JHADC bad GHADC ka jylla bad u la kwah ban tip bniah halor ki jingïoh lum pisa ka KHADC.Halor kane u CEM u la batai ba na ka Professional Tax ka pisa ba lah lum ka long T.1,8,27,617, katba ka Fee na ka Tnat ki kam Khaïi la ïoh T.3, 59, 93,615 klur, na ka land revenue ka jingïoh ka long T.43,40,160, na ka tnat Forest ka long T.1,88,68,272, na ka Civil Works Department ka la ïoh T.16,23,41 lak, na ka Administration of Justice lyngba ki Court Fee ka long T.33,42,314.
Katba na ki Miscellaneous ka long T.8,58,954, na ki Toll gate ka long T.25, 21 lak, na ka Building permission ka long T.88,67,709, na ki ïew kum ka Ïew Laitlyngkot bad Byrni hat la ïoh T.16,52,10, na ka printing and missionery T.21,945, ka khajna na ki jingri ka long T.1 lak, na ka grand in aid ka long T.23 lak.
Katba halor ka bhah jong ki Major mineral kum u Dewïong ka long 60% sha ka KHADC bad 40% sha ka sorkar jylla ha kaba ïa kane khlem pat ïoh haduh mynta bad haba ïadei bad ki minor mineral kum u Mawshun bad kiwei ka bhah ka long 25% sha ka Council bad 75% sha ka sorkar jylla bad ïa kane la ïoh naduh u bnai Ïaïong mynshem snem haduh Lber mynta u snem ka la poi T.39 klur tam, kumta ka jingïoh lum pisa da ka council ba la lum hi dalade ka la kot sha ka T.73,39,20,54 klur ha ka shisnem ha kaba da kane la ïoh ban siew ïa ka tulop ki nongtrei kiba la ïoh jingpynskhem ne Permanent Staff kiba don malu mala kumba 800 ngut bad ki nongtrei contract basis ne Casual kiba don kumba 100 ngut kaba ha ka shibnai ka Council ka hap pynlut T.5 klur tam ne duna malu mala.
Shillong, Lber 11: Ki jaka kiba mynshwa kiba long ki ktem ba rieh tngen jong seng lehnoh ka Garo National Liberation Army (GNLA) ka la kylla long mynta sha ki jaka jngohkai pyrthei hapoh ka South Garo Hills District.
ïa kane la ïathuh da u Myntri ka sorkar jylla bad u MLA ka Siju-Rongara u Rakkam A Sangma ha ka sngi nyngkong, haba ïaroh ïa ka jingtreikam jong ka sorkar MDA ha kine ki 6 snem ba la leit.
U la ong ba ha ki por ba mynshwa ka jingdon ki lehnoh ha ka thaiñ Garo Hills ka la kylla long ka daw jong ka jingsngewkhia hynrei hadien ba ka sorkar MDA ka la wan ha ka bor ka la wanrah ka jingkylla bad kaba la wanrah ka jingpynthikna ba kan don ka jingkylla ha baroh kawei ka sawdong sawkun jong ka thaiñ Garo Hills.
“Mynta ka Garo Hills ka la kylla long kum ka bneng.
Ka la long ka thaiñ kaba shongsuk shongshngaiñ," bynrap u Sangma.
Na ka liang utei u Myntri u la ithuh ruh ba mynta da ki phew hajar ngut ki nongwan jngohkai napoh ka jylla bad kumjuh ruh kiba nabar ka ri ki la wan ban jngoh ïa katei ka jaka hapoh ka konstituensi jong u.
“KI nongwan jngohkai ki la wan ruh ban jngoh ïa kane ka jaka kaba kyrpang, kaba la ju pyndonkam kum ka jaka riehtngen jong ka seng GNLA bad ïa kane mynta la pynlong kum ka jaka jngohkai pyrthei.
Kane ka la long ka jingkyrkhu ïa kiba bun naba ki la ïoh ka lad ban kamai jakpoh na ka jingwan ki nongwan jngohkai," u la ong.
U la ong ruh kumjuh ba mynta ki la don satang khyndiat ngut eh ki briew kiba la wan ban ïakynduh ïa u ban pan pisa naba ki la ïoh ka lad kamai da kaba pdiang sngewbha ïa ki nongwan jngohkai sha kane ka jaka.
Shillong, Lber 11:Kumba la leh naduh ki por ba kane ka EC kaba thymmai ka la shimti ïa u lakam synshar ka KHADC bad da ka jingthmu ban pynkhlaiñ ïa ka jingïoh lum pisa ka KHADC bad kumjuh ruh ban khanglad ïa ka jingïoh khaïi laitluid ba beaiñ jong ki bar jylla hapoh u pud u sam ka KHADC, u CEM ka KHADC u Bah Pynïaid Sing Syiem u la ong ba kumba la leh ha ki por ba la leit noh, kumjuh mynta tang shu lah kut ka Ïingdorbar Thaw Aiñ jong ka Mang tyngka ka KHADC ka Council kan ïaibteng biang ban leit khynra ïa ki laisen khaïi ha baroh ki jaka ka KHADC.“Watla ka long kaba eh ban leit khynra laisen khaïi khlem ka jingïatreilang bad ki nongïalam shnong namar ka jingduna ki pulit Enforcement, hynrei ka Council lyngba ka Trade department kan bteng biang ïa ka jingkhynra laisen khaïi," ong u CEM.Haba ïadei pat bad ka jingïoh jingtip ba ki don ki bar jylla ne kiba lah ruh ban dei ki bar ri na Bangladesh kiba la seng da ka ïew kaba thymmai ha Ichamati u CEM u la ong, “Ïa kane ngin ïatreilang bad ka Elaka Mawlong ba la don ki briew ba nabar jylla ne bar ri kiba la sdang ban seng ïew sha kawei pat ka jaka na Ichamati ka Council kan ym pyntip lano ngin leit hynrei kan ym slem shuh ba kan shu leit khang beit ïa katei ka ïew namar ki la seng ne leh kam khaïi khlem ka jingtip ka shnong, ka KHADC kumta ka la long beaiñ kane ka jingleh jong ki.
".
Shillong, Lber 11: U President ka Hynniewtrep National Youth Front (HNYF) u Bah Sadon Blah, ula ong ba ka seng kam lah pdiang ïa ka jingpynlong ’langknia jong ka Tnad Pulit ïa ki Nongïalam Sengbhalang.
Une u Nongïalam Sengbhalang ula kynthoh ïa kane halor ka jingshah kem u dkhot ka seng (HNYF) halor ka jingkynnoh donkti ha ka jingpynbthei bomb IED ha Them Metor, kaba jia ha ka miet sngi Saitjain.
U Bah Sadon u pyntip ba une u dkhot ba shah kem u kyrteng u Bah Thyrson Lymba ba 55 snem ka rta na Dawki bad u dei u Nongïalam bala rim bha ha ka seng, uba bat mynta ïa ka kam kum u Disciplinary Secretary.
U Bah Sadon uba la leit ïakynduh ïa u Superintendent of Police ka East Khasi Hills Rituraj Ravi ban pan jingshai halor kane ka jingkem, ula pyntip “Ngi la kren shai ha u SP ba ka seng kam ngeit satia ba un donkti ha ka jingpynbthei bomb".
Haba pyntip ruh ba u SP ula buh jingkylli la u Bah Thyrson u don bynta ha ka jingïakren ïasuk jong ka HNLC, u Bah Sadon ula ong “Naduh ka sngi ba nyngkong, ha ka por ba ngi leit shaw ïa ki nongïalam ka HNLC ban wan sha ka miej ïakren ïasuk, ha ryngkat ki Pulit bad ki Ophisar sorkar, ngi hap ban leit shaw na ki shnong kiba ma nga ruh ngam tip bad ki Pulit ruh kim tip hynrei namar ba u dei u nongshong shnong ka Dawki, ngi hap ban pan ïa ka jingïarap jong u ban leit shaw.
Ngi la lah ban leit shaw ïa ki(Nongialam HNLC) ruh da ka jingïarap u Bah Thyrson Lymba.
Haba kylli, u Bah Sadon ula ong “Nga la ithuh la 24 snem eiei ia u Bah Thyrson bad ngi la ïatreilang ha ka seng hynrei ngam pat ju ïohi ba un leh ia kano kano ka kam ka bym lah ban pdiang" ula bynrap.
Hynrei ula ong, ka seng kan hap ban ap bad kam lah ban pynthut ïa ka jingtohkit ki Pulit ne ka jingtian bishar jong ka ïing bishar.
“Ynda ka kam kala poi sha ïing bishar bad lah chargesheet, ngi ruh ngin ym shong sngap jar ïa kane ka kam namar ki Pulit ki ju myllien ban pynlong langknia ïa ki nongïalam Sengbhalang haba don kano kano ka jingjia" ong u Bah Sadon.
“Ha bun ki khep kiba bun ki dkhot jong ngi kila shah khot hajir ha ki Pulit hynrei ngim ju pynpaw paidbah halor kine ki juh ki jingsuba bad wat ka kali jong nga ruh kala shah khynra ha ki Pulit ka Ri-Bhoi khlem kano kano ka daw" ula bynrap.
Mawkyrwat, Lber 11: Kawei ka jingkieng ïaid kali kaba don ha ka surok Nongshillong-Jakrem Road ka la dkut noh katba dang ïaid lynti kawei ka trok 12 taïar kaba kit nar rod.
Ha ka tyllong khubor ba la ïoh lum, la ong ba kane ka jingjïa ka la jia ha ka step jong ka 11 tarik u Lber, 2024 ha Shnong Larem, South West Khasi Hills District ha kawei ka wah Umshangkhar katba kawei ka trok 12 taïar kaba don ïa u Registration Number AS01 EC 8291 ka dang ïaid lynti bad kane ka trok ka la hap lang ryngkat bad ka jingkieng.
Shuh shuh ha kane ka la jia la ong ba ym shem la don kino kino kiba mynsaw.
Ha ka kyrwoh khubor lyngba u Executive Engineer jong ka PWD (Roads) Mawkyrwat Division ula ai ka jingpyntip paidbah ba ïa mynta shipor ïa kane ka surok Nongshillong-Jakrem Road kaba don ka jingkieng No.19/5 kaba ïaid lyngba ka wah Umshangkhar ha Shnong Larem, South West Khasi Hills District la khang ban ïaid kali.
Shillong, Lber 11: U Personal Security Officer (PSO) ka Hynniewtrep National Liberation Council (HNLC) uba la shah kem u bah Storgy Lyngdoh, ula hap ban shong along ne ïoh judicial custody sa 14 sngi.
U Bah Storgy uba shah kem na Mawlynrei ha ka 2 tarik Lber, la ïalam tian bishar biang ïa u mynta ka Lah Sngi U Blei hakhmat ka ïing Bishar hadien bala kut ka jingshah set ha byndi ki pulit kaba long 10 sngi.
Ki Pulit ki ïathuh ba u Bah Storgy ula sam shithi dawa pisa na ka bynta ka HNLC kaba la wanrah ka jingrit mynsiem bad jingsheptieng jong kiba bun ki nongkhaïi ha nongbah Shillong.
U Bah Storfy u dei u dkhot ka HNLC uba ïajan bha bad u Deputy Commander-in-Chief ka HNLC.U dei u PSO jong u A Hazarika ba khot sin u Manbhalang Jyrwa, uba dei u Vice Chairman ka HNLC uba la ïehnohkam hapdeng ka jingïakren ïasuk.
Shillong, Lber 11: Ka seng Hynñiewtrep Youth Council (HYC) ha ka sngi Nyngkong, kala maham jur ïa ka Northeast Sunshine Trust (India) bad kiwei kiwei ki Agent Sorkar ba kim bit da lei lei ruh ban khyllie biang ïa ka kitab tih Uranium hapoh ka Jylla.
“Ka HYC: CEC lyngba kane ka kyrwoh ka kwah ban phah ka khubor kaba shai sha baroh kito ki Agent jong ka Sorkar India ne ka Sorkar Jylla ba kidei ban sangeh shi syndon ia kino kino ki jingthmu ban pyrkhat ne mutdur ba kin khlong lane tih ïa u Uranium na ka Bri U Hynñiewtrep," ong u President ka HYC u Bah Roykupar Synrem.
Une u Nongïalam ka HYC ula ong ba ka HYC ka ïeng ha ka nongrim kaba skhem bad ka jutang ba la khlei ba kan ym shah ban khlong ïa une u marpoh khyndew na kane ka Ri.
“Kumba ngi lahdep ban kren naduh ki sngi bad ki snem kiba lahdep, haduh mynta ka kynti ruh ngi ïaineh skhem ba ngi pyrshah jur ïa kano kano ka jingpyrshang ban khyllie biang ïa ka kitab tih Uranium napoh kane ka Ri ka jong ngi," ula ong.
“Ngi kren ruh da kaba shai ba kum ka Seng bad ki dkhot ki jong ka baroh, ngi long kiba lah kloi ban ïakhun da kaba kano kano ruh ka lynti ban pynthikna ba ka Sorkar India ne ka Sorkar Jylla kan nym dei ban ïohlad ban pyrshang pynim biang ïa kane ka mat namar kan bha ba ngin ïakhun mynta ban ïa kaba ieh ban ïap bad duhjait ka Jaitbynriew lyngba kane ka bih jong u Uranium," ula bynrap.
Ha kajuh ka por, ka HYC ka pynrem jur bad maham tyngeh ruh ïa ka Founder Trustee bad Chairperson ka NEST (India) kong Elizabeth Nongbri bad kiwei kiwei ba kim dei dei ban pyrshang mushlia laplah ïa kane ka kam ïap kam im jong ka Jaitbynriew.
“Lehse kane ka briew ka kwah ban sngewthuh (testing the waters) ïa ka sur jong ki khun samla bad ki dkhot ka Jaitbynriew bad hadien pat ka pyrshang ban len noh ïa kaei kaba ka lah dep ban thoh.
To tip tang kawei ba kum ki Sengbhalang ne ki kynhun bapher bapher, ngi lah ban don ïa shibun ki jingïapher ha ki lama ba ngi don, hynrei ngi long kawei ka jingmut bad ka jingthmu bad, “kata ka long ban ïada bad pynneh pynsah bad khamtam eh ban ïaleh khlem kynrandien na bynta la ka Jaitbynriew," ula ong.
Shillong, Lber 11: Ka North East Sunshine Trust (India) ka la hap ban pan map na ka seng Khasi Students Union (KSU) halor ka shithi ba ka thoh sha u Myntri Khynnah ka Department of Atomic Energy, (kaba ka kam ba kam pat phah) ba pynpaw ïa ka jingkwah ban tih noh ïa u Uranium hapoh ka Jylla.
Ka Nongseng bad Chairperson ka NEST (India) ka kong Elizabeth Nongbri, ka la phah da ka shithi sha u President ka KSU Bah Lambokstar Marngar ban pan map bad ba la pynsangeh noh ïa ka shithi ba ïadei bad ka jingkwah tih ïa u Uranium ha Jylla Meghalaya.
Shithi pan map“Ngi babe jur halor ki synboh ba don ha kane ka shithi kaba la pyllait paidbah lyngba ki rynsan social media da ki briew ki bym lah ban tip.
Ka seng jong ngi kam don jingmut lane pynshlur ne kyrshan ïa kum kine ki project" kala ong ha ka shithi.
“La pynthikna ba kane ka shithi kaba dang dei tang ka draft, ym pat phah satia sha uba la jer kyrteng" kala bynrap.
Nongstoiñ, Lber 11: U kyrtong MP na Shillong Seat u Bah Vincent Pala ha ka sngi nyngkong jong ka taiew, u la lum la lang ïa ki nongkitkam bad nongkyrshan ka party Congress na West Khasi Hills na ka bynta ban ïa syllok shwa ban leit sha ka lympung ïalap elekshon sha ki bynta bapher bapher ka District bad ka Jylla.
Ha ka jingïalang kaba la long ha Congress Bhavan Nongstoiñ, la donlang ruh u Bah Gabriel Wahlang MLA Nongstoiñ, MLA Mawhati Bah Charles Marngar, ki nongkitkam ka seng Congress na West Khasi Hills, kata naduh ka Mahila, Youth Congress bad ki nongkyrshan, ki la don shim bynta ban ïakren halor ki kam kiba ïa dei bad ka jingpynkhreh ïa ka elekshon MP.Na ka liang u Bah Gabriel Wahlang u la pynshai halor ka jingmut jong kane ka jingïalang, da kaba u la ong ba kane ka dei ka lad kaba biang eh ba kum ki nongkitkam bad nongkyrshan ka party kin ïoh ban ïakren markhmat bad u kyrtong MP shwa ban don ki jingïalang paidbah ha kylleng ki jaka.
Namar bunsien ynda la pynlong jingïalang paidbah, bun na ki nongkitkam kim shym ïoh lad ban ïakynduh ne kren markhmat bad u kyrtong.
U Bah Charles Marngar u la ong ba dei ka seng Congress kaba la ai ïa ka Jylla Meghalaya naduh u snem 1972 ha ka por jong ka (L) Indira Gandhi ha ka por ba ka long Prime Minister, ka la wan hi dalade ha madan Nongthymmai Shillong ban ai ïa ka Jylla.
“Ngim dei ban klet ba dei ka seng Congress kaba la ai ha ngi ïa ki jinglaitluid kiba bun, naduh ka riam ka beit, ka ktien ka thylliej, riti dustur bad ka niam ka rukom.
Lada ym don ka seng Congress wat ka District Council ruh ngim don ban ïada ïa ngi.
Shibun bah ki kam ba ka seng Congress ka leh ïa kaba ngim lah shuh ban siew kylliang", ong u Bah Charles Marngar.
“Lada ngi kren ïa ki kam pynroi ruh naduh ki surok bah National Highway, ka NEHU, ka NEIGRIHMS, ka skhim 100 sngi, ka smart card bad lada ngi kynmaw ba wat ki mar bam mar dih ruh ha ka por ka sen Congress ka long kaba bit kaba biang.
Kine ki long katto katne kiba ka seng Congress ka leh na ka bynta ki paidbah", u la ong.
U la ong ruh, “I Ma Vincent Pala I la long MP 15 snem hynrei bun bah ki jingkynthoh ki jingkylli pyrshah ïa I.Mano ban pyrkhat ba ka lyngkor ban kit ïa ki 36 tylli ki Constituency ka Shillong Parliamentary seat kam dei satia kaba suk.
Ngi ki MLA tang kawei ka Constituency ngi ktha khlieh namar kam dei kaba suk.
Hynrei ïa I Bah Pala bun ki kdew kti bad kylli ban ong hato I la leh aiu, ki klet pat ba u dei u MP u ba la ïoh ban kren bunsien tam hapoh Parliament napdeng ki MP na ka thaiñ shatei lam mihngi".
U Ma Pala haba ai jingkren u la ong, “Ka nongrim jong kiwei kiwei hi khamtam ka BJP kumba phi la ïohi ka long ban pynpharia ïa ngi.
Ha ki jaka ba don ki Muslim bad Hindu, pynïashrut ïa ki, ha ki jaka ba don tang Khristan ki pynïashrut ïa u Khasi bad Garo lane ïa ki Khristan bad ki bym long Khristan.
Kane ka dei ka rukom treikam jong ki kumba la jia ha Manipur hapdeng ki Meitei bad Kuki".
“Hapoh ka Jylla jong ngi ruh ka NPP ka la sdang pynpharia hapdeng u Khasi, Garo bad ki ba nabar bad khyndiat pa khyndiat kane ka rukom treikam jong ki ka ïaid napoh napoh hapoh ka jingïalam ka BJP", u la ong bad bynrap, “Kane ka dei ka jingïapher hapdeng ka Congress bad ka BJP bad kiwei kiwei".
“Ka VPP kum ka party thymmai ka long thik kum ka AAP hapoh India kaba shu kular ïa ka bneng ka khyndew bad ban ong ba ngi long kiba hok.
Hynrei ynda la pynjop ïa ki tang mar shiteng ka samoi ki la don hapoh Jail, namar ki jingkular kim ïahap bad ka kam ba ki leh.
Ban shu kular bad ban pynheh ka suk hynrei ban synshar pat kam dei satia kaba suk", u la ong.
“Ka jingïapher hapdeng ka Congress bad kiwei ki party ka long ba kaei kaei kaba ngi kren ngi kular lyngba ki manifesto jong ngi, ngi leh ïa kata wat lada ngim lah ban leh 100 na ka 100 ruh.
Katba ka BJP bad kiwei kiwei ki party pat ki shu pynbiej paitbah.
Peit na ka NPP myn kane ka kular pynïoh kam 5 lak ngut bad pyllait dewiong.
Hynrei haduh mynta la urlong ki jingkular.
Ban shu kular por elekshon ka suk hynrei ban leh ta ka eh palat".
“Ha ka Congress nalor ba ngi ïoh ki lad jingïarap bad ki kam pynroi, ngi donkam ban pyrkhat khamtam eh ïa ka shong suk shong saiñ jong ka ri bad ki jaidbynriew.
Kata hi ka dei ka kam kaba kongsan eh hapoh ka ri ka jong ngi".
“Peit aiu ka BJP ka leh, ka la pass ïa ka aiñ CAA haduh ba ki paidbah ki la pyrshah jur, pynban ka pass jubor.
Ka UCC kaba ktah ïa ka riti dustur jong ngi, ïa ka hiar pateng jong ngi, ka shongkha shongman jong ngi, ka BJP ka thmu ban iuhroit.
Lada phai ha baroh hi ki liang ngi ïakynduh jingeh bad ki jingeh ki ap hakhmat jong ngi.
Dei tang ka Congress hi kaba ai ka jingshngaiñ bad ka jinghun sha baroh ki nongshong shnong hapoh ka ri", u la ong.
Nongstoiñ, Lber 11: Ka synjuk ki nongñiah kali Tourist Taxi Nongstoiñ lane JAC Tourist Association ha ka janmiet sngi nyngkong, ka la pynlong ïa ka jingthang mombati ha jingkieng Nonbah bad dawa jur ïa ki bor jong ka aiñ ba ki dei ban leh ei ei noh ban ïohkem sa ïa kiwei pat kiba donktilang ha ka ban shim noh ïa ka jingim jong u (L) Macborn Bonnyson Kharbani.
Ki nongkren kiba la ai jingkren hadien ka jingthang mombati naduh ki sengbhalang bapher bapher, seng samla shnong, seng nongñiah kali bad kiwei, ki la pynpaw ïa ka jingdawa na ki bor ka aiñ ba ki dei ban shimkhia bad pynkloi ban ïoh kem ïa kiba dang phet rieh haduh mynta bad ban pynshitom ïa ki katkum ki kyndon jong ka aiñ.
Napdeng ki nongkren don kiba la pynpaw ba lada ka tnad pulit ka thong haduh shi lak tyngka ïa kiba ïoh jingtip ïa kiba pynbthei bom.
Hato balei ki pynslem pat ban kem ïa ki nongpynïap briew.
Don ruh kiba la ong ba dei ban leh ei ei ïa kiba donkti ban pynïap ïa utei u samla, lym kumta kim banse ban kem hi ïa kitei baroh kiba donkti pynïap briew.
“Hato phi sngew hun mo ïa kum kane ka jingleh shilliang jong ki bor ka aiñ, ban pynbna buskit ïa kiba ai jingtip ïa ki nongpynbthei bom.
Katba ïa ki nongpynïap briew haduh mynta kim lah satia ban kem ne leh ei ei.
Ka jingkylli ka long balei haduh mynta ym lah ban kem ïa kita ki nongpynïap briew kiba donkti pynïap ïa u samla ha ka jingjia kaba dang shu jia ha ka 3 tarik", ong u Bah H.Lyngkhoi uwei na ki nongkren bad nongïalam sengbhalang hapoh ka thaiñ.
Shillong, Lber 12 : U Chief Executive Member (CEM) ka KHADC ha kane ka sngi Nyngkong u la wanrah ïa ka mang tyngka na ka bynta ka snem treikam jong u snem 2024-25 kaba duna 4,33,410 tyngka kaba mut ba ka jinglut ka kham heh khyndiat ban ïa ka jingmih.
U CEM u la ong ruh ba ka jingmang ban pynlut ha kane ka snem ka kot sha ka 329,07,00,710 tyngka (329.07 klur tyngka) katba ka jingmang ka pisa kaban mih ka long 329,02,67,300 tyngka (329.02 klur tyngka).
U CEM u la ong, ba kane ka mang tyngka la pynlut na bynta ka tnad General Administration Department, ka Law Department, ka Revenue Budget bad Finance Department, ka tnad Forest, ka tnad Administration of Justice & Judicial, ka Tnad Legislative, ka tnad Pule puthi, Civil Work and Development, Enforcement Scheme for Protection of Tribal Land and Interest.
Ha kajuh ka por ka por u la ïathuh ba ki tnad kiba pynmih khajna ïa ka Council pat ki kynthup ïa ka tnad Land Revenue, Forest, ka tnad Administration of Justice, Market, Trade, Stationery and Printing, khajna na ki marpoh khyndew, khajna na ki kali, Professional Tax, Civil Works Department, kiwei kiwei ki jingpynlut (Miscellanous Receipt), Khajna na ki khyrdop, ka jingïarap na ka sorkar jylla bad ruh na ka Khasi Hills Building Structural Regulatory Authority.
U CEM u la ong ruh ba ha kane ka snem 2023-24 ka Executive Committee ka la lah ban wanrah bad mynjur ïa ka Administration of Elaka (Amendment) Bill, 2023 ban pynkup bor shuh shuh ïa ki dorbar shnong bad ruh ïa ki seng kynthei bad seng samla ha ki shnong.
Nangta u ong ruh ba nalor ka United Khasi Jaintia Hills District Fishery (Amendment) Bill, 2023 ban ïada ïa ki dohum dohwah, ka Council kala wanrah ruh ïa ka Khasi Hills Autonomous District (Khasi Social Custom of Lineage) (Amendment) Bill, 2023 ban pynkup bor ïa ki Dorbar Kur.
Shuh shuh u CEM u la kdew ruh ba halor ka jingai jingbit ban shna iing, ka EC lyngba ka Khasi Building and Structure Regulatory Authority ka la pyrshang ban pynbha bad pynjanai ïa ka jingtreikam na bynta ban pynsuk ïa ki paidbah.
U CEM u la pyntip ruh ba halor ka jingai ïa ka syrnod trai jaka (Land Title Right Certificate) kaba dei ka dulir ban pynshisha ïa ka jinglong trai ha ka khyndew ka shyiap, ka Council ka dang kynduh jingeh namar ka jingdon ki notification na ka sorkar.
“Halor kane ka Executive Committee ka la shimkhia bad ka jingïakren bad ka sorkar jylla ka dang ïaid shakhmat bad kyrmen skhem hadien ba ngi la lah ban weng jingeh ka jinglum na ka jingai Land Title Right certificate kan ïarap ban kyntiew shuh shuh ïa ka ïoh ka kot jong ka council.
U Bah Pynïaid ula pyntip ruh ba ka EC da ka jingïarap jong ka sorkar pdeng lyngba ka National Land Records Modernisation Programme kan sdang ban buh rekod ïa baroh ki khyndew ki shyiap hapoh u pud u sam jong ka council bad ngi kyrmen ruh ba lyngba kane ka skim kan ïarap bad pynsuk shibun ïa ki rukom buh jingthoh ba tikna ïa ki jaka puta.
Ha kajuh ka por u CEM u la ong ruh ba ha kane ka Dorbar Mangtyngka ym shym la lah bn pyni jinglut bad jingmih jong u snem 2023 – 2024 namar ba ym pat ïoh lum lut ïa ki jingkheiñ.
Kumta u la ong ba ïa kane kin sa pyni ha ka Mangtyngka jong u snem 2025-26.
Shillong, Lber 11:U Myntri Rangbah ka jylla u Conrad K Sangma ha ka sngi Nyngkong u la buh ïa ki 3 tylli ki mawnongrim na ka bynta ki projek jong ka New Shillong Water Supply Scheme, ka land reclamation project hapoh ka jaka jong ka Waster Processing and Disposal kaba ha Marten Mawlai bad ka jingshna ïa ki surok shnong kiba hapoh ka New Shillong Township kaba ha ka shnong Mawkhanu, Mawpdang.
Ha kane ka prokram u Symbud Myntri Rangbah ka jylla u Bah Sniawbhalang Dhar, u Myntri ka tnat PHE u Marcuise Marak bad ka Myntri ka tnat ka Koit ka Khiah ka Dr.Ampareen Lyngdoh bad u Chief Secretary u Bah D.P Wahlang ki la donlang kaba la pynlong hapoh ka shnong Mawkhanu, Mawpdang.
Haba kren ha ka jingïalang u Myntri Rangbah u Conrad K Sangma u la ong, “Ka long kaba ai jingkyrmen ban ïohi ïa ka jingïashim bynta jong ki nongshong shnong bad ka rukom pynïaid jong kane ka prokram kaban sah jingkynmaw.
Kine ki 3 tylli ki projek kiba la sdang mynta ka sngi, ki wanrah ka jingïajan jong ka jylla sha ki mawjam jong ka jingïohi jngai ba kane ka sorkar ka don na ka bynta ka jylla".
Haba ïathuh ba ïa ka New Shillong Water Supply Project, kaba la kot sha ka jinglut kaba T.1600 klur ka long kawei na ki jingbei tyngka kaba heh jong ka jylla, na ka liang u Myntri Rangbah u la ong, “Kane ka New Shillong Water Supply Scheme ka la long kawei na ki projek kiba heh kiba la shim hapoh ka khana pateng jong ka jylla.
ïa kane ka projek la mang kumba T.1,600 klur ha kaba na ka lajan T.500 klur lah dep ban pyllait na ka bynta ka jingsdang kaba nyngkong ne ka first phase bad la buh ka thong ban pyndep hapoh ki 36 bnai".
Kane ka New Shillong Water Supply Scheme kan ïarap ban pyndap umbam umdih na ka bynta ka Shillong bad ïa ka New Shillong Township ba kynthup ïa ki jaka pule bad ki ophis, bad ïa ki 32 tylli ki shnong kiba ha ka jingbun briew kaba mynta kaba long 29,889.
Kane ka jingsdang ka long ban shakri ïa ka jingkiew ka jingbun ki nongshong shnong, kaba la buh ïa ka jingbun briew kaba 198,997 ngut la kumno kumno ha u snem 2042, bad ka jingbun briew ka ban sa kiew sha ka 413,701 ha u snem 2057.
Ha kaba ïadei bad ka jingtei ne jingshna ïa ki surok shnong hapoh ka Shillong Township, u Myntri Rangbah u la ong ba ïa ki surok ba la mut ban shna ïa ka shnong Mawkhanu kan long ha ka jinglut kaba T.185 klur.
U la ïathuh ruh halor kiwei pat ki surok kiba dang pyntrei kiba hapoh ka New Shillong Township ban ïarap ha kaba ïadei bad ki jingpynïasoh ïa ki surok bad kiwei ki lynti kiba la kot sha ka T.343 klur kiba dang ïaid hapoh ka New township, kaba kynthup ïa ka shnong Ummir sha Mawkhanu bad Kynoton sha Lyngkien, Bellefonte sha new township, ka Diengpasoh sha Shillong bypass, bad Bribah Mawpat bad sha new township.
Ha ka phase kaba 2 jong ki surok, ki surok kiba hapoh ka 16.6 Km kaba da ka 15m ka jingïar bad ka 3.2 km jong ka 2-lane da ka jingïar kaba 7.5m la tyrwa ha ka jinglut kaba T.185 klur.
Kine ki surok la khmih lynti ba kin pyndep ha shwa ban kut jong u snem 2026.
Haba ïadei bad ka land reclamation project kaba don hapoh ka jaka jong ka Waste Processing and Disposal kaba ha Marten, Mawlai, u Myntri Rangbah u la ong, “Ka jaboh kaba la lum lang hapoh kane ka jaka ka la long ka jingsngewkhia ym tang ïa ki nongshong shnong ha kane ka thaiñ hynrei na ka bynta ki briew jong ka jylla baroh kawei.
Ngin pynkylla ïa kane ka jaboh sha ka jingmih kiba lah ban pyndonkam biang bad shna biang".
U la ong ba ïa ka project yn pyndep hapoh ka 12 sha ka 18 bnai.
“ïa kane ka jaka bret bad theh ñuit yn pynkylla sha kaei kaei kaba ki paidbah kin lah ban pyndonkam bad ai jingïaroh bad ïa kane ka juh ka rukom yn sa leh kumjuh sha kiwei pat ki jaka sor jong ka jylla," u la bynrap.
U la ong ruh kumjuh ba ka sorkar jylla ka la ruid dak ban pynïar ïa ki kam bad ki lad pynroi jong ka jylla bad ban wanrah ka jingkylla kaba bha na ka bynta ki nongshong shnong ka jylla.
“Ka sorkar MDA ka dang ïaitrei da ka jingïohi kaba shai bad ka jingruid dak ban kyntiew ïa ka jylla sha kawei ka jylla hapoh ki 10, 25 bad kumjuh ruh wat sha ki 50 snem", u la banjur.
“Ha kine ki 4 snem ban wan kan long ka jingkylla na ka bynta ka jylla bad ki nongshong shnong.
Kane ka New Shillong township kaba kynthup ïa ka Knowledge City bad ka Administrative city lah dep ban buh hapoh ka mang tyngka kaba T.10,000 klur na ka bynta ki kam pynroi, ka ban wanrah ïa ka jingpyndap kam ïa kumba 50,000 hajar tylli ki kam ba thylli," la bynrap u Myntri Rangbah.
Haba ïathuh halor ka jingangnud jong ka Sorkar Pdeng ban thaw sa kumba 8 tylli ki sor ba thymmai ne ki new township lyngba ka ri, u Myntri Rangbah u la ong ba ka New Shillong Township ka Meghalaya hapoh ka jingpyrkhat jong ka sorkar Pdeng kan sa nangïoh ïa ki jingïarap pisa bynrap ba kot sha ka T.500 klur.
U la ïathuh shuh shuh ba baroh ki kam jong ka sorkar la pynïasoh da ki jingthmu kiba don jingïohi jngai jong ka jylla ban kynjoh ïa ka thong jong ka ïoh ka kot kaba 10 billion US dollar bad ban kyntiew ïa ka jingïoh jingkot ki nongshong shnong.
Shillong, Lber 11: Ka Seng HNLC ka la kyntait ba u Bah Tarson Lymba udei u dkhot ka Seng, hynrei ka la long ba une u dkhot ka HNYF udei uba ïadon bynta ha ka jingïakren ïasuk ka Seng bad ki bor sorkar, namar u ju leit bud ïa u Bah Sadon Blah, uba long u Ksiang jong ka Seng (HNLC) ha ka jingïakren ïasuk bad ki bor sorkar.
Ka kyrwoh ba la phah da u Bah Saiñkupar Nongtraw, General Secretary ka Seng uba long ruh u Publicity Secretary, la ong ba ka Seng ka pynrem jur ïa kane ka jingkem ki Pulit ïa u Bah Tarson, u bym dei satia u dkhot ne u nongkyshan ka HNLC.Ka HNC, ka kynnoh ba kane kadei tang ka bui treikam kaba ju leh da ki Pulit ban kem pathar ïano ïano haba kam lap ïa ki briew kiba donkti shisha ha ka jingjia.
“Lada ki briew kiba donkti ha ka jingïakren ïasuk ki shah pyndik ha ki Pulit, mano ban dang shaniah shuh ha ki jingtreikam ki bor sorkar lada ka HNLC ka wan bian na ka bynta ka jingïakren ïasuk?", la ong u Bah Saiñkupar, da kaba bynrap ruh ba ka jingshisha ka paw na ka jingpharep bad siat ïap ka sorkar ïa u Bah Cherish uba la thmu ban wanrah jingsuk ha ka jylla.
Ka Seng ka pynrem jur ruh ïa ki nongmihkhmat paidbah ka jylla kibym shym la lah ban ïada ïa ka jingsynshar paidbah ha ka Bri u Hynñiewtrep, hynrei kiba la pynlong pynban ïa ka ri kum ka ri jong ki briew kiba riewspah bad ba la synshar ruh da ki briew kiba heh spah.
“Kine ki la long tang ki puppet ne ki tyngshop jong ka sorkar India", la ong u Bah Saiñkupar.
Ha kaba ïadei pat bad ka jingkem ki Pulit ïa u Ebakordor Nongpluh, ka HNLC ka ong ba udei u nongsyntiat ne u Informer jong ki Pulit.
Ka kyrwoh ka ong ruh ba ka Seng kam pyrshah ïa ka jingsuk, hynrei ka jingsuk kam dei ban wan pat da ka lynti jong ka jingthombor bad ka jingbanbeiñ.
U nongïalam ka HNLC, u la ong ba ka sorkar kadei ka nongban beiñ bad ka HNLC kadei kaba shah ban beiñ.
Hynrei lada ka ri ne ki paidbah ki shah knieh noh ka khyndew ka shyiap shano kan wan kata ka jingsuk.
U Bah Saiñkupar, u la ong ruh ba ka India mynta la 76 snem kam shym la don satia ha ka jingsuk bad ka jingsuk kan nym wanrah ruh katba ka dang don ka jingsynshar leh shiliang khmat, ka jingthombor, ka jingnoh shiliang ka aiñ ka jingshet kylla bad ka jingsynshar donbor.
Shuh shuh ka Seng ka la ong ba ka jingsynshar ha ka ri mynta ka dap tang da ka briew kiba thombor, ki nongpyniap ïa uba rit baria, ki riew thok riew shukor bad ki riewsniew, ha kaba na ka por sha ka por ki bor sorkar ki pynkheiñ ïa ka jingïateh kular bad ki Hima Khasi.
Nalor kata la thombor bad ñion beiñ ïa ki nongïalam Hynñiewtrep kiba ka sorkar kam sngewtynnad satia ïa ki.
Ka Seng ka ong ruh ba ki bor sorkar ki la donkti ha kaba pynïap klep ïa ki nongïalam lyngba ki fake encounter ne kata ka jingïasiat markylliang ba shu thok.
“Phi la pynïap ïa u Bah Cherish, phi la rahbor ïa u Sib Sing Syiem, phi la ñion ïa u Wickliffe Syiem da kaba pynbor ïa u ba un moih noh na la ka jong ka It ka Hima.
Phi lah ban ong ba ngin tieng da kaba leh kumne, hynrei ngim tieng bad ngin ym kynran dien, hynrei ngin tur beit shakhmat", la ong ka Kyrwoh ba la phah bad soi da u Bah Saiñkupar Nongtraw.
Shiillong, Lber 11: Ki Pulit ka jylla ki la kem arngut ki briew kiba la suba ba ki donkti ha kaba jingpynbthei bomb IED ha Them Mawlong, ha haka ba ju ïeng ki bus kamai kaba la jia ha ka miet 9 tarik mynta u bnai.
Katkum ka kyrwoh ba la phah da u SP East Khasi Hills District, u Rituraj Ravi, la ïathuh ba kiba la shah kem ki long u Ebakordor Nongpluh, 26 snem ka rta na West Jaiñtia Hills, uba la shah kem na Shillong.
Uwei pat udei u Bah Tarson Lymba 58 snem ka rta uba la shah kem na Dawki.
Ïa kine baroh arngut la leit rah hakhmat ka ïingbishar mynta ka sngi bad ki Pulit ki la ïoh bor ban tohkit ïaki shiphew sngi lynga ka Police Custody.
Ki Pulit ki la kam ba ki don ki sakhi kiba biang ba kine arngut kidei kiba ïadon bynta ha kane ka jingpynbthei bom IED ha ka Them ïew Mawlong ha ka 9 tarik mynta u bnai.
Hadien kane ka jingshah kem jong u Bah Tarson, ki nongïalam ka HNYF hapoh ka jingïalam jong u Bah Sadon Blah, Presaident ka Seng ki la leit ban ïakynduh ïa ki Pulit, namar ba u Bah Tarson udei u Disciplinary Secretary ka HNLC.Haba ïakren bad ki lad pathai khubor, u Bah Sadon, u la ong ba ka Seng kam kwah ban ong than ha kaba ïadei bad ka jingshah kem u Tarson bad halor ka jingtohkit ki Pulit ba u don bynta ha kaba pynbthei bom IED ha Them ïew Mawlong, hynrei u la ïathuh ba u Bah Tarson udei uba ïadon bynta bad ka jingïakren hapdeng ka HNLC bad ka sorkar, namar dei ma u uba ju leit shaw ïa ki nongïalam ka HNLC haba ki wan kiew na Bangladesh sha Meghalaya ban ïashim bynta ha ka jingïakren ïasuk, namar u ithuh lynti ban ïalam ïa ki sha jaka ba ki sah.
Ha kajuh ka por u la ong ba kane ka jingkem jong ki Pulit ïa u Bah Tarson ka lah ban dei ba ki shu pharep, namar ba ki nongïalam jong ka Seng naduh ba pynbna ka HNLC ban weng noh na ka jingïakren ïasuk, ki la shah pyndik ha ki Pulit bad wat ma u ruh u la shah pyndik arsien laisien, ha kaba ki la khot hajir ne shah talasi haba leit jingleit da ki kali.
Lah ban kdew hangne ba ka jingpynthei bom IED ka la jia ha ka miet Sngi Saitjaiñ ha jaka ieng Bus jong ka Shillong Syndicate, ha Them ïew Mawlong kaba don ha syndah jong ka Them Metor.
Ha kane ka jingbthei bom, kawei ka dukan ka la pra bad pait lut ki ïit bad uwei u briew u la mynsaw.
Shillong, Lber 12 : Ka National People’s Party (NPP) Umroi Block hynne ka sngi ka la pynkup burom ïa i samla Boniffila Shullai, i thei ïalehkai phutbol ba mihkhmat ïa ka India ha ka lympung U-16 jong ka South Asian Football Federation kaba dang shu lah shen ha Kathamandu, Nepal.
Itei i samla i la poi hynne ka janmiet sngi Ba – ar hadien ba i la wanphai na Nepal.
Ïa ka samla Bonifilia la pdiang burom da u Bah PR Rynghang General Secretary ka NPYF State Unit ryngkat ki nongïalam ka NPP Umroi.
Kumban shu kdew hangne, katei ka samla na ka jylla ka la ïoh ban donlang bad ka kynhun ïalehkai ka India ha ka thup ba nyngkong (First XI) ha ka jingïakhun final jong ka SAFF U16 Women’s Championship 2024 ba khatduh pyrshah ïa ka Bangladesh kaba la kut noh da ka jingshah rem lyngba ka jingshut penalty da 3-2 kol ha kane ka sngi U Blei.
Ha ka jingïalehkai ka India ka la ïalehkai bha naduh ba sdang da kaba ïoh ban pynkhih jar tang ha ka minit kaba saw lyngba ka Anushka Kumari na ka bol kaba la pashat kham najngai da ka Bonifilia.
Tangba ka jingkyrmen jong ka kynhun ka la pjah noh hadien ba ka thei ïalehkai ka ri, ka Shweta Rani ka la kum thep noh sha kol la jong ha ka minit kaba 70 jnog ka kylla miet kaba la pynlong ïa ka rai rem rai jop ban poi sha ka tie-breaker.
Ka ‘thei apkol ka Bangladesh ka Yearzan Begum ka la lah ban pynpaw ïa ka jingtbit ha kaba ka la lah ban pyllait na ka jingshah thep haduh lai sien ha ka tie-breaker bad kaba la lah ban pynurlong na ka bynta ban rah syndon ïa ka nam lahduh.
BDWS.Shillong, Lber 12 : Ki nongïalam na ka North East Sports Association (NESA) ha ka 09 tarik mynta u bnai hapoh ka jingïalam jong u Bah John F Kharshïing, Secretary General, NESA ba dei ruh u Working President ka Meghalaya State Olympic Association ryngkat u Bamang Tago, Secretary General, Arunachal Pradesh Olympic Association ki la leit ban kynduh ïa u Prof (Dr.) Manik Saha, Myntri Rangbah ka Tripura bad ruh ïa u Myntri ka tnad Sport katei ka jylla, u Tinku Roy ban ïa syllok kumno ba ki nongïalehkai na katei ka jylla kin ïoh ban shim bynta ha ka 3rd North East Games 2024 kaban long ha Nagaland naduh ka 18tarik haduh 23tarik Lber, 2024.
Ha kane ka jingïakyn duh la donlang ruh ki ophisar na ka tnad Sports jong ka Tripura, nangta ki nongïalam jong ka Tripura State Olympic Association bad ka Tripura Olympic Association nangta ka Tripura Sports Council nalor kiwei kiwei.
Katkum ka kyrwoh la ïathuh ba katei ka jingleit kynduh kadei hadien ba ka NESA ka la shim ïa ka rai ban phah da katei ka kynhun ban leit jurip bad leit sngap ïa ka jingeh kiba mih ha katei ka jylla namar ki don haduh ar kynhun hapoh ka jylla kiba ïa knieh ban phah nongïalehkai sha katei ka NE Games.
“Ha kane ka jingïakynduh, ka NESA ka la lah ban ïasyllok bad ki bor sorkar bad ki bor kynhun ïalehkai bapher bapher ban wanrah ka jingïabeit ha kaba la phah ïa ka kyrteng jong ki nongïalehkai na ka jylla Tripura.
Mawkyrwat, Lber 12: Ka Young Pirates ka la ïoh ban pynhap pyrda noh ïa ka lympung ïalehkai kynjatbol kaba la tip kum ka 1st T.L.Pariong Memorial Football Tournament 2024 ha kaba ka Ïawpaw Football Club bad ka Thiepdiengan Football Club ki la poi sha ka phainal.
Lah ban kdew ba kane ka Young Pirates ka dei kawei na ki Seng Samla hapoh jong ka Seng Samla Shnong Rangthong, South West Khasi Hills District kaba la pynlong ïa kane ka jingïalehkai kum ka dak ka jingsah jingkynmaw ïa u babu T.L.Pariong uba la khlad noh bad uba dei u Myntri barim jong ka shnong Rangthong uba la noh synniang shibun ïa ka shnong ka thaw mynba u dang don ha ka sla pyrthei.
Ha ka jingïalehkai phainal ka Ïawpaw Football Club ka la long ka lahduh, ha kaba ka la pynliem noh ïa ka thiepdiengan Football Club da 3 – 0 kol.
Ha kane ka sngi la ïadonlang ruh da u khun khatduh jong u babu T.L.Pariong, u Myntri jong ka shnong Rangthong, u bah Kitborlang Nongrem kum u kongsan uba ha ka juh ka por u dei u State President jong ka NPYF, lem bad kiwei kiwei de ki riew rangbah jong ka shnong.
Mawkyrwat, Lber 12: Hadien shi sngi jong ka jingdkut ka jingkieng ha wah Umshangkhar ha shnong Larem, South West Khasi Hills District kaba dei ka surok kaba pynïasnoh ïa ka Mawkyrwat bad ka Pariong shaduh ka surok bah National Highway, u MLA ka Mawkyrwat bah Renikton Lyngdoh Tongkhar mynta ka sngi jong ka 12 tarik u bnai Lber, 2024 u la hiar jurip ha ryngkat ka jingïadonlang ki ophisar na ka tnad PWD (Roads) ban peit ïa ka jinglong jingman jong katei ka jingkieng.
Hadien ka jingjurip, u bah Renikton Lyngdoh Tongkhar haba kren ha ki lad pathai khubor u la ong ba kane ka jingkieng ka lah ban dkut noh namar ba ka la rim palat kaba la kot sha ka 50 snem ei ei bad dei na kata ka daw ka sa dkut bad shuh shuh ka jingtrei ka dei ha ki por ba rim kim shem la mang katkum ka juk kaba mynta kaba la bun ki kali heh, kumta kane ka jingkieng ka la dkut noh.
“Ïa mynta shi por ngin peit shwa da kaba shna da ka surok Subway khnang ba ki paidbah nongleit nong-wan kin nym ïa kynduh bad ba kin ïoh ïaid biang na kane ka lynti kumba ki ju ïaid", ong u bah Renik.
La synrang da u bah B.Shylla, Assistant EE ka PWD (Roads) Mawkyrwat Division bad kiwei.
K i paidbah Khasi-Pnar ki ju sngew sarong ïa ka rukom synshar kaba la hiar pateng na ki longshuwa manshuwa.
Ka rukom synshar ka long ha ki lai bynta – Ha trai eh don ki Dorbar Shnong, halor jong ki don ki Dorbar Raij/Dorbar Elaka bad halor jong kine ki ar kyrdan pat don sa ki Syiem kiba synshar ïa ki hima kiba kynthup ïa bun tylli ki raij.
Ha ri Jaintia te mynta ym don syiem ba synshar hynrei don da ki doloi kiba long ruh ki nongleh niam bad ki nongknia nongkhriam.
Ka jylla Meghalaya, ryngkat bad ka Mizoram bad Nagaland ki la lait noh na ka aiñ Panchayati Raj Act kaba mut ka jingsynshar kaba ha trai eh – kata ka synshar khadar ha shnong tangba ïa ki nongkitkam ïa kita ki Panchayat dei ban jied da kaba thep vote.
Ka jingkyntait ïa ka Panchayati Raj la ong namar ba ha kine ki ri lum lah don lypa kita ki rukom synshar shnong kiba naduh hyndai.
Hynrei kane ka jingkyntait ïa ka Panchayati Raj ka la pynduh nong shibun eh ïa ngi shane namar ba ki nongsynshar shnong kumba long mynta kim don ka pisa bad ki lad pynroi ïa ki shnong ki thaw namar ba kim ïoh ïa kata ka “direct funding," lane ka jingbei pisa na ka sorkar kmie kaba wan beit ha ka pla pisa kita ki Panchayat.
Ki syiem jongngi shane ki shu lum khajna na ki ïew ki hat bad na ki mar ki mata kiba mih na kane ka jylla bad leit die shabar jylla.
Ki District Council kiba peit ba khmih ïa ka jingtrei kam jong ki syiem/doloi bad ki dorbar raij/elaka bad ruh ki dorbar shnong, ruh kim don pisa ban bei sha kine ba kin trei ïa ki kam pynroi bapher bapher namar ki district council ruh ki shaniah ha ka sorkar jylla ba kan bei pisa ïa ki.
Hooid na ka por sha ka por ki district council ki ïoh ïa ka direct funding na ka sorkar kmie hynrei ïa kata ka pisa ki council ki pyndonkam ha ka ban pyntri kam ïa ki skim lajong.
Hooid ki district council ki ju ïasnoh lang hateng hateng bad ki shnong/elaka ban pyntrei ïa ki skim bapher bapher.
Hynrei ka jingwan pisa na na sorkar kmie kam long kaba bun.
Dei na kata ka daw ba ki district council ruh bun ba ki hap khrong khajna na ki ïew ki hat bad na ki dieng kiba pom na ki khlaw kiba hap ha ka jingpeit ki district council.
Ha kane ka juk mynta ka synshar shnong kam long shuh kum ha ki por hyndai ba ym pat don plastik bad kiwei kiwei ki tiar elektrik.
Ha ki por mynshuwa ïa ki kot ki sla la shu thang ha kper bad ïa ki jhur ki jhep bad kiwei ki mar bam na ïingshetja lah theh ha ka sboh kaba long ka thliew kaba tih hajan kper bad ynda lah dap kawei ka thliew la tep noh ïa ka bad tih na kawei pat.
Hadien 6 bnai ei ei kata ka thliew kaba lah dep tep lah ban tih biang bad ban khlong ïa ka sboh kaba bha eh bad thung jingthung ha kper.
Ha kane ka juk mynta ia ka jaboh na ïing kynthup wat ïa ka snep jhur bad ki jingbam ruh hap bret shabar ïing namar ym don jaka shuh ban theh niut shadien ïing.
Mynta ha kane ka juk baroh kiba shna ïing kim buh jaka ban ïoh tih liewsboh ban bret ïa ki jhur, ki snep soh, ki jingbam ba lah sniew bad kumta ter ter.
Ha ki por mynshuwa nga ju kynmaw ba ka don ka jingadong na ïing syiem haba ai jingbit ban shna ïing la ong ba dei ban ieh kumba 6 phut eiei ka jaka na u pud u sam bad bym dei ban shna ïing thik ha u pud khlem da ieh shuh tang shiphut ruh.
Ki shnong kiba dei ban peit ïa kine kiei kiei ruh ki ong ba ym don ba sngap.
Dei na kane ka daw ba wat halor ka wah ruh ki briew kim salia shuh ban shna ïing.
Peit ïa ka Wah Umkhrah ter ter naduh na ka tyllong jong bad phin ïohi ba ki ïing ki la ïeng halor ki wah.
Ki briew ki bret lut ïa u niut na ïing thik thik sha ka wah khlem jingsalia.
Ki klet pat ba ka wah ka dei kawei na ki tyllong um bad ka um ka dei ka jingim.
Mynta lada rngad lut ki wah nangno shuh ngin ïoh den um ban pynpoi sha ki lyngkha kba bad ki kper jhur kper soh? Ka sorkar kmie ka la pyntrei shaid shaid ïa kata ka skim Jal Jiwan Mission (JJM) kaba thmu mut ban pynpoi um ha man la ka thliew ïing.
Hynrei kiba bun ki tyllong um jongngi mynta ki lah bun ba rngad lut.
Bad wat lada ki wah ki dang doh ruh ka um kam long shuh kaba lah ban dih namar ba la jakhlia palat.
Lada dih ïa kum kato ka um ïohpang kpoh bad kiwei ki jait jingpang ruh.
Haba nga peit ïa ka Umiew ha Smit nga ishyrkhei bha namar ki briew ym tang ba ki sait jaiñ ha wah hynrei ki bret ruh ïa kito ki jingboh khunlung kaba don bad ka eit – khlem jingsalia.
Kham harum pat don sa ka jingsait kali baroh shisngi ha pdeng wah syndon.
Ka umphniang diesel bad petrol na ki kali ka la poi lut ha um.
Haba ka ïing syiem ka don hajan kane hi ka wah balei keiñ u Syiem Khyrim um leh eiei ïa kane? Nalor ba u Pa-iem u dei ruh u doktor nongai jingsumar ïa kiba pang ba shitom.
Ki nongsynshar shnong ha kane ka juk mynta ki dei ban long kiba ïohi jngai bad kiba pyrkhat ym tang ïalade shimet hynrei ïa ka paidbah paidlang kiba hap hapoh ka jingsynshar jong ki.
Nongstoiñ, Lber 12: Ki paidbah kiba shong ba sah ha ki bynta khappud bad ka jylla Assam, ki la mad shisha ïa ka jingeh ba khraw ha ka kit ka bah, ka pang ka shitom bad ha ka ïaid ka ieng khamtam mynta ka por lyiur namar ka jingbym don ki surok kali ba bha ban leit sha ki shnong ki thaw jong ki.
Ïa kane la pynpaw da ki nongsynshar shnong ka thaiñ Mawïamsyiem kiba hap hapoh ka Hima Nongmynsaw, kata ba kynthup ïa ki shnong ba don ha ka thaiñ Mawïamsyiem bad kiwei.
U bah Patstar Nongshlong, sordar ka shnong Mawïamsyiem u la pynpaw ïa ka jingsngew bynñiaw, namar ba ka sorkar Meghalaya ka la iehnoh khunswet ïa ki paidbah kiba don ha kitei ki bynta khappud.
U la ïathuh ba kumba long mynta ki don palat 10 tylli ki shnong kiba don ha ka thaiñ Mawïamsyiem, ki bym shym pat la ïoh pdiang satia wat tang khyndiat ruh ka jingïarap na ka sorkar jylla.
U la ong ruh ba hapoh ka shnong Mawïamsyiem, ka sorkar kam pat pyllait wat tang ïa ka khanasumari kaba la dep ban lum naduh kham mynshwa.
Kane ka la ktah bad pynduhnong shisha ïa ka shnong ka thaw, namar haduh mynta kim pat shym la ïoh pdiang wat tang u khaw rashon ne kiwei kiwei ki lad jingïarap na ka sorkar.
U la ong ba katei ka thaiñ kam ïoh wat ïa ki scheme kyrpang ïa kiba duk na ka sorkar India kum ka MGNREGA, PMAY, PMGSY, bad kiwei kiwei ki kam pynroi ka ba la pynlong ïa ka thaiñ ban shong sah ha ka jingdum.
Namarkata u la buh jingkylli ïa ka sorkar ba shaei ka buh ïa kita ki scheme border Road, ki scheme PMGSY bad kiwei kiwei kiba dei hok ban pynïoh sha ki jaka nongkyndong bad jaka khappud.
U la ong ba kane ka pyni ba ka sorkar jylla kumjuh ruh ki nongmihkhmat kim kheiñ briew bad kim don jingkitkhlieh ïa ki briew kiba don ha kitei ki bynta khappud.
U la ïathuh ba na ka liang jong ka jylla Assam ka la pyrshang katba lah ban theh ïa ki lad jingïarap wat sha kito ki jaka ba dang hap ha u pud jong ka jylla Meghalaya bad ki la don ki nongshong shnong kiba la kham sngew jan ïa ka Assam, namar ka kham leh bha hynrei haba phai pat sha ka jylla Meghalaya ka la shu pynbam tang da u dew ryngkhiang ïa u paidbah.
Namarkata, u la kyntu jur ïa ka sorkar bad kumjuh ïa ki nongmihkhmat ba kin shimkhia ban peit lem ïa ka khia ka shon ki paidbah kiba don ha kitei ki bynta khappud, khnang ba kin ïoh ban im lem kumba long kiwei pat.
Shuh shuh, u la pynpaw ruh ba kum ki nongsynshar shnong jong ka thaiñ, ki dawa ïa ka sorkar, khamtam ïa ki nongmihkhmat ba kan pynïoh noh ïa ka surok ban pynïasoh naduh Noapara-Mawïamsyiem-Umthli shaduh Kyrshai, khnang ba ki phew tylli ki shnong kiba don ha katei ka don ka thaiñ, kin ïoh noh ïa kaei kaba ki la angnud baroh shikatta na ka bynta ban kham pynsuk ïa ka kit ka bah bad ïa ka ïaid ka ieng.
Amlarem, Lber 12: U Sub-Divisional Officer (Supply), Amlarem Sub-Division u la pynbna paidbah ba ïa u khaw u ba hap hapoh ka skhim NFSA (AAY & PHH) bad ka Non-NFSA na ka bynta u bnai March, 2024 yn sdang ban pyllait noh sha baroh ki Fair Price Shop Dealers kiba don hapoh Amlarem haduh ka 15 tarik u bnai Lber, 2024.
Ïa ka bhah jong u khaw AAY yn sam ha ka jingthew kaba 35 kilo kawei ka longing, ym donkam siew Pisa.
Ïa ka bhah jong u khaw PHH yn sam ha ka jingthew kaba 5 kilo shi khlieh, ym donkam siew Pisa.
Katba ïa ka bhah jong u khaw Non-NFSA yn sam ha ka jingthew kaba 7.215 Kilo shi card ha ka dor ba ym palat ïa ka Rs.14/- shi kilo.
Lada don kino kino kiba shim da ka pisa ne ki bym ïoh ïa kitei ki mar jong ki, ki lah ban ujor ha u ba soi kyrteng harum da kaba thoh shai ïa ka kyrteng bad ka shnong jong ki nongdie rashon khnang ba yn lah ban pynshitom ïa ki.
Ki paidbah ki lah ban ujor ha u Sub-Inspectors – 9436110184/8731025753, Email: sdo_amlarem@outlook.
com.
Nongstoiñ, Lber 12: Ki riew rangbah nongïalam jong ki shnong kiba hap hapoh ka Mawshynrut C&RD Block, ki la ju maham na ka por sha ka por bad la khang pyrshah ban pynïap pathar ïa ki don um doh wah da kaba pyndon kam da ki dawai bih, khang jar, siat bom, pynrngad ïa ki um, shoh khariew bad kiwei kiwei.
Katei ka jingmaham ka dang ïai treikam haduh mynta.
U Bah Boylan Langrin uwei na ki rangbah ka thaiñ, u ba long ruh u Myntri ka Hima Nonglang Sirdarship, haba ïa kren bad u nongthoh khubor, u la ong ba ka jingpynïap pathar ïa ki doh um doh wah, ka dei ka kam beaiñ bad ka kam kaba sniew haduh katta katta.
U la ong ruh ba baroh ki riew rangbah katei ka thaiñ naduh ki sordar shnong, ki sengbhalang, ka synjuk ki nongkhwai bad ki paidbah ki don ka jingïatreilang, ban khang pyrshah ban pynïap pathar ym tang ïa ki doh um, hynrei ïa ki mrad ki mreng, ki sim ki doh bad baroh ki jingthaw ba im ha um bad ha ryngkew.
Utei u rangbah u la ong ruh ba na ka liang jong u kum u Myntri ka Hima Nonglang Sirdarship, u don ruh ka jingsngewkhia ïa ka jingpynjulor ïa ka mariang da kaba pom pathar ïa ki khlaw ki btap, ki dieng ki siej, namar na ka jingpom pathar ïa ki khlaw ki btap, ki mrad ki mreng, ki sim ki doh bad wat ki doh kha doh pnat kiba im hapoh um ruh, kim ïoh bam shuh bad kane ka pynlong ïa ki ba kin jah suki suki.
Khatduh eh u la kyntu ïa ki paidbah nongshong shnong ba lada ki lap ïa kino kino kiba pynïap pathar ïa ki doh um doh wah, ki mrad ki mreng bad ki sim ki doh, ki dei ban pyntip ha ki riew rangbah, ne ki sordar shnong, khnang ba kin leh ïa kaba donkam bad ba kin pynshitom ïa ki katba shong ka aiñ, da kaba ïatreilang bad ki bor pynïaid District bad ki Pulit.
Nongpoh, Lber 12: Tang hadien ba ki jait bynriew Garo hapoh ka kynhun All Ri-Bhoi Garo Headmen Association kila leit ban ai jingthoh syndon sha u Myntri Rangbah ban ithuh ïaka jinglong Rangbah Shnong jong ki hapoh u pud u sam ka Hima Mylliem jong ka Raid Marwet, u bah Pynïaid Sing Syiem CEM ka KHADC haba kren haka jingïalang bad ki Rangbah Shnong mynta ka sngi ha Nongpoh u la kren shai ba ka aiñ kam ithuh ban long Rangbah Shnong da ki jaitbynriew Garo haki shnong Khasi namar katkum ka Appointment and Succession of Syiem, Deputy Syiem, Electors and Rangbah Shnong of Mylliem Syiemship Act 2007 kala kren shai ba tang ki jaitbynriew khasi kiba lah ban long Rangbah Shnong.
U la ong ruh ba ki don ki jaitbynriew Garo haka Raid Marwet kiba kam kum ki Rangbah Shnong bad naka liang ka District Council kan sa khot hajir ïaki namar ka jingpyndonkam bakla ïaka bor bad ka muhor Rangbah Shnong bad kum ka Council hi kam ailad da lei lei ruh ba ki jaitbynriew Garo kin long Rangbah Shnong hapoh ki shnong Khasi.
Ha kawei pat ka bynta naka liang u Bah Pynïaid Sing Syiem u la pynpaw ka jingsngewsih bad pangnud ba bun naki shnong khasi kiba don ha khappud ka jylla la buhai shnong da kiwei ki jaitbynriew bad niar eh ban shem ïa u khasi bad kane ka wanrah ka jingeh kaba khraw ha kaba u la pynshlur ïaki samla khasi ba kin pyniar ka kamai ka kajih wat sha ki thaiñ khappud ban pynneh ïaki jaka bad u pud u sam.
Jowai.
Lber, 12: Ka prokram ai jinghikai ba ar sngi ne ka ‘Marketing and Promotional Workshop’ hapoh ka “Scheme on Studies for Promotion & Strengthening of Black Pottery haka shnong Tyrshang bad Larnai, West Jaiñtia Hills District la pynlong da ka Rural Craft and Engineering Division (RC&E) mynta ka sngi ha Tyrchi Inn, Khliehtyrchi, West Jaiñtia Hills.
Ïa kane ka prokarm ai jinghikai ba ar sngi la sdang mynta ka sngi 12 tarik u Lber bad pynkut lashai ka sngi 13 tarik u Lber, 2024.
Ha kane ka sngi sdang la wan ban donlang da u Joint Director, Commerce and Industries, Shillong bah M.L Wanshong kum u kongsan, katba u General Manager, DCIC, Jowai bah B.Warjri kum u symbud kongsan.
Kane ka projek “Scheme on Studies for Promotion & Strengthening of Black Pottery ha Tyrshang bad Larnai, West Jaiñtia Hills District, Meghalaya" la ïarap pisa da ka tnad Commerce and Industries (DCI) jong ka sorkar jylla bad kane ka projek la pyntreikam da ka Mahatma Gandhi Institute of Rural Industrialization (MGIRI) Wardha, Maharashtra, kaba dei ka R&D Institute hapoh ka Ministry of MSME, jong ka sorkar kmie.
Ka jingthmu ba kongsan jong kane ka project ka long ban pynkiew shuh shuh ïa ki karkhana tynrai kiba ïadei bad ka rukom thaw khiew khyndew, kumjuh ruh ban pynïaid ïew ïa ki mar ki mata bad ban pynmih khambuh ïa ki bad ha ka juh ka por kin ïoh jinghikai katkum ka juk ba mynta.
Na ka liang u Joint Director Commerce & Industries bah M.L.Wanshong ha ka jingkren ula ai khublei ïa ki nongpynlong ïa kane ka prokram kaba long ruh ka lad jingïarap ba kyrpang ïa ki nongthawkhiew jong kitei ki ar shnong Larnai and Tyrshang.
Ula ong ha manla ki ïew pyni nam ki nongthaw khiew jong kitei ki ar shnong kila wan rah ïa ki mar jong ki ha ki jingshna kibapher bapher.
Ula kyntiu ba kin sam leh ïa kane ka jingtip jong ki sha kiwei de kiba long ki lawei.
U Dr.K.Venkata Rao, Deputy Director Rural Craft and Engineering ula pyntip ba kane ka prokram ba ar sngi ka long kum ka lad ban ai jinghikai ba bniah ïa ki nongthaw khiew, naduh ka rukom pynïaid ïew, ka ki rukom shna ba bun jait bad ban pynpaw pyrthei ïa ki.
Ula ong hapoh kane ka project ka jingtreikam jong ka hapoh shisnem bad ka MGIRI la pynkhreh ha ki ar bynta kata ka Phase-I ban pule bniah ïa ki khiew khyndew (black pottery artisans) bad ban pule halor ka rukom pynwan dur ïa ki.
