Kumban ong biang sa shisien – To ngin long ka jingkylla kaba ngi kwah ban ïoh-i.
Jowai, Naitung 09: Ka Hynñiewtrep Integrated Territorial Organization (HITO) sengkmie mynta ka sngi ka la ïoh ban pynskhem ïaka HITO West Jaiñtia Hills District ha ka jingïalang kaba la long ha Tyrchi Inn Conference Hall.
Haka tei ka jingpynskem la pynïaid ïaka jingïalang da u Preciousmi Shylla bad la ïoh ka jingkren pdiang sngewbha bad mait phang na u President East Jaiñtia Hills u samla Deibormi Rymbai, ka jingsngeng kyntu na u Secretary ka sengkmie samla Wanbun N Dkhar ryngkat ka jingïadon lang u Assistant Finance ka sengkmie samla Ebor Pasleiñ bad la ïoh ka jingpynshai ïaki mat treikam ka seng la batai da u President Rangbah ka seng u samla Donbok Dkhar.
Ha kane ka sngi ka jied ïa ki nongkitkam ka West Jaiñtia Hills District kiba long kumne President samla Pynbiang Rymbai Vice-President samla Overfive Biam, Secretary samla Cresene Ksoo, Joint Secretary samla Herbert Bhoi, Organising Secretary samla Rimiki Lathong, Publicity Secretary samla Yomiki Passah, Agriculture Secretary samla Remdor Lyngdoh, Finance Secretary samla Wanbiang Pulang, Assistant Finance samla Secretary Barister Shylla, Sports Secretary samla Pynhun Chullet lem bad 45 ngut ki Executive Member.
Kum ban shu pynkynmaw ba u President ka West Jaiñtia uba bat mynshwa kum u President ka Niaw Wasa Youth Feredaration hadein ba ula ïeh noh kam kum u President ka NWYF Central Body bad pyn ïasoh shaka HITO la 9 bnai bad katkum ka riti treikam ka HITO ba uno uno uba mih na kiwei pat ki seng yn hap ban pynïasoh bad ka HITO 6 bnai haduh ba yn lah ban bat kam hapoh ka seng.
Nongpoh, Naitung 09: Ka seng Ri-Bhoi Youth Federation (RBYF), Western Zone kala pynpaw ïaka jingbitar kaba jur halor ka jing bym biang bording haka thaiñ Western Ri-Bhoi ba ki paidbah kila hap ban shu shong dum mynta la bun sngi naka sngi jinglip khah khah jong ka bording elektrik kaba la pynsyrtok shikatdei ïaki paidbah ban pyndep ïaki kam ki jam bad khamtam ki samla pule.
Naka liang u Samla Rhemdor Nongtri Publicity Secretary jong ka seng u la ong ba kum ka seng kala ngiah shoiñ halor ka jingbym don bording elektrik ha katei ka thaiñ bad ruh ka jingud jong ki paidbah naka por shaka por watla ju pynsngew sha ka sorkar naka por shaka por, kaba la pyndkoh ïaka kam kam jam jong ki paidbah bad kumjuh ruh ka jaka sumar CHC kaba don ha katei ka thaiñ kaba la don ruh ka jingsniew ki dawai tang namar bym don bording ha katei ka thaiñ.
U la ong ruh ba haduh mynta ki paidbah ki dang shong dum ha katei ka thaiñ khlem da tip ïaka daw tynrai bad pynjynjar ïaki paidbah bad naka liang ka seng kala dawa naka sorkar bad khamtam ka tnad MeECL ba dei ban shimkhia halor ka jingeh ki paidbah bad ban pynbiang noh mardor ïaka bording ha katei ka thaiñ naka bynta ka jingbit jingbiang jong ki paidbah.
Jowai, Naitung 08: U MDC ka Jowai North ma Brightstar Chyrmang mynta ka sngi ula plie ïa ka prokram ai jinghikai ïa ki khun samla ba kin nang ban ïeng hala ki jong ki kjat kaba la tip ka “Skill training programme" ha ka Electrical Domestic Solution bad ka Plumber Genera’ kaba hap hapoh ka Meghalaya State Skill Development Society (MSSDS) ïa kaba la pynlong ha Bosco Pnar Multipurpose Vocational Training Centre, Salini Colony, Mihmyntdu.
Ha kane ka sngi la wan ban ïadonlang da u ma Lambormi Suchen uba dei u Skill Development Officer ka West Jaiñtia Hills Dist, u Director ka Bosco Pnar, Fr.Francisco Dhar lem bad kiwei de kiba la shah khot sngewbhaNa ka liang u ma Brightstar Chyrmang haba ai jingkren kum u kongsan ula batai shaphang ki jingdonkam ban don kum kine ki prokram ai jinghikai ïa ki samla ka juk ba mynta, ula pyntip ba udei uwei na ki khynnah skul jong ka jaka pule Bosco Pnar bad ki jinghikai baroh kiba ula ïoh na katei ka jaka kala long ka jingmyntoi kaba khraw.
Utei u MDC ula ong ‘kum kine ki prokram ai jinghikai kin ïarap ban pynïoh kam pynïoh jam ïa ki khun samla ha ki bynta bapher bapher’.
Ka jingsdang ïa kane ka Meghalaya State Skill Development Society (MSSDS) kala long ruh kum ka lad ïa khun samla ka jylla ba kin ïeng ha ki kam lajong yn ban shañiah tang ha ki kam sorkar, ula kyntu ïa ki samla ba kin pynleit jingmut ban wan titsa sha kane ka prokram ai jinghikai.
Katba na ka liang u Skill Development Officer, ma Lambormi Suchen ula pyntip ba ïaka ‘Skill Meghalaya Programme’ la plie da u myntri rangbah u Conrad K Sangma ha kane ka 8th March 2022 bad ula ka kdew shai ba ka Skill Meghalaya ka dei kawei na ki lad ban ai jinghikai ïa ki samla ba kin nang ban seng ïa ki kam la jong, khnang ba kan pynkiew ruh ïa ka ïoh ka kot jong ka jylla.
Kumba la ïohi mynta ba ka jylla ka don ha ka jingkyrduh kam jong ki khun samla, kumta ka sorkar kala pyrshang ban wad ki lad ki lynti da kaba pynlong ïa kum kine ki prokram ai jinghikai kaba lah ban kyrshan ïa ka jingim bad ka lawei ki jong ki khun samla ka jylla, ong u ma Suchen.
U Director ka Bosco Pnar, Fr.Francisco Dhar, ula kyntu ïa baroh ki nongwan sha kane ka prokram ai jinghikai ei, ba kin shim ïa kane ka kabu khlem da pynsep ei ïa ka por, u ïathuh ruh ka training na ka bynta ka Electrical Domestic Solution kan long 350 kynta bad ka Plumbing General ka long 410 kynta bad kaba ym duna ïa ka lai bnai.
Baroh ki nongïoh myntoi ne ki nongshah hikai na kane ka prokram kila don haduh 100 ngut napoh ka Jaiñtia Hills.
Ha ka juh ka por u ai ka jingkitbok kitrwiang ïa baroh kiba ïadon bynta lang naduh ki nongshah hikai bad kumjuh ïa ki kynhun jong kane ka Project.
Nongpoh, Naitung 09: Ka jingjyllei jong u drok bad ki khun samla kiba la kyrni ha kine ki sngi ba mynta ha kylleng ka jylla bad khamtam ha Ri-Bhoi District kaba la pynsuba sniew ïaka seng Ri-Bhoi Youth Federation (RBYF), hato ki don ki briew ba nabar ki buh thong ban pynjot bad pyntroiñ ïaki khun samla? Ne ka dei ka jingtlot jong ki? Bad shaei ka lawei jong ka jaitbynriew? buh jingkylli u President ba rangbah duh ka seng u Bah Bipul Thangkhiew.
U Bah Bipul Thangkhiew u la ong ruh ba ka jingjyllei jong u drok bad ki khun samla kiba la kyrni ha ki sngi ba mynta la ishyrkhei ban peit namar katei ka bih kala sdang ban rung shaduh ki shnong nongkyndong bad ki iing ki sem jong kiba lui lui bad kan long ka jingma ïaka imlang ka sahlang lada ki bor shnong, ki seng kynthei, ki khun samla kim don ka jingkitkhlieh ban ïatreilang bad ban rat diengkhong ïa utei u jait jingdih buaid.
Lah ruh ban ong ba ki kam tuh kam thiem kila jur bha ha kylleng ki jaka ka Ri-Bhoi, bala suba naka jingkynrei ki nongdih drok ha kaba kiba bun ki iing ki sem, ki dukan bad kumjuh ruh ki kali ki shah prong tuh naka por shaka por bad bun naki paidbah kila ud halor ka jingsdang kynrei ki nongtuh kiba ju prong ki kali bad shah tuh ki tape, ki speaker bad kiwei kiwei ki tiar.
Kane ka jingkynrei jong ki nongdih drok lah ruh ban ong ba kala jur bha ha ka thaiñ Byrnihat, Nongpoh, Umsning bad kiwei kiwei ki shnong bad sdang ruh ban rung wat sha ki shnong nongkyndong kaba la wanrah ka jingtieng jingsyier ïaka imlang ka sahlang khamtam ki kynthei khynnah bad kum ki paidbah khamtam ki bor shnong, ki khun samla ki dei ban husiar bad donkam ruh ka jingpeitngor haki shnong ki thaw naka jingjur ki nongdih drok kiba ju mlien ban leit tuh kat shaba lap ba tang ban ioh ïaki tiar ki tar ban die pat ïaki naka bynta ban ioh pisa bad kumjuh ruh naka tnad pulit ban shimkhia naka bynta ban rat diengkhong ïaki kam tuh kam thiem bad ki kam sniew khamtam ka jingkhaii drok namar katei ka bih kala buh jingma ïaki khun samla ha kane ka juk ba mynta.
U la ong ruh ba naka liang ka seng RBYF kan nym shong kli kti nangne shakhmat, ha kaba naka liang ki shipai jong ka seng kila long kiba khreh ban mih madan ban pynduhjait ïa utei u jait jingdih ba buh jingma ïaki khun samla bad ruh ka jingsyier haka imlang ka sahlang ha kaba naka liang ka seng kala pan ruh ka jingïatreilang naduh ki seng longkmie, ki bor shnong ban ïatrei ryngkat ryngkat naka bynta ban rat diengkhong ïa katei ka bih.
Wat ym sngewphylla ne sngewpher ei ei ba ki Pastor ruh ki rung ha ka sain hima sima (politics), namar ym dei tang ha kane ka kynti hynrei ki la don teng mynshuwa ruh, hynrei sniewbok ba kim shym la jop laitnoh tang u Rev.J.J M Nicholsroy ba la khot ju khot ieid u Bah Joy, ha ka por ba dang hap ha ka sorkar Assam.
To ngin ïa kitbok lang baroh, ba ha kane ka kynti baroh ki Pastor kiba don ka mynsiem kaba sngur ki ban ïakhun ha kane ka ilekshon 2023, kin jop lut baroh da ka jingtrei shitom da lade, ka jingkyrshan jong ki paidbah bad ka Jingkyrkhu jong U Nongsaindur ïa kiei kiei baroh.
Khyndiat shaphang jong ki ngan sa kdew hadien shaphang ar phang.
Mynta, beit sha ka kam.
Hadien ba la rakhe ïa ka lyngkhuh snem kaba sanphew (50) jong ka Jylla jong ngi, mynta sa shisien, ka jingpynkhreh na ka bynta ka General Elections ban Jied Thymmai ïa ki 60 ngut ki MLA sha ka Iing Dorbar Thaw Aiñ jong ngi hi, kan sa long ha u nai Rymphang, 2023 (sa tang 7 bnai) lada ym khang kino kino ki daw bah.
Ka por ka ïaid stet bad dei na kane ka daw, ba ki party jong ka Jylla, ki khohreh ban wad Kandidet (candidates) bakynsai, ban jop kham bun ngut ki MLA ban ïoh thaw sorkar, tang shi seng lane da kaba ïasynrop lang ar ne lai seng, kumba la jia ïa kane ka sorkar MDA ha ka snem 2018.
Shisha, ki party ki khuslai jingmut bad ki da swar bha (identify) ban ïoh ïa ki kyrtong bakhlain (winnable candidates) ban jop ha kane ka ilekshon ban wan.
Ym tang katta, ki nongkwah ïakhun ilekshon ruh ki la kyrkieh ban pule bad khein jingkhein bha na kano ka constituency (Kyntoit) bad na kano ka party ne ban ïakhun kum ki riew khlem seng (independent).
Dei na kane ka daw ba ha kine ki bnai ba la lah ngi la ïohi (witnessed) bad ngin sa ïohi biang ha kine ki khyndiat bnai ban wan, ïa ka jingïaphet ïarung party khala khala jong ki ‘riew ïaleh kiba ïabeh ïa ka Rongïapan ban ïoh ticket ban ïoh ïakhun ha ka 2023.
Ha kum kane ka por kaba la jan bha ka ilekshon, sa tang 7 bnai, ki 21 Lakh ngut ki jingthep-vote jong ka Jylla ki lynga ki pisa jingmut jur ban Jied ïa kum kino ki rang bad ki thei tyrwa kiba ïaknieh ïa ka Rongïapan (votes) bad na kino ki party, khnang ban don noh ka jingkylla ha ka jylla, khamtam ha ka rukom shakri paidbah bad ha ka rukom pynïaid ïa ka sorkar khnang ban ïoh kheit ki Soh kiba bang bad kiba thiang ha ki 50 snem ki ban wan sdang naduh 2023.
Namar, ngi la dep mad ba ha ki 10 tylli ki ilekshon kiba la dep jong ki 50 snem ba la leit, ym shym la pynmih ki sohthiang shibun ïa ka jylla bad, ki la don ruh ki ‘nem sniew ba khlem ïoh kheit ei ei.
Dei na kane ka daw ba ha kane ka ilekshon 2023 ngi ki paidbah nongjied, ngi hab ban da khan, husiar bad phikir bha, ban jied MLA da ki briew kiba bitdor ban ym babe hadien.
Ka Khubor kaba sngewtynnat bad kaba ai jingkyrmen ïa ngi ki paidbah ha kum kane ka por ba la jyrsieh da ka bamsap bampong bad kiwei ki kam bymman ha ka politiks bad ka synshar khadar, ka long ba, la wanmih bluit lai ngut ki Pastor kiba kynsai kiba la ju shakri ban pynïar ïa ka hima U Blei lyngba ka jingshakri jong ki ha ki kyrdan bapher ïa ki paidbah.
Kine ki dei – u Pastor Shanlang Warjri na Pyndengumiong, na Mairang Constituency: u Pastor Kyrsoibor Pyrtuh na Nongthymmai na North Shillong Constituency bad u Pastor H.H Mohrmen na Riatsasim, na Jowai Constituency.
Kine ruh ki la angnud bha bad la raikut ruh ban ïakhun ilekshon ha ka snem 2023 bad ki la thmu ban ïarap pynkhuid ïa ka politiks, kaba la jaboh palat ha kane ka juk, lyngba ka jingshakri basngur jong ki ïa ki paidbah katba kot la ki jong ki jong ki borbriew.
Nangta, don de sa iwei i Longkmie iba don kajuh ka jingthmu.
Ine iba la bit la biang ka jingnang jingstad, iba la paw bha ruh ha ki khubor, ha ka jingtreishitom na ka bynta ki rit ki ria kiba duk, ki rangli ki juki, ki riewkynthei kiba shah lehbein banbein, shah iuhroit bein, ki nongbylla, kiba trei ha iingbriew, ki nongshong die jingdie ha madan ha ki jaka sor bad iba ïakhun ban tih jingtip (RTI activist) ïa ka hok u paidbah bad kiwei ki kam ban tei ïa ka bha ka miat jong ki paidbah bad ine i dei i Kong Angela Rangad.
I la ju ïatrei synrop lang ruh bad ki jong u Pastor Kyrsoibor Pyrtuh bad kiwei de ha ki kam ban ïatei ïa ka imlang sahlang.
Ine I Kong i dei na Harisabha ha Laban.
Mynta, i don jingthmu ban ïakhun ilekshon na South Shillong ha u 2023.
Kitei kiba la kdew kyrteng haneng, ki dei ki Samla ïaw kiba la ih bha ha ka pyrkhat ka pyrdain.
Ka bha bad ka dei eh kein ba ki Pastor ruh kin ïakhun mynta ha ka ilekshon ba kin ïarap ban weng lem ïa ka synrum pyrthei ha ka politiks kaba la jyllei da ka bamsap bampong, ka jingiuhroit, ka jingleh donbor, ka jinglehshiliang khmat, jingïashah shiliang, ka jingbymlah shah ïa kiwei (intolerance) ba la leh da ki bor sorkar, ki Minister, ki MLA bad ki political party.
Don kiba wohnia balei pynïakhleh ïa ka niam bad ka politiks ? Kito kiba ong kumne ki dei ki bym pat sngewthuh.
Ka dei namar bym pat ai lad ïa U Jisu (U Blei) ban rung bad ban pynïaid ïa ka politiks bad ïa ka synshar khadar kein ba sa kulmar bad sa jyrsih ka sain hima sima bad ha ka synshar khadar la jyllei sa tang ka jingbymman, ki kam klop, bamsap bad kiwei kiwei ki jingsniew bym lah niewtang shuh.
Ka Politiks bad ka Synshar Khadar paidbah khlem U Blei kam long ei ei pynban ka kylla ka kam u Bymman (Ksuid).
U Mahatma Gandhi u la ong shai kdar kumne, “uno uno u ba ong ba ka la Niam kam don bynta ei (kam don jingïadei ei ei) bad ka politiks um sngewthuh ei ei ruh kaei ka Niam".
Katba u Bishop Desmond Tutu jong ka Republic jong ka South Africa pat u la kren shai kumne, " nga dumbuit ngain ka jait Bible aiu ba ki briew ki pule ha ba ki ong ba ka Niam bad ka Politiks kim ïakhleh “.
Kaba pynsngewtynnat shuh shuh bad kaba ai mynsiem ïa ngi ki paidbah nongjied (voters) ka long, ba la mih shakhmat ha ka lympung politiks sa ki Samla Rangbah kiba la biang ka pyrkhat ka pyrdain bad ka kyrdan kiba don ha ka Rynsan VPP lane Voice of the People’s Party.
Katkum ba la ïoh Jingtip na u General Secretary jong ka VPP kine harum ki dei kiba la raikut ban mih madan : kine ki dei u Bah W.Tony Lyngdoh na Mawkynrew Constituency, u Bah Doris Marbaniang na Mawphlang, u Bah H.S Kharpran na Mawryngkneng, u Bah Danny Langstieh na Shillong South, I Kong A.Nonglait na Mylliem, u Dr.Ricky A.J.Syngkon na Umsning bad u Bah Brightstar Marbaniang na Mawlai.
Nangta, lehse, ha kine ki bnai ban wan kin sa mih madan sa kiwei kiwei ki kyrtong thymmai na ki seng bapher, kynthup ïa ki Kynthei, ki ban ïa-ïakhun ha ka lympung ilekshon 2023.
Katba nangbun ki nongïakhun na ki seng ne khlem seng ruh, katta nang shongshit ka lympung bad ki nongjied ruh ki kham ïoh ban jied briew kiba kham kynsai ban long ki MLA ym ki nongleh business.
Kaba donkam eh ha ka ilekshon ka long ban Jied ïa u briew/ka briew batbit ym da dei eh na ka party namar u ban shakri paidbah u dei u briew ym ka party bad khlem u briew ym don party.
Kaba kongsan tam ïa ngi ki nongjied ka long ba ngi ki nongjied ngin kiar ban shah pynbiej da ka peisa ha ki kandidet lane ha ki nongkanbas jong ki namar, ngi kwah ba ilekshon kan long kaba lait na ka jaboh bad ba u MLA ba ngi jied un lait na ka bamsap.
Shuh shuh shuwa ban jied da pan hukum na U Blei ki jait briew (candidates) kiba kumno ban jied (ym kiba ai peisa ban ïoh vote).
Wat ka ktien U Blei ruh ka ong shai kumne, " ki briew jong nga ki la jied ki Syiem hynrei khlem da kylli ïa nga, ki la thung ki nongïalam hynrei khlem ka jingmynjur jong nga.
Ki la thaw ïa ki bleithaw tang ban jot ïalade" (Hosia 18: 4-5).
Shuh shuh ka ong, “nangta to jied napdeng ki Paidbah (candidates) ki briew kiba tbit bad kiba tiengblei, kiba lah ban shaniah bad ki ban ym bamsap ….
" (Exodus 19 : 21-23).
Mynta, to ngin phai noh sha ki Khristan bad kiwei ki riewngeit Blei ha Meghalaya.70 na ka 100 ha Meghalaya ki dei ki Khristan bad 30 na ka 100 ki dei kiwei ki riewngeit Blei na kiwei ki niam tynrai (niam Khasi bad Jaintia, niam Garo), niam Hindu, niam Muslims bad kiwei.
Kine ki niam baroh ki hikai ïa ka jingbha suda: ban kiar na ki kam basniew jong ka thok ka thak, na ka leh politiks jaboh arsap laisap bad ka bamsap, thong peisa ban ïoh vote ne kiwei ki kam pynbiej da kaba ai skhim MLA ne kiwei ban ïoh vote.
Nangta ki hikai ban kiar na ka synshar donbor, khniot bein, bamsap, leh shiliang khmat, niewbein niewpoh.
Ki jinghikai ïa ka hok ka sot hakhmat U Blei bad hakhmat ki para briew.
Hynrei da khongphong kine ki riewngeit ha ki jinghikai jong ki niam jong ki, ki dei pynban ki ba pynbyrsih ïa ka imlang sahlang, ïa ka sain hima sima ha shnong ha thaw bad ha ka jylla ne wat la ka Ri.
Ha ka jaka ban long ki nuksa babha jong ki jinghikai ki niam jong ki, ki nap bad kyrni tang kumno ban ïalam ïa ki buit bad ki lynti kiba sniew jong ka thok ka shukor ba pynkulmar ïa ka imlang sahlang.
Ha ka jaka ban ïalam ïa ki para shnong bad parari ban jied ïa ki MLA/MDC/MP da lynti kaba hok bad kaba laitluid katba ki ibit bad katba mon, ki ïalam pynban ban leh thok bad ki pynbor ban byrngem briew pynban ban jied ïa uba ki mon.
Lada phai sha ka niam Khristan, hapoh kane ka shatri Nïam Khristan, don bun ki kynhun Balang.70 na ka 100 jong ki nongshongshnong ka Meghalaya ki dei ki ba long Khristan ha kine ki Balang bapher.
Ngim dei ban klet ban sngewnguh ïa kine ki Balang namar ki la noh synniang borbah ha bun ki bynta jong ka jingroi ka Jylla jong ngi.
Lada ki nongshongshnong jong ka ki la shai bad la roi, ka dei ruh ka jingnohsynniang jong ki ym tang jong ki bor sorkar Jylla bad khamtam eh, jong ki bor sorkar India.
Hynrei, kaba ngi baroh bad ba long khristan bad bymlong, ngi sngewdiaw bad khohnïoh jur ka long halor ka Jingmutlop bad jingkuman khaweit jong kine ki Balang khristan ban mih bad tur shakhmat ha madan ban kren pyrshah ïa ki jingleh bymhok ha ka politiks.
Kine ki balang kim nud ban ïalehthma pyrshah ïa ka politiks kaba la jyllei da ka synrum pyrthei jong ka jingbamsap, ka thok ka shukor, lamler ban pynbaji ïa ki paidbah da ki jingkular thok tang ban ïoh vote bad ban jop ilekshon.
Shuh shuh kim nud ban kren pynrem markhmat ïa ki Minister, MLA bad ophisar kiba klop ïa ki hok jong ki paidbah da ka jingbamsap, leh shiliang, leh donbor bad iuhroit ïa kiba duk, ki raitoi, ki khunswet, ki riewkynthei bad kiba tlot bor.
Ha ka jingshisha ki dei ki Balang khamtam ki nongïalam, kum ki Bishop, ki Phadar, ki Sister, ki Katekist, ki Rangbah Balang, ki Pastor, ki Tymmen Basan bad ki Riewkhmat jong ki Balang bapher ban ieng pyrshah ïa ki jingsniew babun jait bun rukom ha ka politiks bad ha ka synshar Khadar, khamtam ïa ka bamsap kaba la pynjot thiaw ïa ka imlang sahlang bad ïa ka Jylla.
Balei ki Balang ki rieh khop khop? Balei ki Nongïalam bad ki Riewkhmat Balang kim nud ban tur shakhmat ban kren pyrshah ïa ki kam jakhlia, ka klop ka bamsap bad Kiwei ha ka politiks bad ha ka sorkar kaba synshar? Hato namar ïalade kim khuid kim beit ha ka jinglong jingman, ha ki kam peisa ha ki kam balang, ha ka imlang sahlang ne ha ka politiks ? Ka long kaba sniewbok bad kaba isaitmet ba ki Riewkhmat bad ki nongïalam Khristan (Balang), Hindu, Muslim bad kiwei ki niam ki ïasboh ïakyrsum (hobnobbed) bad ki pilitishian bad ki kyrtong (candidates) ha ki por ilekshon, khamtam ban pan jingïarap ba long jingïaseng bah proseshon, Synod, presbytery, district, assembly, jubilee ne kiwei: pan jingïarap shna iingmane, kynroh iingmane, skul ne jingïarap kyrpang aiu re.
Dei kiba kum kine ba ka pynshlur bad pynkharoi ïa ki kam jakhlia ha ka politiks bad pynroi ïa ka bamsap.
Ka Jingkyrpad kaba jur ïa ki Balang khamtam ïa ki Nongïalam, Nongsharai bad ki Riewkhmat jong ki Balang ka long ban bud thik ïa ki jinghikai bad ki nuksa jong ka jinglong pilitishian jong u Jisu, namar ba ma U, U la long U Pilitishian u bakhraw tam ha pyrthei.
Ka Manifesto jong U ka shai kdar, ka thong jong U ka shai kdar, ki jinghikai jong U ki ba phylla hynrei kiba pynkylla na kaba ju long bad um shym riej ïano ïano ruh.
Um tieng wat ïa ki nongïalam bad nongsynshar Jiw ha ka por jong u kum ïa ki Pharisi, Sadusi, Sanhedrin kiba ki para jaitbynriew jong U ki Jiw ki tieng ïap.
Ha ka jingshisha u da kynshi kyneh ne tim ïa ki da kaba sin kyrteng ïa ki, ki kynhun Seinpuh bih (brood of Vipers), ki Jingtep briew sma iwtung ba shu pushara nalor (whitewash sepulchres).
Ha ka por jong U, U la wanrah ïa ka politiks jong ka jingkylla kaba bak-ly-bak ka bym ju don mynshuwa, ka politiks ka jingshida, jingkhuid jingmut, jingieid bad jingmap markylliang, jingïarap markylliang, jingisynei ïa kiwei, jingai kylluid mynsiem bad kumta ter ter kumba u la hikai ha ka Bible.
Kumba u Jisu U la long U Nonghikai, U la hikai da ka politiks kaba khuid ba suba kumta ruh to ki Balang bad ki nongïalam balang kin hikai ïa ki paidbah ïa ka politiks kaba suba bad kin da ai training ïa ki paidbah khlem thait, ym tang Kumno ban jied MLA/MP/MDC bad Kiwei Kiwei ki nongïalam da ka lynti jong ka jingbha bad jingkhuid jingsuba.
Nangta da ai training khah khah ïa ki Samla ruh ban long ki MP, MLA, MDC kiba bitdor bad kiba kynsai ym ban long ki nongmihkhmat bymman kumba ki mih mynta.
Shillong, Naitung, 09: Palat 50 ngut ki shipai BSF ki la ai ei ïa la ka jong ka snam ha ka jingaisnam ei ba la pynlong da ka NEIGRIHMS Hospital bad ki shipai BSF ha ka sngi Thohdieng da kaba ïatreilang bad ka Meghalaya Aids Control Society lem bad ka Meghalaya State Blood Transfusion Council.
Ïa kane ka jingai snam ei ba la pynlong ha ktem sah ki shipai BSF ha Mawpat la plie paidbah da u Chief Medical Officer (SG) jong ka Sector Hospital BSF u Dr.Rachhpal Singh ryngkat ka jingsakhi lang jong ki Commandant ka kynhun shipai BSF 193 Bn bad 110 Bn.
Haba kren ha ka jingïalang, u CMO u la ïaroh ïa ka Department of Blood Bank, NEIGRIHMS bad ïa kiwei kiwei ki kynhun kiba la trei shitom ha kaba pynlong ïa kane ka jingai snam ei.
U CMO u la banjur ïa ka jingdonkam ban ai ei ïa la ka snam bad ong ba ka shi Unit ka snam kan ïada ïa ka jingim bakordor jong kito ki mynsiem briew kiba donkam kyrkieh ïa ki lad jingïarap.
U la ïaroh ruh ïa ki Volunteers kiba la wan shakhmat ban ai ei ïa la ka snam bad ong ba ki shipai BSF ki long kiba kloi ban shakri ïa ki parabriew nalor kaba ïada ïa u pud u sam jong ka ri.
Shillong, Naitung 09: Ka Star Cement kawei na ki kompeni dewbilat ba paw jong ka thaiñ dang shen ka la noh synñiang haduh T.25 lak sha ka Chief Minister’s Relief Fund, Meghalaya naka bynta ban ïarap ïa ki lanot shlei um kiba la shah ktah ha ki bynta bapher bapher jong ka jylla.
Na ka liang jong u Chief Minister ka Jylla u Conrad K Sangma, u la ïaroh ïa ka Star Cement halor kane ka sien jam kaba ka la shim ban ïarap na ka bynta ki longïing kiba ngat ha ka lanot na ka jinglynshop ka mariang, kaba la pynjulor ïa ki ïing ki sem, ki lynti, ki synkieng, ki jaka paidbah bad ki skul ruh kumjuh.
Haba kren halor kane ka phang na ka liang jong u Rajendra Chamaria, Vice Chairman & Managing Director, Star Cement, u la ong ba ka Star Cement barapor ka aiti ïalade naka bynta ban shakri sha ki paidbah ka jylla ha ki por jong ka jingdonkam.
U Shree Tushar Bhajanka, Executive Director ka Star Cement u la pynpaw ïa ka jingsngewkhia halor ka jingïakynduh jingeh jong ki paidbah bad u la ong ba haba ka mariang ka wanrah ïa ka jingjulor ka long kaba dei ba baroh ki dei ban ïa ï eng lang kawei ban ïarap mar kylliang.
La aiti ia ka Cheque, sha u Chief Minister ka Jylla u Conrad K Sangma da u Shree Suresh Shovasaria, Senior Executive, Star Cement.
Na ka liang jong ka Star Cement ka kyrpad ia baroh ki para nongshnong shnong ban ïasnohkti lang ban kyrshan ïa kito kiba shem lanot.
Khliehriat nailar 9: U President rangbah jong ka Khasi Stidents Union Central Executive Council, u bah Lambokstarwell Marngar, lem bad ki dkhot jong ka KSU East Jaiñtia Hills District, mynta ka sngi ki la hiar jurip ïa ka khyrdop talasi mynder (Infiltration Chech Point) kaba don ha Ratacherra, na ka liang ka seng ka maham jur ïa kito ki mynder ri kiba wan rung beaiñ sha kane ka jylla bad kumjuh ruh ka seng ka maham ïa kito ki myndie ri kiba long dalal, kiba iarap ban pynrung beaiñ ïa ki dkhar bangla.
Haba kren sha ki pathai khubor, u bah Lambokstarwell Marngar, u la ong ba “Kaba la pynlong ïa ka seng baroh kawei ba ngin wan ha kane ka jaka ha Ratacherra ka long ba na ka por sha ka por ngi la ju pynsngew sha ka sorkar ïa ki aiñ ki kanun ban ïada ïa ban lait na kane ka jingwan rung kyrthep jong ki briew kiba na bar, ka jingdawa ILP ka la ïaid mynta la lai phew tylli ki snem bad ha u 2019 la pass ïa ka resolution, hynrei ka sorkar India ngam tip na kaei ka daw ba ka pynslem bad ka sorkar jylla ruh kam batai kam pynshai ba na kaei ka daw ba la pynslem, ka don ruh sa kawei ka aiñ kaba la pynlong doh long sanma myn ha ka 2016 kaba ngi tip kum ka Meghalaya Safty and Security Act ruh haduh mynta ngim pat sngewthuh sngewthaw, kumta ka pynlong ïa ngi kum ka seng ba ngi hap long shim khia ïa kane ka kam, te ka jingkylli mynta ka long ba tang kiba ïoh bat ruh katno ngut, sa kito ki bym ioh bat tip sa katno ngut, te kane ka pynlong ïa ngi ba ngin ïohi ba ka sorkar ka la shim sting haduh katta katta"“Ngi sngewthuh ïa ki paralok, ki para doh para snam jong ngi kiba don duty hangne, teng teng ngi burom ïa ka kam ba ki trei, tangba kumba nga lap ba hangne ki dang don shibun bah ki jingduna, naduh ki insfrastructure, ki facilities ki dang duna, te ngin khmih lynti kumno haba tang 14 ngut ki nongtrei hangne kin leh duty ha ki 24 kynta, te kane ka dei ka jingbakla jong ka sorkar, kane ka kyrwoh sha ka sorkar ka long ba ngi la tyrwa ïa kita ki aiñ ruh ka dang leh sting bad ïa kane ka bor (infiltration) kaba la don lypa da ki phew tylli ki snem ruh ka dang pyn tlot kumne, kumta ngi shu phah ka kyrwoh sha ka sorkar ba kam dei ban sngew eiei lada ngi ngin shim ïa ka synjam ban plie ïa la ka jong ka khyrdop talasi mynder bad ban ïarap lang ïa kine ki pulit kiba don duty ha kane ka jaka ruh khnang ban pynkhlaiñ shuh shuh, namar ka long ka jingma kaba khraw ba kine ki briew kiba wan na Bangladesh kim don tang kata ka jingthmu ban pynbun khlieh hapoh ka jylla jong ngi, hynrei ki don da kawei ruh ka jingthmu kaba na sha lyndet" ong u bah Marngar.
U la pynpaw ruh ba u drok ba shyrkhei ruh u ïaid lyngba na kane ka jaka, ki kam khaiï kiba kynthup lang bad khaiï mrad bad khaiï briew ki ïaid nangne bad ong ba kane ka buh jingma haduh katta katta lada kita kiba halor kim ïohi jngi ïa kane namar ka buh jingma “Kaba pynkyndit ban ong ba ki ong ba ha Assam ki don kita ki kynhun lehnoh kiba na ri Bangladesh, kita ki Huji bad kiwei kiwei, kane ruh ka buh jingma, kumta lada ka khlaiñ kane ka jaka check (talasi), kumta ka lah ruh ban tehlakam ïa kiba bun bah ki kam sniew (crime) kiba wan shane ka jylla jong ngi, kumta nga kyntu ïa ka tnat kam poh iïng ban long peit ngor halor kane bad ka kyrwoh ba shai ka long ba ka sorkar ka dang slem ban pyntreikam ïa ka MMRSA ka dei ka aiñ jong ka sorkar jylla ai ba kum kane kan nym jia shuh nagne sha khmat bad ka dei ruh ban pynshai sha ki paidbah ka jylla ba kiei kita ki daw ba ka sorkar India ka dang pynslem ban pyntreikam ïa ka ILP, lada ka pynslem ka mut ba kam kheiñ snep ïa ka bor bad ka muhor jong ki 60 ngut kiba ki padibah ki la pynkup, wei ba ka resolution la dep pass ka mut ka dei kaba la khiathew haduh katta katta te lada kam ñiewkor ïa kata, ka mut ba kam kheiñ snep ïa ki 60 ngut, ngi ïohi ruh teng teng ba ki nongthaw aiñ ki la sdang ban ialehkamkai ïa ki mat (Issue) jong ka jaitbynriew, kahmtam ha kaba ïadei bad kane ka mat jong ka jingwan rung kyrthep ki mynder ri"Na ka liang u Incharge jong ka Ratacherra Infiltration Chech Point, u bah L.Syiem, u la iathuh ba ki la don bun tylli ki case ba ka dep register ha kaba iadei bad ka jingioh kem ïa ki dkhar Bangladesh kiba wan rung beaiñ, ha kaba ïadei bad kito ki dkhar Bangladesh kiba la ioh bat da ki dkhot ka KSU u la pynshai ba ka sumo kaba kit ïa ki dkhar Bangla ha ka por ba ka ïaid lyngba na ka khyrdop na Ratacherra myn ha ka 20 tarik ka ïaid thylli yn don ba shnong, hynrei dei ha ka 22 tarik pat ïa katei ka sumo la ïoh bat na Dona da ki dkhot ka KSU, u la ong ba imat ka la don lypa ka jingiakut bad ki dalal, u la iathuh ba na ka liang katei ka tnat ka la trei shitom katba lah ban thlakam bad ban long peit ngor ïa ka jingwan rung ki mynder ri, ha kajuh ka por u la ong ruh ba ka tnat ka donkam ruh ka jingiatreilang bad ki dkhot ka seng ha kaba lada ki lap kin sngewbha ban bat bad ban ai jingtip sha ka tnat Infil bad iathuh ruh ba ka jingtalasi ïa ki sumo, ki night super bad ki kali ka long beit baroh ar phew saw kynta.
La ïa synran lang ha kane ka jingleit jurip jong u President ka KSU da u President KSU East Jaiñtia Hills District, u bah Strealmy.
S.Suchen, u Vice President, u bah Satly Ryngkhlem,u Secretary, u bah K.S.Suchaing, u Finance Secretary, u bah Shaniahskhem Dkhar, lem bad kiwei kiwei kiba dei ki dkhot jong ka seng.
Shillong, Naitung, 09: Ka Thma u Rangli Juki (TUR) ka la pynrem jur ïa ka jingpynmih hukum jong ka Sorkar ban khang kamai ïa ki Rapido ha ki surok ka nongbah Shillong.
“Ka TUR ka pynpaw ïa ka jingkyndit kaba jur ban ïohi ïa ka hukum jong ka tnat Transport ka Sorkar Meghalaya ban pynshitom bad khanglad ïa ki briew bad khamtam ïa kito kiba im ja kpoh bad kamai da ki Scooty ne thuk thuk ar shaka ban leit buh ne on briew kylleng ki jaka hapoh ka nongbah," ong u kyrwoh na ka TUR.“Kane ka lad kamai jakpoh lyngba ki thuk thuk ar shaka ka wan ha ka por kaba hiran bad ka por kaba kyrduh tasam ki kam ki jam.
Kumta ka la ïarap shibun bad long kawei pat ka lad ai kam ïa kiba bun bah ki samla.
Nalor nangta ka la long ka jingmyntoi ïa ki nongleit nongwan kiba beh kam kylleng ka Nongbah," ong ka TUR.“Kane ka hukum ka pynïap thngan ïa ki samla bad ka iing ka sem jong ki," la kynthoh ka TUR.Ka TUR ka pynrem jur ïa ka Sorkar Jylla bad ka dawa ba ka tnat Transport kan weng noh mardor ïa kane ka hukum.
Ha kajuh ka por ka TUR ka dawa ba ka SorkarJylla kan pynbeit ïa kane bad buh ki kyndon ïa ki nongpynïaid jong kane ka lad kamai bad ban ïada ïa ki samla nongtrei kiba im ja na kane ka kam ba ki dei ban ïoh ïa ki hok jong ki kum ka Provident Fund, ka Insurance, ka Risk Allowance, ki shuti bad kiwei de ki hok.
Shillong, Naitung 09: Hadien ba ki nongñiah trok kit maw ban leit pynhap sha Bangladesh lyngba ka kad khaïi kaba don ha Tamabil Dawki kiba don hapoh ka shatri jong ka Bri Hynñiewtrep Exporters and Importers Association ki la shah shoh bad shah khang ha ka 3 tarik Naitung ha jaka pynïeng ïa kine ki trok Madanlyntad ban leit pynhap ïa u maw jong ki ha ki briew kiba ki suba ki dei kiba don hapoh ka Riwar Mihngi Exportes and Importers Association namar ba ki dei ki nongwei kiba ym shem dei satia na kane ka thaiñ Pynursla.
Na ka liang ki saw tylli ki seng bhalang jong kane ka thaiñ kiba kynthup ïa ka FKJGP Riwar Mihngi Circle, KSU South Central East, HYC bad HNYF Riwar Mihngi Circle ki pynrem jur ïa ka jingjia kaba la jia ha ka 3 tarik u Naitung 2022 ha Parking lot jong ki trok ha Madanlyngtad harum Pynursla ha ka por miet ha kaba ka la don ka jingshah ktah kti jong ki nongñiah trok ha ki briew bym ithuh dur khmat.
Ha ka kyrwoh kine ki saw seng ki ong ba “kine ki riew shim kabu bad pynmih ruh ïa ki kyntien ba khlem akor kumba ngi la iohi lyngba ki lad pathai khubor kaba la ktah shisha ïa ka shongsuk shongsain khamtam ïa ki nongñiah kali trok kiba ju leit pynhap maw sha Bangladesh ka long kaei kaei kaba ym lah ban pdiang"Na ka liang ki Saw Seng ka kyntu ruh ba kam ju don ka jingïapher jaidbynriew ne sngew nongwei katba ngi dang dei ki para Khasi kiba ïa treikam hapoh ka Bri u Hynñiewtrep.
Na ka liang ki saw seng ki maham jur ruh ïa ki riew shim kabu bad ki riew shimet ne ki kynhun kiba donkti ba lada jia biang kum kane ka jingjia nangne shakhmat na ka liang ki saw seng kin thwet bad ban phah pynshitom katkum ka aiñ.
Shuh shuh naka liang ki saw seng ki pynrem jur ruh ïa ki bor jong ka aiñ, ki pulit kiba don lang ha katei ka sngi ha ka juh ka jaka namar kim shym la leh eiei wat la katei ka jingjia ka jia ha ka por ba ma ki ruh ki don lang ha katei ka jaka.
Ki Saw Seng ki la pynpaw ïa ka jingpynrem jur namar katkum na ki lad pathai khubor la shem ruh ba ki briew jong ka Association Riwar ki don lang ha katei ka jaka ba jia ka jingshah shoh ki nongniah trok.
“Kyntang ïawai ki saw seng ki pynrem jur ruh ïa ka Parking Lot kiba pyntreikam ïa ka Special Quota bad ka jinglong shilliang khmat ha ka rukom pynïaid bad lada long kumne dang lah ka bym don ka parking jong ki trok ba ban pyntreikam noh kat uba ioh leit nyngkong u ioh rung nyngkong" pynkut ka kyrwoh ki saw seng.
Shillong, Nailar, 09: U MLA jong ka North Shillong u Bah Adelbert Nongrum u la pynpaw ïa ka jingpang nud halor ka jingbym shah skhor bad ka jingleh mynthi jong ki bor pynïaid ka skulbah North Eastern Hill University (NEHU) ïa ki nongbylla sngi kiba shakri ha ki tnat bapher bapher jong kane ka skulbah.
“Dang shen ka jingïakhih jong ki nongbylla sngi kiba la pynsngew ïa ka jingdawa ban thung kum ki nongtrei ba pura ki la shah khñiot beiñ ha u Vice Chancellor jong ka NEHU bad ha ki ñiangkohnguh jong u.
Ha ka jaka ban weng ïa kane ka jingeh da kaba khot sha ka miej jingïakren bad jingïamir jingmut, u Vice Chancellor bad ki ñiangkohnguh jong u ki la teipop kylla ïa ki nongbylla sngi da kaba khate wat ïa ka bainong sngi kaba ki dei ban ïoh tang na ka daw ba ki ïashim bynta ha ka jingïakhih," ong u Bah Adelbert Nongrum.
“Ban khate ïa ka bainong ka long ka bym lah satia ban pdiang da leilei ruh em namarba ki nongbylla kim banse ban pynlong da ka jingïakhih kaba jai jai tang namarba ki dawa ban thung ïa ki kum ki nongtrei bapura.
Hynrei u Vice Chancellor ha ka jaka ban khot ïakren ïa ki nongtrei bylla sngi hynrei la bthah pynban ïa ki bor pynïaid jong kane ka skulbah ban khate da ka bainong halor ka nongrim ba ki pep trei," la kynthoh u Bah Adelbert bad bynrap, “ka jingpep trei ka dei na ka daw ba kim banse ban ïashim bynta ha ka jingïakhih bad kim don lad shuh da kumwei pat ban dawa ïa la ka jong ka hok.
"“Ka Meghalaya ka la duh haduh 1000 hajar akar ka jaka hadien ba la ai sha ka NEHU bad mynta une u Vice Chancellor u la pynsuhsat da kaba khate tulop ïa ki nongbylla trai jylla bad kiwei kiwei.
Kane ka dei ka jingibeiñ ïa ki briew jong ngi ha la ka jong ka jylla Meghalaya.
Khamtam haba ki kynthei kim banse ban shong hakhmat ka ophis treikam jong u Vice Chancellor ka NEHU.Ka long kum ka jingbym kheiñ snem ïa ki longkmie bad ki kynthei, khamtam ha kane ka jylla kaba burom ïa ka kynthei.
Lymda u Vice Chancellor ka NEHu um sangeh noh ïa kine ki jingleh bym dei pyrshah ïa ki nongtrei bylla sngi ka NEHU, kan pynmong haduh katta kata ïa ki nongbylla ïa ki jingleh bym dei jong u VC," u la ong.
“Nga dawa mardor ïa ki bor pynïaid jong ka NEHU ban pyllait baroh ka tulop jong ki nongtrei bylla sngi ka skulbah NEHU.Nga kyrpad ïa u VC ba um dei ban pynkhluit bad ba um dei ban ïalehkai bad ka jingim jong ki briew jong ngi," la ong shuh shuh u Bah Adelbert.
“Nga dawa ba dei ban thung noh ïa ki nongtrei Casual kum ki nongtrei bapura khlem da pynslem shuh," u la ong.
Shillong, Nailar 09: Hadien katto katne sngi ba ka sorkar ka la pynkut noh ïa ka contract bad ka kompeni GVK kaba pynïaid ïa ka Emergency Service 108 namar ka jingïakhih ki nongtrei kiba hapoh ka lama jong ka Meghalaya EMRI Workers Union kiba la dawa ban weng noh ïa kane ka kompeni da kaba kynnoh ba ka don ka jingbamsap bad ka jingbym bym lah kane ka kompeni ban pynïaid hok ïa ka kam.
Ki katto katne ngut ki nongtrei ka Emergency service ki bym ïadon bynta lang bad ka MEMRIWU ba kynthup ïa ki nongñiah kali (Pilot), ki EMT ki ERO mynta ka sngi ki la pynpaw ïa ka jingbynñiaw hadien ba lah weng noh ïa katei ka kompeni namar ba ki la duh noh ïa ka kam kaba ki trei, bad ki la kyrpad ïa ka sorkar ba dei ban wanrah biang ïa ka Kompeni GVK.Haba kren sha ki lad pathai khubor u samla S.Kharkongor u la kyntait ïa ka jingkynnoh ba ka don ka jingbamsap ha ka jingpynïaid jong ka GVK da kaba ong lada ka don kaba kum kata ka ka sorkar ka dei ban pynlong da ka jingtohkit“Lada ka union ka ong ba ka GVK ka bamsap, ngi kyrpad ïa ka sorkar ba kan buh ïa ka jingtohkit kaba bniah halor ka jingkynnoh bamsap ïa ka GVK," ong u samla S.Kharkongor.
Ha kaba ïadei bad ka jingbym mih jong ki ban kren ha ka por ba ka jingïakhih ka dang jur u Samla S Kharkongngor u la ong ba dei namar ba ki mih ki jingbyrngem na kiba bun ki liang bad dei na kata ka daw ki khlem nud eiei ban kren.
Kine ki nongtrei ki la pynpaw ruh ïa ka jingbym ïahap halor ka jingkynnoh jong ka MEMRIWU ba ka don ka Divide and Rule lanee pharia ban synshar, hapdeng ki para nongtrei.
“Ngim dei ba ngi don bynta lang bad ki nongpynïaid lane ba ki ong ma ki ban mih madan mynta, hynrei ka jingmih madan jong ngi kadei beit namar ba ngi kwah biang ïa ka kam," La ong uwei na ki nongtrei.
Da kawei ka sur kine ki nongtrei ki la kyrpad ïa ka sorkar ba kadei ban wanrah biang ïa ka kompeni GVK, da kaba kdew ba kane ka kompeni kadei kaba lah pyntyllun ïa ka kam lah 13 snem mynta bad ba lada don kano kano ka jingduna ka sorkar ka dei ban bthah ban pynjanai ïa ka rukom ai jingshakri jong ka.
Shillong, Nailar, 09: U Bah Kyrsoibor Pyrtuh, u nongshong shnong jong ka East Khasi Hills District da ka jingsngewkhia u la phah da ka jingthoh sha u Chief Secretary jong ka Jylla u Bah D.P Wahlang halor ka jingshongdum ba khlem bording haduh saw bnai kynthih ha ka shnong Umlakhar, Ri Bhoi DistrictHa ka dorkhas u Bah Kyrsoibor Pyrtuh u la ong, “ka snem 2022 ka long ka snem sah kynmaw ba ka Ri India ka rakhe ïa ka jubilee dap 75 snem jong ka jinglaitluid bad ka Jylla ka rakhe ïa ka jingdap 50 snem pura.
Ka jingpynkhreh ban rakhe ïa ka jingdap 75 ha ka 15 Nailar ka la ïaid shakhmat bad ki nongshong shnong ki la pynkhreh ban burom ïa kane ka sngi.
Ha kajuh ka por ki nongshong shnong ki tip ïa la ka kamram ban niewkor ïa ka jinglaitluid, ïa ki nongïaleh laitluid.
Ki tip ruh ïa ka kamram ban burom ïa ka Lama bad ka Riti Synshar ka Ri.
"“Niuma, kaba sngewkthang mynsiem pat ban tip ba ha kane ka khep histori kaba kongsan, ka jingdap 75 snem ka jinglaitluid ka Ri India, ka don kawei ka Shnong ha Ri Bhoi District, kaba kyrteng ka Umlakhar ha kaba ki nongshong shnong ki la shong dum khlem bor ding ekektrik mynta sa ban dap 4 bnai kynthih ha kaba kut jong u Nailar 2022," u la ong.
“Sa kawei kaba lyngngoh ka long ba ki don ki briew kiba pynbna khubor lamler bad pyntieng kohtympan ïa ki briew ha katei ka shnong ba “kino kino ki iing ki bym sieh lama" kin shah kyntait na ka jinglong trai shnong.
Ha kane ka sngi laitluid bad jingrakhe ïa ka jingdap 75 snem ki nong Umlakhar ki donkam ïa ka bor ding ekektrik," u la bynrap.
“Kumta nga buh hakhmat jong phi ïa kane jingkyrpad ban bthah ïa ka tnat bording ha Ri Bhoi District ban pynïoh mardor ïa ka bording ha katei ka shnong, ban phah tohkit ha ki bor synshar ka Ribhoi District halor ki khubor hamsaïa, ki bym shong nia bad kiba pynkulmar ïa ki briew kiba lui lui," ong u Bah Pyrtuh.
Shillong, Nailar, 09: Ka seng ki nongshna phlim ha ka jylla hapoh ka shatri jong Meghalaya Film Makers Association (MeFilma) ryngkat ka jingïatrei lang bad ka Meghalaya Tourism ha ka sngi Nyngkong ka la pynbna ban pynlong ïa ka International Meghalaya Film Festival ha u bnai Nohprah 2022.
Ban pyntyllun ïa kane ka prokram ka MeFilma ka la wer ruh ïa ki riew donsap jong ka jylla, ha ka jingïakhun jingïakop ban shna ïa ka shap(logo) bad ka Intro Video kaba ïadei dur bad kane ka prokram.
U President ka MeFilma U Bah Commander Shangpliang haba kren sha ki lad pathai khubor u la pynshai ba ka shap bad ka Intro Video kidei ban kit ïa ka jingmut katkum ka prokram kata ka long Meghalaya Tourism, Meghalaya Age bad Arts & Culture.
Ha kaba ïadei bad ka video ruh kadei ban ïahap dur kumjuh bad kaba jrong tang 40 sec.
U la ong ba ïa ki nongjop ha ka jingshna ïa ka shap kin ïoh ran ia ka khusnam da ka song pisa ba 10,000/-Tyngka bad ïa u nongjop ha ka jingshna ïa ka video pat 20,000/- Tyngka.
Lah ban phah ïa ka shap bad ka video sha u Mobile Number 9774032252 ha shuwa ka 16 tarik u Nailar.
U la ong ba kane kadei ka sien kaba nyngkong ha kaba yn pyni paidbah ïa ki film Khasi ha katei ka festival, bad yn pyni ruh ïa kiwei ki jait phlim na bar ri.
Shillong, Nailar 09 : Ki nongkyrshan ba radbah jong u Bah HM Shangpliang, MLA ka Mawsynram ki la kam ba ha Mawsynram Constituency hi ki paidbah ki dang lah ka BJP shibun ban ïa ka Trinamool Congress, ka party kaba u MLA jong ki u pynïasoh ryngkat bad ki 11 ngut ki MLA ka Congress ha u Naiwieng jong u 2021.
Ïa kane la pynpaw da ki nongïalam jong ka TMC Mawsynram haba kren bad ki lad pathai khubor hadien ba ki la dep ban pynïasoh sha ka BJP ha ka jingïalang kaba long ha ophis treikam jong ka BJP kaba long ha ka nongbah.
“Kum ki nongïalam ba hakhmat jong ka TMC ha Mawsynram bad kum u Vice President haba nga peit pat la ka long ha ka Ri ne wat ha ka constituency jong ngi ruh katei ka party ka dang shem jingeh ban suhthied.
Kawei ruh ba ïa ki kam jong u Modi kum u Myntri Rangbahduh ka Ri ki paidbah jongngi ki la ïohi hynrei ïa ka TMC kim pat ïohi satia," ong u Bah Rudy Shangpliang haba kren bad ki lad pathai khubor hadien ba ki la dep ban pynïasoh sha ka BJP.Ha kawei pat ka liang, utei u rangbah u la kyntait ba katei ka jingrung BJP jong ki kadei kaba la phah da u MLA, Bah HM Shangpliang.
“Ngim tip ïa ka jingïakren hapdeng ki nongïalam ka party bad u MLA.Hynrei kane ka jingwan jongngi ka long beit ban pynkhlaiñ ïa ka BJP na ka bynta ka elekshon ban wan bad ban pynjop ïa u kyrtong jong ka," la bynrap biang.
Ïa kitei ki nongïalam jong ka TMC na Mawsynram la pdiang burom da u National Executive Member ka BJP ba dei ruh u MLA ka Pynthorumkhrah, Bah AL Hek ryngkat ka jingdonlang u State Vice President ka party u Dipayan Chakraborty bad kiwei kiwei.
U Bah AL Hek haba kren ha katei ka jingïalang u la ong ba die ka jingtreikam kaba khuid bad kaba shai jong ka BJP kaba pynlong ïa kiwei pat ki MLA ba kin wan ban pynïasoh sha ka party.
U la kob ruh ba kin dang bun kiwei pat ki MLA kiban wan pynïasoh kynthup ki MLA barim bad kiwei kiwei ki nongïalam.
Shillong, Nailar, 09: Ka Kynhun Myntri jong ka Sorkar Jylla ha ka sngi Baar ka la mynjur ia ka jingpynbeit thymmai ha ka Meghalaya Judicial Service Rules, 2006 bad ia ka Meghalaya Higher Judicial Service Rules, 2015 khnang ba ki nongthep kam ki dei ban pas beit ia ka ktien Khasi bad Garo bad ki ban long ruh kum ki Compulsory Paper.
Ha ka jingiakren bad ki lad pathai khubor, u Myntri ka Sorkar Jylla u James PK Sangma u la ong ba kane ka jingpynbeit thymmai ka la wan hadien ba ka Ingbishar Meghalaya High Court ka la shong ia ka jingialang ha ka 9 tarik Jymmang, 2022 na ka bynta ban iathir iatai ha kaba iadei bad ka jingpynbeit thymmai ia ka Schedule B jong kine ki ar tylli ki Rules.
“Ha kaba iadei bad ka Meghalaya Judicial Service Rules, Schedule B ia ka Rules ba la pynbeit thymmai yn pynrung kawei ka Compulsory Paper kata kan long ka paper IV halor ktien Khasi lane Garo bad kane ka Paper kan long kaba donkam ha kaba ka Maximum Mark yn sa buh bad lada u nongialeh eksamin u ïoh duna na ka minimum marks ba la buh yn kheiñ ba u la phiel bad ia kiwei kiwei ki Paper kiba u la thoh bha ruh yn ym kheiñ lang satia," ong u Sangma.
“Ha kaba iadei bad ka Meghalaya Higher Judicial Service Rules, 2015, kaba ki kyndon ki long hi kumjuh yn sa pynrung ha ka Schedule B bad ban pynlong Compulsory ia ki nongialeh eksamin kiba nang ia ka ktien la ka long ka ktien Khasi, Jaiñtia lane Garo ha kaba yn pynlong Compulsory Paper ia ka ktien Khasi bad Garo na ka bynta ka Written Examination bad lada u nongiakhun eksamin u ïoh duna na ka Minimum Marks yn kheiñ ba u la phiel bad lada u thoh bha ia kiwei kiwei ki Paper ruh yn ym kheiñ lang satia," la bynrap u Sangma.
Ha kajuh ka por une u Myntri u la ong ba ia kane rai la pdiang kum ka sienjam ba ka Jylla kan nang pynjur ia ka jingdawa ban pynrung ia ka Ktien Khasi bad Garo ha ka Khyrnit Baphra jong ka Riti Synshar ka Ri India bad kan long ruh ka lad ban pynurlong ïa ka jingandnud ki paidbah.
Shillong, Nailar 09: Ka Sur Ka Bri U Hynñewtrep (SKBUH) ka la khot la wer ïa ki paidbah ka bri u Hynñiewtrep ba kin pynïeng ïa ka lama ïong ha ki ïing bad ki kali naduh ka 13 haduh ka 15 tarik kum ka dak ban pynpaw ïa ka jingpynrem ïa ka jingbym lah shuh ka sorkar ban sei madan ïa ka kaiphot shah siat ïap u Bah Cheristerfield Thangkhiew.
Ka SKBUH ka la pynkhreh ruh ban pyni da ka Documentary Film halor ka jinglong jingim jong u Bah Che.
“Ka kynhun ka kyrpad ba naduh 13-15 Nailar ban wah lama iong ha ki iing ki kali, ki ar shaka, kum ka dak ba ngi pyrshah sorkar pynïap briew, namar kam pat shym la lah ban pynshitom, ban weng kam ïa kita ki nongpynïap briew kiba la dkhat jubor ïa ka jingim jong u Bah Cheristerfield Thangkhiew" ong u Bah Donboklang u Vice Chairman ka SKBUH.U Bah Donboklang Kharlyngdoh u la ïathuh ba ba ka kane ka phlim kaba ka SKBUH ka pynkhreh shaphang u Bah Cherishtarfield Thangkhiew ka dei naduh ba u dang rit terter, mynba u dang don ha Bangladesh haduh ki sngi kiba khatduh jong ka jingim ha sla pyrthei bad ïa kane ka phlim yn pyni ha ka 12 tarik nailar ha Stand Bus ha ka por jan miet.
U Bah Donboklang u la ïathuh ba na ka kynhun ka la rai ruh ba kan pynlong ïa ka jingpynher baloon ïong ha Mawlai Stand Bus ha ka 13 tarik kaba dei ka sngi ba u Bah Cheristerfield ban pynrem ïa ka jingdkhat jubor ka sorkar ïa ka jingim jong u Bah Cheristerfield bad ka jingbym pynlait shuh ïa ka kaiphot tohkit halor ka jingshah siat ïap jong u wat hadien ba ka kynhun tohkit ka la dep aiti ïa ka kaiphot.
Shillong, Nailar 09: Ka sorkar jylla lyngba ka jingbthah ka Election Commission jong ka ri India, ka la bthah ba ki nongthep vote kidei ban pynïasoh ïa ki Electoral Photo Idendity Card (EPIC) bad u Aadhaar Number.
Kane ka long ka jingpynkylla ïa ka Registration of Electors Rule, 1960 and Conduct of Election Rule, 1961, kaba la wanrah da ka jingpynkylla ïa ki kyndon ha u snem baladep.
Kane ka jingpynkylla ïa ki kyndon jong ki nongthep vote lane kata ka amended electors rule ka ailad ïa ki nongthep vote ba kin pynïasoh ïa ki EPIC bad u Aadhaar Number haduh ka 1 tarik u ïaïong jong ka snem 2023.
Hynrei uwei na ki ophisar jong ka Election Commission, u la ong pat ba kane kam dei kaba hap ban leh beit ne kaba long mandatory, hynrei ka shong ha ka jingmon jong ki paidbah.
Ha kajuh ka por ka sorkar ka bthah pat ba katkum ka Form 6B, ka sorkar ka bthah ba na ka bynta kito kiba ki bym don Aadhaar ki lah ban pynshisha da kiwei pat ki kot ki sla kum ki Pan Card, Job Card, Pass Book, Driving License, Smart Card Health Insurance bad kiwei kiwei ki kot donkam.
Jowai, Nailar 09 : Hynnin ka sngi 8 tarik u Nailar ha ka por kumba 9 baje mynmiet ka kynhun ‘Special Team’ jong ka Jowai Police katba ki dang pynlong ïa ka jingtalasi ïa ki kali ha ki bynta jong ka surok NH-6 Jowai Bye-Pass, ki la ïoh kurup na kawei ka kali Mahindra Bolero (rong lieh) kaba don ïa u registration no.
MZO1R-0463 kaba kit beaiñ ïa ki hynñiew (7) tylli ki sim Kohkarang (Hornbill) kiba ka jan duh jait.
Halor kane ki pulit kila bat noh ïa u nongñiah ka kali ba la tip kyrteng kum u N.K.Thangtea 22 snem ka rta na Aizawl nongbah ka jylla Mizoram, katba ïa kitei ki lai tylli ki ruh nar bala thep ïa kitei ki sim Kohkarang la tap bha ïa ki da ki kynja synduk kot najrong.
Katkum ka jingïathuh jong ki pulit ka jingthmu ban khaïi ïa kum kine ki kynja sim kala long kaba beaiñ bad ka long pyrshah ïa ki kyndon jong ka tnad khlaw.
Hadien ba la ïoh pyllait im ïa kitei ki sim la pyntip noh mar mar sha ki briew jong ka tnad Wildlife Jowai kila wan mih sha katei ka jaka bad pyntikna ba kitei ki kynja sim bala jan duh jait kila hap hapoh ka Schedule 1 jong ka Wildlife Protection Act, ïa kitei sim la aiti noh sha ki briew ka tnad Wildlife Jowai.
Shillong, Nailar, 09: Ka Khun Hynñiewtrep National Awakening Movement (KHNAM) State Youth Wing ka la pynpaw ïa ka jingpyrshah kaba jur ïa ki kyndon phylla jong ka Sorkar Jylla pyrshah ïa ki dukan die doh sniang bad doh masi, kiba don ha shilynter ki dukan ka thain upper Shillong.
“Ka Commissioner of Food Safety ka la bthah ïa ki dukan die doh ban ai rong, ban ker da ka iit ïa ka doh ba die, ban phong ki jain ba khuid, ha kine ki sngi ba la dep.
Kine kidei ki ba donkam ym tang ha ki dukan jong ka thain upper Shillong hynrei ha baroh kawei ka jylla, bad kane kadei ruh ka kamram jong ka Food and Safety Department na ka bynta ka koit ka khiah jong u paidbah," ong u kyrwoh na u President ka KHNAM-State Youth Wing u Bah Thomas Passah.
“Hynrei ka seng ka sngew phylla ban ïohi pat ba kane ka tnat ka la bthah ruh ïa ki dukan ban ai rong saw ïa ki ba die doh masi bad rong lieh ïa ki ba die doh sniang, bad kaba kham sngewphylla ka long ba la bthah ruh ban burieh ïa ka doh lyngba ka iit iong khnang ba ki tourist mynder ki ym ïohi," ong u kyrwoh.
Ha kaba ïadei bad kine ki kyndon phylla ka seng ka kwah ban kren shai ba kane kam dei ka kamram jong ka Food and Safety, hynrei kine ki kyndon phylla ki kdew shai ba ka sorkar jylla ka la ïoh ïa ka jingbthah na ka sorkar pdeng ban burieh ïa ki doh kiba ngi ki riewlum ngi bam naduh kulon kuman tang na ka bynta ka burom jong ki bar jylla ki bym bam doh sniang lane doh masi bad kane ka long ka jingniewbieng ïa ngi ki riewlum, u la ong.
“Ki tourist kiba wan kai sha ka jylla ka jong ngi kim don hok ban tuklar kaei ngi die lane kaei ngi bam, bad lada kim sngewtynnad kan bha ïa ki ban ym wah sha ka jylla jong ngi.
Ban ai rong saw ïa ki dukan die doh Masi, rong lieh ïa ki dukan die doh sniang bad ban burieh ïa ki da ki iit iong ka long ka jingkhien poh ïa ngi kum ki riewlum, bad ka sorkar kadei ban weng mardor kum kine ki kyndon," pynkut u kyrwoh.
Mawsynram, ‘Nailar, 09: Ki paidbah nongkyrshan jong ka United Democratic Party (UDP) ha Mawsynram Constituency kaba hapoh ka jingïalam jong u Bah Olansing Suin ha ka sngi Balang ki la poi da ki hajar ngut ha ka jingïalang ban pynskhem ïa ki nongkitkam jong ki lai tylli ki kynhun kata jong ka Parent’s Body, ka Women’s Wing bad kumjuh ruh jong ki Youth’s Wing, ha kaba ïa ka jingïalang la pynlong hapoh jong ka Seng Khasi Hall Dongneng, Mawsynram.
Ha kane ka sngi ka United Democratic Party (UDP) Mawsynram Circle ka la pdiang sngewbha ïa kiba la wan pynïasoh bad ki ban sa long ki nongkyrshan ba pura jong ka UDP kata na ka NPP, INC, BJP, PDF bad na kiwei de ki party.
U President jong ka UDP Central Body u Bah Metbah Lyngdoh uba dei ruh ha kajuh ka por u Lamphang jong ka Meghalaya Legislative Assembly haba kren ha ka jingïalang u la ong ba ka UDP ha Mawsynram mynta ka la nangkhlaiñ namar ka jingwan ban pynïasoh jong kiwei de ki nongkyrshan.
U la ong ba ka long kaba donkam ba kum ki nongïalam jong ka party kin nangïai trei shitom shuh shuh wat hapdeng ki jingeh kiba bun ba kin sa ïa kynduh ha ka jingpyntyllun ïa ka kam.
“Haba ka kam saiñhima sima ha kine ki sngi ka la long kaba i duh jingkyrmen na ka bynta ka lawei jong ka ri bad ka jaidbynriew namar ka jingkren briew jong ka pisa ha kaba ki briew kiba don kyrhai ka pisa ki la shu thied beit beit ïa ki briew ban long ki nongkyrshan jong kano re kano ka party," ong u Bah Metbah.
U la kyntu namarkata, ba kum ki nongtrei party bad ki nongkyrshan, kaba donkam mynta ka long ba haba trei ïa ka kam ki dei ban trei da ka jingieit, jingaiti lut bad ïeng skhem ha ka nongrim khnang ba kiwei ki lah ban don ka jingshaniah.
U la pynsngew ruh ba haduh mynta kiba bun ki paidbah ki la sdang ban phai khmat sha ka UDP ban don ka jingïatreilang bad ban ai ruh ka jingkyrmen ba kan sa long kawei na ki party ban sa synshar ha u snem 2023.
Ha kaba ïadei bad u nongïalam ne u kyrtong, u Bah Metbah u la pynpaw ba kum ka party ka donkam ïa ki nongïalam kibajan bad u paidbah bad u Bah Olan Sing Suiñ u dei uwei na kiba kum kita ki briew.
Namarkata, u don ka jingkyrmen ba ki paidbah kin sa ai ka jingïatreilang nangne shakhmat ban pyntyllun ïa ki kam kiba bun bad ban pynkhreh shait shait ïa kane ka elekshon jong u snem 2023 namar mynta ka dang sah sa hynñiew bnai ei ei ban trei.
U la ïathuh ruh ïa ki katto katne ki bynta jong ka jingrakhe ïa ka jingïoh ïa ka Jylla Meghalaya ba pura naduh u snem 1970 ka la ïoh ïa ka Autonomous State bad ha u 1972 pat ka la ïoh ïa ka jylla ba pura.
U la ïathuh ruh ba ka daw ba kongsan jong ka jingdawa ban ïoh la ka jong ka jylla ba pura ka dei namar ka la don ka jingthmu ban pynrung ba ka jaidbynriew Khasi, Jaiñtia bad Garo ba kin kren noh da ka ktien Assamese.
“Lada ngin kren noh da ka ktien jong kiwei bad ngin ieh noh ïa ka ktien la jong, kata ka jaidbynriew kan sa long kaba duh jait," ong u Bah Metbah.
U la kren da kaba shai ba ma u ryngkat ka party kin ïeng skhem ban ieit ïa la ka jong bad ban burom de ïa ka jong kiwei namar ka long kaba donkam.
U MDC ka Sohra Consituency u Bah Titostarwell Chyne uba long ruh u Chief Executive Member (CEM) ka Khasi Hills Autonomous District Council (KHADC) u la ong ba haduh mynta kum ka party kam shym don da kawei pat ka jingthmu hynrei kan sa ai beit ïa ka tiket sha u Bah Olan Sing Suiñ ba un long u kyrtong na ka Mawsynram Constituency.
U la ong ruh ba ka dei ka sien kaba nyngkong ban ïohi ba ha ïew Mawsynram yn kaweh ka lama jong ka UDP ha kaba kane ka dei ka dak jong ka jingkyrmen ban poi sha ka thong jong ka jingjop lyngba ka jingïatreilang bad trei shitom jong ki paidbah nongkyrshan.
U la ong ba kum ki nongkyrshan jong ka UDP kiba la wan mynta ka sngi ha kane ka jingïalang ki dei ban long ki briew kiba skhem ha ka jingmut jingpyrkhat namar nangne shakhmat kin sa don ki briew na kiwei pat ki party ki ban wan ban pynthame bad wan pynbiej da kumne da kumtai ha i por iba lyngkot bad kin sa wan tyrwa ruh da ki kam kiba bun rukom hynrei wat ai ba kum kine ki jingpynthame kin tuh noh ïa ka jingskhem jong ki ban don ha ka UDP.“Long kiba don ka jingïatylli, ïalong kawei ha kiba bun ki liang khnang ba kin nym ur ne kyllon noh tang ha ka shi khyllip mat lyngba ka jingshah pynbiej da ka pisa", ong u bah Tituswell Chyne.
Ha kajuh hi ka sngi, na ka bynta ki nongkitkam kiba thymmai pat jong ki lai tylli ki kynhun treikam la pynskhem da u Bah Metbah Lyngdoh bad ïa ki nongkitkam ba hakhmat jong ka Democratic Party (UDP), Mawsynram Circle ki long u President Bah Olan Sing Suiñ, General Secretary Bah Rock Chester Thongni bad kiwei ki nongkitkam ba kynthup ruh ïa u Bah Suly Lyngdoh, u Ring Nongsiej, u Tan Wanniang bad u Lomes Marbaniang kum ki Adviser.
Katba ki nongkitkam jong ka UDP Women’s Wing ki long ka President Kong Kyntiewboklin Marngor, General Secretary Kong Sonababel Sohtun, katba jong ka UDP Youth’s Wing ki long President u Tamdorlang Risaw bad General Secretary u bah Rangkitbok Snaitang.
Ha kajuh ka sngi u Bah Metbah Lyngdoh u la pyllait paidbah ïa ka jingrwai jong ka Party ba la rwai da ka kynhun ‘Thunder’s Cave’.
La sakhi lang ha kane ka jingïllang da u Bah Eugenson Lyngdoh, MLA jong ka Mawphlang Constituency, u General Secretary ka UDP, Mawsynram Circle, bah Rock Chester Thongni, u bah Mon Sangma nongkyrshan barim jong ka INC, u bah Suly Lyngdoh, u bah Plas Iangjuh, MLA barim, u bah Tambor Risaw, President UDP Youths Circle, i kong Kyntiewlin Marngar, President UPD Women’s Wing, bad kiwei de ki ‘riew rangbah kiba dei na kiwei pat ki party kiba la wan ban pynïasoh bad ka UDP.Shillong, Nailar, 09: Ka kynhun ki Pulit Anti Narcotic Task Force jong ka East Khasi Hills District kiba la pynlong ka jingkhynra ha Iew polo ha ka sngi baar ki la ïoh bat ïa kawei ka kynthei bad san ngut ki shynrang ïa kiba la kynnoh ba ki dei kiba donkti ha ka kam khaii drok.
Na ka met jong kine ki san ngut ki Pulit ki la ïoh kurup 105 tylli ki tyndong plastik barit ba la thep ïa u drok uba khia 8.97 gram.
Nalor kata, ki Pulit ki la ïoh kurup ruh 286.93 gram u kynja, 20 song u dawai kuli Nitrazapam, 330 tylli ki tyndong plastik ba thylli ba la pyndonkam ban thep ïa u drok, 10 tylli ki thyrnia injek, 3 tylli ki tin thep duma Golden ba thylli, 6 tylli ki Mobile Phone, kawei ka Scooty, 2 tylli ki kali Local Taxi bad ka pisa kaba kot haduh 1,49,280 lak.
Ha kane ka jingkhynra, 27 ngut ki nongdih drok kiba dang wan thied drok na Iew Polo ki la shah bat ha ki Pulit.
Napdeng kine kiba la shah bat ki dei kiba la shah thep kyndon hapoh ka Rynjah Police Station bad kiba la shah pynngat hapoh ka kyndon aiñ 454/380 jong ka Indian Penal Code (IPC) namar ka jingphet tuh na Civil Hospital Covid Ward ha ka 6 tarik mynta u bnai.
Saw ngut ki kynthei kiba la pynwit ïa ki Pulit katba ki dang trei la ka kamram ki la shah rah lang sha Thanat ynda la kut ka jingkhynra.
Katkum u kyrwoh ba la phah da u Superintendent of Police ka East Khasi Hills District, la pyntip ba haduh 5 ngut ki kynthei bad 32 ngut ki shynrang ki la shah kem bad ïa kiba la shah kem baroh la pyngngat hapoh ki kyndon jong ka NDPS Act bad ha kiwei de ki kyndon jong ka aiñ.
Shillong, Nailar, 09: Ka Sorkar Jylla ka la rai ban pynlut pisa T.50 lak lyngba ka Police Infrastructure Renovation Fund (PIRF) na ka bynta ban maramot bad ban shna pynbha ïa ki Police Stations, ki Police Outposts, ki Fire and Sercvices Stations bad ki Anti-Dacoity Camps kiba don ha ki 12 tylli ki District jong ka Jylla.
Ïa kane ka rai la mynjur da ka Kynhun Myntri ha ka sngi Baar.
Ha ka jingïakren bad ki lad pathai khubor, u Myntri ka Sorkar Jylla u James PK Sangma u la ong ba ka Kynhun Myntri ka la mynjur ïa ka jingtyrwa ban thaw ïa ka PIRF namarba ka kam ka la long kaba kyrkieh na ka bynta ban maramot bad ban shna pynbha ïa ki shlem treikam jong ka tnat Pulit.
“Ngi sngewthuh ba ha ki snem ba la leit noh, ki shlem treikam jong ka tnat Pulit ki la donkam ban maramot bad ban shna pynbha hynrei namarba ym shym don ka pisa ka la buh jingeh bad namarkata, kane ka la ktah bha haduh katta katta ïa ka jingtreikam jong ka tnat Pulit ban ai jingshakri sha ki paidbah," u la ong.
U la pyntip ba ki jingtrei kiba la mang pisa lyngba ka PIRF kin long tang ka bynta ki jingshna bad ki jingmaramot ïa ki jaka treikam ba la kham donkam kyrkieh ha ki police station, ki outpost, ki fire service station, ki anti-dacoity camp bad ki Battalions bad kine ki donkam ban leh noh mardor ïa kiba yn sa rai da ki District Level Committee ki ban sa khlieh da ki Deputy Commissioner ha kaba ki Superintendent of Police, ki Commandant jong ki Battalion bad u Project Director jong ka DRDA bad u Executive Engineer jong ka DRDA kin long ki dkhotU Myntri u la bynrap ba kiwei kiwei ki jait jingtrei ki ban sa pyntreikam hapoh ka PIRF kan long na ka bynta ka jingpynbha ïa ki Police Stations, ki Outpost kum ha kaba shna ïa ki paiñkhana, ki jaka dih um, ki jaka shongkai, ka jingai rong bad ïa ka jingpynbha ïa ki waïar tan bording bad kiwei kiwei kiba la kham donkam kyrkieh.
Ha kajuh ka por, ka Kynhun Myntri ka la mynjur ruh ïa ka jingkren ban sa pule ha ka jingrakhe Independence Day ka ban sa rakhe ha ka jylla baroh kawei.
Ka Kynhun Myntri ka la mynjur ruh ban wanrah ïa ka jingpynbeit thymmai ha ka Meghalaya Fiscal Responsibility and Budget Management Ordinance.
U Sangma u la ïathuh ba ka jingwanrah ïa kane ka Ordinance ka long ban pynbeit thymmai ïa ka Meghalaya Fiscal Responsibility and Budget Management Act, 2006.
“Kane ka jingpynbeit thymmai ka long katkum ka jingbthah lyngba ka shithi ba la ïoh pdiang na ka Department of Expenditure ka Ministry of Finance ka Sorkar India kaba ailad ïa ngi ban pynkiew ïa ka jingshim kylliang da 5% khnang ban pynjanai ïa ka jingtreikam ha ka tnat sam bording," ula ong.
“Ïa kane ruh la ïathir sani bha bad la mynjur da ka Kynhun Myntri bad ka jingpynkiew manla u snem kan long 4% na ka GSDP na ka bynta u snem 2022 bad 2023," u la ong.
Ka kynhun Myntri ha kane ka sngi, ka la mynjur ruh ïa ka jingtyrwa ban pynbeit thymmai ha ka Meghalaya Stamps (Payment of Duty by means of e-Stamping) Rules, 2020.
Shillong, Nailar 9 : Wat la don bun ki jingkynthoh, jingshah kawang ktieh da ki seng saiñ pyrthei bapher bapher ïa ka sorkar MDA hapoh ka jingïalam ka NPP hynrei kumba ka paw hi ka dei pat tang kane ka sorkar kaba nud ban syndong kti ban pynbeit noh ïa u pud u sam uba la sah teng la 50 snem mynta, namar u Myntri Rangbah ka jylla u Conrad K Sangma mynta ka sngi hadien ba la wai ka jingïalang bad ka Synjuk ki Rangbah Shnong Border Area Raid Nongtung u la ïathuh ba ka jingïapynbeit ïa u pud u sam ha ki hynriew tylli ki jaka ba dang sah ne ka bynta kaba Ar jongka jingpynbeit pud kan sa long noh shen hadien ka jingrakhe ïa ka Sngi Laitluid ka ri India ka ba dei ka 15 tarik mynta u bnai.
Haba kren sha ki lad pathai khubor hadien ba la wai ka jingïalang bad ka Synjuk ki Rangbah Shnong Border Area Raid Nongtung, u Myntri Rangbah u la ong ba ka jingpynbeit pud kan urlong shen sa ka bynta kaba Ar kaba kynthup sa hynriew tylli ki jaka ba ïakajih kata ïa ka Langpih, Block I bad Block II bad na ka liang jong u ryngkat bad u Himanta Biswa u Myntri Rangabh ka Assam un sa shong jingïalang ha Guwahati ha kine ki sngi kiban sa wan.
U la kular ruh ïa ki Rangbah Shnong ba ka sorkar MDA ka dei ka sorkar kaba la rai kut ban pynbeit beit ïa kane ka kam ba la ïai sahteng la 50 snem mynta khnang ban ïa pynkut shisyndon ki jingïakajia kiba pynthut ïa ki paid khappud na ka por sha ka por.
U Myntri Rangbah u la ïathuh ruh “Ka sorkar ka sa thaw noh shen ïa ki Regional Committee na ka bynta kane ka kam.
U la ong ruh ba ha kane ka kynti ruh ki Khlieh Nongsynshar, ki trai jaka, ki District Council kin don bynta lang ha ka Regional Committee.
U Myntri Rangbah u la ong ruh ba ka kam pynbeit pud ka dei ka kam kaba kyllaiñ kaba ym lah ban pyndep tang shisngi arsngi hynrei kaba donkam ban da ïatai ïathir bin-pa-bin.
U la ong ruh ba ha ka Bynta ba Ar kan long kaba kham eh bad kham kyllaiñ ym kum ha ka Wat kaba Nyngkong kaba ka jingpynbeit na ka liang ka Assam ka dei beit tang bad ka sorkar hynrei ha kane ka kylla kaba mynta ka Karbi Anglong District Council ruh kan don bynta lang.
Haba ïadei bad ki kam pynroi kiba ka sorkar Assam ka ju wanrah sha ki jaka ba don jingïaknieh pud u Myntri Rangbah u la ong ki paidbah ki dei ban pdiang beit namar ki kam pynroi kim lah ban long u mawser ban thew ïa ka jinglong trai da kano kano ka jylla ïa kita ki jaka.
Ki Rangbah Shnong jong ka Raid Nongtung ki ïathuh ba ka jingkynduh bad u Myntri Rangbah ka jylla ka long ban kyrpad ba ka sorkar jylla ka dei ban ïakhun ban ïoh biang ïa ki 18 tylli ki shnong jong ka Raid Nongtung ne Block II kiba la shah pynhap jubor sha Assam ba ki dei ban phai biang noh sha ka jylla Meghalaya.
“Ngi la buh ka jingkyrpad ba ka sorkar ka dei ban ïakhun ban ïoh biang ïa kine ki 18 tylli ki shnong jong ka Raid Nontung jong ka Hima Khyrim kiba la shah pynhap jubor sha ka Assam namar ngi kum ki nongshong shnong ngi kwah ban don sha ka jylla Meghalaya" ong u Bah Blikstar Sohtun Chairman synjuk haba kren bad ki lad pathai khubor.
Shuh shuh u Myntri Rangbah u kyrmen skhem ba ki ar jylla kin lah beit ban pynbeit ïa kane ka kam ba dang sahteng ha kine ki hynriew tylli ki jaka wat la kan shim por katto katne por ruh.
U Myntri Rangbah u la ïathuh ba ha ka jingleit ïashim bynta shaka jingïalang jongka Governing Body jongka NITI Aayog kaba la long ha nongbah Delhi dang ha kane ka Sngi U Blei ba la dep, u la ïoh lad ban ïa kynduh bad ïa kren sani bha bad u Myntri Rangbah ka Assam u Himanta Biswa Sarma bad kumta la ïarai lang ba ka jingïakynduh kaba nyngkong ban ïakren ïa kane ka jingpynbeit ïa pud u sam ha kane ka Wat kaba Ar kan long hadien ka Independence Day.
Shillong, Nailar 9 : Wat la ka Block II ka don haduh 213 tylli ki shnong ha ka jingheh kaba 384 Square Miles hynrei ka Synjuk Ki Rangbah Shnong Border Area Raid Nongtung ka la pynpaw ba ka kwah tang 18 tylli ki shnong Khasi ki ban wan phai na ka Assam sha Meghalaya khnang ba kin im suk im saiñ.
ïa kane la pynpaw ha ka dorkhas ba la ai da ka Synjuk sha u Myntri Rangbah ka jylla mynta ka sngi kaba la soi da u Chairman bah B.Sohtun ha ka jingïalang kaba la long ha Secretariat, Shillong.
Kine ki shnong kiba ka Synjuk ka kwah ban wan phai sha Meghalaya kiba hap hapoh ka Raid Nongtung jongka Hima Khyrim kiba don 18 tylli ha Block II , Ri Bhoi District ki dei ka Sabuda, Jatalong, Madan Umwang, Khlieh Umwang, Umlaper, Laru, Umtlieh, Ummat, Umru, Umshadktad, Pdengtliej, Umhi, Itpatung, Umsder, Umtyrshing, Umsaw Lumdorbar, Mawsladieng bad Imsohlaper.
La ïathuh ha katei ka dorkhas ba ka jingdon ki paid Khasi ha kine ki 18 tylli ki shnong ki long kumba 9000 ngut bad kine ki dei ki trai shnong naduh hyndai hynthai hynrei ki don pat kumba 5000 ki Nepali kiba wan buhai shnong beaiñ ha kine ki jaka bad kine ki dei kiba dang shu wan shen na Nepal ne Darjeeling.
Ki don haduh 5000 ngut ki nongthep vote kiba hap hapoh ka Mawhati Assembly Constituency bad ki dang don bun ki ban dang pynrung kyrteng ruh.
“ Ngi ki Khasi kiba im ha kine ki 18 tylli ki shnong ngi khlem dawa ïa kaba long pyrshah ïaka Riti Synshar ka Ri India hynrei ngi kyrpad ïa ka sorkar pdeng, sorkar Asssam bad sorkar Meghalaya ban pynbeit ïa kane ka kam da ka jingïasngew thuh jingmut bad shah ba ngin hap hapoh u pud u sam ka Meghalaya namar ka rukom im bad ki riti dustur jong ngi ki long beit ki Khasi paka", pynpaw ka Synjuk ha ka dorkhas sha u Myntri Rangbah.
“ Ngi kyrpad ruh ïa ka sorkar Assam ba kan long sbun mynsiem bad sngap ïa ngi namar ngim shym dawa baroh kawei ka Block II hynrei tang ïa kine ki 18 tylli ki shnong Khasi bad sngewbha shah ba ngin hap hapoh u pud u sam ka Meghalaya" pynkut ka dorkhas.
“Ngi la buh ka jingkyrpad ba ka sorkar ka dei ban ïakhun ban ïoh biang ïa kine ki 18 tylli ki shnong jong ka Raid Nontung jong ka Hima Khyrim kiba la shah pynhap jubor sha ka Assam namar ngi kum ki nongshong shnong ngi kwah ban don sha ka jylla Meghalaya" ong u Bah Blikstar Sohtun Chairman synjuk haba kren bad ki lad pathai khubor.
U la ïathuh ruh ba namar kine ki 18 tylli ki shnong ki dei ki bynta jong ka Raid Nongtung naduh ki bun spah snem kiba la leit ha kaba ki mawniam, mawbah ki dang ïeng haduh kine ki sngi ba mynta ban sakhi ïa ka jinglong trai jong ka raid ïa kine ki jaka.
Haba la kylli pat ïa ka daw kaba ki kwah ban wan sha ka Meghalaya u Bah Blister u la ong “Ngi dei ki Khasi kiba bud ïa ka rukom bad ki riti dustur kiba pher bak-ly-bak na ki Assam wat ha ka ktien ka thylliej ruh ngim ïadei, dei na kata ka daw ngi kwah ban don beit bad ka jylla Meghalaya.
"“Ngi la buh ka jingkyrpad ba ka sorkar kan buh ki ktem pulit ha khappud khnang ba kan ai jingshngaiñ ïa ngi kiba shong ba sah ha kane ka jaka" ïathuh u bah Blikstar.
Shuh shuh u la ïathuh ba na ka liang u Myntri Rangbah u la kular ba na ka sorkar hi kan leh la ka bynta ban weng ïa ka jingeh jong ki nongshong shnong jong kane ka thaiñ.
Shillong, Nailar 10: Da ka jingpaw ka Mizoram bad ka Manipur ha ka jingïalehkai Commonwealth Games (CWG) kaba dang shu dep, kiba bun ki riew ieit Sports na Meghalaya ki la pynpaw ka jingsngew diaw ba ka Meghalaya da ki phew phew snem kam lah satia ban pynmih ïa ki nongïalehkai ki ban mih khmat ïa ka India kum ha ka CWG, Asian Games ne wat haduh ka Olympic ruh.
Ha ka CWG ba dang shu dep ka la pynmih ïa u Jeremy Lalrinnunga, uba la jop ïaka Gold Medal ha ka Weight Lifting ba 67 Kilo.
Nangta ka Lalremsiami, kaba la jop Bronze Medal ha ka jingïalehkai Hockey na ka India ha kane ka CWG 2022 ha Birmingham.
Ka Manipur ka la sei ïa ka Mirabai Chanu, kaba la jop ia ka Gold Medal ha ka Weight Lifting ba 49Kilo.
Kine ki la wan phai sha la ïing sha jylla la jong hapdeng ka jingpdiang burom kaba khraw da ki paidbah ka jylla jong ki.
Hynrei ka Meghalaya lait noh na i Kong Matsiewdor War iba la leit ïakhun ha ka jingïakop siat khnam ha ka Asian Games ha ka Seoul ha u snem 1986 bad u Bah Benning Lyngkhoi ha ka Marathon ha ki snem ba kham hadien, kam ju lah ban sei ïa ki Nongïalehkai kiban long ka jingsarong ïa ka jylla ban mihkhmat ïa la ka ri.
Haba ïakren bad ki katto katne ki nongïalehkai Sport barim jong ka jylla, ki la pynpaw ba ka daw ba konsgan kadei ba ka Meghalaya kam kot satia katkum ka jingtreikam kiwei jylla ka thaiñ shatei lammiihngi ha ka liang ka jingïalehkai Sports.
“Ngim pat kot satia ka rukom treikam ha ka liang ka Sport bad kiwei kiwei ki jylla, la ka long na liang ka sorkar ne ka liang ki bor ne ki Seng ne kiba dei ban pynïaid ïa ka Sport", la ong u nongïalehkai barim ka jylla, u bym kwah ban pynpaw kyrteng ïalade.
U la ong ruh ba ki jingai jingïarap, ka jingbym biang ki madan ne ki jaka ïalehjai kidei kiwei pat ki daw kiba khanglad ïa ka jylla ban pynmih ïa ki nongïalehkai Sport na ka jylla.
Ki don kiba la pynpaw ruh ba ki daw ba ka jylla kam lah ban pynmih ïa ki nongïalehkai ban mih khmat na ka ri, kadei ba ka jylla kam don satia ïa ka Sports Policy kaba biang ka ban treikam na ka bynta kumno ban kyntiew ïa ka Sport ha ka jylla.
“Kaei kaba ngi shu ïohi ka long tang ka jingsam jingïarap sha ki Sports Club, ki Association bad ka jingpynheh wat ïa ki jingïalehkai ki bym dei satia ki Olympic Sports’, la ong ki nongïalehkai.
Ki don ruh kiba ai daw ba ki nongïalehkai ka jylla kim shimkhia tang ïa kawei ka jait jingïalehkai, hynrei ki kwah ban nang lut ha jan baroh ki jait jingïalehkai, ïa kaba ka eh than ban long kum ki nongïalehkai ban mih khmat ïa ka ri.
Shillong, Nailar 10 : Shillong : Ka Meghalaya kum shi bynta ban pynphuh ïa ka jingrakhe dap 50 snem ka jylla ka la shah jied ban pynlong ïa ka lympung ïalehkai ba heh tam ha ka thain shatei lam mihngi jong ka Ri ba la tip kum ka North East Olympic Games kaban long naduh ka 30tarik u Risaw haduh ka 06tarik u Naiwieng mynta u snem.
Ïa kane la pyntikna da u Myntri ka tnad Kam Ïalehkai ka Jylla, Bah Banteidor Lyngdoh hadien ka jingïalang jong ka North East Olympic Organising Committee kaba long ha Meghalaya Secretariat ha kane ka sngi Balang kaba la wan ban shim bynta da ki nongmihkhmat na jan baroh ki jylla jong ka thaiñ shatei lam-mihngi jong ka Ri.
Ki jylla kiban shim bynta ha katei ka lympung ki kynthup naduh ka Arunachal Pradesh, Assam, Manipur, Meghalaya, Mizoram, Nagaland, Sikkim bad Tripura.
La pyntip ruh ba kin don haduh 18 tylli ki jait jingïalehkai ha katei ka lympung ïakhun ba 8 sngi kaban long ha ki 13 tylli ki jaka ïalehkai.
U Myntri u la pyntip ruh ba ki jingïalehkai kiban don ha katei ka Games kin kynthup naduh ka Archery, Athletics, Badminton, Basketball, Boxing, Football, Judo, Karate, Shooting, Swimming, Table Tennis, Taekwondo, Tennis, Wushu, Cycling, Golf, Weightlifting bad ka Wrestling.
La ïathuh ruh ba ka don ruh ka jingpynkhreh ba kin khot lang ïa u Myntri ka tnad DONER jong ka sorkar pdeng bad ruh ïa baroh ki Myntri Rangbah jong ki jylla ka thaiñ shatei lam-mihngi jong ka Ri ha katei ka lympung.
Ka jingïalang ka la pdiang ruh ïa ka jingtyrwa ba wanrah da u Abraham K Techi, Secretary General, NEOA ban khot katto katne ki nongïalehkai ba la paw jong ka Ri kiba dei na ka thaiñ bad kiba la jop ha ka Tokyo Olympics ne wat ha ka Commonwealth Games ruh ba kin wan kum ki nongshah khot kyrpang ha ka sngi plie pyrda ïa ka North East Olympic Games 2022.
Haba bynrap lang na ka liang u Working President ka Meghalaya State Olympic Association, Bah John F Kharshiing u la ïathuh ba la kumno kumno kin poi haduh kumba 3000 ngut tam ki nongshim bynta ha katei ka Games bad na ka liang ka sorkar jylla ki la ïaid shaid shaid mynta ban pynkhreh na bynta katei ka lympung.
Ha kane ka sngi, u Th Radheshyam, MLA bad President, kumjuh u Abraham K Techi, Secretary General, North East Olympic Association ki la aiti ruh ïa ka lama jong ka North East Olympic Association ha u Myntri ka tnad Ïalehkai ka jylla, Bah Banteidor Lyngdoh u ba hangtei hi u la aiti pat ha u Bah John F Kharshiing, Working President, Meghalaya State Olympic Association.
Kiwei pat kiba donlang ha katei ka sngi ki kynthup naduh ka Kong WAM Booth, IAS, Director, Department ka tnad Sports and Youth Affairs, (DSYA) ka sorkar jylla, Shivansh Awasthi, IAS, Under Secretary, Sports and Youth Affairs, B Syiem, Chief Engineer, Meghalaya State Sports Council, PB War Nongbri, Assistant Director, DSYA bad kiwei kiwei ki ophisar na ki tnad bapher bapher jong ka sorkar jylla.
Haduh 90% na ki khynnah kiba pep skul hapoh ki sorbah ba pawkhmat jong ka dewbah Asia ki ngat ïa ka jingpang myopia ne kata ka jingpang duna khmat.
Ki stad wad bniah ki ong, ka jingnang jur kane ka jingpang duna khmat ka dei na ka daw ba ki samla pule ki trei shitom palat hapoh skul bad kim ju ïoh por satia ban mih shabar ne ïohi ïa ka jingthaba jong ka sngi.
Ki stad scientist ki la ïathuh ha ka kot Lancet ba haduh kumba iwei na man san ngut na kine ki khynnah pule ki lah ban mad ïa kane ka jingduna ha ka bor ïohi wat ban poi sha ka jingmatlah ruh.
Hapoh UK, ka jingdon jong kiba ïoh ïa kane ka jingpang myopia ka long hapdeng 20% bad 30%.
Katkum ka jingïathuh jong u Professor Ian Morgan, uba lam khmat ïa kane ka jingwad bniah bad u dei na ka Australian National University, u la ong ba 20% haduh 30% na kiba ïoh ïa kane ka jingpang duna khmat ka la jia teng hapdeng ki briew hapoh ka dong South Asia ruh.
“Kaei kaba ngi la leh ha ka jingbishar bniah ba baroh ki sakhi satar kaba ai jingmut ba ki don kiei kiei ki kam ba khyllah ba la jia hapoh ka dong mihngi Asia ha kine ki ar pateng", u la ïathuh ha ka tnad pathai khubor BBC.Ka Australian National University ka la ong ba kane ka jingduna bor ïohi jong ki khynnah ka buh ha ka jingma kaba khraw ïa ka koit ka khiah.
Ki stad ka koit ka khiah ba dei shaphang ki khmat ki la ong ba kane ka jingpang myopia ka dei lada kata ka bor ïohi ka long duna ïa ka 6.6 phut.
Kane ka jingjia ka ju jia na ka daw jong kata ka jingpang ha ki pyllew khmat kaba jia ha ka por ba ki briew ki dang rit bha.
Katkum ka jingwad bniah, kane ka jingpang ka dei kaba mih na ka daw jong kiba bun- ka jingpynleit jingmut palat ha ki jingpule bad kata ka jingduna ban ïohi ïa ka jingshai shabar ne ka jingpynlut por palat hapoh ïing khlem da mih shabar ban ïohi ïa ka jingshai jong ka mariang.
Ka jingïoh ïa kane ka jingpang myopia ka long haduh kumba 20% na ki paid nongshong shnong kiba biang ba bit ha ka bor ïohi kumba 80%.
U Professor Morgan u la ujor ba kiba bun ki khynnah hapoh South East Asia ki pynlut ïa bun ki kynta jong ki ha kaba pule kot bad leh ïa ki homework.
Kane hi ka pynshitom ïa ki khmat jong ki, tangba ka jingshah ïa ka sngi hapdeng ar bad lai kynta ha ka por ba shai sngi ka lah ban pynïahap tarajur bad ïarap ban pynneh ïa ka jingbha jong ki khmat.
Ki stad scientist ki ngeit ba kata ka dawai ba la tip kum ka dopamine ka lah ban don ïa ka bynta treikam kaba phylla.
Ka jingïohi ïa ka jingshai ka sngi ka nang kyntiew ïa kata ka dopamine ha ka khmat bad kane la ïohi kumba ka lah ban ïada ïa kata ka elongation kaba ktah ïa ki pyllew khmat.
“Ngi ïakren shaphang kata ka jingdonkam ban mih shabar ban ïohi ïa ka jingshai jong ka sngi kumba ar haduh lai kynta- ym da donkam palat ban dei kata ka mariang kaba shit sngi bha.
Ym tang katta, kata ka kolshor ruh ka don ïa ka bynta ha kane ka liang.
Ha sawdong jong kiba bun ki bynta jong ka South East Asia, bunsien ki khyllung khynnah ki ju thiah ha ka por mynsngi.
Katkum ka jingïathuh jong u Professor Morgan u la ong ba kine ki khynnah ki la duh ïa kata ka bor kaba donkam bha ban ïohi ïa ka jingshai na ka bynta ban ïada na ka myopia.
Kaba kham sngewkhia jur eh ka dei kata ka jingbun jong ki samla pule kiba ïoh ïa kata ka myopia kaba jur bha.
Katkum ka jingïathuh jong u professor Morgan, kane ka ktah hapdeng 10% bad 20% na ki samla pule hapoh ki sorbah jong ka dewbah Asia.
Kane ka jingjia ka lah ruh ban ïalam sha ka jingduna ka bor ïohi wat shaduh ka jingmatlah ruh.
“Kine ki briew ki don ha ka jingma kaba khraw bha- teng teng ïa kine ki briew ym shym la batai shaphang kane bad la shu pyndeng da kita ki ïit khmat jong ki kiba heh power- ki donkam ban tip shaphang kata ka jingma bad dei ruh ban tynjuh ïa kata ka bor ïohi jong ki khnang ba kin lah ban leit sha kita ki ophthalmologist bad ïoh ïa katto katne ki jingïarap", u la ong.
Da ki phew phew snem, ki stad wad bniah ki ngeit ba ka lah ban dei na kata ka jinghiar pateng halor kane ka jingpang khmat.
La ngeit ba ki briew na China, Japan, Korea bad kiwei kiwei ki ri kham bunsien ki dei kiba ïoh ïa kane ka jingpang myopia.
Hynrei kane ka jingwad bniah ba mynta ka la ai jingmut da kumwei pat.
Hapoh Singapore, ha kaba ki don shibun bha ki briew na China, Malaysia bad India, baroh lai kynhun kine ki jaidbynriew ki sakhi ïa kata ka jingnang kiew jong ka jingbun ki briew ba duna ka bor ïohi.
U Morgan u la ong ba ym lah ban kynnoh ba kane ka jingpang ka dei pura na ka jinghiar pateng, tangba na ka bynta jong u kam dei ka kam kaba eh.
Kam pher la ka long da ka long kumno kumno ruh hynrei kaba thikna ka dei na kata ka mariang ne na ka jingset op ïalade hapoh ïing bad kiar na ka jingshai jong ka mariang.
Ka jingïapynbeit pud ha ka kyllla kaba nyngkong na ka bynta ki hynriew tylli ki jaka ba la ithuh ba ki don hapdeng ka jingïakajia pud hapdeng ka Jylla Meghalaya bad ka Jylla Assam kam shym la pynhun satia ïa ki paidbah nongshong shnong jong ka Jylla Assam bad ka Jylla Meghalaya kiba shong shnong ha ki shnong khappud jong kine ki ar tylli ki Jylla.
Kane ka jingïapynbeit pud ka la pynïam kthang ïa ki nongshong shnong ki ban sa kylla nongwei bad ki ban sa shah khynniat jubor sha Assam namarba katkum ka jingïasoi ïa ka Memorandum of Undetstanding (MoU), na ka jaka kaba ïar 36.79 sq km kaba don ha ka jingïakajia pud, Assam kan ïoh 18.51 sq km katba ka Meghalaya kan ïoh 18.28 sq km.
Hapdeng kine ki bynta, da ki phew tylli ki shnong kiba ju don baroh shikatta hapoh u pud u sam ka Jylla Meghalaya kin sa shah khynñiat noh shapoh ka jylla Assam ynda ka tnat Survey of India ka la pyndep ïa ka jingsorjamin na ka bynta ban pruiddak ïa u pud u sam uba thymmai hapdeng kine ki ar tylli ki Jylla.
Hato ka Sorkar Meghalaya Democratic Alliance (MDA) kan sngap ïa ka jingdawa bad ïa ka jingkyrpad rit jong ki 18 tylli ki shnong Khasi kiba don ha ka Raid Nongtung, kaba la ithuh kum ka Block-II ba kin wan phai biang sha ka Jylla Meghalaya ha kane ka jingïapynbeit pud?Ka Block II, ba la jer kyrteng ha rngai da ka Sorkar Meghalaya, ka don haduh 213 tylli ki shnong bad ka jingheh kaba ïar 384 Square Miles.
Kine ki shnong kiba hap hapoh ka Raid Nongtung ki dei kiba la don naduh hyndai hynthai naduh ba ka Meghalaya kam pat ïoh ïa la ka jong ka Jylla.
Kine ki 18 tylli ki shnong ki kynthup ïa ka Sabuda, Jatalong, Madan Umwang, Khlieh Umwang, Umlaper, Laru, Umtlieh, Ummat, Umru, Umshadktad, Pdengtliej, Umhi, Itpatung, Umsder, Umtyrshing, Umsaw Lumdorbar, Mawsladieng bad Imsohlaper.
Ha kine ki 18 tylli ki shnong ka jingdon jong ki Khasi ka long kumba 9000 ngut kiba ju im da ka rep ka riang bad kiba shong shnong ha kine ki 18 tylli ki shnong.
Ka jingkylli kaba mih mynta ka long hato kine ki khyndai hajar ngut kin ïoh neem ïa ka jinglait luid ban long trai halor ka khyndew ka shyiap kumba long hapoh ka Jylla Meghalaya namarba ka rukom bat khyndew ha Rithor Assam ka ïapher haduh katta katta na ka Jylla Meghalaya.
Toi, watla ki don ki Khasi kiba shong basah ha Barrack Valley hynrei kine ki im ki sah bad kim ïoh satia ka jinglait luid kumba ka long hapoh ka Jylla Meghalaya namarba ka Khlaw kaba ki rep ki riang ka dei ka jong ka Sorkar.
Ka jingshah ieh sharud jong ki Autonomous District Council bad ki Khlieh nongsynshar jong ki Hima ha ka jingïapynbeit pud hapdeng ka jylla Meghalaya bad ka Assam ka long thik kumba ibeiñ ïa u trai jaka.
Lehse jin lada ka Sorkar MDA ka la ïasyllok lang ryngkat ryngkat bad ki Syiem, ka KHADC bad ki nongsynshar jong ki raid bad ki shnong kan ym wanrah ïa kane ka jingsuhsat jong ki paidbah kiba shong basah ha ki shnong khappud.
Ka jingpynbna jong u Myntri Rangbah ka Jylla ban sdang ïa ka jingïapynbeit pud hadien ka jingrakhe ïa ka Independence Day ka la pynieng skhor ïa ki shnong kiba kham jwat ha ka jingïakynad halor u pud u sam namarba ki Khasi kiba shong basah ki shong kiba ha kine ki jaka kim pyneh dohïap bad ki kyrngah beit ban shah khynñiat sha Assam.
Naduh ba sdang, ki paidbah kiba shong basah ha ki shnong khappud ki buh ïa ka jingkylli hato kano ka rukom ka Sorkar Meghalaya bad ka Sorkar Assam ki ïapynbeit ïa pud u sam namarba ka Jylla Meghalaya kam ju kyntur pud hynrei ki jingshah pyndik bad ki jingkyntur pud ka jia beit tang na ka liang jong ka Sorkar Assam.
Ka Sorkar Jylla kam dei shuh ban shu buh sharud ïa ki Khlieh Nongsynshar, ïa ki Autonomous District Council ha ka jingïapynbeit pud ha ka kylla kaba ar hynrei lym kumta, ka jaka ka puta kan sa syntuid ei sha ka Jylla Assam bad ka jingpyrta jong ki paidbah ka Meghalaya ba wat shi inshi ruh ka khyndew kam dei ban leit sha Assam kan sa shu long tang ka jingpyrta ha ri kynjah.
Nongstoiñ, Nailar, 10: Kum shi bynta ban pynshlur ïa ki nongrep, mynta ka sngi ka seng trei mon sngewbha kaba la tip kum ka Nongstoiñ Social Service Society, ka la pynlong ïa jingïalang paidbah ban ai jinghikai sha ki nongrep, ha kaba ïadei bad ka rukom rep kaba katkum kane ka juk kaba mynta, namar ym ban shu tip tang kumno ban thung ne rep, hynrei ki nongrep ki hap ruh ban tip kumno ban tyngkai ne sumar bha wat ïa ka khyndew, khnang ban long ka khyndew kaba seisoh.
Ïa katei ka jingïalang la pynlong ha ka hall jong ka Nongstoiñ Social Service Society Nongstoiñ West Khasi Hills District, ha kaba u bah H.K.Thabah (ADC), u la long kum u kongsan bad la synran lang ruh da ka kong Lakyntiew Warjri Senior Scientist Krishi Vigyan Kendra West Khasi Hills, u phadar Roland Lyngdoh President Nongstoiñ Social Service Society, u phadar James Anderson Syiemlieh Director ka Nongstoiñ Social Service Society bad kiwei kiwei ki riew rangbah jong ka thaiñ.
Kum ka dak jong ka jingplie paidbah, u kongsan u la ïoh ruh ban khap ïa u ribbon bad ban plie ruh ïa ka pyrda jong ka jingsdang ka jingai jinghikai.
Ha kajuh ka por la ïoh ruh ban sam ïa ki syrnod sha ki nongrep kiba la kham paw bad kiba minot bha.
U kongsan haba ai jingkren u la ong, “Ki nongrep ka jylla kat haduh mynta, kim pat lah ban pyndap wat tang ïa la ka District ruh, hynrei la shu rep tang ban dap ïalade.
Dei namar kane ka daw ba ki jingthung ne ki mrad kum ki masi ki syiar kiba dei ki bym khleh dawai ki die ha ka dor kaba rem".
“Ka por ka lah dei ba ki nongrep kin sngewthuh kumno ban pynjur ne pynkhlaiñ shuh shuh ïa ki kam rep, namar lada ngi pyndonkam ïa ki jhur ki jhep ki bym shym la khleh dawai, kan myntoi ïa ka met bad ka koit ka khiah jong ngi.
Ka jingber dawai ka ktah shibun ïa ka koit ka khiah bad ka ka long ka jingma ruh", u la ong.
Na ka liang ka saïantis kong Lakyntiew pat ka la ong, “Ki nongrep ki hap ban tyngkai wat ïa ka khyndew, namar lada ka khyndew ka dap satang da ki dawai, kan don ka por ba ka khyndew kan ïap noh bad kam sboh shuh.
Namar kata ka donkam ban sumar bad ban ïada, khnang ba ka khyndew kaba ki nongrep ki pyndonkam, kan long ka ban bteng ïa ka jingseisoh na ka por sha ka por".
“Kawei na ki sboh kaba bha tam ïa ki nongrep ka dei ka eit masi, lait nangta kin wan sa ki eit jong kiwei kiwei pat ki mrad.
Hynrei ki dawai khemikal ki long kiba ma, kumta ki nongrep ki hap ruh ban pynkhlaiñ ban ri jingri", ka la ong.
Nongstoiñ, Nailar, 10: Ka FKJGP Rimuliang Circle ka la leit ban ai jingthoh ha u DC Nongstoiñ, ba ka pyrshah jur ïa ka jingthmu jong ka Sorkar Assam, ban thaw ktem pulit thymmai hapoh ka Shnong Langpih Nongmynsaw Syiemship, kaba long kawei na ki jaka ba dang don hapoh ka jingïakren pynbeit ïa u pud u sam.
“Ngi na ka seng ngi la ïoh jingtip na ki paidbah nongshong shnong, ba ki briew sorkar jong ka Assam ki la wan jurip ïa kawei ka jaka ha ka shnong Langpih Nongmynsaw Syiemship kaba ju tip kum ka Umsynrieh, kaba don hapoh Umsohram Langpih kaba dei ka jaka shimet jong u bah Bines Syiem Nongbah", ong u President Bah Russfulson Wanniang.
“Kane ka jingleh jong ka Assam ka ïai pyni ba kam burom satia ïa ka status quo hapdeng ki ar Jylla.
Ka kwah ban ïai leh donbor halor ki jaka ki puta jong ki paidbah nongshong shnong ka thaiñ Langpih baroh kawei".
“Ka seng ka dawa ba ka Sorkar Meghalaya kam dei shuh ban shu ïai shah jem khlem nongrim ïa ka jingleh beaiñ jong ki briew na ka liang ka Assam, kum ba la jia na ka por sha ka por ki jingïai leh thom bor, kiba kum ki paidbah ngim lah shuh ban shah".
“Ngi pyrshah jur ïa kane ka jingthmu leh don bor da ka Assam ïa ki briew jong ngi ha man la ki por.
Kumta ngi dawa jur ba ka Sorkar Meghalaya kam dei shuh ban shu peitkai, hynrei ka dei ban pyni noh ïa la ka jong ka bor", ong u Bah Russfulson.
Mawkyrwat, ‘Nailar, 10: Ka Hynñiewtrep National Youth’s Front (HNYF) jong ka South West Khasi Hills District ha Press Conference hapoh ka jingïalam jong u Khrawbok Snaitang, President ka HNYF ki la pynpaw bad ïeng skhem ba horkit hordang da lei lei kan nym ai lad ïa ka sorkar India ba kan wan mushlia da kaba wan khlong ïa u marpoh khyndew na kane ka dong ka thaiñ bad na ka South West Khasi Hills District.
Haba kren ha ki lad pathai khubor, bah Khrawbok Snaitang, President jong ka HNYF, South West Khasi Hills District ha ryngkat ki dkhot jong ka seng ki la pynpaw ba hadien ba ka sorkar India ka la pynbna ba kam shem la pyndam noh ïa ka jingthmu ban tieh ïa u marpoh khyndew ne u Uranium hapoh ka jylla Meghalaya.
Kumta na ka liang ka seng da kawei sur kan ym ai lad da lei lei ïa ka sorkar India bad ïa ka sorkar jylla ban wan leh mushlia bad lada jia ba ka sorkar kan leh donbor kum ka seng kam banse ban hap ïeng ïaleh wat lada jia ba haduh ban da jaw ne phlei ka snam ha madan ruh.
Ha kajuh ka por ka seng ka la buh ruh ka jingkyntu ïa ki 60 ngut ki MLA jong ka jylla Meghalaya ba kin kren ei ei ban ïeng pyrshah halor kane ka bynta bad kumjuh ruh ki la kyntu ïa ka Khasi Hills Autonomous District Council (KHADC) kaba dei ka nongpeit nongjngoh ïa ka khyndew ka shyiap ba da lei lei kam dei ban ai jingbit ne ai NOC ïa ka sorkar ne kino kino ki kompany namar ki tip shai lada tih ïa une u marpoh khyndew ka long shisha kaba ma bad ka ban sa pynjot ïa baroh ki jingthaw ba im ha ka pyrthei.
U bah Khrawbok Snaitang, President jong ka HNYF u la ong ruh ba kumba ka mei-ieid Spility Lyngdoh Langrin bad u bah Hopingstone Lyngdoh (bam kwai ha dwar U Blei) ki la ïeng ïaleh ban pyrshah ïa ka sorkar India lyngba ka kompany UCIL kaba la mut ban wan tih ne khlong ïa u Uranium hapoh ka ri khasi ha ki por ba mynshwa, ba ki tip shai ba lada tih ïa u uranium kan long ka jingma kaba khraw namar u don ha ka ïa ka bih kaba shyrkhei bad ka ban sa ktah ïa shibun ki kynja ba im ki doh um doh wah khamtam ïa ki briew.
Namarkata, ka seng ka kren shai ba ïa kitei ki kyntien jong kitei ki nongïalam ba hakhmat kin bat skhem bad bat ïa ki kular namar lada jia ka sorkar India bad ka sorkar Meghalaya kin leh donbor halor u Uranium, ka seng ruh ka la long ba la khreh ban ïaleh.
Ha kane ka sngi la synrang lang ruh da u Khrawbok Mawleiñ, Secretary ka jong HNYF, South West Khasi Hills District ha ryngkat ki dkhot jong ka seng.
Nongpoh, Nailar 10: Ban dang pynkhlaiñ ïaka party bad kumjuh ruh ban pynsuhthied haki constituency bapher bapher ha Ri-Bhoi District bad ka jylla baroh kawei, ki nongïalam ka All India Trinamool Congress mynta ka sngi kila hiar sha Jirang Constituency naka bynta ban pynskhem ïaki nongkitkam ba pura jong ka Jirang Block ha kaba la thung ïa u Sunmoon Marak kum u President u ba dei ruh u kyrtong ka party TMC ban ïakhun na Jirang Constituency haka jingïalang kaba la long mynta ka sngi ha Byrnihat.
Ha katei ka sngi ka jingpynskhem ïaki nongkitkam ba pura jong ka TMC Jirang Block la sakhi ruh da ka jingdonlang u Dr.Mukul Sangma President ka TMC haka jylla u ba dei ruh u nongïalam ka liang pyrshah, u Bah George B Lyngdoh Vice President ba dei ruh u MLA ka Umroi Constituency, Bah James Lyngdoh Vice President, Dr.Fabian Lyngdoh Secretary, ka Dr.Saralin Dorphang ka President ka Mawhati Block bad kiwei kiwei ki riew rangbah.
Haba kren ha katei ka sngi naka liang u Sunmoon Marak kum u kyrtong ban ïakhun naka party TMC na Jirang Constituency u la ong baka Jirang kala donkam ïaka jingkylla bad ki paidbah ki dei ban sngewthuh shai, kumba kane ka sorkar MDA kam phai khmat eiei sha kitei ki thaiñ kumba la sakhi ruh ba ki paidbah ka thaiñ khappud ki hap ban mih naka por shaka por ban pyrshah halor ka jingpynngat ïa bun tylli ki shnong sha ka jylla Assam.
U la ong ruh ba dei ha kane ka kynti ba mynta da ka jingdon ki nongïalam ba stad jong ka TMC yn sa lah ban thaw dur bad thaw thymmai ïaka Jirang Constituency khamtam ban peit ïaka eh ka shon jong ki paidbah ka thaiñ khappud.
Naka liang u Dr Mukul Sangma haba kren ha katei ka sngi hadien ka jingpynskhem ïaki nongkitkam ba pura jong kaJirang Block u la pynpaw ka jingsngewkmen ban iohi ba ki paidbah ki don ka jingshañiah haka party TMC ka bym pat don dak sniew eiei haka jylla kaba dei ruh ka party kaba don ka jingangnud ban wanrah ki jingkylla bad ban trei naka bynta ki paidbah.
U Dr Mukul u la ther ruh ïaka sorkar MDA hapoh ka jingïalam jong ka NPP, ka jylla don hapdeng ka jingeh kaba khraw naduh ka thungkam thungjam bun ki samla ki mad jingeh watla ki don shibun ki kam kiba lait haki ophis sorkar, namar ka sorkar MDA kam don ka jingkitkhlieh, hynrei la iohi pynban ba ki nonghikai ki hap ban thiah surok, ki nongtrei ASHA ki hap ban mih surok, ban dawa ïaka tulop ban pyndap ïaka iing ka sem.
U la khot ruh ïaki paidbah ha katei ka sngi ba kidei ban sngewthuh shai ïaka nongrim jong ka party TMC naka bynta ban wanrah ki jingkylla ha ka thaiñ Jirang bad ka jylla baroh kawei khamtam bun ki paidbah haki shnong khappud ki mad jingeh naka jingpynbeit pud hapdeng ka sorkar Meghalaya bad Assam bad la shah pyn ngat ruh bun ki jaka sha Assam kiba la tip shai ba kidei ki shnong ka jylla Meghalaya khlem da sngew bad sngap ïaka jingkyrpad jong ki paidbah.
Lyngba katei ka sngi u la kyrpad ruh sha ki paidbah ka thaiñ Jirang ba ki dei ban phaikhmat sha ka party TMC bad ban pynjop donburom ïa u Sunmoon Marak u ba dei u kyrtong bala ih jong ka party na katei ka constituency u ba dei ruh uwei naki nongïalam ka Garo Student Union, Ri-Bhoi Regional Unit.
Nongpoh, Nailar 10: U Working President ka UDP Umsning Circle, u Bah Carlus Kharkongor mynta ka sngi u la pynbna syndon ba u la iehnoh shadien ïaka party UDP kaba u don baroh shikatta ban leit kyrshan pat ïa u Bah Jason S Mawlong u ba dei u MLA ka Umsning Contituency ha kane ka elekshon ban wan.
Haba kren sha ki lad pathai khubor mynta ka sngi u Bah Carlus Kharkongor kum uwei naki nongtrei ba shitrhem ka party UDP haki snem bala leit noh u la iehnoh naka kam kum un working President ka UDP ha Umsning bad u dkhot ha Ri-Bhoi District namar ki daw shimet khlem don mano mano ba pynbor.
Hadien ka jingiehnoh ïaka kam kum uwei naki nongïalam ka UDP ha Umsning naka liang u Bah Carlus u la pynbna ba un leit ban kyrshan noh ïa u Bah Jason S Mawlong ban pynjop don burom ha kane ka elekshon ban wan, kumba ki paidbah ki dang shanñiah ha u Bah Jason ban shimti biang ïaka kam kum u nongmihkhmat na Umsning Consituency.
U la pynpaw ruh ba u Bah Jason S Mawlong haduh mynta bun naki paidbah ki dang ieid bad kyrshan ban pynjop don burom biang ha kane ka elekshon ban wan bad kum uwei naki nongïalam u ba la ju don bynta ha ka kam saiñ hima sima, ryngkat bad ki nongkyrshan jong u kin leit ban pynïasoh noh bad ka party kaba u Bah Jason S Mawlong un ïakhun na Umsning Consituency.
Nongstoiñ, Nailar, 10: U Myntri Rangbah ka Jylla Conrad Kongkal Sangma ha ka sngi balang, u la buh mawnongrim ban tei ïa ka Integrated Development Complex ha Nongstoiñ, West Khasi Hills.
Ha ka jingbuh mawnongrim jong u, la sakhi bad ïadon lang ruh da u Myntri ka Tnad C&RD Bah Hamletson Dohling bad u MLA ka thaiñ Bah Macmillan Byrsat.
Ha kane ka jingïalang, u Myntri Rangbah u la aiti ruh ïa ka song jingïarap da ka pisa sha ki nongrep tit oyster, kaba la mang na ka Meghalaya Mushroom Mission bad ki kynhun nongrep na ka FOCUS Programme.
Haba ai jingkren, u Myntri Rangbah u la ong ba ka Sorkar Jylla ka la pynleit jingmut bha sha ki thaiñ kiba sahdien jong ka Jylla bad ka la pyrshang ban pynthikna ba ki kam pynroi kin poi ha manla ki kyndong kynshrot jong ka Jylla.
U la ong ruh ba ka Ophis Block ba thymmai kan pynthikna ïa ka jingai jingshakri kaba janai bha sha ki paidbah jong ka thaiñ.
Haba pynpaw ïa ka jingsngewkhia ba ki jingtei jong ka Sorkar Jylla ha ki jaka nongkyndong bad ha manla ki Block ki la jot, u Myntri Rangbah u la ong “Kane ka Sorkar ka la pyrshang ban tei thymmai ïa kine ki jingtei ba kin lah ai ïa ka jingshakri kaba janai sha ki paidbah.
Ka Sorkar ka la dep ban mang haduh T.3 klur sha man kawei pa kawei ka Block ban tei ïa ki jingtei ba donkam ha baroh ki 46 tylli ki Block ba don ha ka Jylla", u la bynrap.
Haba ban jur halor ka jingpyrshang jong ka Sorkar ban pynjanai ïa ka lad pynïasoh lyngba ki surok ha kylleng ki jaka jong ka Jylla, u la pyntip ba ka jingshna pynbha ïa ki surok ba kongsan ha West Khasi Hills kum ka surok Nongstoiñ-Maweit, Nongstoiñ-Wahkaji bad Nongstoiñ- Rambrai-Kyrshai ka la ïaid mynta.
“Ka Sorkar ka la mang ïa ka pisa ba T.26.5 klur ban shna pynbha noh ïa baroh ki surok shnong kiba don ha sor Nongstoiñ" u la pyntip.
U Myntri Rangbah u la pyntip ba nalor ka jingtei ïa ki jingtei ba donkam, ka Sorkar ka la wanrah ruh ïa ki skhim ban kyntiew ïa ka ïoh ka kot ha ka imlang sahlang khamtam ïa ki kynthei bad ki nongrep.
U la pyntip ha kane ka jingïalang ba ka Sorkar ka la dep ban pyllait palat ïa ka T.300 klur sha ki 35000 tylli ki Self Help Group (SHG) ha kine ki saw snem bala leit noh.
Haba pyntip ba haduh 4.5 lak ngut ki Kynthei ki la ïadon bynta ha ki SHG, u la ong ba ka jingpynshlur jong Sorkar ïa ka jingtreikam ki SHG, ka la lam sha ka jingkyntiew ïa ka kamai kajih jong ki Kynthei, kaba long kongsan bha sha ka jingkiew ka ïoh ka kot ka Jylla.
Nalor kane, u la pyntip ba ka sorkar ka la ai ïa ka jingïarap song pisa sha palat 18000 tylli ki kynhun nongrep hapoh ka FOCUS.U la ong ba lyngba ka FOCUS bad FOCUS plus programme, kan plie lynti ha ka ban ai jingkyrshan ïa ki nongrep bad ki kynhun pynmih mar rep ba kin ym don hapdeng ka jingkyrduh pisa.
Nongpoh, Nailar 10: U Bah George B Lyngdoh u ba dei u MLA jong ka Umroi bad u Vice President ka Trinamool Congress haka jylla u la ther tyngeh ïaka sorkar MDA haka jingïalang jong ka party kaba la long mynta ka sngi ha Byrnihat kaba la pynlong aiñ ïaka kam khalai bad pynlong ruh ïaka Ri-Bhoi District kum ka ktem khalai ban wanrah ruh ïaki briew ba nabar ban wan khalai.
U la ong ruh ba napdeng baroh ki district haka jylla hapoh ka jingsynshar jong ka sorkar MDA ka Ri-Bhoi District ka dei kaba duhnong tam, naduh ki jaka puta kiba la leit lut sha Assam haka jingpynbeit pud bad bala shu ai mon sngewbha ïaki jaka khlem da shim bad sngap ïaka sur u paidbah, bad kitei ki nongshong shnong kin sa kylla kum ki poi wir haka jylla Assam bad kaba kham ma shuh shuh ka long ba kin ngat haki kyndon jong ka NRC.“Ka sorkar kam burom shuh ïaka jingud jingnam jong ki paidbah khamtam ki briew kiba sngewthuh shai bad iohi jngai bym dei ban wanrah ïaka ktem khalai, hynrei la pynlong aiñ pynban ïaka kam khalai bad wanrah ruh ïaka ktem khalai ha Ri-Bhoi District" la ong u Bah George.
U la ong ruh ba kane ka sorkar mynta kala pynlong ïaka Ri-Bhoi District kum ka ktem khalai,ka khalai ïaka jaka jong ngi, ka khalai ruh ïaka lawei jong ngi bad ki khun samla bad mynta ka wanrah ruh ïaki nongkhalai na kylleng jong ki jaka jong ka ri nalor ba ki briew kim pdiang bad tip shai ba ka kam khalai ka dei kaba sniew, hynrei ka sorkar kala jied ïaka Ri-Bhoi District.
Namarkata ki paidbah ki dei ban sngewthuh shai ha kane ka kynti ba mynta ban pynjop ïaki kyrtong kiba stad, kiba iohi jngai ïaka lawei jong ki khun samla bad ka jaitbynriew bad dei tang ka party TMC kaba lah ban wanrah ki jingkylla kumba ka dang dei ka party kaba thymmai bym pat don dak thohbria haka jylla.
Jowai, Nailar 10: Ka ‘Khooid Ya Ka Wah Myntdu’ (KYM) ha kane ka 9 tarik hapoh ka jingïalam khmat jong u ma Bichar Shylla Vice President, ka kong Hunbeitki Dkhar Assistant General Secretary bad u ma D.H.Pde ha ryngkat ki dkhot ka Executive Committee, kila leit ban sakhi halor ka rukom pynkhuid ïa ka Water Treatment Plant ka PHE kaba don ha Urkhla Khimusniang Jowai.
Ha kane ka sngi la ïadonlang u ma P.Synnah Executive Engineer ka PHE (Electrical) uba la pynsngew na ka liang ka ophis kala ju pynkhuid man ka por ïa katei ka jaka tan umbam hynrei la ïohi da ki dkhot ka KYM halor ka jingjaboh jong ka tei ka jaka pyllang umbam kala dap pynban satang da ka khyndew.
Hynrei utei u ophisar ula ïathuh manka por la ju pynkhuid ïa katei ka jaka pyllang umbam hynrei ka jingbun palat ka ka khyndew kala buh jingeh bha ïa ka ophis ban pynkhuid ïa ka umbam kaba dei ban sam sha ki paidbah nongshong shnong ka Jowai.
Ulaïiathuh ruh wat na ka liang u Deputy Commissioner ka WJHD bah Garod LSN Dykes (IAS) ula pynmih ka hukum ban pynkhuid ïa katei ka jaka pyllang umbam jong ka tnad PHE haduh saw sien ha ka shisnem.
Na ka liang ka Khooid Ya Ka Wah Myntdu kala pyntip ha kine ki sngi ban wan kan sa leit ban jurip ïa baroh ki jaka pyllang umbam jong ka tnad PHE kiba don ha sor Jowai halor ka jinglong jingman jong ki.
Katkum ka jinglap jong ka KYM ha katei ka jaka pyllang umbam ha Urkhla kiba bun hi ki dap satang da ka khyndew jaboh bad kane ka paw ba ka kam don satia ka jingpynkhuid da ki bun bun bnai namar wat ka um kor ruh ka long hi kaba jngiar hynrei ynda la dep pynthnam kala kylla rong dpei.
Halor kane ka KYM ka buh ka jingkyrpad kumjuh ïa ka ophis u SDO PHE (Electrical) ba kan ïaleh katba lah ban pynkhuid ïa katei ka jaka pyllang umbam hashwa ban sam umbam sha ki paidbah khnang ban lait na ka jingpang jingshitom.
La kyrpad ruh ïa u CEM JHADC bad ïa u DC WJHD ba kin hukum ïa ki tnad kiba dei peit ba kin ïaleh ban pynneh pynsah ïa ka jingkhuid ka wah myntdu da kaba kem bad pynshitom tyngeh ïa kiba theh kyndew pathar sha ki bynta ka Wah Myntdu.
Haka juh ka por ka KYM lyngba u President ma Khroo L Pariat ka kyntu ïa ki nongshong shnong ka sor Jowai kiba don ha sawdong jong ka wah myntdu naduh na Mihmyntdu, Khliehtyrchi, ki shnong ha Jowai haduh shnong Ïalong bad Tuber ter ter ba kin ïasnohkti lang ban tehlakam ïa ka rukom bret pathar ïa ki jaboh sha ki bynta ka wah Myntdu.
Jowai, Nailar 10 : Ka lympung ïalehkai phutbol Independence Day Cup Under-17 Football Tournament 2022 bala pynïaid da ka West Jaiñtia District Sports Association (WJDSA), kaba la long mynta ka sngi ha ka jingïakhun ‘Pre Quarter’ ha madan Kiang Nangbah Stadium, Jowai.
Haba phai sha ka jingïakhun ba nyngkong ka kynhun ïalehkai jong ka Lumpariat kala jop da 3-2 kol ïa ka Mookynphad Mihmyntdu, ïa ki kol na ka Lumpariat la thep da u Damehi Dkhar ha ka minit ba 11 & 14 bad u Chijuhlangki Dkhar haka minit ba 50.
Ïa ki ar kol na ka Mookynphad Mihmyntdu la thep da u Evening Tariang 42 bad 51.
Ha ka jingïakhun kaba ar ka Dongmihsngi kala jop da 4-1 kol ïa ka Panaliar, haka jingïakhun kaba lai ka Saindur Mihmyntdu kala jop da 3-0 kol ïa ka Sabahmuswang bad ha ka jingïakhun kaba saw ka Mulang Ialong kala lah ban pynliem haduh 5-1 kol ïa ka Ksehsylle Ialong.
Jowai, Nailar 10: U Dalloi ka Elaka Darrang u Pyrwa Lymba ula khot bad wer ïaki khun ka Elaka Darrang kiba don hapoh ka Elaka bad kiba sah shabar ka Elaka kiba dei ki nongshong shnong ka Elaka ba kin ïawan sha ka Dorbar Elaka ban ïa shong ïa thir na bynta ka bha ka miat jong ka Elaka.
Kane ka Dorbar Elaka yn pynlong ha shnong Darrang harud ka wah Umngot (Ïing wah) haka por 10 baje mynstep haka 13 tarik u August 2022, ha ka juh ka por u pa Dalloi u kyrpad sha baroh kiba trei Tourism hapoh u sawdong sawkun ka Elaka ba kin pynsangeh ïaka jingtrei jong ki naduh ka por 9 baje mynstep haduh ban da wai ka Dorbar khnang ba kan ym thut ïaka Dorbar kaba la mut ban pynlong ha katei ka sngi.
Shillong, Nailar: Ka Dorbar Shnong Umpling, Shillong ha u kyrwoh lyngba u Bah L.Jyrwa Secretary da kane ka pyntip ba ka Dorbar Shnong Pyllun jong ka Shnong Umpling ka ba la long ha ka 25.07.2022 hapoh ka ïing dorbar shnong ka la ïoh ban jied ïa ki nongkitkam bathymmai na ka bynta ka samoi treikam jong ka snem 2022 haduh 2025.
Kine ki nongkitkam ki kynthup ïa u Rangbah Shnong, Bah Sanwat Fair Pyngrope, Secy Administra-tion Bah Lewis Jyrwa, Secy Development Rodrick C.Lyngdoh, Secy Finance, Bah Truman S.Basan, Rangbah Dong (RD) Shaneng Bah M.Kharkongor bad Bah ED Nongsiang, RD Sharum Bah GT Lyngdoh bad K.Sanglyne, RD Lumdiengmet Bah M.Pariat bad Bah D.Ranee, RD Lum Surok Bah Hubert Lyngdoh bad bah B.Laitmon, RD Umbah Bah S.Wanwar bad Bah D.Nongrum.
Khliehriat, Nailar 10: U Superintendent of Police ka East Jaiñtia Hills, u pyntip ba ha ka jan miet jong ka sngi ba Ar ba la lah hadien ba ki la ïoh jingtip halor ka jingdon jong kawei ka mini truck ka ba don ïa u Registration No.TR-05-B-1903 ka ba wan na ka liang Umkiang, NH-06 shapoh Khliehriat ïa ka ba la suba kit ïa ki tiar beaiñ, kumta ruh na ka liang ki bor pulit ki la pynlong ka jingpynap shrip hajan Lumshnong PS, ha ka surok NH-06 ban lapdien ïa katei ka trok.
Hadien ba katei ka trok ka la wan tur sha kane ka jaka ba don ki bor pahara, ka la shah pynieng noh ha ki bor pulit.
Hynrei, ha ka jaka ban sangeh kane ka trok ka la pynher sted bad phet krad noh na kane ka jaka.
Kumta na ka liang ka tnat ANTF ha ryngkat ki pulit na Lumshnong PS mardor ki la pynlong ka jingbeh thong ia katei ka trok hadien ki la lap ba la shu iehnoh ia kane ka trok ha ka jingjngai kaba tang 2 km na katei ka jaka ap pahara.
Hadien ba ki la poi ha kane ka jaka ki la shem ba u nongniah jong kane ka trok u la jah rngai.
La pynlong ka jingkhynra ïa kane ka trok ha ka jingïadon lang ki sakhi na ki riew shimet ha ka ba la lapdien na ka body jong kane ka trok ïa ki 212 tylli ki song ba la song skhem bha napoh ki synduk plastik bad ki ba don ïa ka jingkhia ka ba haduh 1556 kilo.
Hadien ba la leh ïa ka tes, la shem ba kine ki song ki don ïa u kynja (Marijuana).
ïa kine ki mar bad ïa kane ka trok la kurup noh da ki bor pulit.
Ha ka ba ïadei bad kane ka jingjia la rejistar ruh ïa ka case hapoh Lumshnong PS bad ka jingthwet ka ba jur ban lapdien ïa u nongñiah bad u trai jong ka kali ka dang ïaid shakhmat.
Shillong, Nailar, 10: Ka Sorkar Jylla ka la mang pisa T.16.92 klur na ka bynta ka kylla banyngkong ban ïarap ïa ki 6 hajar ngut ki nongri sniang hapoh ka jylla baroh kawei bad nalor kata ruh yn sam 24,000 tylli ki khun sniang ha ka jylla baroh kawei.
Ïa kane la pyntip da u Myntri Rangbah ka Jylla u Conrad Kongkal Sangma haba plie ïa ka Farm pynkha khun sniang ha ka shnong Rikwareng, Samanda, East Garo Hills ba la pyntreikam lyngba ka Rural Backyard Piggery Scheme.
U Myntri Rangbah u la ong ba ka Sorkar lyngba ki mission bapher bapher ka la ïarap kyrpang ïa ki nongrep bad ïa ki nongri jingri hapoh ka jylla.
U la ong ba ka Sorkar ha kine ki saw snem ba la leit noh ka la pynthikna ba ki nongshong shnong ha ki thaiñ nongkyndong kin kiew irat ha ka ïoh ka kot.
“Haduh 4.5 lak ki nongrep ha ka jylla ki donkam ïa ka jingïarap kaba katkum ka juk ba thymmai ban kyntiew ïa ka khih ka kamai jong ki lyngba ki prokram bapher bapher kiba ka Sorkar ka la wanrah," ong u Conrad haba pyntip ruh lyngba ka Rural Backyard Piggery Scheme, haduh 6000 hajar ngut ki nongri sniang kin sa ïoh jingmyntoi na ka sorkar da ki khun sniang na ka bynta ka kamai kajih ka jong ki.
U Conrad u la ong hadien ba la ïoh ïa ka jingtip ba pura lyngba kane ka prokram, ka Sorkar kan sa pynjlan ïa kane ka prokram ban ai jingïarap shuh shuh sa 15,000 hajar ngut ki nongri sniang.
Shuh shuh u la ong ba ka Sorkar ka la buh thong ban mang pisa sa T.25 klur na ka bynta ban pyntyllun ïa ka Rural Backyard Piggery Scheme, ka prokram ba la bei jingïarap pisa lang da ka Sorkar Jylla bad ka National Livestock Mission, ka Sorkar India.
Nalor ka Rural Backyard Piggery Mission, ïa mynta ka Sorkar ka la pyntreikam ïa ka skhim ri sniang kaba haduh T.109 klur ha ka jylla, la ïathuh u Myntri Rangbah.
U la ong lyngba ka skhim ri sniang, ka Sorkar Jylla kan sa wad lad ban tem ïa ka jingduna ka doh sniang ha kane ka jylla.
U la ong ba ka Sorkar ka ju wanrah sniang ha poh ka jylla haduh T.600 klur ha ka shi snem khnang ban pynbiang ïa ka jingbam doh jong ki paidbah ha ka jylla.
Shillong, Nailar, 10: Ka Bharatiya Janata Party (BJP) Meghalaya State Unit ka la kam ba kin don san haduh shiphew ngut ki Sitting MLA ki ban sa pynïasoh bad ka BJP ha u bnai Naiwieng mynta u snem.
U State President ka BJP u Bah Ernest Mawrie ha u kyrwoh ba la phah sha ki lad pathai khubor u la ïathuh ba ka party kan sa pynkhlaiñ shuh shuh ïa ki shnat treikam da kaba wanrah ïa ki jingpynkylla naduh ki nongkitkam ha ka Jylla haduh ki District bad ha baroh ki Mandal khnang ba ka jingtreikam kan long kaba khlaiñ.
“Ka Party kan sa pyrshang katba lah ban pynkhlaiñ ïa ki Booth Level ha ki 20 tylli ki Constituency shwa u Nailur, kiba la thikna ban ïoh ïa ka jingjop," u la ong.
U la pyntip ruh ba ka Party kan sa pynbna paidbah noh shen ïa ka State Election Committee.
“Ki don san haduh hynriew ngut ki kyrtong ha ki katto katne ki Constituency kiba la pan tiket na ka party ïa kiba ngi la pyndonkam da ka formula kaba kine ki kyrtong kin sa ïatreilang ryngkat bad ka party.
Kito ki constituency kiba katkum ka jingsorjamin kan long kaba biang, kin ïoh beit ïa ka tiket," u la ong.
“Lada donkam nign sa pynkhlaiñ ïa ki jingtreikam jong ka party ha baroh ki Mandal.
Ka party kan sa shim ïa ka rai hadien ba la ïoh ïa ka kaiphod na ki Booth Level Sashatikaran Abhiyan Committee (BLSAC)," la ong shuh shuh u Bah Mawrie.
“Ha ki katto katne ki bynta ba ki kyrtong ki lane ki Sitting MLA na kiwei pat ki party ki angnud ban pynïasoh bad ka BJP ngin sa bthah ïa ki nongtrei bad ki nongkyrshan jong ngi ban ïasoh pura bad kine ki kyrtong.
Ka party kan sa pynthikna ba ki rukom treikam na ka bynta ban pynkhlaiñ ïa ka party yn sa pyndep noh shwa une u bnai (Nailar) bad ka State Election Committee kan sa peit bad bishar bniah bin pa bin katkum ki jingdonkam ba la pruiddak ha ka riti treikam jong ka Party," la pyntip u Bah Mawrie.
“Shen ngin sa pynbna ïa ki prokram na ka bynta ban pynrung dkhot ha baroh ki Mandal.
Ka party jong ngin kan ym kynran dien ban ïoh ïa ka jingjop kaba bun paid ha kane ka elekshon," la ong shuh shuh u Bah Mawrie.
Shillong, Nailar, 10: U National Vice President jong ka NPP u Bah Prestone Tynsong ha ka sngi Balang u la ong ka histori kan sa wan phai biang na ka bynta ka seng Congress ha ka Elekshon sha ka Iingdorbar Thawaiñ ka Jylla ka ban sa long ha u snem 2023 hapoh kane ka jylla.
Haba ïathuh lypa shaphang ka lawei jong ka seng Congress ha ka elekshon ka ban sa long, u Bah Prestone uba long ruh u Symbud Myntri Rangbah ka Jylla bad u nongïalam ba mynshwa jong ka Seng Congress ka party kaba la rim tam hapoh ka ri, u la ong ba ka Congress ka donkam ban pynkhlaiñ suh shuh ïa la ka nongrim.
“Ki la poi biang sha kaba mynshwa," u la ong.
Haba ïathuh ba ha u snem 1972 haba ka Congress ka jop tang khyndiat tylli ki Seat, u Bah Prestone u la ong, “mynta ka histori la phaidien biang.
Kin hap ban leit phai biang ban bishar ïa ka jinglong jingman ha u snem 1972.
"Une u nongïalam jong ka NPP u la ong ba u sngewkmen ba ki MLA barim jong ka Congress ki la shah skhor da kaba kynthih noh na ka jhad kaba la ngam khnang ban pyllait im ïalade na ka jingngam jyllop.
Na ki 17 ngut ki MLA ka seng Congress, 12 ngut ki la pynïasoh bad ka All India Trinamool Congress (AITC) katba san ngut kiwei pat, kiba la shah beh seng shipor, ki lah ban leit pynïasoh bad kiwei kiwei ki party shwa ka elekshon jong u snem 2023.
Shilong, Nailar 10: Ka Bharatiya Janata Yuva Morcha(BJYM), Meghalaya kaba dei ka tnad ki samla ka BJP ha ka sngi Balang ki la pynlong ïa ka jingïaid rally da ki ar shaka ha kylleng ki bynta ka Nongbah Shillong ban ai khublei sngi laitluid ïa ki paidbah.
Ka BJYM ka la sdang ïa kane ka jingïaid rally la kaweh lama da u President ka BJP u bah Earnest Mawriew ryngkat u Bah AL Hek u Vice President jong ka BJP na ka ophis treikam jong ka kaba don ha Bivar Road, Shillong bad ïaid kylleng ki bynta ka Nongbah bad pynkut biang ha ka ophis treikam jong kaHaba kren ha shuwa ban sdang ka jingïaid paidbah u Bah Earnest u la ong ba kane ka jingïaid rally ka BJYM Meghalaya ka long shi bynta ban rakhe ïa ka jingdap 75 snem ka jingïoh laitluid ka ri bad ruh ban ai khublei sngi laitluid ïa ki paidbah ka Nongbah Shillong bad ka jylla hi baroh.
Ha ka jingïaid Rally da ki ar shaka ki dkhot bad ki nongtrei ba shitrhem ka party ki la ai khublei bad risa kmen ha shilynter ka surok da ki kyntien Vande Mataram, Bharat Mata Ki Jai bad Ha Ri Lajong Katba Mon tad haduh ban poi biang ha ka ophis ka BJP.Shillong, Nailar 10: Ki nongïalam jong ka All Khasi Hills A•chik Federation (AKHAF) HQ, Shillong ha ka sngi Balang ki la leit ban aiti ïa ka dorkhas ha u Myntri Rangbah ka jylla u Conrad K Sangma ban kyrpad ba ka sorkar kan peit lem na bynta ka jingdonkam jong ki paid Garo kiba shong ba sah ha rilum Khasi.
Ka AKHAF ka la kyrpad ba ka sorkar kan thung da ki nonghikai Garo ha ki skul kiba ai jinghikai lyngba ka ktien Garo kiba don ha ki bynta ka rilum Khasi namar kiba bun na kum kine ki skul watla la ki dei kiba ka ktien Garo ka dei ka ktien ba ki ai jinghikai, katba kiba bun pat ki nonghikai kim dei satia ki Garo.
“Lada ha ki skul ba hikai lyngba ka ktien Garo ki nonghikai pat kim dei ki Garo kiba pnah ha ka ktien ka lah wan lam sha ka jingkulmar ha ka ktien bad kane ka lah ban ïalam syndon sha ka jingduh jait ka ktien Garo kumta ngi kyrpad ba ka sorkar kan peit khnang ïa kane ka bynta khnang ba kan long ka jingmyntoi ïa ki paid Garo" ong ka AKHA.Ka AKHAF ka la ong ruh namar ka Shillong ka dei ka nongbah ka jylla kiba bun ki Garo kiba wan donkam tang na bynta khyndïat sngi ha Shillong kim don ki jaka sah bad ki hap ban sah ha ki Hotel shimet kiba rem dor.
Ka AKHAF ka kdew ba jin lada don da ki Guest House sorkar na bynta ki paid Garo kin jin ym da mad jingeh satia ïa ka jaka sah.
Shuh shuh ka ong ruh ba da ki bun bun ngut ki Garo kiba wan trei bad pule ha Shillong ki hap sah ha ki ïingwai ba rem syllad ka dor, kane ka buh jingeh ïa ki Garo kiba wan na ki longïing ba duna ka ïoh ka kot.
Na ka liang ka AKHAF ka la ai jingmut ba ka sorkar kan tei noh da ka Guest House na bynta ki paid Garo ha Shillong bad katba ka sorkar kam pat lah ban tei ïa ka ïing ba pura ka la ai jingmut ba ka sorkar kan shu wai noh shipor da kino kino ki ïing kum ka Guest House na bynta ki paid Garo.
Shuh shuh ka AKHAF ka la ai jingmut ba ka sorkar kan tei noh da ka mini-shopping Complex ha Shillong na bynta ki Garo ha Shillong kiba im ja na ka kam die jingdie ha madan namar kumba long mynta ki hap shah ïa ka jingther u slap bad ka jingshit ka sngi na ka daw ba kim ïoh jaka kaba biang ban die ïa ki mar ki mata jong ki.
Ka AKHAF ka la buh ruh ïa ka jingkyrpad ba u Myntri Rangbah ba ka surok kaba pynïasnoh ïa ka Mawpyllun ha South West khasi hills District bad Maheskola in South Garo Hills district kaba la jot haduh ba ym long ïaid kali shuh na ka jingpynjulor u slap bah ha ka 16 bad 17 tarik Jylliew 2022 ba u Myntri Rangbah un bthah ïa ka tnad ban pynbha noh biang ïa kne ka surok.
Shillong, Nailar 10: U Commissioner & Secretary to the Government of Meghalaya, General Administration Department ha ka sngi Balang u la pynlait ïa ka thup kyrteng jong myntri bad ki MLA kiban leit pynher ïa ka lama India ha ki headquarter jong ki District bad ki sub-division.
Kat kum ka kyrwoh la ïathuh ba u Myntri Rangbah ka jylla u Conrad Sangma un pynher lama ha Nongbah Shillong bad u Symbud Myntri Rangbah pat ha Nongbah Tura.
Kiwei kiwei pat ki myntri bad ki MLA kiban pynher ïa ka lama ha ki headquater jong ki district ki kynthup- U Bah Brolding Nongsiej ha Nongstoin, u Bah Dasakhiatbha Lamare ha Nongpoh, u Bah Hamletson Dohling ha Jowai, u James P.K.Sangma ha Williamnagar, u Bah Kyrmen Shylla ha Khliehriat, u Bah Renikton Lyngdoh Tongkhar ha Mawkyrwat, u Thomas A.Sangma, MLA ha Baghmara, u Timothy D.Sangma, MLA ha Resubelpara, u Shri Marcuise N.Marak, MLA ha Ampati, u Bah Metbah Lyngdoh, Lamphang ka ïing dorbar ha Mairang.
Kiban pynher lama pat ha hgeadquater jong ki sub-divisions ki long, u Bah Banteidor Lyngdoh ha Sohra, Bah Lahkmen Rymbui ha Amlarem, u Bah Sanbor Shullai ha Dadenggre, u Bah Macmillan Byrsat ha Pynursla, u Rupert Momin ha Chokpot, u Abdus Saleh, MLA ha Raksamgre, Bah Gigur Myrthong ha Mawshynrut bad u Bah Pius Marwein ha Ranikor.
Ha ka administrative unit, Patharkhmah, U Bah Sosthenes Sohtun, u Bah Comingone Ymbon ha Hima Shangpung, Laskein C&RD Block kin pynher ïa ka lama ong ka kyrwoh.
Shillong, Nailar 10 (PIB): Ka Election Commission of India mynta ka sngi ka la pynlong ïa ka conference bad ki Chief Electoral Officer jong ki jylla/UT kiba la dep pynlong elekshon bad ki jylla/UT ki ban dang long elekshon ha ka India International Institute of Democracy and Election Management, New Delhi.
Katkum ka jingpyllait khubor ka PIB, la ong ba ki CEO na kiwei kiwei ki Jylla/UT ki la ïashim bynta lang ha kane ka conference lyngba ka video-conferencing.
La pynlong ïa kane ka jingïalang ban ïasam jingnang jingtip kiba la ïoh na ka jingpynlong elekshon ha ki jylla ha u snem 2021 bad 2022, ha kaba la don ruh ka jingiamir jingmut halor ka jingpynkhreh ban pynlong elekshon, ka jingpeit ïa ka jingpynlut pisa, ka electoral roll, ki IT Application, ka jingpeit ïa ki jingtip ba don, EVM/VVPAT, SVEEP strategy, ki lad ai jingtip bad kiwei kiwei.
Ha ka jingai jingkren jong u, u CEC Rajiv Kumar u la ai jingïaroh ia ki CEO jong ki jylla ba la pyndep ïa ka jingpynlong elekshon ha ki por ba bun bha ki jingjynjar.
U la ong ba ki rukom treikam jong kine ki jylla ki dei kiba hap ban pynbud khlem da pyntlot ïa ka burom jong ka rukom pynlong elekshon.
U la ong ba dei ban peit bha ïa ki sienjam bad ki jingsaiñdur thymmai jong ki CEO na ka bynta ka jingpyndonkam ïa ka IT ha ka jingpyniaid ïa ki elekshon ha kaba ïa ki rukom treikam ba lah ban pyndonkam dei ban pynskhem shuh shuh bad ban thep lang ha ki rynsan ECI IT / ki App khnang ban lait na ka jingtrei arsien ïa kajuh ka kam.
U Rajiv Kumar u la kren ruh shaphang ka jingdonkam ban pyndonkam ïa ka jingstad science ban peit ïa ki kam elekshon khnang ban lah ban pyndonkam bha ïa kine ha ryngkat ka rynsan digital khnang ban suk ka jingpynsaphriang jingtip ba la saindur da ki jylla bad ka ECI.La bthah ïa ki CEO ba kin pynthikna ban khot ïa ki nongmihkhmat na ka kynhun National & State Disaster Response Force ban ïakren shaphang ki kam kiba hap ïatrei lang.
Namar ka jingkylla ha ki kam pyniasoh bad ka teknoloji, u la ong ba dei ban leh ïa ka geo-tagging ïa ki polling station bad ba ki bor pyniaid distrik ki dei ban peit biang ïa ki route chart.
Ha ka jingiakren shaphang ka jingai jingtip ïa ki nongthep vote, u CEC u la ong ba ka kam SVEEP ka dei ban poi sha ki kyndong kynshrot bad ka dei ban peit bha ïa ki polling station ba duna ka jingwan thep vote ki briew khnang ban lah ban pynbeit ïa kane.
U la kyntu ïa ki CEO ba kin ai jingtip na ka por sha ka por sha ka ECI na ka bynta ka jingpynbha shuh shuh ïa ka rukom treikam bad ka jingkyntiew ïa ka jingplie lad ia ki briew ba wan thep vote.
U Election Commissioner, u Anup Chandra Pandey u la kren shaphang ka jingdonkam ban pyrkhat thymmai bad ruh ban bud ïa ki rukom treikam kiba biang tam ha ki jylla bapher bapher.
U la ong ba ki rukom treikam ba biang tam da ki jylla bapher bapher ha ki elekshon ba la dep ki long kum ka jingpyndonkam ïa ki road map da ka Tamil Nadu, Chatbot da ka Goa, Learning Management System da ka Assam, ki sienjam ba kyrpang na ka bynta kito kiba don jingduna ha ki dkhot met da ka Uttarakahnd, Meghdoot postcard na ka bynta ka jingai jingtip ha ka jingiatrei lang bad ka tnat ïing dak, mobile app ANUBHAV ban plié lad ïa kito kiba don jingduna ha ki dkhot met da ka West Bengal.
U Pandey u la ong ba ki kynhun jong ki CEO ki dei ban long kiba peit bniah khnang ban pynthikna ïa ka jingbat ia ka burom jong ka jingpynlong elekshon bad ban shim ïa ki sienjam kiba tyngeh katkum ka ain ia kito kiba pynkhein ïa kane.
Halor ka kam ba dang shen jong ka Commission na ka bynta ka jinglum AADHAAR, u Pandey u la ong ba ka long kaba donkam bha ban bat ïa ki kyndon ka ECI haba lum ïa ki jingtip.
U la ai jingiaroh ïa ki CEO ba naduh ba la sdang ia kane ka kam naduh ka 1 tarik u Nailar, 2022 palat 2.5 klur ki AADHAR ki dei ba la lum lyngba ka jingai kylluid mynsiem ki briew.
Ha kane ka jingialang, ka Commission ka la pynkup burom ruh ia ki ophis ka tnat kam pohiing, ki kynhun Central Armed Police Force bad ka tnat rel kiba la nohsynniang bha ha ka jingpynlong ïa ki elekshon sha ki iing dorbar thawain ha ka rukom kaba iaid beit, kaba shai bad kaba lait na ki jingkulmar ha u snem 2022.
Kine ki kynhun ki la hap ban leit sha ki jaka kiba jynjar ban poi bad kiba jngai bad na kawei ka jylla sha kawei pat ha ka jingai jingshakri jong ki ha katei ka por na ka bynta ka jingiaid beit ka kam pynlong elekshon.
U CEC, u Rajiv Kumar u la ai jingïaroh ia ki halor ka jingpynkhreh kaba bniah bad ka jingleit pyndep kam ha ka por kaba biang ha kine ki elekshon sha ki ïing dorbar thawain ha u snem 2022.
Ka Commission ka la ai ruh ïa ka grant of honorarium sha ki ad-hoc Commandant/Commandant jong ki kynhun kiba hap ai jingshakri ha ka por elekshon ba pynlong da ka Election Commission of India.
Ha kane ka sngi, ka Commission ka la pyllait ruh ïa ka A-WEB India Journal of Elections kaba thymmai.
Kane ka dei ka kot kaba don ia ki jingthoh bad ki jingai na baroh ki bynta ka kynhun A-WEB.Ka A-WEB ka dei ka kynhun kaba heh tam jong ki kynhun kiba peit ïa ki kam elekshon ha kylleng ka pyrthei.
Ki CEO jong baroh ki jylla kiba la dep pynlong elekshon ki la ai jingtip shaphang ki jingshem jong ki bad ki jingsaindur thymmai jong ki ba la pyndonkam ha ka jingpynlong ia kine ki elekshon.
Ki CEO na ki jylla ban pynlong elekshon ki la batai shaphang ki kam ai jingtip, bad kiwei kiwei ki kam jong ki na ka bynta ka jingpynthikna ïa ka jingskhem bad ka jingkhlain jong ka electoral roll ha baroh ki Assembly konstituensi jong ki jylla jong ki.
Shillong, Nailar 10 : U Myntri ka tnad Kampohiing ka jylla, Bah Lahkmen Rymbuid u la ong ba ki pulit kin khynra naphang ïa ki briew kiba donkti ha ki kam khaii drok ha kylleng ki bynta jong ka jylla.
Da kaba ïaroh ïa ka tnad pulit kiba la ïoh ban kurup kylleng ki jaka, u Myntri u ong ruh, “Ki pulit ki la khynra naphang bad kem ruh ïa kiba donkti ban pynïaid iew ïa u," u la ong.
Haba jubab pat halor ka daw ka jingkynrei kynsan ka jingkhaii drok ha ka jylla khamtam eh ha nongbah Shillong, u Myntri u la ong ba ka daw lehse kadei namar ki samla ki ïohi ba kadei ka lad kamai kaba ïoh pisa kloi puk puk bad lehse don ruh kiwei ki lad kiba pynlong ïa ki ban shim ïa kaei ka lynti.
“Tangba ki pulit kin ym map hynrei kin leh beit katkum ka aiñ ïa kito kiba donkti ha katei ka kam khaii drok," u la bynrap biang.
Shuh shuh u la ong pat ba haduh mynta ki pulit kim pat ïoh jingtip eiei ba kin don ki jaka ba ki nongkhaii ki die laitlan ïa kitei ki jingdih beaiñ bad kumta u kyntu ïa kiba ïohi ïa kum kitei ki jingjia ki lah ban pyntip mardor sha ki bor ba dei peit.
Shillong, Nailar 10: Satang katto katne bnai ban poi sha ka elekshon MLA 2023, kiba bun ki MDC ki la nang khreh lypa ban ïakhun bad mih madan ban kiew sha ka kyrdan MLA.Nalorkata kin don ruh kiba pynneh ia ka jingbam ar maloi kum ki MDC bad ki MLA ruh ha kajuh ka por.
Napdeng ki MDC jong ka Khasi Hills Autonomous District Council (KHADC) kiba la thikna ban ïakhun ïa ka elekshon MA ha une u snem ban wan ki long u Chief Executive Member (CEM) u Bah Titosstarwell Chyne u ban ïakhun na ka United Democratic Party ha Sohra Constituency.
U Bah Titos u la jop teng kum u MLA ha ka snem 2013, hynrei ha u 2018 u la shah pynliem noh ha u Bah Gavin Mylliem jong ka Peoples Democratic Forum (PDF).
Nalor u Bah Titos kiwei pat ki MDC jong ka UDP ki ban ïakhun ïa kane ka elekshon ha u 2023 ki long u Bah Paul Lyngdoh u ban ïakhun na West Shillong pyrshah ïa u Bah Mohendro Rapsang.
U Bah Rapsang u la pylliem ïa u Bah Paul ha u snem 2018 na ka Congress.
Hynrei ha u 2023 ym tip un ïakhun na ka Party aïu.
Ki dak ki shin ki paw ba u lah ban ïakhun na ka BJP.Uwei pat udei u Bah Mitchell Wankhar, MDC jong ka Laban Mawprem uba thmu ban ïakhun na Mylliem Constituency pyrshah ïa u Bah Hamletson Dohling, uba la jop na ka PDF bad mynta i mat u thmu ban ïakhun na ka NPP.U Bah Mitchel u la jop ïa ka elekshon MDC na ka NPP.U Bah Bindo M.Lanong, uba la shah thung kum u MDC, udei u nongïalam ba rangbah jong ka UDP bad u kwah ban ïakhun na Nongkrem pyrshah ïa u Bah Lambor Malngiang, MLA shimet.
Hynrei kine mynta baroh arngut ki ïaknieh ticket na ka UDP.Ki MDC ka NPP kiba thmu ban ïakhun ïa ka elekshon MLA ki long u Bah Teibor Pathaw, MDC jong ka Mawlai Constituency uban ïakhun pyrshah ïa u Bah Process T.Sawkmie.
U Bah Pathaw u la shah pynliem ha u Bah Process ha ka snem 2018.
Nangta ka Kong Grace Mary Kharpuri, ka ban ïakhun na Shella Constituency pyrshah ïa u Bah Balajied Synrem jong ka UDP.Ka Kong Grace ka la ïakhun la arsien ïa ka elekshon MLA, nyngkong ha ka snem 2013 bad hadien pat ha ka snem 2028.
Sa uwei pat u MDC ka NPP u ban ïakhun MLA udei u Bah Alvinson Sawkmie u ban ïakhun pyrshah ïa u Bah Himalaya Muktan Shangpliang na Mawsynram Constituency.
U Bah Alvin udei u Deputy Chairman jong ka KHADC.Kawei pat ka MDC kadei ka Kong Macdalyne S.Mawlong, kaba la jop ïa ka elekshon MDC na ka PDF, hynrei ka la phet noh pat sha ka NPP.Ka Kong Macdalyne ka thmu ban ïakhun na Nongpoh Constituency pyrshah ïa u Bah Mayralborn Syiem, uba thmu ban ïakhun na ka UDP.Na ka Congress pat ki ban ïakhun ki long u Bah Pynshngaiñ N.Syiem, CEM bad Chairman barim ka KHADC bad MLA barim ka Mawsynram.
U Bah Pynshngaiñ uba long uwei u nongseng jong ka PDF, u la jop ïa ka elekshon MDC na Mawkhar- Pynthorumkhrah Constituency, u la leit ïasoh biang sha ka Seng Congress hadien ka jingshimti u Bah Vincent Pala ïa ka Meghalaya Pradesh Congress Committee (MPCC).
U Bah Syiem imat un ïakhun na Pynthorumkhrah Constituency pyrshah ïa u MLA ba la jop haduh san sien lynter, kata u Bah Alexander Hek.
Uwei pat u MDC ka Congress u ban mih madan sha ka lympung 2023 udei u Bah Carness Sohshang na Mawkyrwat Constituency.
U Bah Carness uwei na ki MDC ba dang khap Samla h KHADC u la rem salit ha u Bah Renikton Lyngdoh Tongkhar ha elekshon 2018, ha ka por ba u jop na ka HSPDP.U Bah Renik mynta i mat un ïakhun noh na ka UDP.Sa uwei pat u MDC ba shu rem salit ha ka elekshon MLA 2018 un ïakhun biang ha u 2023 bad une udei u Bah Bah Gabriel Wahlang na Nongstoiñ Constituency.
U Bah Gabriel u la rem tang 60 vote ha u MLA ba mynta ka Nongstoiñ, u Bah Mac Millan Byrsat jong ka Seng NPP.Nalorkine, don sa arngut ki MDC ka Congress kiban ïakhun MLA bad kita ki long u Bah Ronnie V.Lyngdoh u ban ïakhun na Mylliem.
U Bah Ronnie u la long MLA ka Mylliem naduh u snem 2008 haduh 2018.
U Bah Charles Marngar, MDC ka Congress na Mawhati un long uwei pat u MDC ban ïakhun ïa ka elekshon MLA 2023.
Na ka Seng HSPDP don tang u Bah Martle Mukhim marwei napdeng ki MDC ki ban ïakhun.
U Bah Martle u la dei uwei na ki snar Politician ba la rim ka jylla bad ha u snem 2018 u la shah pynliem ha u Bah Banteidor Lyngdoh jong ka PDF na Mawkynrew Constituency.
Nalor kine ki MDC kiba long ruh ki MLA ha kajuh ka por ki ban ïakhun biang ki long u Bah Lambor Malngiang, MDC bad MLA ka Nongkrem.
U Bah Gigur Myrthong, MDC bad MLA ka Mawshynrut.
U Bah Pius Marweiñ, MDC bad MLA ka Ranikor bad u Bah Pynïaid Sing Syiem, MDC bad MLA ka Mawryngkneng Constituency.
Shillong, Nailar, 10: Ka Samla Nizagiri Syiemlieh, 19 snem ka rta kaba dang pule ïa ka Bachelor of Science (BSc) 5th Semester ha St.Mary’s College, Shillong ka la jah naduh ka 6 tarik mynta u bnai.
Kane ka samla ka dei ka khun kynthei jong ka Kong Pynshailang Syiemlieh bad u Bah Emerald Langstieh kiba shong basah ah ka shnong Laitjem, Upper Shillong, East Khasi Hills District.
Hadien ba kane ka samla kam shym la wan phai satia wat haduh ka sngi u Blei, ka 7 tarik mynta u bnai, ka kmie jong kane ka samla lem bad ki bahaing hasem kiba leit pyntip noh sha ki Pulit jong ka Laitumkhrah Police Station, Shillong khnang ba ki Pulit kin dup pynlong ïa ka jingtohkit kaba bniah ban lap dien biang ïa kane ka samla.
Ka kmie jong kane ka samla ka Kong Pynshailang Syiemlieh ka la kyrpad ïa la ka khun ba kan wan phai biang sha la iing naba ki bahaing hasem bad ki para ki ap khmihlynti ïa ka jingwan phai biang jong ka sha la ing.
Ka kmie ka la kyrpad ruh ba lada don mano mano kiba ïohi ne lap ïa kane ka samla ba kin pyntip sha ki bahahaing hasem lyngba u nombar 9856293606Ki Pulit ka East Khasi Hills District ha u kyrwoh ba la phah sha ki lad pathai khubor ki la pyntip ba kane ka samla ka don ïa ka rynïeng kaba jrong 5 phut, kaba shai sniehdoh, ka durkhmat ba pyllun bad ka phong da ka sopti rong jyrngam bad stem bad ka patlun.
Ki Pulit ki la kyrpad lada don kino kino kiba ïohi ki lah ban pyntip lyngba u nombar phone jong ka Police Control Room 0364:222214, Police Station Laitumkhrah PS: 0364:2223069 bad SPs Office Crime Branch (i/c Missing Desk) 8837282114.
Shillong, Nailar, 10: U National Vice President ka National People’s Party (NPP) u Bah Prestone Tynsong uba long ruh u Myntri Rangbah ka Jylla ha ka sngi Balang u la bthah ïa ki MLA jong ka All India Trinamool Congress (AITC) kaba shong ha ka Liang Pyrshah ka Ingdorbar Thawaiñ ba kin leit pynïasoh bad ka Bharatiya Janata Party (BJP) shwa ka elekshon sha ka Ingdorbar Thawaiñ ka ban sa long ha u snem 2023 hapoh ka jylla.
“Nga tharai ki (AITC) donkam ban leit ïasoh bad ka BJP, kan jin da la bha shikatdei eh ïa ki.
Kan biang palat lada ki leit ïasoh bad ka BJP shwa ka elekshon," ong u Bah Prestone haba ïakren bad ki lad pathai khubor haba jubab ïa ka jingkylli halor ka lawei jong ka AITC kaba dang long ka seng saiñpyrthei kaba thymmai ha ka jylli jong ka saiñpyrthei ha kane ka jylla Meghalaya na ka bynta u snem 2023.
“Lada u Dr.Mukul Sangma bad u Bah Charles Pyngrope ki kwah ïa ka jingmut jong nga, ngi lah ban ïashong pyrkhat lang bad ki bad ngin sa ai jingmut ïa ki ba kin leit pynïasoh bad ka BJP shwa ka Elekshon," u la bynrap.
Haba kyntait ban kdew ïa ki daw halor kane ka jingai jingmut, u Bah Prestone u la ong, “balei ngan shu batai bniah halor kata, balei ngan shu pynshai halor kata…nga tip hynrei nga ladep ong shwa ka elekshon kan bha ïa ki ban leit pynïasoh bad ka BJP."Ïa mynta ka AITC ka la trei borbah bad ka la pyrshang ban rung sha manla ki shnong ki thaw bad ki kyndong kynshot jong ka jylla khnang ban thaw ïa ki ktem bakhlaiñ shwa ka Elekshon.
Watla ka AITC ka long tang ma ka, kaba shong ha ka Liang Pyrshah hapoh ka Ingdorbar Thawaiñ hadien ba ki 12 ngut ki MLA ki la phet noh na ka Seng Congress ha u snem baladep, ka jingïakhun ka ban sa long ha u snem 2023 kan shong eh la ki paidbah ki kloi neem ban pdiang ïa kane ka party.
U Bah Prestone u la kynnoh shuh shuh ba ka jingïathuh lypa jong u Dr.Mukul Sangma na ka bynta u snem 2023 kan long “zero".
“Nga tharai phi dang kynmaw shai bha, u Mukul ha kato ka por haba u dang long u Myntri Rangbah naduh u snem 2010 haduh 2018.
Hadien u snem 2010 shakhmat ngi la pynkhreh ban leit sha ka Election ha u snem 2013 bad ka jingïathuh lypa jong u ka dei sbiak, hynrei ka jingïathuh lypa na ka bynta u snem 2013-2018 ka la lait sharud khlem ïahap eiei ruh em bad ka jingïathuh lypa jong u na ka bynta u snem 2018-2023 ka long Zero.
Tang kata," u la ong.
Ha kawei pat ka liang ka BJP ka ladep ai ksai ba ka la don ka jingïakren bad u MLA ka AITC na Mawsynram u Bah Himalaya Shangpliang uba la pynpaw ba u don ka jingkwah ban ïakhun na ka elekshon na ka tiket jong ka BJP ha u snem 2023.
Ha ka sngi Baar, palat shi spah ngut ki nongkyrshan jong ka AITC na Mawsynram ki la leit pynïasoh sha ka BJP.Shillong, Nailar 10 : Ka sorkar jylla ka la rai ban peitngor ba kan ym don kano kano ka jingktah ïa ka shongsuk shongsaiñ ha ka sngi ba ka Sur ka Bri u Hynñiewtrep kan pynlong da ki prokram bapher ban rakhe ïa ka jingdap shisnem ka jingkhlad u nongïalam barim ka HNLC, u Bah Cheristerfield Thangkhiew kaban hap ha ka 13tarik mynta u bnai.
Lah ban kdew hangne, ba katei ka kynhun ka la dep ban dawa na ka sorkar jylla ba kam dei satia ban phah pulit sha katei ka jaka naduh ka 12 tarik haduh ka 15tarik khnang ba ka jingrakhe kan long kaba ïaid beit.
“Ka sorkar ka la shim ïa ki sienjam ban peitngor ba kan ym ktah ïa ka shongsuk shongsaiñ.
Nalorkata, kumba la dep pynpaw da u Symbud Myntri Rangbah ka jylla ka sorkar ka la dep ban shim ïa ki sienjam bad kumta ngam ïohi ba kan don ka jingktah ïa ka suk ka saiñ," ong u Myntri ka tnad Kampohiing ka Jylla, Bah Lahkmen Rymbui haba kren bad ki lad pathai khubor.
Lah ban kdew hangne ba na ka la liang ka kynhun ka Sur ka Bri u Hynñiewtrep ka la kyntu ruh ïa ka sorkar jylla ba kadei ban pyllait noh mardor ïa ka kaiphod halor ka jingshah siat ïap utei u nongïalam ba rim ka HNLC.Ha ka 13 tarik ka ka Sur ka Bri u Hynñiewtrep, ka la rai ban sieh lama ïong ha kylleng ki jaka jong ka Ri Khasi Jaiñtia bad kumjuh ruh ban pynlong ka jingïalang ha Mawlai.
Kan don ruh ka jingleit buh syntiew ha lum jingtep jong une u nongïalam barim ka HNLC.Ha ka por janmiet pat kan pynlong ïa ka jingthang mombati ha Mawlai Petrol Pump.
Shillong, Nailar 11 : Ka Mawkhar SC bad ka Langsning FC ha ka jingïalehkai ha ka sngi Palei ki la ïasam mar shi point hadien ka jingïakhaid da kaba ïathep mar shi kol ha ka lympung OC Blue Shillong Premier League (SPL) 2021-22 ha ka jingïalehkai ha madan Third Ground, Polo, Shillong.
Shwa ban mih madan, ka Mawkhar SC ka ïoh 2 point bad don shatrai duh jong ka miej kheiñ point katba ka Langsning FC ka kamai 17 point bad don ha ka kyrdan ba ar.
Haba phai ha katei ka jingïalehkai, mar syn sdang baroh ar ki kynhun ki la ïakhun tyngeh bad ñioin beit sha ki kut da ka thong ban pynkhih jar hynrei ym don ba lah ban pyndep ha ka liang ka thep kol.
Katba ki minit ki dang ïaid ka jingïalehkai ka la nang ïathnem ha baroh arliang bad dei ka Langsning kaba la ïoh ban plie pyrda nyngkong ba la thep da u Shano Tariang ha ka minit ba 34 jong ka jingïalehkai bad haduh kaba kut ka kylla step ka la lamkhmat da 1-0.
Haba wanphai sha ka jingïalehkai jong ka kylla miet, ka Mawkhar ka la sdang ban pynkylla ïa ka rukom ïalehkai bad ki la ïatrei shitom khlem da ailad satia ïa ki jingpyrshang thep kol ki rangïalehkai ka Langsning FC.Bad da ka jingïai ïakhun ka Mawkhar ka la ïoh ban pynïakhaid lyngba ka kol ba la thep da u Lyngketlut Myrshiang ha ka minit ba 69 jong ka jingïalehkai.
Lynga katei ka kol ba la pynphai da ka Mawkhar ka jingïakhun ka la nang shongshit bad ïathnem bha, baroh arliang ki la ïakhun tyngeh ban pyntam kol hynrei haduh ba kut ki khlem lah ban thep kol ha kaba ki la hap ban shu hun da kaba ïasam mar shi point.
Lyngba kane ka jingïakhaid ka Langsning FC ka la kamai 18 point na ki 9 sien ïakhun katba ka Mawkhar SC ka dang neh ha ka kyrdan ba phra da kaba ïoh tang 2 point na ki 9 sien ïalehkai.
Ka jingïalehkai mynta ka sngi Thohdieng kan long hapdeng ka Mawlai SC pyrshah ïa ka Malki SC ha ka por 4 baje janmiet.
Ki aiom ki don ka bor treikam kaba khraw halor kumno ki gene jong u briew ki treikam bad ki kylla katkum ki aiom, la ong ki stad saiantis ka koit ka khiah.
Kane ka lah ban batai ba balei ki katto katne ki jingpang ki jur bha ha ka por Tlang, ki la ong ha ka Nature Communications.
Kine ki stad ka koit ka khiah ki la lap ba ki gene kiba don bynta bad ka immunity- kata ka bor ïada ne ïaleh pyrshah ka met ïa ki khñiang jingpang- ki long kiba kham khlaiñ treikam ha ki bnai khriat.
Bad katba kane ka ïarap ban ïaleh pyrshah ïa ki jingpang kum ka baïongkhlieh, ka lah ban pynmih lane pynjur ïa ki jingshitom, ka arthritis, ha kaba ka met ka ïaleh pyrshah ïalade.
Ka kynhun ki stad wad bniah na ki ri ka pyrthei ka la bishar bniah ïa ka snam bad tissue ba la shim nuksa palat 16,000 ngut kiba im ha kylleng ka pyrthei.
Na ki 22,000 ki gene ba ki la bishar bniah bha- kiba long jan baroh ki gene ba ki briew ki don- shi pawa ki la pyni ïa ki dak ki shin kiba shai bha ka jingïapher bad jingkhlaiñ ki gene ha ka met ka long katkum ka jingkylla ka aiom.
Ka jingnang jur ka jinglong tyrha ne at, ka lah ban long ka daw jong ka jingma na ka bynta ki jingpang ba bunjait.
Kine ki jingkylla jong ki gene, ki stad wad bniah ki ong ba ki gene ha ka met ki don bynta bad ka immunity ne ka bor ïaleh pyrshah khñiang jingpang jong ka met bad khamtam eh ka jingpang at, tyrha bad ktha.
Ha ki bnai khriat – hapdeng Nohprah haduh Rymphang, ki briew kiba im ha ki bynta ba shatei u Equator bad bnai Jylliew haduh Nailar kiba im ha ka bynta ba Shathie ka pyrthei – kine ki gene ki long kiba kham treismat kham khlaiñ.
Ki briew kiba im marjan bad u Equator, ha kaba ka jingshit ne jingkhluit ka mariang ka long kham jur ha shi lynter u snem, ki la ïohi ïa ka jingïapher ki gene ha met katkum ki aiom bad ki jaka ba ki sah.
Ka immunity bad kata ka inflamation ne jingpang at bad tyrha ne ktha ki don jingïadei bad ka aiom slap, haba ki jingpang kum ka malaria ki kham saphriang bha.
Hapoh Iceland, ha kaba ka mariang ka long kaba khriat bha, la lap ïa khyndiat ki jingkylla katkum ka aiom.
U Prof John Todd, uwei na ki nongthoh jong ka Cambridge University hapoh UK, u la ong ba kine ki jingshem ki lah ban batai balei ki briew ki long kiba kham thikna ban ïoh ïa ki katto katne ki jingpang tang ha kajuh ka aiom jong u snem.
Ka jingpang at bad tyrha ka don ïa ka bynta ba kongsan bha ha ki jingpang kum ka rheumatoid arthritis, type-1 diabetes bad jingpang klongsnam, kiba jur ha ka por Tlang kynthup ha UK.Kum ka nuksa – “Hapoh UK, ka jingkiew ki jingjia bathymmai jong ka jingpang type-1 diabetes ka jur bha ha u Kyllalyngkot, Rymphang bad Lber.
Ki jingshem, ki ai jingmut ba shi bynta jong ka daw na ka bynta kane ka dei ka jingjur ka jingpang at bad tyrha ka sniehdoh bad ka jingtreikam ki gene ", la ong u Prof Todd.
U Prof Todd u la ong ba ka long kaba eh ban batai thikna kaei kaba jia, naba kiba bun ki daw ki don bynta ha kaba wanrah ka kabu ïa ki briew ban ïoh jingpang.
Kumjuh ruh, ki jingpang bad kiwei kiwei ki daw, kum ka jingthait jingjrem bad nutrition, ki lah ban ktah ia ka rukom treikam jong ki gene.
U Tim Spector, uba long u professor jong ka genetic epidemiology ha King’s College London, u la ong “kawei pat ka bynta kaba lah ban long kaba donkam ne kongsan ka long kita ki microbes hapoh ka kpoh jong ngi, kiba ma ki ruh ki kylla hapdeng ki aiom bad ki lah ban wanrah ia kum kine ki jingkylla namar kita ki jingkylla ka rukom bam katkum ki aiom".
U Prof Tim Hubbard, uba dei ruh na ka King’s u la ong ba ka lah ban don kata ka jingmyntoi ba sha lyndet jong kine ki jingkylla ka mariang ne aiom ba la lap da ki stad wad bniah.
Sa kawei pat ka jingkylla katkum ka aiom ba ki la iohi ka long ha ki gene ba don jingïadei bad ka metabolism.
Kine ki jingshem la ngeit ba kin long ka jingmyntoi na ka bynta kumno ban wad ïa ki lad ki lynti, ong u Todd.
Baroh, tang shu poi ka por 8baje mynstep khamtam naduh sngi Nyngkong haduh sngi Thohdieng ki nongñiah kali ki la thnam jabieng lut namar ka jingjur palat ka dheng kali.
Ka daw baroh kadei namar ka por ba baroh ki kali ki beh ban poi sha ki skul bapher bapher kiba don ha ka nongbah.
Ym lah ban len ba ki don kiba wan man ka sngi na ki jaka kiba don haduh 20 ne 30 kilometer ruh ban wan skul sha Shillong man ka sngi.
Ka daw tynrai hi, katkum ka jingwad bniah da ka ophis jong ka Deputy Commissïoner ka East Khasi Hills ka kdew ka long ba kumba 20 persen na ki kmie ki kpa kiba don ha Shillong ki ju leit buh ïa ki khun ha lynti ba ki leit trei artad.
Nalorkata, katei ka sorbe ka lap ruh ba ki don haduh 68 persen na ki kmie ki kpa jong ki khynnah skul ki pyndonkam da ka jong ka kali ban leit shaw ne leit buh ïa ki khun man ka sngi.
Kumta, lada peit katkum katei ka sorbe kaba ki bor distrik ki leh ha ki 19 tylli ki skul bad na ki 6510 ngut ki kmie ki kpa ki pynpaw ba ka jingbun ki kali ha ka por long skul kadei ka dawbah kaba wanrah ïa ka dheng kali.
Lada shu kheiñ antad malu mala, ym duna shuh ïa ki 10 tylli ki skul kiba don tang ha nongbah Shillong bad ka Laitumkhrah kadei ka pdeng bah jong ki jaka pule kiba bun tam ki samla pule.
Kumta lada kawei kawei ka skul ka don tang kumba 1000 ngut, kata naduh KG haduh ki klas kiba heh khlempep tang ha katei ka thaiñ ki la jan poi phew hajar ngut ki khynnah skul kiba ïaid man ka sngi lyngba katei ka surok.
La ïoh ruh ha kane ka juk mynta, kawei ka kali lada bun eh ruh arngut ki khynnah kin shong kumta lada ki khynnah baroh kiba leit skul sha katei ka thain ki don 5000 ngut la kumno kumno 2000 haduh 2500 tylli ki kali kin ïaid tang ha ito i por 8:00 haduh 9:00 baje mynstep.
Ym tang katta, kitei ki kali ki hap ruh ban mad sa ïa ka dheng kali kaba jur ban ïoh mih na ki jaka ba ki wan buh skul, ka daw ka long ba ha ka jingïabeh por ki kali ki la rung kat naba lait bad kane ka wanrah pat ïa ka dheng kali kaba jur.
Kumta, lada na ka ophis jong ka DC East Khasi Hills ka la ïoh ban bishar ïa katei ka kaiphod ka la dep ban pyntreikam noh da kino kino ki lynti lane da ki school bus ban tehlakam ïa ka dheng kali.
Lada shu ai nuksa, kawei kawei ka school bus kan ngiam beit 50 haduh 60 ngut ki khynnah skul bad kumta kawei ka bos ka la ïaryngkat bad 20 ne 30 tylli ki kali rit, kumta khlem artatien kan ïarap bha ïa ka jingkhapngiah.
Ka por ka dang biang ïa ki bor sorkar ban pyntreikam ne pyrshang shipor arpor da ki bos khnang ban ïohi la kan ïarap ne kan nang pynjur shuh shuh ïa ka jingdheng kali la ka long ha ka por leit buh skul ne ka por leit shaw skul.
Nongstoiñ, Nailar, 11: Ka shnong Mawphanlur kaba don ha kliar jong ki lynter lum Mawthadraishan, ka dei ka shnong kaba la paw bha ha ka jingdon jong ki jaka jngoh kai kiba itynnad bha.
Ka la kylla long ruh kawei na ki jaka kiba paw bha ha ka jingwan poi jong ki nongshangakai suwari na kylleng ki jylla bad wah na shabar ka ri ruh.
Nalor kata ki don ruh la ki nongpynïaid ha katei ka jaka, namar ka sorkar lyngba ka tnad jngoh kai ka la pynbiang ïa ki jaka sah, ki jaka bam, ki lynti ïaid kjat naduh Mawphanlur haduh kliar lum Mawthadraishan, kaba jngai kumba shi kilomitar shiteng.
La ïoh jingtip ruh ba ka sorkar kan sa shna ruh sa kawei ka surok kali naduh Mawphanlur, kaba ïaid lyngba ka ïew Markasa ka ban pyniasoh bad ka surok PMGSY kaba kiew na Nongshilong shaduh kliar lum Mawthadraisan.
Hynrei haba phai pat ha ka jinglong jingman jong ka surok kaba ïaid na ïew Markasa, ha kine ki sngi la lap ba ka la sdang ban jot bad ban pra bun jaka ha kaba ka rong ka la khoh bad ki maw ki la paw lut shabar.
Ha kaba ïadei bad ka jingsdang jot jong katei ka surok, u bah Bony Lyngdoh Lyngkhoi haba ïa kren bad u nongthoh khubor, u la ong ba ka sorkar ka la dei ban peit lem bad ban phah maramot noh ïa kito ki bynta kiba la jot, namar mynta ka jinglut ruh kam pat da bun hynrei lada kan shu ieh kumto, katei ka surok kan nang jot kham bun.
Utei u nongpynïaid jong katei ka jaka jngohkai u la ong ruh ba ki dang don shibun bah ki jingdonkam, ba ka Tourist Department ka dang don kam ban pynitynnad shuh shuh kum kaba thung dieng harud katei ka surok naduh Markasa haduh ban da poi ha ki jaka sah jong ki nongwan shangkai khnang ba kan long kaba itynnad.
Nalor kata u la ong ruh ba lada ïa kitei ki jaka jngoh kai la pynbiang, kan nang khring shuh shuh ïa ka jingwan jong ki nongshangkai suwari bad kan long ka jingmyntoi kaba khraw ïa ki paitbah nong shong shnong bad kan kyntiew shuh shuh ïa ka ïoh ka kot.
Ha kajuh ka por u la ong ba ka surok kaba la shna haduh rud shnong Mawphanlur namar ka dang dei ka surok khyndew, ka la donkam ban maramot bad lada ka sorkar ka kwah ban kyntiew shuh shuh ïa ki kam jngohkai ka la dei ban phai khmat lem ha kaba ïadei bad katei ka surok.
Shillong: Ka Rotary Club of Cherry Blossom, Shillong ha ryngkat ka jingïatreilang bad ka Mylliem Marbaniang Dorbar Shnong bad ka Mylliem Marbaniang Lower Primary School ki la pynlong ïa ka jingthung dieng ha ka sngi Balang kum shi bynta ka jingrakhe ïa ka Pre- Independence Day.
Ki dkhot, ki nonghikai bad ki khynnah pule jong ka skul ki la thung 60 tylli ki tynrai ding bad ki la shim ruh ka jingsmai ban sumar bad ban ai um manla ka sngi ïa kine ki tynrai dieng.
Ka Club bad ka Dorbar Shnong ki la pynsngewthuh paidbah ruh sha ki khynnah skul halor ka jingpynlang ïa ki jaboh jabaiñ bad ban ym bret kulmar kat shaba lap ba shem khnang ban wanrah ïa ka jingkhuid jingsuba.
La pynkut ïa kane ka sngi thung tynrai dieng da kaba sam ïa ki jingbam sha ki khynnah skul.
Nongstoiñ, Nailar, 11: Ki Pulit ka Nongstoiñ Police Station hynne ka step sngi palei, ki la ïoh tam ïa ka met ïap I khunlung kynthei ba dang hynriew bnai ei ei na kpoh ka kmie, ha kaba la lap narud jong ka wah Nondeiñ, Nongstoiñ.
Katkum ka khubor na ki pulit, la ong ba kawei ka longkmie ba sah marjan ha katei ka jaka kaba mar syndah bad ka D.I Ophis bad Meghalaya Rural Bank Nondeiñ, ka la sma iwtung ha katei ka jaka la kumba lai ne saw sngi ei ei.
Kumta hynne ka step ha ka por kumba 9:30 ei ei ka la leit ban jngoh ïa kawei ka song plastic rong iong, kaba ka nang mut ba don ba song ïa ka met ïap jong u ksew sa wan bret ha katei ka jaka.
Hynrei, haba ka la plied ïa katei ka plastic ka la lap pynban ïa ka met ïap jong I khunlung kynthei.
Kumta mar mar la pyntip sha ki bor shnong bad hadien pat la wan ban shimti noh da ki pulit.
Na ka liang ki pulit ki la register case halor kane ka jingjia bad ka jingtohkit ka la ïaid sha khmat ban lap ïa ka kmie jong I ne I khunlung.
Mawkyrwat, ‘Nailar, 11: Ka ophis jong ka District Mission Co-ordinator, Samagra Shiksha Abhiyan (SSA) ha ryngkat ka jingïatreilang bad ka ALIMCO RMC Guwahati Conduct mynta ka sngi ka la ïoh ban sam ïa ki tiar kyrshan sha ki khynnah ba donkam ki jingïarap ba kyrpang Children with Special Needs (CwSNs) ba kin ïoh pyndonkam ha manla ka sngi (Aids & Appliances) kiba hap hapoh jong ka Mawkyrwat bad Ranikor Block ha kaba u bah Renikton Lyngdoh Tongkhar, Nongmihkhmat ka Mawkyrwat Constituency bad Myntri ka tnad umbam umdih jong ka Sorkar jylla u la long kum u kongsan.
Ki khynnah kiba donkam ka jingïarap ba kyrpang ha kane ka sngi ki don baroh 52 ngut kata 41 ngut na Mawkyrwat Block bad 11 ngut pat na Ranikor Block ha kaba ïa ki tiar kyrshan kum ki ‘Wheel Chair’ bad kiwei de la aiti da u nongmihkhmat ka Mawkyrwat Constituency, bah Renikton Lyngdoh Tongkhar uba dei ruh u kum Myntri jong ka Sorkar jylla ha ryngkat ka jingsakhi lang jong ki kmie ki kpa jong ki khynnah kiba donkam ka jingïarap kaba kyrpang lem bad ki nongtrei sorkar jong ka Block Mission Co-ordinator Officer bad kiwei de.
U bah Renikton Lyngdoh Tongkhar haba kren kum u kongsan ha ka jingïalang u la ai mynsiem ïa ki kmie ki kpa kiba don ïa ki khun kiba don ka jingduna ha ki dkhot met ne lah ban ong ha kawei pat ka kyntien ‘kiba don ïa ka jinglah kaba kyrpang’ ba kim dei ba don ka jingmynsiem jong ka jingsngewdiaw hynrei kumba ki ai ka jingieit ïa ki khun ba bit ba biang, ki dei ruh ba ai lang ïa kajuh hi ka jingieit khnang ba ma ki ruh kin ïoh mynsiem ha ka lawei ka ban sa wan.
Ha kaba ïadei bad ka pule puthi pat, u la kyntu ba kum ki kmie ki kpa ki dei ban thaw ki lad ki lynti ban ai kajuh ka jingnang jingstad da kaba wad ki jingïarap na kylleng bad kumjuh ruh na ki bor sorkar namar ma ki ruh ki don ïa ka hok ban pule kumba long lem kiwei dei ki para khynnah.
Namarkata, u la buh ka jingkyrpad ba ban pyntyllun ïa kiba bun kam na ka bynta kine ki briew kiba donkam ka jingïarap ba kyrpang ka donkam ïa ka jingïatreilang jong baroh ki briew naduh ki kmie ki kpa, ki ophisar sorkar bad kumjuh ruh na ki nongmihkhmat.
U bah Renikton ha ka jingkren jong u u la ïathuh ruh ba ha kaba ïa dei bad ka bha thungkam thungjam, na ka liang ka sorkar ruh ka la don la ka bhah na ka bynta jong ki briew kiba don ka jingduna ha ki dkhot met lyngba ka percentage.
Kumta u la ong ba ka long kaba dei ba ki kmie ki dei ban ïaleh tyngeh katba lah ban phah sha ki skul pule ba kyrpang na ka bynta jong ki ruh khnang ba ka lawei jong ki kan long kaba phyrnai kumba ïoh ki khun kiba bit ba biang ha ki dkhot met.
“Ki khun kiba don ka jingduna ha ki dkhot met ki donkam shisha ban don ki skul kiba kyrpang bad ka sorkar ruh ka dei ban shimkhia ïa kane ka bynta", ong u bah Renik bad u da kular ruh ba un sa shimkhia ban kren lem ha ka sorkar halor kane ka bynta ba ki skul ha kylleng jong ki shnong ki dei ban don ka jingbhah ba kyrpang ba ïa ki nonghikai kiba la don lypa ki dei ban phah sha ki jaka shah hikai ban long kiba bit ban hikai ïa ki khynnah kiba don ka jingduna ha ki dkhot met.
Ka kong M.Kharbangar, State IE Co-ordinator, SSA, SEMAM, Meghalaya, Shillong ha ka jingkren jong ka ka la ai khublei kyrpang na ka bynta u nongmihkhmat jong ka Mawkyrwat Constituency uba la pynïoh ïa ki ‘Income Certificate’ kiba biang ha kaba mynta ka sngi kine ki 52 ngut kiba don ka jingduna ha ki dkhot met ryngkat kiba ha ïing ki la ïoh ban wan shim bad pdiang ïa kine ki tiar da ka jingkmen.
Ka la ïathuh ruh ba ban kynthup ïa ki khynnah kiba don ka jingduna ha ki dkhot met ha ki skul pule ka dei naduh u snem 2005 ter ter hynrei ha kaba sdang hi ka long kaba eh shibun ban pyntyllun ïa ki kam.
“Ha ka jingkheiñ ïa ka jingdon jong ki briew kiba duna ha ki dkhot met katkum u snem 2011 ki don haduh 44 hajar tam ei ei", ka la ong.
Ha kajuh ka por ka kong Kharbangar ka la ïathuh ba hapoh ka Jylla Meghalaya katkum ka jingbthah jong ka Sorkar India napoh Delhi lyngba ka Supreme Court ka donkam haduh 432 ngut ki nonghikai kiba kyrpang ha manla ki level, hynrei kaba sngewsih pat ka long ka jylla jong ngi ka duna palat ïa kum kita ki briew.
Namarkata, ka la ai ka jingpynshlur ïa ki samla pule jong kane ka juk ba kin ïaleh ban leit ban pyntbit ïa lade ban hikai ruh na ka bynta ki khynnah kiba donkam ki jingïarap ba kyrpang ne ki Children with Special Needs (CwSNs).
“Haduh mynta ki don haduh 7287 ki khynnah kiba don ka jingduna ha ki dkhot met kiba la shah kynthup ba kin ïoh ki lad jingïarap ha ka pule puthi kata ha ki Pre-Primary naduh 3 – 6 snem ki don haduh 520 ngut, ha ka Elementary Level ki don haduh 4087 ngut, bad ha ka Secondary Level pat ki dang duna shibun bad ki don tang 318 ngut", ong ka kong Kharbangar.
Nangta ha ka Home Base Programme (HBP) ki kynthup haduh 1368 ngut ha ka jylla Meghalaya baroh kawei bad mynta pat ki don sa ïa ki School Readiness Programme (SRP) kiba dei na ka bynta ki khynnah ba dang pynkhreh ban pynrung ha ki skul bad ïa kane ka bynta haduh mynta ka la nang ïaid shakhmat.
Ïa ka jingïalang la pynïaid da ka kong D.Thongni, IED Co-ordinator, SSA South West Khasi Hills District ha ryngkat ka jingïadonlang ruh naduh ka kong S.Kharsahnoh, District Mission Co-ordinator, SSA, Mawkyrwat, bad ka kong B.K.Syiemlieh, Special Educator, RMSA, South West Khasi Hills District.
Nongstoiñ, Nailar, 11: Ka soskular pynbeit pud kaba la dep ïasoi hapdeng ka Meghalaya bad Assam, ka la pynkhih win ym tang ïa ki paitbah ka thaiñ Malangkona, hynrei ïa baroh ki nongshong shnong kiba don ha shilynter khappud bad ka jylla Assam bad ïa baroh ki sengbhalang hapoh ka jylla.
Kumta ha kaba ïadei bad ka soskular jong ka jingpynbeit ïa u pud u sam ha ki lai tylli ki jaka kiba hap ha West Khasi Hills, ha kaba ki khawei tylli ki shnong kiba hap ha ka hima Nonglang Sirdarship kiba la shah khynñiat jubor sha Assam, ki nongïalam ka Hynñewtrep Youth Council West Khasi Hills mynta ki la pynlong da ka jingïaid paidbah ha Nongstoiñ ha kaba da ki hajar ki dkhot jong ka seng ryngkat ki paitbah Khasi bad Garo na khappud ki la wan ban ïashim bynta.
La sdang ïa ka jingïaid paidbah na khmat ka Rikhasi Free Morning School New Spengthawlangmlah haduh ban da poi ha New Nongstoiñ Market Complex, ha kaba la pynlong ïa ka jingïalang paitbah ha katei ka jaka.
Ha ka jingialang ba pynïaid da u samla Lumlang Kharsyiemlieh President ka HYC West Khasi Hills, kham bun na ki nongkren kiba la shim bynta, ki la ther tyngeh ïa u Myntri Rangbah ka jylla u Conrad Kongal Sangma, da kaba ong ba u Conrad Sangma u dei u ba la nang la stad bha, hynrei ka jingstad jong u kam long ei ei namar um tip wat ïa u pud u sam jong ka jylla la jong.
U bah Robertjune Kharjahrin President ka HYC seng kmie u la ther tyngeh ha ka jingkren jong u bad u la buh jingkylli ïa u Myntri Rangbah da kaba ong, “Ko Conrad Sangma balei me ñiewpoh ïa ki nongïaleh Hill State kiba la pynïoh ïa ka jylla ba pura sanphew snem mynshuwa, lyngba ka jingshah set byndi bad ka jingshah khyrwit lathi ha ki pulit bad CRP.Hato mem tip ba haduh katno ka jingtyrha jong ki lak ngut ki volunteer kiba ïakhih ban dawa ïa ka jylloa ba pura haduh ba kin da ïoh?"Utei u nongïalam ka seng u la ong ruh ba lada u Conrad Sangma un bakla biang ban pynbeit ïa ki jaka khappud kiba dang sah ki ban sa pynbeit ha ka wat kaba ar, u dei ban kynmaw ba ki paitbah ka Bri u Hyñniewtrep, kin ym shah shuh ba un dang wan ïuh kjat ha rilum Khasi Jaiñtia.
Nalor kata u la ong ba ka seng ka la trei shitom ban pan ïa ki rai na ka Political Department jong ka sorkar da ka Right To Information, halor ka jingïakut ne ka resolution ba ki ar ngut ki Myntri Rangbah ki la ïakut ha ka ban pynbeit ïa u pud u sam.
Hynrei ka jubab kaba ki ïoh na u Public Information Officer, ka long tang ïa ka bynta ba hapdeng ka bym don nongrim satia.
Hynrei ïa kaba sdang bad kaba kut ym shym la ïoh satia, namar ka jubab ka long ba kim shym rai ei ei ha katei ka jingïakynduh jong ki.
Utei u nongïalam ka seng haba ïakren bad ki nongthoh khubor hadien ba la wai ka jingïalang, u la pynshisha ruh da ki jingthoh jingtar ba ka jingthung jong ki ar sorkar ka Assam bad Meghalaya ïa ki Regional Committee on Border Dispute, ba kin leit jurip ïa ki jaka ha khappud bad ban pan ïa ka jingsngew jong ki paitbah la ki kwah ban leit sha Assam ne ki kwah ban sah ha Meghalaya, ka dei tang ka jingpyndep rukom ban lait na ka jingshah kynnoh ha ki paitbah.
Namar ïa ki kaiphod ba ki Regional Committee ki la phah kim shym la burom satia.
Katkum ka ki kot ki sla ba ki la ïoh ka kaiphod ba la phah da ka Regional Committee jong ka sorkar Meghalaya, ka long katkum ka mon jong ki paitbah.
Hynrei ka soskular ba ki la ïasoi pat kam shym long kumba la kdew ha ka kaiphod.
Utei u nongïalam ka seng u la ong ba lada ka sorkar kam lah ban pynphai biang ïa ki khatwei tylli ki shnong bad lada ka bakla ban pynbeit ha ka wat kaba ar, ka seng kan ym ïakren shuh bad ka sorkar hynrei kan ïaid la ka jong ka lynti.
Jowai, Nailar : Katkum ka kyndon Flag Code jong ka ri India 2002 bad ka Prevention of Insults of National Honour Act, 1971 haba ki nongshong shnong ka jong ka Ri kin pynher ïa ka Lama Lai rong jong ka Ri ki dei ban leh da kaba niewkor bad burom ïa ka.
Haba pynher ïa ka Lama dei ban pynïeng ha ki jaka ba lah ban ïohi briew.
Ym dei ban pynher ïa ka Lama kaba la jot ne pei.
Ym dei ruh ban pynher ïa ka Lama da lyndet kata ka rong Sawbyrtem (Saffron) shatrai, hynrei ka dei ban don shalor.
Ka Lama ka Ri kam dei ban takhuh bad ka khyndew lane sha madan lane ha um.
Ïa ka Lama ka Ri ym lah ban pyndonkam bakla da mano mano ha kano kano ka bynta.
Ïa ka Lama ka Ri ym lah ban pyndonkam kum ki jingphong ne ki uniphom skul ne kino kino ki jaiñ kiba phong shatrai jong u syngkai briew.
Ka Lama jong ka Ri kam dei ban don jingthoh dak halor jong ka.
Ïa ka Lama ka Ri ym lah ban pynlong kum ki jingsong tiar, ym lah ban tap ïa ki jingkhangït kali, ne ki bynta ba shadien jong ki kali.
Lada jia ba ka Lama jong Ri kala sniew dei ban pynduh noh ïa ka baroh kawei da kaba leh ha ki jaka ba long kyrpang ym ha ki jaka paidbah, lah ban shu thang ne tep ne da kino kino ki bynta hynrei dei ban leh ryngkat ka jingburom ïa ka.
Ïa kito ki Lama ka Ri kiba kiba rit ba la shna da ki kot ba ju pyndonkam haba kaweh ha ki jaka paidbah, ym dei ban shu bret pathar sha madan, hynrei ïa kine ruh dei ban pynlang shi jaka ban ïoh pynduhnoh ïa ki ha ki jaka ba long kyrpang ha ryngkat ka jingkheinkor bad burom ïa ki.
Jowai, Nailar 10: Ka lympung ïalehkai phutbol Independence Day Cup Under-17 Football Tournament 2022 ba la pynïaid da ka West Jaiñtia District Sports Association (WJDSA), kala jam noh sha ka jingïakhun ‘Semi Final’ ha ka 13 tarik mynta u bnai ha madan Kiang Nangbah Stadium, Jowai.
Haba phai sha ka jingïakhun ‘Quarter Final’ kaba la long mynta ka sngi ka Lumpariat kala lah ban pynliem da 3-0 kol ïa ka Dulong.
Ïa ki kol la thep da u Pynskhem Dkhar haka minit ba 3 bad u Damehi Dkhar ha ka minit ba 18 & 54.
Ha ka jingïakhun kaba ar ka Mookyrdup kala jop da 2-1 kol ïa ka Dongmihsngi.
Ka jingïakhun ba lai na ka liang ka Luti Tuber Ialong kala pynliem da 3-0 kol ïa ka Saiñdur Mihmyntdu, katba ha ka jingïakhun kaba saw lyngba ka jingïashut Tie Breaker ka kynhun jong ka Sailung Ialong kala jop da 3-1 kol ïa ka Mulang Ialong.
Ka jingïakhun ‘Semi Final’ kan long ha ka 13.08.2022 (Saturday) ha kaba ka kynhun ïalehkai jong ka Lumpariat kan ïakhun pyrshah ïa ka Luti Tuber Ialong ha ka por 1 baje shiteng nohphai sngi bad ka Mookyrdup pyrshah ïa ka Sailung Ialong ha ka por 3 shiteng janmiet.
Jowai, Nailar 10 : Ki nongshet ja sngi ‘PM Poshan (MDM)’ ïa ki khynnah skul hapoh ka lama jong ka All Jaiñtia Mid Day Meal Worker Union, Jowai mynta ka sngi kila phah biang ïa ka shithi sha u Myntri Rangbah ka jylla u Conrad K Sangma bad dawa lyngba ka share jong ka sorkar jylla ban pynkiew ïa ka bai nong jong ki kaba ki ïoh duna eh na ka sorkar jylla.
Kumba long mynta ka sorkar ka kmie ka la siew pisa haduh 90 percent katba ka sorkar jylla ka long tang 10 percent 100 tyngka lada kheiñ lang ka long tang 1000 tyngka ha ka shibnai, halor kane ka AJMDMWU ka dawa jur na ka sorkar jylla lyngba u Myntri Rangbah ba kan ïarap katba lah ban pynkiew noh ïa kane ka share.
Na ka liang jong kitei ki nongsheh ja sngi ‘PM Poshan’ kila pynpaw ïa ki jingeh kaba khraw ban pyndap pynbiang ïa ki khun ki kti, naduh ka bai skul, bai uniphom, ka bai kot bai kopi bad kiwei de ki jingdonkam jong ki khun jong ki.
Hynrei lada kheiñ ïa ka bai nong kum ka jingsiew ba ai sngewbha ‘Honorarium’ ka long tang T.1000/- shi bnai kaba shongdor tang 30 shi sngi bad ka jingsiew ka long tang 10 bnai haka shisnem ïa kane ruh kila dawa ban dei ban siew beit haduh 12 bnai ha ka shisnem namar ha u bnai December ka don shibun ki jingdawa ban ban pynkhreh ïa ka Christmas.
Katkum katei ka shithi ba la soi da u Jerry Suting uba long ruh u President ka All Jaiñtia Mid Day Meal Workers’ Union (AJMDMWU) bad ka General Secretary kong Joycifull Lipon la dawa naka sorkar ba ka dei ban buh noh da ki tyndong shet jingshet LPG ha ki kamra shet hapoh ka PM Poshan khnang ba kane kan lait na ka jingpyndonkam da ki dieng (dpei) kaba ktah ruh ïa ka mariang.
Ha ka juh ka por kila kyntu ïa ka sorkar ba kan pyntreikam noh mardor ïa kane ka jingdawa jong ki hashwa jong ka 30 tarik u Nailar, 2022 lada kumta kim banse ban shim da ki lad ki lynti ba kham tyngeh.
Nongpoh, Nailar 11: U Bah Mayral Born Syiem haba kren haka jingïalang ban sam skhim pynroi haka shnong Umden Manipur mynta ka sngi u la ban jur halor ka jingdonkam ka C&RD Block haka thaiñ Umden ban pynsuk ïaki paidbah bad ban pynjan khamtam ïaki nongïalam shong haka jingtreikam bad ki kam shnong kam thaw bad kiwei kiwei ki jingdonkam kumba ki rangbah shnong na katei ka thaiñ ki shem jingeh haka leit ka wan namar ka jingjngai ka lynti shaduh Umling khamtam ki shnong kiba naka thaiñ Umden.
U la ong ruh ba kumba long mynta ka Umling C&RD Block ka dei kawei naki block ha Ri-Bhoi kaba la kdup bun tylli eh ki shnong kiba don kumba 128 tylli haba nujor bad kiwei kiwei bad kane ka la buh jingeh ïaki paidbah bad kumjuh ruh ka ophis u BDO ha Umling Block ban pyntyllun ïaki kam ki jam.
Ka thaiñ Umden kala donkam eh ïaka C&RD Block ban pynjan ïaki paidbah halor ka jingtreikam bad ki Block khamtam ki nongïalam shnong kiba hap ban leit mih man ka sngi ban pyndep ïaki kam shnong kam thaw, hynrei kumba long mynta ki ba bun ki paidbah khamtam naki thaiñ nongkyndong ki hap ban pynlut ka nong sngi, ka bai lynti ka bai bam bai dih tang ban pyndep ïaki kam ki jam bad kane ka buh jingeh kaba khraw bad pynsyrwa ïaka por bad ka pisa ki paidbah.
U la pynpaw ruh ba kum u MLA ka thaiñ u dap da ka jingsngewkhia halor ka jingud jong ki paidbah ban pyndep ïaki jingdonkam jong ki bad ka ophis u BDO kaba don shaduh Umling bad jngai haka leit ka wan nalor ka lynti ba khohruh khohram.
U la ong ruh ba kum u MLA un dang ïaid buddien bad ka sorkar khnang ba katei ka jingangnud kan urlong ha katei ka thaiñ naka bynta ka jingsuk bad ka jingmyntoi jong ki paidbah ba bun ba lang bad donkam ruh ka jingkyrshan lang jong ki paidbah naduh ki nongïalam shnong, ki sengbhalang ban pynurlong ïa katei ka jingangnud.
Ha katei ka sngi naka liang u MLA ka Nongpoh u la sam ruh ïaka Work Order naka bynta ban pynbha bad pynheh ïaka iing dorbar haka shnong Umden Manipur haka jingdonlang ki nongïala shnong, ki longkmie bad la ioh ruh ban aiti ïaki shuki sha ki longkmie nalor ka jingkular ban wanrah shuh shuh kiwei kiwei ki kam pynroi ha katei ka shnong naka bynta ka jingbit jingbiang jong ki paidbah.
Nongpoh, Nailar 11: Ban dang pynkhlaiñ ïa ki kam shakri na ka bynta ki paidbah ka thaiñ Nongpoh bad ka Ri Bhoi District hi baroh kawei kum ki nongïalam seng kiba don ka jingkitkhlieh na ka bynta ka eh ka shon ki paradoh ki parasnam, ka Khasi Students Union, North Khasi Hills District Unit mynta ka sngi ka la lah ban pynskhem ïa ki nongïalam jong ki ar tylli ki Unit ha Ri Bhoi ba kynthup ïa kaKSU Pahambir Unit bad ka KSU Nongpoh Town Unit ha ka jingpeit jingkhmih ka KSU Nongpoh Circle.
Ka jingwan pynïasoh u Samla Anthony Syiem, uba dei u rangïakura ba paw ha ka jylla (MMA) sha ka KSU Nongpoh Town Unit kum u Adviser ka la ai mynsiem ruh ïa kine ki nongïalam ki Unit bad wat ïa ka seng ha Ri Bhoi, namar kum ka seng KSU ka kmih lynti ba ki samla kin wan ban pynïasoh sha ka seng na ka bynta ban trei bad ban shim ka jingkitkhlieh ban trei na ka bynta ka jaid bynriew.
Ïa ki nongïalam jong kine ki ar tylli ki Unit la wan ban pynskhem da u Samla Biangbor Paliar, Vice President ka KSU, Sengkmie ha ryngkat ka jingdon lang u Samla Ferdynald K Kharkamni, President KSU NKHD unit, samla Joseph Lambok Rymbai Vice President KSU NKHD unit, samla Banjop Maring Education Secretary KSU NKHD unit, samla John Lyngdoh President KSU Nongpoh Circle, samla Banpynshngaiñ Lyngdoh Adviser KSU Nongpoh Circle bad ryngkat ki dkhot na ka district bad circle.
Ha ba ai jingkren ha katei ka sngi na ka liang u samla Biangbor L Paliar u la ai ka jingïaroh ïa ki samla ki ba la shim ïa ka sienjam ban pynïasnoh sha ka KSU, namar ym dei ka jingshah pynbor ha no re hano bad dei da ka mynsiem ba kylluid ba ki la wan ban ïasnoh bad ka KSU.U la pynkynmaw ruh ïa ki mat ba ka seng ka shim na duh ki por mynshwa kum ka jingdawa ILP, ka jingpyrshah ïa ka Surok Rel bad kiwei kiwei ki mat ba ka seng ka ieng ban ïakhun na ka bynta ka daw bah jong ka jaid bynriew.
Na ka liang u samla Ferdynald K Kharkamni u la ong ba ki jingkharoi sted haduh kata kata ha ki ne ki sngi ba mynta dei u Droks.
U la kyntu ïa ki samla ba kin long ki ba adkar na kum kine ki jait bad ruh u la ong ba dei ban peit pyrman ïa ki shnong ki thaw ban ai ka jing ïa trei lang bad ki kmie ki kpa, ki shnong ki thaw ban lah ban rad diengkhong ïa kum kine ki jait jingsniew.
Ïaka jingïalang la pynïaid da u samla Baïashanlang Kharshanlor ,General Secretary KSU Nongpoh Circle.
Nongpoh, Nailar 11: Hadien ka jingïaid shaphrang jong ka lympung ïalehkai phutbol bala pynlong da ka United Democratic Party Youth Wing, Mawlong Sub-Circle bala wan ruh ban shim bynta kumba 32 tylli ki kynhun jong ki shynrang bad 8 tylli ki kynhun ki kynthei katei ka lympung kala poi noh sha kaba kut hadien ka jingïakhun phainal bad pynhap pyrda mynta ka sngi ha madan ïalehkai ka shnong Umlakhar.
Ïa katei ka lympung la wan ban pynhap pyrda da u Samla Eugeneson Lyngdoh uwei naki rangïalehkai phutbol ba kynsai ka jylla bad ri India ba dei ruh u MLA ka Mawphlang kum u kongsan haka jingdonlang u Bah Balajied Ranee MDC ka Nongpoh, Bah Donbok Khymdeit President ka UDP Ri-Bhoi District, ki nongkitkam jong ka UDP Youth Wing Mawlong Sub Circle bad kiwei kiwei ki riew rangbah.
Haba phai pat sha ka jingïakhun phainal ha katei ka sngi ki la long ha ki ar bynta haka liang ki kynthei bad shynrang, bad haka jingïakhun phainal ba nyngkong haka liang ki kynthei ka jingïaleh kala long hapdeng ka Lynti Jam FC pyrshah ïaka Mawlong FC ha kaba ka Lynti Jam FC kala lah ban pynliem noh ïaka Mawlong FC da 2-0 kol.
Haba phai sha ka jingïakhun ki shynrang, kala long hapdeng ka Kroh SC pyrshah ïaka Umpyrdong FC ha kaba ka jingïakhun kala long kaba shongshit bad ïakhaid bha da ka jingtbit ki rangïalehkai na baroh ar kynhun bad naduh ba sdang ka kylla step haduh ba kut ka kylla miet ka jingïalehkai kala kut noh hapdeng ka jingïakhaid da 2-2 kol bad naka liang ki referee kila rai ban pynshut noh da ka tie breaker.
Dei haka jingshut tie breaker ba ka Umpyrdong FC kala lah ban pynliem noh ïaka Kroh FC da 6-5 kol ban rah syndon ïaka nam lahduh jong katei ka lympung.
Haba kren ha katei ka sngi naka liang u Samla Eugeneson Lyngdoh uwei naki rangïalehkai ba kynsai jong ka ri u ba la long ruh u nongmihkhmat haka jylla na Mawphlang Constituency u la ai ka jingïaroh ïaki samla ïalehkai katei ka thaiñ khamtam naduh ki kynthei kila shim bynta shitrhem ha katei ka lympung ban pyni ïaka sap ka phong kaba ki don haka kam ïalehkai phutbol.
U la ai jingïaroh ruh ïaki samla ïalehkai katei ka thaiñ halor ka sap kaba ki don da kaba ai nuksa ruh ïaki rang bad thei ïalehkai ka jylla kiba la mihkhmat ïaka ri mynta ban long ki rang bad thei ïalehkai ba kynsai kiba la lah pat ban kyrshan ïaka iing ka sem bad bunsien ki rang bad thei ïalehkai kiba paw ka jylla ki dei kiba wan naki thaiñ nongkyndong.
U la ai mynsiem ruh ïaki samla ba kin pyndonkam hok ïaka sap kaba ki don namar ka kam ïalehkai ka long kawei naki lad kamai naka bynta ki samla kiba don shisha ïaka sap, u la bynrap.
Khliehriat Nailar 11:Kum shibynta na ka jingrakhe ïa ka “Azadi Ka Amrit Mahotsav" ka National Commission for Protection of Child Rights (NCPCR), ka State Commission for Protection of Child Rights bad ka ophis u Deputy Commissioner, East Jaiñtia Hills District, Khliehriat hynnin ka sngi ka la pynlong ïa ka prokram campaign ba kyrpang ha Conference Hall ha ka ophis u Deputy Commissioner ha Khliehriat halor ka phang ban ai ka jingïada kaba pura ïa ki khynnah ha kaba baroh ki tnat treikam kiba ïadei bad ki khynnah ba kin peit bniah bha ïa kito ki khynnah kiba don hapdeng ka jingma ban ïada ïa ki ban lait na kiei kiei kiba sniew.
Haba kren ha ka jingialang, u Deputy Commissioner ka East Jaiñtia Hills District, u Abhilash Banarwal, IAS u la ong ba ka sorkar India lem bad ka sorkar Meghalaya ka la shim ïa ki lad ki lynti ban ai jingpysnhai halor ki mat kiba donkam, u la ban jur ruh halor ka jingdonkam ban ai ki jingpynshai ne ki awareness ha kaba ïadei bad ka jingshah ban beiñ ki khynnah (child labour) bad kumjuh ruh ka jingshah ïuhroit ki hok jong ki khynnah, la ong ruh ba kane ka jingthmu kan long kaba sei soh lada ki tnat ki ïatreilang ban pyntikna ruh ba kan nym don shuh ka jingshah rah jubor ki khynnah napoh ka district sha kiwei kiwei pat ki jaka bad ïa kaba kum kane donkam ban long peit ngor bha.
“Ngi donkam ruh ban peit bad bud dien ïa kito ki khynnah kiba pep skul noh tang shiteng por bad kiba phah trei ïa ki khynnah bad lada wad bniah ïa kane kan dei beit na ka daw ka jingban ka duk ka shitom bad na ka liang ka sorkar ka la leh bun kiei kiei ban weng noh ïa ka jingduk" ong u Deputy Commissioner.
U Expert Resource Person, National Commission for Protection of Child Rights(NCPCR), u Abhijit Sharma,, haba kren halor ka jingshah rah bor ki khynnah, u la kren kyllum lang ruh ïa ka jinglong jingman jong kane ka jinsghah rah bor ha baroh ka wei ka ri India, u la kren ruh halor ki hok jong ki khynnah kiba katkum ka riti synshar ri (Constitution) jong ka ri India (Human/Child trafficking), ka jingiohi jngai, ka mission jong ka tnat NCPCR bad ki kam kiba leh kiba katkum ki kyndon kiba hap hapoh ka section 13 bad 14 jong ka CPCR Act 2005, u la iathuh ruh shaphang ka Institution, Agencies, ki skim ban ïada ïa ki khynnah (Child trafficking) bad ka daw tynrai kaba mih na ka jingrah rah ki khynnah na kawei ka jaka sha kawei pat, ka trafficking Network bad kiwei kiwei ki mat kiba ïadei bad ki jingiada ïa ki khynnah.
U District Child Protection Officer, East Jaiñtia Hills District, u bah T.Kyndiah, u la ong ba kane ka jingrah ïa ki briew (human trafficking) ka dei kawei na ki kam sniew (crime) kaba shyrkhei kaba ju jia bha ïa ki kynthei bad ki khynnah“Dei lyngba ka kiew ka technology jong ki smart phone, ki internet, ki social media ki khynnah bunsien ki ngop ha kiba bun ki kam sniew bad jingshah rah bor ruh" ong u bah Kyndiah, la bynrap ruh ba donkam ka jingtrei ryntih jong baroh ki tnat ha ryngkat bad ki bor synshar district, ki pulit, ka tnat Ditsrict Child Protection Unit, ka Child Welfare Committee, ka Juvinile Justice Board (JJB), ka Childline ryngkat lang ruh bad ki bor shnong, kumjuh ruh ki In charge jong ki Special Juvenile Police Unit bad ka Anti Human Trafficking Unit ba ïada ïa ki kynthei, ki khynnah ban lait na ki jingshah rah bor na kawei ka jaka sha kawei pat bad kumjuh ruh ban ïada ïa ki hok jong ki.
Ha kane ka prokram la ïa wan ruh ban ïa shim bynta na ki tnat bapher bapher, kum na ka tnat pulit, ka DCPU, Child Welfare Committee, ka Juvenile Justice Board (JJB), ka Childline, ki shnong , ki In charge jong Special Juvenile Police Unit bad ka Anti Human Trafficking Unit.
Shillong, Nailar, 11: Ha ka jingpyrshang ban pyntbit ïa ki samla pule na ka bynta ka lawei jong ki ha kaba ïa dei bad ka kamai kajih, ka AVENUES, Shillong, ka la pynlong ïa ka prokram ‘Improving Employability on Campuses: Foundation in Career Skills’ lyngba ka FastFORWARD initiative jong ka, ryngkat ka jingïasnohkti lem jong ka Lady Keane College, Shillong.
Ha kane ka sngi, palat 80 ngut ki khynnah pule, kiba kynthup ïa ki ba la pass, na ka Bachelor of Computer Applications (BCA) Department jong ka kolej ki la ïoh ban kheit ïa u soh ka jingjop na kane ka prokram.
Ka jingthmu jong kane ka prokram ka long ban ai training ïa ki khynnah samla pule ha ki kolej ha ka liang ki soft skill lyngba ki workshop ba ai jinghikai ha ka jingshlur (Confidence), ka rukom pyrkhat shai ïa ka lawei (Clarity), ka rukom pynïadei bad kren para briew (Communication) bad ka jinglah ban ïaid shaphrang lyngba ki jingeh bad jingïakynduh bapher bapher (Emotional Resilience).
Kine ki jinghikai ki ïarap ban pynksan shuh shuh ïa ka pule puthi ba ki ïoh na ki skul bad ki kolej, ban pynkhreh ïa ki shwa ba kin sdang wad kam wad jam bad sdang trei sdang ktah ha kano kano ka lain ba ki hi ki jied.
Ha ka jingkren jong u ha ki khynnah samla jong kane ka college, u Dr.D.K.B.
