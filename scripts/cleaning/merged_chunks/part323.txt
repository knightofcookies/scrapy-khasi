U la ai ka burom ïa u nongmihkhmat barim na ka Mawkyrwat constituency Bah (L) Rowel Lyngdoh uba la ïohi jngai ïa ka jingdonkam ban don kum kane ka hospital na ka bynta ka jingmyntoi ki briew jong kane ka dong ka thain bad u khmih lynti ban nang kham pynbha bad ban nang pynbit pynbiang shuh shuh ïa ki jingdonkam jong kane ka hospital ha ki por ki ban wan.
U la pynpaw ïa ka jingsngewkmen ha kaba la lah ban pynurlong ïa ka jingangnud bad ka jingphohsniew la bun bun snem jong ki paidbah jong kane ka dong ka thain bad u khmih lynti ba kane ka jaka sumar kan lah ban ai ki jingshakri kiba kham bha ïa ki briew kiba donkam jingïarap ha ka liang ka koit ka khiah.
U la ïathuh ruh ba ka sorkar ka la mang kyrpang lyngba ka Health, PHE bad kiwei kiwei ki tnad na ka bynta ki jingdonkam ban pyntrei ha kane ka distrik kaba la kot sha ka T.700klur eiei ha baroh ki kam pynroi hapoh jong ka distrik bad u pynpaw ïa ka jingkmen ban ïohi ba kane ka dong ka thain ka la sdang ban ïaid shaphrang ha ki liang baroh lyngba ki skhim jong ki department bapher bapher.
Ha kajuh ka por u la ïaroh ïa kane ka tnad kaba la trei shitom ban pynurlong ïa ka jingthmu ha kaba plie ïa kane ka hospital da kaba thung kam shipor ïa ki samla tad haduh ba kin da lah ban pyndep ïa ki exam thung kam na ka bynta ki kam ba la mang.
U la khot bad wer ïa ki paidbah bad ki seng bhalang bapher bapher ïa ka jingïatreilang jong ki paidbah khnang ban dang lah ban pynbit pynbiang ïa ki jingdonkam jong kane ka hospital da kaba kyntu ïa ki nongpynïaid bad kiba trei ha kane ka hospital ban trei hok bad ban ai ka jingshakri kaba kham bha bad ban kren ki kyntien jali jaum kiba lah ban long ka jingtngen bad ka jingkyrmen ïa shibun ki mynsiem kiba kordor khamtam ïaki ba thiah pang hakane ka Jaka sumar ka 100 jingthiah.
Katba u Bah Pius Marwein u la ong ba kane ka dei ka sngi sah kynmaw ha kane ka dong ka thain bad namar ba ka jingkoit jingkhiah ka long kaba kordor ka jingplie ïa kane ka hospital kan ai jingmyntoi bad jingkyrkhu khamtam ïa kiba duk ba suk ki bym kot bor ban leit sumar ha ki jaka sumar ba rem dor kiba don shabar ka district bad ka jylla.
U la ïaroh ruh ïa ka sorkar MDA kaba la shim khia kyrpang na ka bynta ban pynbha ïa ka koit ka khiah bad ka roi ka par lyngba ki skhim bapher bapher khlem da klet noh ïa u nongïalam barim uba la prat lynti bad uba la trei shitom na ka bynta ban pynurlong ïa kane ka jingphoh sniew.
U la kitbok kit rwiang bad ha kajuh ka por u la kyntu ïa ki nongtrei bad ki bor pynïaid jong ka hospital ban ai ka jingshakri kaba biang bad ba paka na ka bynta kito kiba pang kiba shitom bad kiba donkam ka jingïarap.
Ha kane ka sngi la ïoh jingkren ruh na u S.Kumar, ka kong C.Kharkongngor, I.A.S, Deputy Commissioner ka South West Khasi Hills District, Mawkyrwat bad u Bah P.Wanniang u Synjuk Rangbah Shnong, Mawkyrwat bad la ïoh ka jingrwai na ka Seng Samla Shnong Mawkyrwat ka la ai ïa ka phang jong ka jingrakhe dap 50 snem jong ka jingïoh jylla ba pura ka Meghalaya.
Ka United Democratic Party (UDP) Youth Wing Mawthadraishan Circle kan pyllong ïa ka jingïashut penalti ba la tip kum ka ‘Blind Penalty football shoot-out’ (da kaba teh jaiñ na ki khmat) bad ka khusnam ka long ba nyngkong T.3000 ba-ar, T.2000 bad balai T.1000.
Ka Penalty Shoot-out kan long na ka bynta ki shynrang bad ki kynthei ruh kumjuh.
Ha kane ka Penalty Shoot-out ruh yn ym donkam siew bai rung bad kan long ha ka 10 tarik Kyllalyngkot 2022 ha Kynshi.
Ka UDP Youth Wing Mawthadraishan Circle ka kyntu ïa baroh kiba don ka jingthmu ban ïashim bynta katkum ha kitei ki jingïalehkai ba kin sngewbha ban ai jingtip  kham kloi katba lah ha u President ne Secretary ba kin leh ïa kaba donkam bad ha katei ka sngi ka Youth Wing kan pynkup burom ruh ïa u MLA ka Mawthadraishan, u MLA ka Mairang bad ruh ïa u MDC ka Mawthadraishan Konstitwensi kiba la ïakhun ban wanrah ïa ka Eastern West Khasi Hills District  kaba ai jingmyntoi shikatdei eh ïa ki paitbah jong kine ki ar tylli ki Konstitwensi.
Ka All Women Selection Committee jong ka Meghalaya Cricket Association  ka la jied ïa ki 15 ngut ki khynnah ïalehkai bad ryngkat ka kynhun ban mihkhmat ïa ka jylla sha ka jingïakhun jong kaWomens One Day Trophy kaba dei jong ki khynnah kiba hapoh 15 snem ka ban sa sdang ha ka 26 tarik Nohrpah ha ka nongbah Jaipur, Rajasthan.
Ki jingïalehkai jong ka Meghalaya kan long hapoh Jaipur bad ka kynhun ïalehkai kan sa mih napoh nongbah shillong mynta ka sngi thohdieng.
Kane kan long ruh ka sien nyngkong jong ka BCCI tournament na bynta ki khynnah kynthei kiba hapoh 15 snem.
Ha ka jingleh burom ban kitbok kitwriang ïa ki khynnah ïalehkai mynta ka sngi, u President jong ka Meghalaya Cricket Association u Naba Bhattacharjee uba la ai jingkren u la ong ba ki District Association ba la pynïasoh bad Meghalaya Cricket Association ki la treishitom bha ban kyntiew ïa ka jingïalehkai kriket ha ki khynnah kynthei bad u la ban jur ruh ba ka kynhun ïalehkai kan hap ban ïalehkai bha bad ban long kiba don burom don akor namar ki long ki nongkit tien syiem jong ka Meghalaya.
U Secretary jong ka Meghalaya Cricket Association, u Bah Gideon Kharkongor u la ai  ka jingïaroh ïa kine ki khynnah kynthei ba ki la ïalehkai bha ha ka jingïalehkai paralok pyrshah ïa ka academy boys jong ka Lawsohtun Cricket Training Centre.
Kine ki khynnah kynthei ki long kiba shlur shisha  bad kane kan lah ban ïarap ïa ki ban ïalehkai bha pyrshah ïa ki jylla kiba heh ha kane ka jingïalehkai jong ka BCCI tournament hapoh Jaipur, u la ai ruh ka jingkhublei ïa ki nongïalehkai, ka kynhun kaba synran bad ïarap lang ba kin leit suk bad ba kin lehkai bha ha kane ka tournament.
Ki thei ïalehkai jong ka Meghalaya ki kynthup ïa ka Ganga Muchahary, Lasusaitre Suchiang, Anjana Kumari, Claudia Ryntathiang, Aruey Momin, Jayshree Singh, Julitha Sangma, Jecykha M Marak, Dawanshisha Warlarpih, Monica Singh, Yoolang Suting, Adelakmen Lawai, Shreya Marak, Isamanbha Nongsiej, bad ka Chigesa Marak kynthup ruh ïa ka standbys kiba long ka Lapynsuk Mary Lyndem, Bestpina Marak, Liansha A Marak.
Kiba leit lang bad ka kynhun ki long u Kikam Bhutia (head coach), Bhakupar Mylliemngap (assistant coach), Helyna D Sangma (trainer), Lucky Mary Marbaniang (physio), bad ka Kong Baiahun Mylliemngap (manager).
Ka Meghalaya kan sa ïakhun ïa ka Punjab ha ka 26 Nohprah, katba ha ka 28 tarik Nohprah yn ïakhun pyrshah ïa ka Kerala, ha ka 30 Nohprah Nohprah pyrshah ïa ka Manipur, ïa ka Gujarat ha ka 1 tarik Kyllalyngkot 2023 bad pyrshah ïa ka Madya Pradesh ha ka 3 tarik Kyllalyngkot 2023.
Ka jingïalehkai pre quarter kaba khatduh jong ka lympung Invitation Knock out Football Tournament 2022-23 ba la pynlong da ka New Nongstoiñ Sports Social & Cultural Club kala long mynta ka sngi hapdeng ka Assam Regiment pyrshah ïa ka ASEB Football Team na Assam.
Ha kane ka jingïakhun pre quarter ba khatduh kaba la long ha ka madan New Nongstoiñ ka kynhun ïalehkai jong ka Assam Regiment na Shillong kala ïoh ban khur ïa ka jingjop da kaba kala lah ban pynliem noh da 1 kol la 0 ïa ka kynhun ïalehkai jong ka ASEB Football Team na Assam.
Haba phai sha katei ka jingïakehkai hapdeng kitei ki ar tylli ki kynhun kala long shisha ka jingïalehkai kaba itynnad bad ïa katei ka 1 kol kaba kynsai jong ka Assam Regiment la ïoh ban thep da u Maitshaphrang Nongneng ha ka minit kaba 32.
Ha kane ka sngi ïa ka nam rangïalehkai ba kynsai tam la ïoh ban khur da u rangapkol jong ka ASEB Football Team na Assam u Brama u bala ïoh ruh ïa ka khusnam na ki nongpynïaid jong katei ka lympung.
Na ka liang ka NNSSCC kala pyntip ba ka jingïalehkai quarter final kan sdang ha ka 10 tarik u Kyllalyngkot 2023 ha ka por 1.30 shiteng sngi ha kaba ka jingïalehkai kan long hapdeng ka Shillong Lajong FC pyrshah ïa ka  Assam Regiment.
Ki ar ngut ki nongïalam jong ki seng saiñpyrthei ha ka jylla kiba kynthup ïa u National President ka National People’s Party (NPP) u Conrad K Sangma bad u State President ka Bharatiya Janata Party (BJP) u Bah Ernest Mawrie ki la ther tyngeh ïa u nongïalam ka Trinamool Congress (TMC) u Kirti Azad halor ka kyrwoh kren beiñ ïa ka riam tynrai ka jaitbynriew Khasi kaba la phong da u Myntri Rangbahduh ka Ri u Narendra Modi ha ka sngi ba u la  wan sha Shillong ha ka 18 tarik Nohprah.
Lah ban kdew hangne ba u nongïalam ka TMC u Kirti Azad u la buh ïa ka dur jong u Myntri Rangbahduh ka Ri u Narendra Modi u ba phong ïa ka riam tynrai jong ka jaitbynriew Khasi bad u la buh ruh ïa ka jaiñ kynthei kaba ïasyriem bad kane ka jaiñ, kaba u la shim na ki website, “Ym ïa ki shynrang lane ïa ki kynthei, tang u nongbiej riam", la thoh u Azad ha ka tweet jong u, kaba la shu pynkylla na ka ktien Hindi.
Haba kren halor kane ka bynta u Myntri Rangbah ka jylla u Conrad K Sangma, u la ong ba ka long ka ba sngewsih ban ïohi ïa u nongïalam ka TMC ba u la pynmih ïa ka kyrwoh ba u la kren beiñ ïa ka riam tynrai jong ki jaitbynriew ha ka jylla khamtam ka jaitbynriew Khasi.
U myntri rangbah ka jylla u la ong ba ka kyrwoh ba la pynmih da u nongïalam ka TMC ka paw ïa ka jingbymsalia, bad u la dawa ruh ba ka TMC baroh ka dei ban panmap na ka bynta ka ne ka jingkren beiñ jong u nongïalam ka TMC pyrshah ïa ki briew ha ka jylla.
“Ki nongïalam jong kane ka party bad u nongïalam ka TMC u dei ban panmap halor ka jingkren beiñ jong u," u la ong.
Ha kawei ka liang u President ka Bharatiya Janata Party (BJP) unit u la ong ba ka kyrwoh ba la kynthoh da u nongïalam ka TMC, ka long ka bym lah ban pdiang, u Myntri Rangbahduh ka Ri u burom ïa ka riam tynrai jong ka jaitbynriew Khasi kumta u la phong ïa kane ka riam, bad ka jingkynthoh jong u ïa kane ka riam ka dei ka jingkren beiñ ïa ka riti dustur u Khasi.
U Bah Mawrie u la kyntu ruh ïa ki nongshong shnong ha ka jylla ba kin pynrem jur ïa ka ne ka kyrwoh jong u Azad bad u la kyntu ruh ïa ka nongshong shnong ha ka jylla ba kim dei ban ai ka vote ïa kane ka party kaba kren beiñ ïa ka riam tynrai ka jaitbynriew Khasi.
U Bah Mawrie u la dawa ruh na u Azad ba u dei ban pammap na ki nongshong shnong ha ka jylla Meghalaya.
Ka jingkren ki nongïalam ka sorkar MDA khamtam ka party ba ïalam ïa kane ka sorkar ha Meghalaya ka la pynlyngngoh bad pyndukha mynsiem lut  ym tang ïa ki nongïalam seng bhalang hynrei ïa ki paidbah nongshong shnong hi ka ri Khasi-Jaiñtia hi baroh kawei.
Ka jingkren jem daw na ki nongbat ïa u lakam synshar jong ka sorkar Meghalaya ka la mih ha ka por ba dang rhem bha ka jingiakren bad jingïakynad pud hapdeng ka sorkar Assam bad Meghalaya.
Ban shu leit ai ei bad leit pyndem tdong ïa ki shnong kiba don ha Block II haba ki shnong baroh la shong la sah hi da ki para Khasi-Jaiñtia ka dei ka jingai ei ka bym lah ban pdiang bad ka jingkren khaw pud lypa da ki nongïalam bad nong-synshar  na ka liang ka   sorkar  Meghalaya jongngi.
Ka jingkren bad pynpaw pyrthei jong  uwei na ki  nong-ïalam rangbah kane ka  sorkar Meghalaya ba ki shnong ha Block II ki dei hapoh ka pud ka sam jong ka jylla Assam ka la ai mynsiem bad pynkmen shi katdei eh ïa ki nong Assam.
Katba kata ka Committee pyn-beit pud ka dang ïaid shaid shaid, ka Meghalaya pat ka la buh jingeh lypa da lade ïalade.
Kumno kata ka MOU ki la ia soi ban shu ai sngewbha ïa ki shnong Khasi-Jaiñtia sha Assam? Kumno ki iai kob shi ïai kob hana, ba dei tang ma ki (MDA) kiba lah ban pynbeit ïa u pud u sam bad ka Assam hadien 50 snem ei ei mynta? La dei ban sngew lehraiñ ha ka jaka ban sngew sarong.
Tharai, ka sorkar  Assam kan shah hi ban pynïoh biang sha Meghalaya haba la dep ai dak lypa ba ki hap sha Assam? Hato, dang don jingmut ban ïa lum Committee khappud biang ban ïa pyrkhat haba ka kam kalong kaba lah ïap lypa? Hato, long hi ban shu ïa pyllut kai ïa ka por, ka bor bad ka pisa ban ia khyllie biang ïa ka kam ba la la dep ai lypa? Kine kiei kiei baroh ki dei ka hok jong ki paid-bah nongshong shnong nalor ki seng bhalang bapher bapher  kiba don ka jingsngewkhia ïa ka ri bad ka jaitbynriew khamtam ïa u pud u sam ba la ïoh kynti da ki kni ki kpa bad ki longshwa manshwa jongngi.
Hynrei kawei kaba ngi ïohi ba katba kane ka sorkar ka la pheil lut nadong sha dong, ki nongïa-lam paidbah (MLAs/MDCs) pat shaid shaid ki ia rung sted da kaba kheiñ jingkheiñ lypa ba kane ka party kan don biang ha ka sorkar hadien u 2023.
Ki la phoh sniew lypa ïa ka kam Minister ba heh ryngkat bad ki kam doh kshong ha ka sorkar thymmai.
Lada bakla ka jing-kheiñ ïa ka jingphoh sniew jongki, (kumba long  ki nongthoh tim) bad lait pynban u number ba thoh, kin sa babe kylla tang mar ïa dep ka election 2023 bad kin sa ïa pynkylla baji biang ïa ka rukom pyrkhat  politics jongki  tdong-tdong,khlieh khlieh la kum ki lambit khlem nongrim.
Ka sorkar Meghalaya ka la ïai bteng ïa ka jingtrei ba radbah na ka bynta ka roi ka par ha ki thaiñ nongkyndong, la sam ïaka jingïarap pisa ha ka 21 tarik Nohprah ha kylleng ka jylla sha ki 23,491 ngut ki nongïoh jingmyntoi ban pynthikna ïaka roi ka par ki nongrep kaba wan ba ar ha ka jingphah pisa Direct Benefit Transfer.
U Myntri Rangbah u la sam ruh ïa ka jingïarap pisa kaba la kot sha ka T.1.41 klur hapoh ka ka  ‘FOCUS+’ Farmer’s Welfare Programme kaba ktah ïa ki 2,822 tylli ki longïing nongrep ha Batabari, Rajabala Division, West Garo Hills.
La pynwandur ïa ka FOCUS + ban ai ki jingmyntoi sha baroh ki longïing nongrep ha kylleng ka Meghalaya.
Ka dei ka jingpynïar ïaka program ka baheh tam haka jylla na ka bynta ka bha ka miat ki nongrep ka FOCUS (Farmers Collectivization for Upscaling Production and Marketing System).
Kine ki ar tylli ki skhim (Focus bad Focus+) kin lah ban ai ka jingïarap pisa kaba 10 hajar tyngka sha kawei pa kawei ka longing nongrep ha Meghalaya.
Lah ruh ban ong ha kane ba kane ka FOCUS+ la sakhi ïaka jingphah pisa kaba 11.75 klur tyngka sha ki 23,491 ngut ki nongïoh jingmyntoi mynta ka sngi ha kylleng ka jylla hapoh ka Farmers’ Welfare Programme.
Ha kajuh ka por, hapoh ka Rural Backyard Piggery Scheme, ‘PROGRESS’, la sam 1200 tylli ki khun sniang (3 tylli ki sniang kynthei bad uwei u sniang shynrang) sha ki 300 ngut ki longïing nongrep ha West Khasi Hills District.
La sam ruh ïa ki syiar Kuroiler sha ki 100 ngut ki nongïoh jingmyntoi.
Ka skhim ‘PROGRESS’ ka thmu ban pynthikna ïaka kamai kajih ka baneh ki nongrep lyngba ki kam ri jingri bapher bapher.
La pynkhamti ba kane ka skhim kan pynmynyoi ïa ki 10 hajar ngut ki nongrep baduk bad barit bad ruh ban kyntiew ïaka jingpynmih ïa ka dohsniang bad dohsyiar ha ka jylla.
Haba kren ha kane ka sngi, u myntri rangbah u Conrad Sangma u la ong, “Ngi sngew kmen ba ngi la lah ban pynlong ïa ka prokram ban ai ka jingïarap pisa bad ka jingsam  jinri ban pynmyntpi ïaki nongrep, ki self-help group bad ki seng bhalang ha ki shnong.
ka Sorkar jong ngi kala trei shitom khlem shongthait ban kyntiew ïaka kyrdan ki nongrep ha ka jylla.
Ka jingthmu ka long ban kyntiew arshah ïaka jingïoh I nongrep da kaba plie ki lad ki lynti ba kin kamai kajih.
Ha kine ki saw snem shiteng ba la lah ngi la lah ban sakhi ba ki prokram bapher bapher jong ngi ki long ki bajop ha ka rukom pyntreikm lyngba ki mission ban wanrah ïaka jingkylla ka ba  bha".
Ka snem 2022 ka long kyrpang ïa ka Jylla Meghalaya namar ka jingdap 50 snem.
Ka Jylla kam long shuh kumba ka la long 50 snem mynshuwa, hynrei ki kam pynroi ki shu long thohmut thohmat bad ka ïoh ka kot, ka kamai kajih ka noh shiliang.
Khamtam eh, ka jinghiar dor ka longbriew manbriew bad jingjakhlia ka synshar khadar, ka jingleh shiliang khmat bad jingkhñoit beiñ ïa ki rangli ki juki ka la palat liam.
Kiba bun bah ki nongshong shnong ka Jylla ki dei kiba ngeit Blei, lah ban ong ba hapdeng lai ngut ki briew, uwei un dei u tymmen basan ka Balang lane u rangbah jong ka Niam Tynrai ne u dkhot jong ki kynhun niam bapher.
Phewse, kata ka jingngeit Blei kam paw pat ha ki kam kiba man la ka sngi, la ha ka kren ka khana ne ka treikam treijam, ha ka synshar khadar bad imlang sahlang.
Kaei kaba ngi ngeit bad kaei kaba ngi leh kam ïamir satia.
Ki kam bamsap, ki kam dakaid, ki kam thok ki nang jyllei bad kiba leh kim sngew ei ei.
Bad la pynlong doh longsnam ïa ki kam be-aiñ, katba ki rangli ki juki ki im ha ka jingtieng, jingsyier bad jingartatien.
Kiba lui lui ki shah bom shah tied bad shah pynmynsaw, ki shah pynïap dusmon bad kane ka ktah jur ïa ka ka jingim bad u lyoh ka jingartatien bad jingduh jingkyrmen u sdien ldui ha sahit.
Halor kane bad kum ka dak ka jingñiew burom ïa ki longshuwa, nga kwah ban pynmih ïa kane ka Khubor Khristmas jong u Professor G.G Swell bad kiba ha ïing jong u Professor Swell ki la plie bad pynïaid ïa ka Museum, kaba lum thup ïa ki kam bad ki matti bakhraw jong U, ha Laitkynsew.
Ha ka por bad juk ba u im, u Professor G.G Swell lyngba kane ka khubor u kren sha ka Ri bad ka Pyrthei shaphang ki nongrim tynrai jong ka jingngeit Khristan.
Kum u nongshong shnong jong ka Ri kaba laitluid u ïalap hakhmat ki nongshong shnong bad u khot ïa ki sha ka jingpynthymmai.
Sa shisien pat ka aïom Khristmas ka la poi, ka aïom jong ka jingkmen bad u Angel u la ong ha ki, “Wat sheptieng phi, Nga wanlam sha phi ïa ka khubor ka jingkmen…namar ha kane ka sngi la kha…ïa u Nongpynim…" (Lukas 2:10-11).
Kumno pat keiñ ki briew kin mad ïa ka jingkmen hapdeng ka jingsheptieng bad jingjynjar sat? Ka Jylla kalashlei da ka bamsap bad ka jingleh bymhok.
Kumno ki briew kin kmen hakaba 30 % ne lai phew na ka shispah na ki nongshong shnong ki dei ki briew kiba duk bad kyrduh.
Hynrei ngin risa kmen da ka jingkut jingmut bangin ïeng bad ïakhun pyrshah ïa ki bor jong ka jingdum bad jingthombor.
Ngi dei ban ïasam lem ïa ka khubor jong ka jingkmen bad ngin kut jingmut ban ïengskhem ha ka hok bad jingshisha.
Ngi dei ban kam kynti ïa ka Jylla na ki kti jong ki katto katne kiba thmu ban die duh bad lilam ïa ka tang na ka bynta ka jingmyntoi shimet.
La kha ïa u Professor G.G Swell ha ka ïing Khristan ba nylla ha ka shnong Laitkynsew bad u la long u Deputy Speaker jong ka Lok Sabha ar sien, kata 1969 haduh 1970 bad 1971 haduh 1977.
U long u briew uba beit bad hok, khamtam eh ha ki kam shakri paidbah.
Ha ki 16 tylli ki mat na ka bynta ka roi ka par ka Jylla, u Professor Swell u ban jur halor ka jinglong jingman ki nongïalam bad u kren shai ba ki nongïalam ki dei ban long kiba beit bad hok ha ka jinglong jingim.
Ki kam pynroi kim don jingmut bad kin shu sah tang ha ki kot sada lymda ngi don ïa ki nongïalam kiba hok bad ba shisha.
(16 Point Programme for Meghalaya, New Delhi Dated 6 July 1973)Ha ki snem ba u dang bat ïa ka kyrdan kum u Deputy Speaker ka Ri India bad ha kawei na ki aïom Khristmas, u la pynmih iwei I kot lyngkdop ba u la jer, “Ka Jingngeit Khristan ka Mut Aiu Ïa Nga", bad hangta u la ong ba, “kumne ha ka aïom Khristmas bad snem thymmai ka long kaba kongsan bangin ïathir bad ïasam ïa ki symboh pyrkhat halor kane ka phang kaba tynrai bad donkam tam".
Kane ka kot lyngkdop kaba la pynmih 50 snem mynshuwa, ka kren ha phi ha nga mynta da kajuh ka sur kaba la kren san phew snem mynshuwa.
Ka khubor ka long kaba synlar, hynrei kaba nep ban ksam ïa ki thied ki jaw, ki shyieng ki shruh bad kan pynlong ïa ngi ba ngin sngew rem halor ka jinglong mutlop ka pateng mynta.
Kumjuh ruh ha kane ka juk ha kaba ki kam pyntriem, ki kam pynïashun- pynïa isih para briew bad ki kam ïaumsnam ki jyllei, kane ka khubor ka ai jingkyrmen ïa ngi bad nga pynmih ïa kane ka khubor kumba la thoh kumne harum:“Ka kyrdan jong u symbud shongknor ne Deputy Speaker jong ka Ri India ka lah ban long kaba kongsan ne ka bym kongsan ïa nga, hynrei nga shim khia ïa kane ka kam bad ha kajuh ka pornga burom ïa u ne ka briew namar ka jinglong jingim ba hok jong ki, ym namar ba ki heh ne khraw ka kyrdan.
Na ka kyndong jong ka Ri kaba duk, na ka thaiñ shatei lam mihngi nga la ïaksaid  hapdeng ka jingkyrduh bad khlem ka jingpynkyntiew skong da kino kino ki seng saiñ hima nga la kiew shaduh ka kyrdan kum u Deputy Speaker jong ka ïing Dorbar Thaw Aiñ ka Ri.
Ka la long ka jingïaid lynti kaba jlan bad ba jwat.
Kumno pat nga la lah ban poi sha kane ka kliar?Kawei kaba nga kynmaw dngong ha ka por jinglong khynnah ka long ka sur kaba jam jong I mei haba I duwai sha u Blei man la ka step khlem pud.
Haba I dwai I khlei lut ïa ki jingeh baroh ha khmat U Blei bad i ïaksaid bad ïapan ïa ka jingïalam lynti jong U.Kaba ar pat, ka dei ka skul kaba nga leit hadien banga la pyndep ïa ka jingpule kot ha ka skul kaba don hapoh shnong.
Ym don uwei ruh u khynnah uba kwah ban leit skul ha kata ka skul kaba dang shu plie bad ka bym pat shym la ithuh.
Hynrei dei ha kane ka skul, ka Ramakrishna Mission Cherrapoonjee,ba nga kjit na ki pukri um ka pyrkhat pyrdaiñ jong ki riewkhraw ka Ri India bad kine ki la ai ha nga ïa ka nongrim bad saiñdur ïa ka jinglong jingim jong nga baroh kawei.
Naduh kata hi ka khyllipmat la kumba don mano rekiba buh ïa nga ha ka lieng bad nangta hi nga la king bad kie kylleng.
Hato ka dei na ka jingduwai ba khlem pud jong I Mei? Haba nga kyrtiang dien mynta, nga ngeit ba ka dei ka jingduwai ba shisha bad nylla jong I Mei.
I Mei I dei ka briew kaba ngeit bad shaniah tylli tyllan ha u Jisu, uba kham khraw bor ban ïa I bad ïa kiwei kumjuh.
Uba ha ka jingim doh jong u hangne ha sla pyrthei u la jop ïa ka jingkwah rhah, u la jop ïa ka jingsheptieng, u la jop ïa ka jingïashun, ïaisih bad u la jop wat ïa ka jingïap de.
Ñiuma, u long pat uba dap da ka jingieit bad jinglong ba tlem.
Ki stad ki jhad kane ka juk shai ki lah ban ïa-rkhie ba kaei kaba nga ïathuh shaphang ka jingngeit bad jinglong I Mei bad ki lah ban ñiew ba ki dei tang ki puriskam kai ki bym lah lehse ban pynïeng nia da ka jingstad jong ka juk shai.
Ñiuma, to ngin ïa tih jylliew bad khmih bniah ïa ka jinglong jingman ka pyrthei ha kine ki sngi bad to ngin ïaswar kylleng ki Ri ka pyrthei bad ki kynhun niam bapher.
Ka nuksa, ka mat kaba ngi ïatai jur mynta ka long ka jingthmu bad jingpyrshang jong ki Ri ha ka pyrrthei ban pynduna ïa ki tiar ïapom bad ïalehthma bad kumno ban pynwandur thymmai ïa ka ïoh ka kot, ka kamai kajih bad ka khaïi pateng.
Kata ka jingkyrmen ne ka jingmyntoi kaba ka pyrthei ka khmih lynti ban ïoh na ka jingïasoi soskular ban pynduna ïa ki tiar ïapom thma, kaba la tip kum ka SALT I, hapdeng ki Ri bakhraw bor kum ka Russia bad America, ki la shah tyllep noh ha ka jingstad bad jingshem thymmai ïa ki kor ki bor bad jingstad kiba lah ban pynmih shuh shuh sa kiwei pat ki tiar ïapom thma kiba kham shyrkhei bad ka jingïasoi ne jingïakren halor ka soskular SALT II ka la shu jngut bad jah rngai noh ha kita ki jingïakren shaphang ki tiar ïapom thma kiba la shem thymmai.
Khyndiat shaphang ka SALT I bad SALT II, kine ki dei ki soskular kiba la tip kum ka Strategic Arms Limitation Treaty, (SALT) bad ka dei ka jingïasoi soskular ban pynduna ïa ki tiar ïapom thma da ki Ri ka pyrthei, khamtam ka America bad Russia.
Naduh ka snem 1969, la ïakren bad ïatai bniah ban pynduna ne teh lakam ïa ka jingpynmih tiar ïapom thma da ki Ri bad kane ka la pynlong ïa ka jingïasoi soskular SALT I ha ka snem 1972 bad SALT II ha ka snem 1979.
Phewse kine ki soskular ki khlem poi shano shano ruh, pynban ka jingïamareh thong ban shna bad pynmih tiar ïapom thma hapdeng ki Ri ka nang jur bad nang shyrkhei.
Mynta pat sa ka jingkylli halor ka jingnoh synñiang kaba long 0.7 percent lane 0.7 na ka 100 na ka kamai ne ka ïoh ka kot jong ki Ri kiba riewspah bad ka jingbuh dor halor ki mar ne jingmih kiba shalan na ki Ri kiba dang sahdien sha ki kharkhana pynmih mar ne tiar kiba don ha ki Ri kiba riewspah, ka ban wanrah ïa ka jingmyntoi bad jingïoh nong ïa ki Ri ba sahdien.
Hynrei kane ruh ka shu kut tang ha ki jingïakren kob-sob, ka shu kylla mulot bad dam noh ha ki jingïatai bad jingpynksan nia.
Ngim poi satia shano shano ruh, katba ka pyrthei ka nang troiñ, ka nang pyut bad ka im mynta ha ka syrngiew jong ka jingjot thiaw.
Ar hajar snem mynshuwa u Jisu u la ïatyngkhuh bad kine kijuh ki jingeh bad jingkylli bad u la ïalympat bad ki.
U la ngam jylliew bad shem ïa ka jubab bad weng ïa kine ki jingeh kiba ban khia ïa ki khun bynriew.
Ha ka jubab u Jisu u la ong, “Lada uno uno ne kano kano na phi, phi shah thab shiliang ka ngab, to pynshah sa kawei ka liang; bad lada uno uno ne kano kano ki tuh noh ïa ka jaiñphong jong phi, to phin shah ba un shim sa ïa ka jaiñkup jong phi" bad “uno uno ne kano kano kiba kwah ban long janai, to khie leit bad die noh ïa ka spah ka phew jong phi bad sam sha kiba duk, bad phin kynshew ïa ka spah jong phi ha Bneng.
Ale to bud ïa nga.
" Ka khubor wat la ka long kaba synlar pynban ka shon jur ïa ka jingmut jingpyrkhat bad ka jingim.
Ka Aiñ jong U Jisu ka dei ka Hok, ka Tipbriew bad Tipblei.
Ka jingeh ha ka jingim briew ka dei ka jinglong lyngkar ka jingim bad u ne ka briew ki lah ban pynbeit, ban leh hok, ïaid hok bad trei hok tang lada ki kylla bad im ka jingim kaba beit, ba khuid bad synlar, ym kaba khwan shimet.
Namar kata ka daw, la ha jingim shimet ne ka imlang sahlang ne ha ka jingsynshar pyrthei, ka jiingim bad jinghikai u Jisu ki ïai im bad ki don ban hikai ïa ngi.
Lada ngim lah ban bud ïa ki jinghikai jong U Jisu, kata ka dei ka jingtlot jong ngi.
Kane ka dei ka jingngeit jong nga ha ka niam Khristan".
(Prof G.G Swell).
Nga ai khublei Khristmas bad Snem thymmai ïa phi, ïa ki nongpule bad nongshong shnong.
Ka Jingsuk bad Jingkmen.
Ha ka kyrwoh kaba la phah da ki nongïalam ka NPP Nongpoh Block, kiba kynthup ïa u Bah Lawrence Nongrum, Secretary ka NPP Nongpoh Block, nangta kiwei kiba kynthup ïa u Bah Rayonald Kharkamni, u bah Stoin R.Syngkli bad u Bah Minsing Makri, kiba dei kum ki Working President NPP Nongpoh Block, ki la pynrem jur halor ka jingkren laplah u Bah Plielad Tiewsoh, ha kaba katei ka jingkren jong utei u rangbah ka long kaba khlem nongrim bad ka bym don ïa ka jingshisha ka dei tang ka jingkwah ban pyn sngewthuh bakla ïa ki paitbah ka Nongpoh konstitwensi bad kaba dei tang ka nia elekshon.
Haba ïadei bad katei ka jingshah kynnoh, kitei ki nongïalam ka NPP, ki la pynshai, da kaba ong ba ha ka 05-12-2022, u Bah Plielad Tiewsoh u la shah sospon 6 bnai (Document enclosed) na baroh ki rank and file jong ka seng NPP bad ngi kwah ba un ai ïa ka jubab sha ki paidbah balei ba u lah shah sospon wat tang hadien 7 bnai eiei ba u la wan ban pynïasoh shaka seng NPP? Na ka liang ka seng ngim kwah ban thad ïa utei u rangbah haba ka seng ka la sospon ïa u hynrei ngi burom ïa ka long rynïeng jong u bad ngi khlem la ai shaki lad pathai khubor.
Halor ka jingkam u Bah Plielad Tiewsoh, kum u President ka NPP Nongpoh Block ka long kaba bakla bad khlem nongrim namar katkum ka riti treikam jong ka seng NPP ïa ki Block President la thung (Appoint) da ki District President bad u President ka District NPP, u la dep ban thung (Appoint) ïa ka Kong Macdalyne S Mawlong kum ka President jong ka NPP Nongpoh Block ha ka 26-02-2022 (Appointment Enclosed) bad haduh mynta ka Kong Macdalyne S Mawlong, ka dang dei hi ka President jong ka NPP Nongpoh Block.
Halor ka jingkynnoh, ba ka kyrtong ka NPP na Nongpoh kam pat long  ka nongïalam ba shemphang bad ba kam pat lah ban shim rai nalade, kitei ki nongïalam, ki la pynshai da kaba ong ba ka Kong Macdalyne S Mawlong, ka la dei lypa ka nongmihkhmat paitbah bad kum  ka MDC & EM ha KHADC bad ka jing kynnoh jong utei u riew shimet kam shong nongrim bad ka dei tang ka nia pynthohbria elekshon, kitei ki nongïalam ki la kyrpad ïa ki paidbah ba kim dei ban shah ïalam bakla ha u riew shim kabu elekshon, namar ki tip bha ba utei u rangbah u dei uba kumno , ha kaba u la shait ïashimbynta bynta ha ki jingïakhun ban long nongïalam shnong kynti kiba u la ïakhun u lah shah kyntait ha ki paitbah bad uba la ïakhun teng ha ka election MDC ngi kwah ban pynkynmaw biang ïa ki paitbah ba katno vote ba u ïoh haba u ïakhun.
U Bah Plielad Tiewsoh, u la wan ban pynïasoh sha ka seng NPP ha ka 12-04-2022 bad ka dawbah jong ka jingwan ban pynïasoh ka long namar ba utei u rangbah um don jaka shuh ban rieh bad u la duh ïa ka jingshaniah ha ka seng kaba u don mynshwa bad ka jingkren jong u Bah Plielad Tiewsoh, ka paw shai ba u long u agent jong no re jong no.
Ka jingmih u Bah Plielad Tiewsoh hadien ka jingshah sospon, kan ym don kano kano ka jingktah ïa ka seng NPP Nongpoh, namar utei u rangbah u la pynkulmar jingmut ïa ki ba bun ki nongkitkam ka seng bad mano ba lah ban shaniah ïa u briew u ba kylla khlieh khlieh tdong tdong, kumba ka ktien tymmen ka ong bad hadein ka jingmih jong u bah Plielad Tiewsoh kiba bun ki paralok kiba la wan ban pynïasoh sha ka seng NPP khamtam lei lei na ka thaiñ Nongpoh.
Na ka liang ka seng NPP Nongpoh Block, ka ai ïa ka jingkitbok ïa utei u rangbah namar ka jingmih jong u na ka seng NPP ka la long pynban ka jingkyrkhu ïa ka seng NPP Nongpoh Block, namar ba utei u rangbah u long uba la bun daw palat bad na ka liang jong ki nongkitkam ka seng NPP Nongpoh, ka ai ïa ka jingshaniah kaba skhem hapoh ka jingïalang ka Kong Macdalyne S Mawlong bad kiba la kyrmen ban kan poi sha ka thong ha u 2023.
SHILLONG:Ka klob na kane ka jylla, ka Shillong Lajong Football Club la ïoh ïa ka kabu ban ïoh ka la leit ban shim bynta ha ka lympung ïalehkai phutbol jong ka All India Football Federation’s Elite Youth League  na ka bynta u snem 2022-23.
Kane ka lympung ïalehkai ka ban sa sdang ka ban sdang mynta ka sngi, kata ka 22 tarik Nohprah, ha kaba ka Lajong ka la shah kynthup ha ka Group-D ha ryngkat bad ki Klob ïalehkai ba paw kum ka  East Bengal bad ka Jamshedpur FC ha kane ka lympung jong ka All India Football Federation’s Elite Youth League 2022-23.
Ka Shillong Lajong ka la shah kynthup lang ruh bad ki klub ïalehkai kum ka Classic Football Academy (Manipur), Gauhati Town Club (Assam), East Bengal (West Bengal) bad ka Jamshedpur FC (Jharkhand) ha kaba ki jingïalehkai yn pynlong hapoh Imphal, Manipur bad ïa kiwei ki group pat ha kiwei ki jaka.
Kane ka lympung ïalehkai jong ki khynnah shynrnag kiba hapoh 17 snem kaba la sdang mynta ka sngi ka 22 tarik Nohprah ha kaba kane tournament yn sa pynïalehkai ha ki ar bynta, kata ba nyngkong ha ka group stage kaba yn kut pat haduh ka 5 tarik Kyllalyngkot jong u snem 2023 bad ïa ka bynta kaba sah pat ka AIFF kan sa pynbna hadien ïa ka jaka ïalehkai bad kane kn sdang naduh ka 20 tarik haduh ka 31 tarik u Kyllalyngkot 2023.
Kin don haduh 111 tylli ki jingïalehkai ha ki 11 tylli ki jaka bapher bapher ha kane ka lympung, kaba long hadien ar snem ba la pynsangeh hadien ba la wan lyngshop ka khlam Covid-19.
Ki don 49 tylli baroh ki kynhun ïalehkai baroh na ki 29 tylli ki jylla bad ki Union territories kiba la phiah ha ki 10 tylli ki group, kiba hap ban ïalehkai ha ka single-leg round-robin format.
Ki 10 tylli ki kynhun ïalehkai na kine 10 tylli ki group bad hynriew tylli pat ki kynhun ïalehkai kiba wan ba ar kin ïoh rung na bynta ka wat kaba khatduh pat ka ban sa long ha ka knockout.
U AIFF Secretary General u Dr.Shaji Prabakharan u la ong, “Ngi la wanrah mynta da ka jingïalehkai Elite U-17 League ka ban kynthup ïa ki academies bad ki klob na palat 30 tylli ki jaka, ha kaba ngin sa ïohi ïa ki ba kin ïakhun ha kane ka kaba don jan 50 tylli ki kynhun.
Kane kan ïarap shisha ïangi ba ngin lap ïa ki khynnah ïalehkai kiba don sap na bynta ka kynhun ïalehkai U-17 jong ka ri India, kaba long ruh ka jingpynkhreh lupa na bynta ban ïashim bynta ha ka AFC U-17 Asian Cup ka ban sa long ha u bnai Jymmang 2023.
Ki kynhun ïalehkai ha ki group bapher bapher ki long – Group-A ki kynthup i ka Bengaluru: Alchemy International FA (Karnataka), TBD (Kerala), Lakshadweep Football Academy (Lakshadweep), Churchill Brothers FC Goa (Goa), Mumbai Kenkre FC (Maharashtra).
Group-B, Kolkata: ATK Mohun Bagan (West Bengal), Sanju Football Academy (Sikkim), FAO Academy (Odisha), Minerva Academy FC (Punjab), Football 4 Change Academy (Manipur).
Group-C, Patna: Alpha Sports Academy (Bihar), Hyderabad FC (Telangana), Odisha FC (Odisha), Techtro Swades United FC (Himachal Pradesh), Young Heroes (UP).
Group-D, Imphal: Classic Football Academy (Manipur), Gauhati Town Club (Assam), Shillong Lajong (Meghalya), East Bengal (West Bengal), Jamshedpur FC (Jharkhand).
Group-E, Hyderabad: Sreenidi Deccan FC (Telangana), Mumbai City FC (Maharashtra), Gandhinagar FC (Gujarat), Silvassa United FC (Daman and Diu), Jeppiaar Institute of Technology FC (Puducherry).
Group-F, Chohal: Punjab State FA U-17 (Punjab), Kumaon Heroes (Uttar Pradesh), Real Lona FC (Ladakh), Real Kashmir FC (Jammu & Kashmir), Himalayan FC Kinnaur (Himachal Pradesh).
Group-G, Bokaro: Sail Football Academy, Bokaro (Jharkhand), KR Football Leaders (Uttarakhand), Rajasthan United FC (Rajasthan), Madan Maharaj FC (Madhya Pradesh), Adani Sarguja Football Academy (Chhattisgarh).
Group-H, Rudrapur: Corbet FC (Uttarakhand), Hero FC (Jammu &  Kashmir), Ladakh Football Schools and Academy (Ladakh), Chandigarh Football Academy (Chandigarh), Sudeva Delhi FC (Delhi).
Group-I, Bhilai: RKM Football Academy (Chhattisgarh), Premier Sporting Football Academy (Bihar), TBD (Kerala), Chennaiyin FC (Tamil Nadu), The Diamond Rock FA (Madhya Pradesh) bad Group-J, Goa: FC Goa (Goa), Bengaluru FC (Karnataka), ARA FC (Gujarat), Zinc Football Academy (Rajasthan).
Ka seng Federation of Khasi Jaintia and Garo People (FKJGP) ha ka 21 tarik Nohprah, ka la ai por 10 sngi ïa ka sorkar jylla ba kan weng kam shipor ïa u Director ka tnad Printing Stationery bad Secretary ka sorkar jylla, u Salgira R Marak halor ka jingkynnoh ba u donkti ban pyndonkam bakla ïa ka pisa u paidbah kaba kot sha ka T.2 klur tam.
Haba kren bad ki lad pathai khubor u Assistant General Secretary ka FKJGP, u bah Reginal Thabah, u la ong ba ha ka 20 tarik Nohprah ka seng ka la dep ban aiti ïa ka shithi sha u Myntri Rangbah ka jylla, u Conrad K Sangma ban dawa ban weng kam shipor ïa u Director ka tnat Printing Stationery bad Secretary ka sorkar jylla hapoh ka 10 sngi.
U Bah Reginal u la kam ba ka seng ka la ïoh ïa ka jingtip kaba thikna ha kaba ïadei bad ka jingpyndonkam bakla ïa ka pisa paidbah da ka ophis ka tnad Printing Stationery bad ïa kane ka jingpyndonkam pisa la lap ruh ha ka kaiphod jong ka CAG, ka pisa ka ba la kot sha ka T.2 klur tam bad  ïa kane la lap ruh lyngba ka jingwad RTI da u Bah Eugenestar Kurkalang.
“Ha ka shithi sha u Myntri Rangbah ka jylla, ngi la kdew ïa ka jinglap ba ka don ka jingpyndonkam bakla ïa ka pisa u paidbah bad na ka liang ka sorkar haduh mynta kam shem la leh eiei", u la ong.
U la bynrap shuh shuh, “Ka seng ka la ai por ïa ka sorkar ban weng kam shipor ïa une u Director hapoh 10 sngi bad lada ka sorkar kam sngap ïa kane ka jingdawa, na ka liang ka seng kan leit khang tala ïa ka ophis treikam jong ka Printing Stationery".
U Bah Reginal u la kdew ruh ba kane ka jingdawa weng kam shipor ïa u Director ka dei hadien ba ka tnat Printing Stationery kala dep ban thung ïa ka kynhun tohkit (Departmental Proceeding) kaba la khlieh ka Kong Ripnar Lyngdoh, IAS, Commissioner bad kaba la shimti ruh ïa ka jingtohkit da u Dr.Shakil P Ahmet IAS, uba dei ruh u Principal Secretary ka tnad Water Resources.
“Ïa ka jingtohkit la dep ban thung naduh ka 29 tarik u Naitung, bad ka seng ka sngew ba lada ïa ka jingtohkit la thung, kam long kaba dei ba u Director un dang don lang ha kajuh ka tnad’, u la ong.
Ki nongïalam ka HSPDP na ki shnong bapher bapher ka Mawkynrew konstitwensi kila ïalum khrui ha ka sngi Balang ha shnong Jongksha ban pyni sha ka pyrthei ba ka jingpyn-saphriang jong kiwei ïa ka lyer, ba u Bah Martle N Mukhim um don lyer shuh ha ki shnong bapher bapher.
Ki nongïalam ka HSPDP na ki shnong bapher bapher kila wan khnang sha kane ka jingïalang ban pyni durkhmat ban pynpaw ba ka khubor bymdon lyer bymdon nongkyrshan ka dei kaba shu lamler jong kito ki briew kiba kwah pynïalam bakla ïa ki paidbah.
Kawei pat ka daw pyllait jynhaw jongki, ka long ba ki la ong ba u Bah Martle N Mukhim ula tymmen namar ba kim don da kiwei ki daw.
“Ki ai daw ïa u Bah Martle N Mukhim ba la tymmen hynrei kat nang tymmen kat nang sat, kum u sohmynken katba nang ïaw kat nang sat", la ong uwei u riew rangbah na thaiñ Mawkynrew.
U la bynrap, “Ngin ïakhun tyngeh ïa u tymmen jong ngi bymdon khun, uba kham sngewthuh kham tip, kham nang.
Wat bakla ïoh kan hiar ka jaitbynriew sha ktieh".
Ha kane ka sngi la jied bad pynskhem ruh ïa ki nongkitkam ka HSPDP Mawkynrew hapoh ka jingïalam u Bah Martle N Mukhim kum u President nalor kiwei pat ki nongkitkam bad la pynbam smai ïa u President ka HSPDP Youth Wing u Bah Sandondor Ryntathiang.
La pynskhem ruh ïa ka tnat ki samla bad ki longkmie ha kane ka sngi.
U MLA barim ka seng Congress uba la iehnoh ïa ka jinglong dkhot jong u na ka Ïing Dorbar Thawaiñ ka Meghalaya, u Bah Mohendro Rapsang, u la ong ba u la hap ban phet noh na ka Congress ban leit ïasoh sha ka NPP hadien ba ka party kala shu sngap beit jar naduh ba ka la sospon ïa u bad kiwei 4 ngut.
Haba krenha ka 21 tarik Nohprah, u Bah Mohendro u la ong, “San ngut na ngi (MLA) ki dkhot jong ka Congress, ngi la leit ban kyrshan ïa ka Sorkar Meghalaya Democratic Alliance (MDA) ba la lam khmat ka seng National People’s Party.
Ngi la ïoh ïa ka shithi ba ngi la shah sospon na ka party bad hadien kata ngim shym ïoh jingtip eiei shuh", la ong u Bah Ramsang.
“Kane ka jingsngap jar jong ka Congress, ka la pyllong ïa nga ban poi sha kata ka jingpyrkhat ba ka Congress kan ym ai tiket shuh ïa nga", u la bynrap.
U Bah Rapsang ula ong haba um sngewthikna shuh ban ïoh tiket, kan myntoi aïu shuh ban don ha katei ka seng bad ka bha ïa u ban leit ïasnoh noh bad kawei pat ka seng, kaba u sngewthikna ban ai tiket ïa u.
Haba ka kylli kumno u sngew shaphang kane ka elekshon ka ban wan, u Bah Rapsang u la ïathuh ba um ju peit ïa u kyrtong uba ïaleh pyrshah ïa u.
“Uno uno u kyrtong uba ïaleh pyrshah ïa nga u dei beit uba khlaiñ.
Hynrei, kaei kaba nga kham pylleit jingmut, ha kata kaba nga ong, “Hato u paidbah u don ne em bad nga".
Haba kylli shaphang ka jingtrei borbah jong ka pisa ha ka por elekshon, u Bah Rapsang u la ong, “Ngam ngeit ba ngi donkam ban pyndonkam da ka bor pisa.
Phi dei ban ngeit ba phi don baroh san snem bad u paidbah.
Phim lah ban jah baroh san snem bad phin mih pat lai bad saw bnai shuwa ka elekshon.
Kane kam lah ban long", la ong Bah Rapsang.
Ha kaba ïadei bad ki kam pynroi ha kane ka konstitwensi, u Bah Rapsang u la ong ba naduh ba u la long u MLA u la ju ïai ïakren ïasyllok man ka por bad ki 10 ngut ki Rangbah Shnong namar ki don haduh 10 tylli ki Dorbar, khamtam ha kaba ïadei bad ki jingeh bad jingdonkam ka shnong khnang ba un ïoh ban ïarap katba lah ei ka bor.
“Naduh ba nga long u MLA ha u 2018, nga ju kylli na ki Rangbah Shnong, ngi don 10 tylli ki Dorbar, kaei ka jingdonkam jong ki bad nga sngew sarong kaei kaba kine ki Rangbah Shnong ki ai baroh 10 tylli ki shnong, nga la lah ban pyndep lut 100 percent", u la ong.
Shuh shuh u la bynrap ba ka jingdonkam jong ki shnong ki thaw kim ju kut, hynrei kum u MLA u la pyrshang kat kaba lah I bor ban wanrah ïa kita ki jingdonkam jong ki shnong ki thaw ha kane ka dong ka thaiñ.
Haba kylli halor ka thong lada u wan biang ha ka bor ha u 2023, U Bah Rapsang u la ong ba ki dang bun ki jingdonkam ba ka konstitwensi ka donkam kum ki longïing longsem, ki longkmie kiba duna ka ïoh ka kot, ki samla kiba dang donkam ban ïohkam ïohjam bad kiwei ki jingeh kiba ka konstitwensi ka ïakynduh.
U Bah Rapsang u la ong ba u sngewkmen shibun ba u la lah ban pynkylluid ïa ka surok Karbom, Lower Mawprem kaba la buh jingeh shibun na ka bynta ka jingiaid jong ki briew bad ki kali.
Haduh mynta ki nongïakhun ha kane ka elekshon 2023 na West Shillong kiba la thikna kynthup u MDC kane ka konstitwensi na ka United Democratic Party (UDP) u Bah Paul Lyngdoh pyrshah ïa u Bah Mohendro Rapsang na NPP.Ia kine ki kyntien la kren da u Nongpynim baieit eh jongngi ha kata ka miet ha shwa ba yn sa sahnarphna ïa u.
Uta keiñ u ban sa shah ïa ka kordit bym lah ong u ban sa jaw syep sa da ki snam ba lang tylli ha ka kper Gethsemane u ban sa shah tohkit ha ban da suwan.
U ban sa shah sakhi lamler shah kren beiñ kren khoh shah sympat da ki shabuk Roman ba I shyrkhei uta keiñ u ban sa shah leh biria tap matlah uta keiñ u ban sa shah pynphrung jubor da ka pansngiat shiah ba la thaiñ I shyrkhei uta keiñ u ban sa shah kordit halor ka diengphna ba kata ka jaka ba la khot Maloi khlieh (Golgotha) haduh ban da iap.
Hynrei pynban dei une uba la ong ïa la ki nongbud baieit eh jong u “Wat ai ba dohnud jongphi la dap da khuslai (Yochanan 14:1).
Lada ngin pule Yochanan 14 Lyn.
naduh dkhot 1-7) ki kyntien ki long kumne “Wat khih khuslai na ka dohnud jongphi to ngeit phi ha u Blei to ngeit ha nga ruh.
Ha ka ïing u Kpa jongnga don bun ki pulit shongneh lymda kumta nga la ïathuh ha phi naba ngan sa leit noh ban khreh ka jaka ïa phi.
Ynda nga la leit noh bad nga la khreh ïa phi ka jaka ngan wan pat bad ngan shimti ïa phi halade hi ba ha kaba nga long ma nga phi ruh phi lah ban long.
Te shaei ba ngan sa leit ma nga phi tip bad ïa ka lynti phi tip.
U Thomas u ong ha u ko TRAI ngim tip shaei ba men sa leit kumno te ngi lah ban tip ïa kata ka lynti.
U Yahshua/Jisu u ïathuh ha u nga uba long kata ka lynti bad ka jingshisha bad ka jingim de.
Ym don uba wan ha u Kpa hynrei tang da nga.
Lada phi la lah ithuh ïa nga phin da ithuh ïa u Kpa jongnga ruh hynrei naduh mynta phi ithuh ïa u bad phi la iohi ïa u.
U Yahshua u la lah tip lypa ïa kiei kiei baroh hynrei u la ong wat ai ba dohnud jongphi la dap da khuslai.
Hato kine ki kyntien kim la long kiba ai bor ai mynsiem ai jingkyrmen kaba khraw bad ka jingiarap ïa kyrshan ka jingpynshaitbor ïa ki riewngeit ha ki 30 jait ki jynjar ki shipa.
Don kyntien kum kine hangno hangno ha ki kitab ka pyrthei u Nongpynim baieit eh jongngi u pyrkhat na ka bynta jong ki riewngeit ha u kynthup (ïa ngi ruh) bad u kwah ïa ngi ïa kane ka jingthiang jingbang barieh ba la tyngkai na ka bynta kum kita.
Phim donkam ban pynkhuslai pynlynga pisa lane ban long ba la pynkhuslai ïa la ka dohnud lane ïa la ka jingim ba phi la mad haduh mynta bad ba phin dang iai mad ruh ha ka pyrthei sngi.
Ha ka pyrthei phin ioh ki jynjar laiphew jait hynrei phin ioh ka jingsuk ha ka mut ka pyrkhat bad ha ka dohnud (Yochanan 16:33).
Namarkata wat ai ba ka dohnud jongphi la dap da khuslai.
Ngi lah ban kylli Balei TRAI? U Yahshua u ïathuh ïa ngi Balei.1.
Katno ka jingitynnad ka bneng ka long.
Ha ka ïing u Kpa jongnga don bun ki jaka shongneh u Yahshua u pynphai ïa ki jingmut jingpyrkhat jongngi shaphang ka bneng.
Haba kren ïa ka jingshisha kane ka pyrthei ka long kaba itynnad haduh katta katta tangba ka pop ka la pynsniew dur.
Katno ngi mad ïa ki 30 jynjar na ki aiom sha ki aiom jingim ha kane ka pyrthei ym lah jer ym lah ñiew tang.
Em ym ioh ïa ka jingsuk da lei lei ruh hangne.
Hynrei ym don eiei ka ban pynkhuslai ha bneng.
Don ka ri ba kham itynnad ban ïa ka sngi (day) (por ha baroh 24 kynta) bad da ka jingngeit ngi lah ban iohi wat la jngai jngai bah nangne u Kpa jongngi uba ha bneng u ap ïa kata ka lynti shata bad ban pynkhreh ka jaka shongneh hangta.
Kumta u Yahshua u pyntngen pynkyrmen ïa la ka dohnud bad ka jingim hi da kata wat ai ba ka dohnud jongphi la dap da khuslai.
Ha ka kitab jingpynpaw 21:9-27.2.
Ka jingiap ka jingpang ki jingsngewsih khuslai ki ummat baroh la leit wat ai ba dohnud jongphi kan dap da khuslai.
Ngin ïa long lem ryngkat bad u Yahshua bad u Kpa uba ha bneng (Jingpynpaw 21:1,3,4).
Ngim pat long kiba leit dur mynta ban iohi ïa u Blei bad ban im.
Hynrei ha kawei ka sngi ngim long kum ma u.
U Blei un ñiad noh jingjaw ummat baroh namarkata to ngin nym da salia than katta katta ïa kita ki jingjynjar ha kane ka pyrthei namar ngi khmih lynti kyrmen ïa kata ka por ha kaba ngin sa khublei khatduh ïa kane ka pyrthei ba ngi sah ngi shong mynta.
U Yahshua un sa ñiad noh ïa ki jingjaw ummat um don jingiap ym don jingtep ha kato ka ri jong ka burom wat long ïa kiba la pynkhuslai ïa la ka dohnud.
Don bun ki jaka shongneh nga phi ngin sa leit shata ha kawei ka sngi.
Namarkata wat pynkhuslai ïa la ka dohnud lane ïa la ka jingim.
Ha ka ïing u Kpa jongnga hangta u Yahshua/Jisu u don.
Ha kaba nga long ma nga ong u Yahshua phi ruh phi lah ban long lem lang.
Wat ai ba kane ka pyrthei kan khate eiei namar ka por kaba bha kan wan na ka bynta jong baroh ki briew jong u Blei.3.
U Yahshua u pynkhreh ïa ka bneng namar jongngi.
Nga leit ban pynkhreh ka jaka ïa phi.
U Blei un nym ïalam ïa la ki briew sha ka jaka kaba khlem pynkhreh.
U Blei um shaniah ïa ka kam ka jingpynkhreh ïa kata ka jaka ha ki angel hynrei da lade hi.
Nga leit ban pynkhreh ïa phi ka jaka.
U Yahshua u pynkhreh ka jaka na ka bynta ka nongleitkurim (Ka Balang).
La arhajar snem tam u iai pynkhreh ka jaka na ka bynta jongnga bad jongphi.4.
U Yahshua un sa wan pat shen sha kane ka pyrthei na ka bynta jongngi.
U la ong ba ha kaba nga long ma nga phi ruh phi lah ban long.
Haba un wan ki jingtep kin ang bad yn rong lang ïa ngi bad ki riewkhuid baroh jong ki rta.5.
U Yahshua/Jisu u long ka Lynti sha bneng.
Ka lynti phi tip la ong u Yahshua “Nga long ka lynti" U Yahshua u long ka lynti sha bneng Tang ma u bad tang da u long ka lynti sha bneng ong u Yahshua Nga uba long ka lynti ka jingshisha bad ka jingim de.
Ka jingpynim ka long ha u.
Haba phi la pdiang ïa u phi la ioh keiñ ka jingim bymjukut.
Katno ka long kaba bha ban don ïa u Yahshua kum ka lynti sha bneng.
Kynmaw bad sngewthuh ba ka jingbaptis kam long ka jingpynim hynrei ka la long pat ka jingkmen kaba khraw ban bud ïa u Yahshua ha ka jingbaptis hadien ba ngi la im ne la pynim.
Hynrei kynmaw ba ka jingpynbaptis kam dei ka lynti sha bneng.
Ka long ka sakhi lane ka jingphla ba la pynim ïa nga ne ïa ngi.
Ka balang ruh kam long ka jingpynim.
Haba kumta ym donkam ban rung ne ïasoh balang? Dei ban ïa soh ne rung ha ka Balang.
Ka Balang kaba iaid katkum ka Baible khamtam eh Testament ba thymmai ka Balang kaba ïalap bad pynjop shibun ki mynsiem sha u TRAI.Hynrei ka Balang kaba haduh katta ruh kam long pat ka lynti sha BNENG.Ka long ka jaka kaba bha shisha shisha na ka bynta ki briew kiba don ha ka lynti sha bneng ban don ruh ka jingïasoh ïa syllok bad jingïatreilang.
Baroh ki jingpyndep leh niam lehrukom bad kum kita ter ter kim long ka lynti sha bneng.
Dei tang haba nga la pdiang ïa u Yahshua kata ka la long ka kam kaba la biang nadong shadong.
Bad ka long man la uwei pa kawei namar u la ong (Jingpynpaw 22:17) (Yoc 3:16) U Yahshua um long u nongkdew lynti hynrei u long ka lynti.
U Blei u Kpa jongngi uba ha bneng u long la kloi u Yahshua u la pynkhreh ka ïing shongneh na ka bynta jongnga jongphi ha bneng.
Mano bym kwah ban leit shata? Buh ïa la ka jingshaniah ha u Yahshua/Jisu mynta kloi kloi bad iaineh skhem ha u shilynter katba sah ka jingim.
Phi lah beit ban khmih lynti ïa u ba un ïalam ïa phi ïa nga sha la ïing shongneh.
U Yahshua u la pynkhreh ïa kito keiñ kiba la aiti shaniah skhem ha u.
Lok baieit ïit bniah ïalade lade hato u Yahshua u don ha phi? Ngam ong ha ka balang aiu phi don.
Namar kumba la lah kdew sha khmat ka jingpynim kam don ha kano kano ka kyrteng balang.
Katei ka jingkylli ba la kdew haneng ka long kaba donkam tam eh lah ban ong ki jingthoh bakhuid ka ktien u Blei ki ong kumne ‘Ialade hi to ïit phi long ne em ha ka jingngeit ïalade hi to phrang phi Hato phim ithuh ïalade ba u Jisu Khrist u don ha phi? Lymda phi long kiba la kyntait noh (2 Korin 13:5).
Nangta “………… Hynrei lada uno uno ruh um don u mynsiem u Khrist uta keiñ um long u jong u.
(Rom8:9).
Paralok baieit don shibun ki kyntien ha ka Baibl kiba pynskhem pynshisha bad wat ka Baibl hi baroh kawei lada weng ia u Yahshua/Jisu na ka, ka long “O".
Baroh ka long kaba lah lada phi don ka jingngeit.
Kynmaw ba ka pop kaba khraw tam ka bym lah ban map ka long ka pop ka jingbym ngeit.
Hei! wat sah kut sah kum ha kane ka jait pop.
Bha ba dem la ki khohsiew khrup khapbrib la ki khmat ong Yahshua/Jisu Kynrad mynta kumne hi nga la rai ban pdiang ïa me kum u nongpynim ba shimet jongnga.
Map noh ïa ki sngi ki snem ka jingbymngeit jongnga.
Mynta nga ngeit bad nga aiti ïalade ha me.
Map noh ïa ki pop jongnga baroh (phla ka long kaba dei eh namar ngim lah hi ban phla baroh, hynrei dei ban phla ïa kiba dei eh ban phla).
Kynrad to pynkylla thymmai ïa ka dohnud jongnga.
Nga aiti nga shaniah ha me da la ka dohnud baroh.
Nga ngeit skhem ba ha ka khyllipmat ba phi la leh kumta ka long ha u Yahshua/Jisu (1 Yochanan 5:11).
Bad da kumta u Yahshua un ïalam ïa phi ynda la wai jingim hangne sha ka ïing shongneh ha bneng.
Ka kynhun nongñiah thuk thuk ka Ultimate legend Bikers Association (TULBA) ha ka 20 Tarik u Nohprah  2022 ka la pynlong ïa ka jingïaid Carol Christmas  da ki thuk thuk na shillong ha Mawthawiang Nongtraw bad shaduh Mawkyrwat kum shi byhta ban lehkmen Khritsmas bad ban ïaleh kmen lang bad ki katto katne ki briew kiba duk bad kiba duna ha ka ïoh ka  thaiñ Mawkyrwat.
U bah Kyrshanlang Nongbri u President TULBA Sohryngkham Unit u la ai ki jinghikai ba la shim na ka ktien jong u Blei ha kaba ïadei bad kane ka sngi ban lehkmen Khristmas da ka TULBA ha Mawkyrwat.
“Ka jingrakhe sngi kha ïa u Jisu Khrist kam dei eh ba ngin pynlut ïa ka por ne ïa ka spah ka phew ban thied ïa ki riam kiba itynnad bad ba remdor, hynrei dei ban leh ei ei ïa kiwei ban noh synñiang ïa kiwei bad lehkmen bad kiba duk".
U la ong ruh ba rakhe Khrismas ka dei ruh ban ïarap lem ïa kiba la ngop ha ki jingkyrni ha ka kyiad u drok ban ïasyllok ban ïoh ka jingkylla kaba mut.
Hadien ka jingïaid Carol Christmas kila ïoh ban pynlong ka jingïalang lyngkot ha Madan Balang Presbyterian Mawkyrwat  ba la pynïaid da u bah Eveningstar Dkhar u Assistant Secretary TULBA sengkmie  bad ki jingkren na u bah Kyrshanlang Nongbri  bah Banbhalang Mawlong Organising Secretary Central body bad ka jing duwai na u Wankit Nongkynrih.
U Lamphang ka ïing dorbar thawaiñ ka jylla u Bah Metbah Lyngdoh ha ka 21 tarik Nohprah, u la sam ïa ki khun sniang bad ki khun syiar sha ki nongrep lane ki nongri jingri jong ka thaiñ  lyngba ka Rural Backyard Piggery & Poultry Scheme kaba dei ka shlem treikam ruh hapoh jong ka National Livestock Mission (NLM) ha ka jingïalang kaba la pynlong da ka tnad Animal Husbandry & Veterinary Shillong jong ka sorkar jylla ha ka shnong Mawsawa.
Ka jingthmu jong kane ka jingsam khun sniang bad khun syiar ka long ban ïarap ban kyntiew shuh shuh ïa ka ïoh ka kot jong ki nongri jingri bad ka ban ai ruh ïa ka jingmyntoi sha ki spah ngut ki nongrep jong kane ka thaiñ bad kumba shi hajar tylli ki sniang la sam kaba kynthup 750 ki sniang kynthei 250 ki sniang shynrang la sam sha  ki nongri jingri kata mar 3 tylli ki sniang kynthei u wei u sniang shynrang bad 50 tylli ki syiar khun.
Ha ka jingkren jong u Lamphang ula ong ba kum ki paidbah kiba ri jingri barabor kim dei ban don ka jingsngew ba ki dei ki mar kiba shu ïoh ei hynrei ki dei ban pynshong dor ïa kine ki mar bad ïa kano kano kaba ai lyngba ki skhim ka jingkhmih lynti ka jong ka sorkar ka long ban ïohi ba ki nongïoh ki ïoh ïa ka jingmyntoi kaban ïarap ïa ka ïing ka sem ka jong ki ban kyntiew ïa ka ïoh ka kot.
U la kyntu ruh ba kum ki paidbah nongshong shnong jong ka thaiñ ki dei ban kloi ban mih sha khmat ban shim ïa ka kabu kaba long ka jingïarap kaba myntoi na ka bynta jong ki kum ki nongrep bad kane ka jingsam ïa ki skhim kam dei kaba shu bud tynneng hynrei kadei na ka bynta ka bha ka miat ka jingmyntoi jong ki paidbah namar kata kidei ban sumar bha ïa kine ki mar bad ban peit bha khnang ba kin ai ka jingmyntoi ïa ki hadien habud.
Ha katei ka jingsam ïa kitei ki khun syiar bad ki khun sniang la sakhi lang ïa ka jingdon jong u Deputy Commissioner ka EWKHD u Bah Wilfred Nongsiej, ka Director jong ka Animal Husbandry & Veterinary ka Dr.A Laloo , u DSP u Bah H.Kharkongor ,u Sordar ka shnong Mawsawa u Bah L.Mawlong, u Syiem ka Hima Nongkhlaw u paiem P.M Syiemlieh, Ki paidbah nongshong Shnong jong ka thaiñ lem bad kiwei.
U myntri rangbah ka sorkar jylla, u Conrad K.Sangma, haba kren sha ki lad pathai khubor mynta ka sngi u la ong ba ha u snem 2018 ka seng Congress ka don 17 ngut ki MLA ha ka jylla Meghalaya, ‘hynrei ka la ïapait noh bad la mih ka Trinamool Congress (TMC).
’“Na kine ki MLA kiba don, shiteng ki dang sah bad ka Congress (INC) bad shiteng ki la leit ban pynïasoh ïalade bad ka Trinamool Congress.
Kane ka pyni ba ka liang pyrshah ka la ïapait ïapra lypa.
Ka jingshaniah na ki paidbah ka la duh namar ka liang pyrshah kam ïalong tylli shuh.
Nalor kane, ka TMC ka la ïapait biang hapdeng jong ka.
Bun na ki MLA jong ka TMC ki la leit ban pynïasoh ïalade bad ka seng jong ngi, ka National People’s Party (NPP) ne bad kiwei ki seng saiñ pyrthei.
Ïa kane ngam pat lah ban kren ei ei mynta.
Kine ki jingshisha ki pyni ba ka TMC kan dang ïai orpait shuh shuh.
Kane ka mut ba ka TMC ka lah nang tlot shuh shuh.
Ha kaba ïadei bad ka jinglong jingman jong ka saiñ pyrthei ha ka thaiñ shatei lammihngi, khamtam ha ka jylla Meghalaya, nga kwah ban ong ba ka TMC ka dei ka party kaba dang shu rung ha ka jylla jong ngi.
Ha ki snem kiba lah leit, ka lah pyrshang ban suhthied, hynrei kam lah ïeng na ki daw kiba bun," la ong u Conrad.
U la bynrap ruh da kaba ong ba wat mynta ha kane ka elekshon kaban wan, ka TMC kam pat dei kata ka party kaba ki paidbah ka jylla ki la lah ban pdiang.
U la ong ba ka TMC ka dang dei ka party kaba thymmai bad ka bym pat ïoh ïa ka jingshaniah na ki paidbah haduh mynta.
“Ka dang shimpor ba ka TMC kan ïohlad ban pynkhlaiñ ïalade ha kane ka jylla namar ka dang long thymmai bad kaba bun sa tang ka jingïapait ïapra.
Haba bishar ïa kine ki jinglong jingman jong ka TMC, ka long kaba bakla shibun ban ong ba ka TMC kan ïoh ban thaw sorkar hadien ka MLA elekshon 2023.
Ka TMC ka dei ban pdiang ïa ka jingshisha; ha kaba ka dei ban peit shuwa ïalade ne ïa ka nongrim kaba ka ïeng mynta," la bynrap u Conrad.
“Kino kino ki seng saiñ pyrthei kiba dang shu mih, nyngkong ki dei ban pynkhlaiñ shuwa ïa ka nongrim.
Ki dei ban tei shuwa ïa ka jingïadei jong ki bad ki paidbah.
Hynrei, kumba ka paw mynta, ka TMC ka shu thaw ïing ha ka lyer; kane ka pyni ba kam tip ne kam pdiang ïa ka jingshisha.
Ka lah ban long ba ki nongïalam ka TMC kim shym la ïoh jinghikai, ba ki dei ban thaw bad pynkhlaiñ shuwa ïa ka nongrim.
Haduh mynta kim tip haei ki ïeng.
Ngam sngew ïahap bad ka jingkren jong ki nongïalam ka TMC," la ong u Conrad.
U la ong ruh ba kum u nongïalam jong ka NPP bad kum u myntri rangbah ka jylla; u don ka jingpynkhreh ban ïakhun ïa ka liang pyrshah, la ka long kaba heh ne kaba rit.
“Ngam ju kheiñ sting ïa ka liang pyrshah namar ngam tip ïa kaei kaban jia.
Ngi pynkhlaiñ ïalade bad ïa ka nongrim jong ka party khnang ba ngin lah ban ïakhun bad ban ïaleh pyrshah ïa kino kino ki jingeh khamtam ha kaba ïadei bad ka elekshon kaban wan ha u snem 2023," la bynrap u Conrad.
U President ka Meghalaya Pradesh Congress Committee u bah Vincent H.Pala u la ong, ki kyrtong ka seng kim kwah ban pynpaw pyrthei than namar ki tieng ba ïoh kin shah thied ha shuwa ka elekhson 2023.
Ïa kane u bah Pala u la kren ha ka sngi plie ïa ka ophis trei kam jong ka Mylliem Assembly Youth Congress kaba la pynlong ha Mylliem Madan Iing Syiem.
U Bah Pala u la kam ruh ba ki wei briew na ki wei ki seng saiñ pyrthei ki la wan ban ïa kynduh ïa ki kyrtong ka seng ban pynbiej ïa ki da ka pisa ba kin wan pynïasoh noh sha bad ki.
U President ka MPCC u la ïathuh ba kine ki briew kila wan sha u ruh ban ïakynduh.
U MP ka Lok Sabha na Shillong, u ban sa mih ban ïakhun ha kane ka elekhson ban wan sha ïingdorbar thawaiñ haba kren halor ka jingmih jong ki briew na ka Seng, u la ong tang ki nongïalam ki mih hynrei u paidbah nongkyrshan u dang don bad ka seng Congress.
U la ong, bun na kito kiba phet na ka seng ki la phun sha u bad ïathuh ba ki shem jingeh ban khot ïa ki paidbah ban wan pynïasoh sha ki wei pat ki seng saiñ hima.
“Ki paidbah ki don bad ka seng Congress namar ka don ka jingshngaiñ ïa ki paidbah," ong u bah Pala.
U President ka MPCC u la ong ba hapoh kane ka sorkar ki kam kontrak la ai tang ha ka wei bad artylli ki longïing jong ka jylla bad ka mang pisa kam don ka jingïoh jingmyntoi ïa ki paidbah.
“Ki ba riewspah ki nang riewspah, bad ki ba duk ki dang duk shuh shuh.
Ka imlang sahlang jong ngi kam im ha ka jingsuk lada ka don ka jingïapher kaba bun hapdeng ki ba riewspah bad ki ba duk," ong u bah Pala.
Haba kren halor ka pule puthi ha ka jylla , u la ong ki don ki skul ha ki thaiñ nongkyndong ki don ïa ki nonghikai hynrei kim don khynnah skul, ki don ki skul kiba ki khynnah ki don hynrei kim don nonghikai.
“Ka jingkiew jong ka imlang sahlang ka shong kumno ki khynnah ki ïoh ïa ka jingnang jingstad.
Khlem ma ka ngin ym don ka koit ka khiah kaba biang ne ka ïoh ka kot kaba biang,"  u la ong.
U khlieh duh ka MPCC u la ther ïa ka sorkar Meghalaya Democratic Alliance ba ka bun kam tang ban leit buh mawnongrim bad plie Community and Rural Development Block ha shuwa ka ilekshon.
U la ong ngam don jingpyrshah haba ïadei bad ka jingleit plie Civil Sub Divisions bad Community and Rural Development Block namar kan pynjan ïa ki jingtrei kam ka sorkar sha ki paidbah, hynrei u pyrshah ba ki leh shuwa ka ilekshon.
U bah Pala u la ong ba ki la don ki jingjia ha ki por ba la dep ba ki nongmihkhmat kiba mih khmat ki rem hadien ba la plie ïa ki district ne ki Civil Sub Division.
U  Myntri Rangbah barim ka jylla u bah DD Lapang u rem ha ka ilekhson 1993 hadien ba ïa ka Ri-Bhoi la kyntiew kum ka district ha u Snem 1993 bad u Martin Danggo u rem ha ka ilekshon 2018, hadien ba ka Ranikor la pynbna kum ka Civil Sub-division ha u juh u snem.
U bah Danggo u jop ïa ka ilekshon 2018 na ka seng Congress hynrei hadien shibnai u iehnoh ïa ka seng Congress bad pynïasoh sha ka National People’s Party.
U rem noh ha ka ilekshon shiteng samoi ha u kyrtong ka United Democratic Party u bah Pius Marwein.
U MLA ka Nartiang u Bah Sniawbhalang Dhar u la ong ba haduh mynta lada long elekshon mynta la thikna ba 7 tylli ki jaka na Jaintia Hills yn sar lut ka kot (NPP) na Jaiñtia Hills.
Lah ban kdew ba ka NPP ka la don haduh 54 tylli ki konstitwensi bad lah ban ong ba ka NPP ka lah ban synshar marwei ha ka elekshon, 2023.
Haba kren sha ki lad pathai khubor, u Bah Sniawbha u la ong ba katba nang ïaid ki sngi ka National People’s Party (NPP) ka nang khlaiñ bad kane ka long ka dak babha ban jop ha ka elekshon kaban wan.
“Katba nang mih ki sngi ka NPP ka nang khlaiñ bad kane ka long ka dak babha bad 5-6 tylli la thikna bha na Jaintia Hills hynrei haduh mynta ka sngi, 7 tylli la thikna lada long elekshon ba ka NPP na Jaiñtia Hills kan jop", la ong u Bah Sniawbhalang.
Haba kylli hato ka pisa ka treikam shisha ha ka por elekshon, u Bah Sniawbha u la ong, “Baroh ki party ki pyndonkam da ka pisa ha ka por elekshon katkum ka bor ka jinglah hynrei ngim shaniah kulmar, ngi jingshaniah ïa kito ki briew kiba jied jar jar bad kiba stad.
Ka jingjied jong ki paidbah ïa ki kyrtong ka long katkum ka jingiohi ïa kaei ba ka sorkar ka la leh khamtam ha ka kam pynroi, ym da ka bor jong ka pisa".
Haba kylli kaei ka jingsngew jong u kum uwei u kyrtong uba la slem bha lada u shah jied  ban long kum u Myntri Rangbah ha kane ka kynti, u Bah Sniawbha u la ong, “Wat khuslai ïa kata hynrei ai ba ngin jop shwa.
Ngi la ïoh lypa u myntri rangbah ka jylla u Conrad Kongkal Sangma uba biang bha, kam donkam ban ong la ngin ïoh ne ngim ïoh u Myntri Rangbah ka jylla uba biang.
Phi la ïohi hi kumno ba ka jingtreikam une u myntri rangbah ka jylla mynta.
Ha nga shimet u dei uba biang tam".
U Bah Sniawbha u la ong ba ki paidbah ki lah ban kren katba ki mon.
U la ong kaei kata ka NPP, ka dei ka Meghalaya Democratic Alliance (MDA) ka dei ka sorkar synrop bad ki party bapher bapher ki don lang kum ka MDA.U la ong lada kim lah ban kynnoh ïa ka seng United Democratic Party (UDP) lane ia ka NPP ne ïa kiwei kiwei ki party, hynrei lada ki kynnoh ïa ka MDA ka dei ka sorkar, kane ka long da kumwei namar ki don ka hok ban kren ban kynnoh.
“Kito ki jingkynnoh ïa ka sorkar MDA ka dei ka ka jingsngew shimet jongki hynrei kane kan nym ktah ei ei ïa ka NPP.Kum ka nuksa ha ka elekshon shiteng samoi kiba la dep, la ong ba ka NPP kam don ei ei hynrei ka NPP ka ïoh ar bad UDP kawei, kane ka long ka sakhi ba ki paidbah ki long kiba stad mynta", la ong u Bah Sniawbha.
U la bynrap ba lada ki briew kiba don ha ka sorkar lada ki kren pyrshah ïa ka sorkar, ki paidbah kin rkhie beiñ ïa ki bad lada ki kwah ban weng na ka sorkar ai kinweng hynrei baroh ki briew ha ka saiñ hima ki don ka jingiadei bad ka sorkar, kumta ki paidbah ki lah ban kren katba ki mon.
U Bah Sniawbha u la ong, “Lada ki briew ki ong ba ka sorkar MDA kam biang, ngan ai kawei ka nuksa ba katba dang don ha ka seng Congress 29 ngut bad balei ka sorkar ka hap bad man ka lai bnai saw bnai satang ka jingiaknieh shuki man ka taiew beit.
Hynrei kumba long mynta ngi don ki paralok ha ka sorkar MDA kam don kum kata.
Mynshwa ngi 36 ngut ha ka seng Congress shibit la shah rah sha Kolkata, shibit shawei tang na ka daw ka jingiaknieh shuki.
Lada u myntri rangbah ka jylla um biang ka sorkar kan ym neh ha kine ki san snem.
Ka Sorkar MDA ka thong ba nyngkong jong ka kadei ka ban neh ym ka bor, wat sngewthuh bakla".
U la ong ba u la isynei ïa kito ki briew kiba kynnoh ïa ka sorkar MDA, “Wat pyllong jingiakhih haba phim tip ïoh ki paidbah kin rkhie ïaphi.
Ka nuksa ki ASHA ki la ba phim tip bha kum ka nuksa ki ASHA ki la ïakhih na ka bynta ka bainong jong ki, ha ka por ka sorkar u Dr.Mukul 2014-2018 ka tulop  ba ki ASHA ki ïoh tang T.10 klur hynrei ha kane ka sorkar ba mynta watla ha ki jingeh kiba bun khmatam ha ka por wan lyngshop ka khlam Covid-19 kane ka sorkar ka la ai haduh T.80 klur".
U la ong ba kiwei ki sorkar kidei ban sngewlehraiñ haba kim lah ban leh hynrei kane ka sorkar MDA ka lah ban pyndep lane leh.
U la ong balei ka sorkar ka lah ban bteng haduh 5 snem nalor ka jingbun ha kane ka kam saiñ hima kiba khleh tungtap kane ka pyni ba u myntri rangbah ka jylla u biang.
U Kyrtong ka Congress na Sohïong konstitwensi, u Bah S Osborne Kharjana u la ong ba ka jingbym ïoh Myntri Rangbah uba dei na Ri Lum Khasi Jaiñtia ka dei namar ki paidbah ki jied ïa ki nongmihkhmat ym ki nongthawaiñ.
Haba kren ha ka jingïalang ba la khot pynlong da ka Sohïong Block Congress Committee ha ka 20 tarik u Nohprah, 2022 ha Mawmaram ha kaba la pynbna ruh ïa u kum u kyrtong ka Party na katei ka konstitwensi da ki nongkitkam ka Meghalaya Pradesh Congress Committee (MPCC), u Bah S Osborne Kharjana u la ong ba ki paidbah ki dei ki nongjied ïa ki nongsynshar.
Da kaba pynpaw ba bunsien haba jied ïa ki MP, MLA bad MDC bunsien ki paidbah ki ong ba ka dei ka kam saiñ-hima (politics) bad bunsien ki nongïalam ki kyntait ban kren saiñ-hima, une u kyrtong u la ong, “Lada phi don ha kano kano ka bynta phi dei hi ki bynta jong ka Jaidbynriew Khasi".
U la bynrap da kaba ong, “Lada shong lang ha kajuh ka lieng, lada ka pei bad phim kdew bad phim phah ban syrdep bad ong pynban ba ka dei ka kam saiñ-hima.
Lada phim nud ban kren yn sa phah da kiwei ban kren bad lada ka lieng ka ngam baroh kin ngam.
"Halor ka jingwan ban ïa aireng ha ka elekshon u la ong ba u ïohi ïa ka jingjynjar ha ka bynta ban ïoh nongïalam bad ka Jylla ka don ha ka khim khait namar bym biang ki nongïalam.
“Nga ïeng ïa ka elekshon na ka bynta ka im ka ïap ka jaidbynriew bad ngam lah ban aiti ha kiwei pat," la ong.
U la kynthoh ruh halor ka jingpynbor ka Sorkar Jylla halor ki sienjam ïada ban shim ha ka jingïakhun pyrshah ïa ka khlam COVID-19 kum ka jingphah injection bad ka jingphah deng mas.
Da kaba kyntu ba ki paidbah kim dei ban pyrkhat ba da kaba leit thep vote kin lait shah kheiñ ïap, u la ong, “Leit thep vote namar ka im ka ïap ka shong ha ka shi vote jong nga bad jong phi".
Da kaba pynpaw ka jingsngewkhia halor ka jinglong jingman ka pule puthi, u la ong ba ka jingïakhun elekshon jong u ka long halor lai tylli ki thong kata ban kyntiew ïa ka pule puthi ha ki thaiñ nongkyndong, ki jaka ai jingsumar bad ka rep ka riang.
U la ong ba ki paidbah ki dei ban klet noh ïa kaba la dep baroh bad ka jingshah rem u kpa jong u kata u Bah Nit Shabong, MLA barim ha u snem 1988 ka pynsahdien ïa ka Sohïong Constituency haduh 35 snem hynrei ha u snem 2023 kan wan noh ka jingkylla ban pynphyrnai ïa ka Sohiong.
Na ka liang U MLA barim ka Sohïong Constituency, u Bah Nit Shabong (1983-1988) hapdeng ka jinglong tymmen u la wan hiar sha ka jingïalang kaba la long ha madan Mawmaram ban ai ka jingkyrkhu kyrdoh ïa la u khun kata u Bah S Osborne Kharjana u ban ïa aireng ha ka elekshon nongmihkhmat sha ka Iing Dorbar Thawaiñ ka Jylla Meghalaya na Sohïong ha u snem 2023.
U Bah Nit Shabong haba ai jingkren u la pynpaw ka jingangnud ba u khun jong u hi un bud ïa ki nuksa kiba kum u kpa u la leh na ka bynta ka Constituency naduh ki snem kiba ha shwa ba un long MLA.U Bah Ronnie V Lyngdoh, kyrtong ka Party na Mylliem u la ong ba lada u paidbah u ailad ïa ka BJP kan sa pyntreikam ïa ka Uniform Civil Code ka ban wanrah jingeh ïa ki riewlum ka Jylla Meghalaya.
Ka jingkren ki nongïalam ka sorkar MDA khamtam ka party ba ïalam ïa kane ka sorkar ha Meghalaya ka la pynlyngngoh bad pyndukha mynsiem lut  ym tang ïa ki nongïalam seng bhalang hynrei ïa ki paidbah nongshong shnong hi ka ri Khasi-Jaiñtia hi baroh kawei.
Ka jingkren jem daw na ki nong bat ïa u lakam synshar jong ka sorkar Meghalaya ka la mih ha ka por ba dang rhem bha ka jingïakren bad jingïakynad pud hapdeng ka sorkar Assam bad Meghalaya.
Ban shu leit ai ei bad leit pyndem tdong (surrendered) ïa ki shnong kiba don ha Block II haba  ki shnong baroh la shong la sah hi da ki para Khasi-Jaiñtia ka dei ka jingai ei ka bym lah ban pdiang bad ka jingkren khaw pud lypa da ki nongïalam bad nongsynshar  na ka liang ka   sorkar  Meghalaya jongngi.
Ka jingkren bad pynpaw pyrthei jong  uwei na ki  nongïalam rangbah kane ka  sorkar Meghalaya ba ki shnong ha Block II ki dei hapoh ka pud ka sam jong ka jylla Assam ka la ai mynsiem bad pynkmen shi katdei eh ïa ki nong Assam.
Katba kata ka Committee pynbeit pud ka dang ïaid shaid shaid, ka Meghalaya pat ka la buh jingeh lypa da lade ïa lade.
Kumno kata ka MOU ki la ïa soi ban shu ai sngewbha ïa ki shnong Khasi-Jaiñtia sha Assam? Kumno ki ïai kob shi ïai  kob hana,ba dei tang ma ki (MDA) kiba lah ban pynbeit ïa u pud u sam bad ka Assam hadien 50 snem ei ei mynta?La dei ban sngewlehraiñ ha ka jaka ban sngew sarong.
Tharai,ka sorkar  Assam kan shah hi ban pynïoh biang sha Meghalaya haba la dep ai dak lypa (green signal) ba ki hap sha Assam? Hato,dang don jingmut ban ïa lum Committee khappud biang ban ïa pyrkhat haba ka kam kalong kaba lah ïap lypa? Hato,long hi ban shu ïa pyllut kai ïa ka por,ka bor bad ka pisa ban ïa khyllie biang ïa ka kam ba la la dep ai lypa?Kine kiei kiei baroh ki dei ka hok jong ki paidbah nongshong shnong nalor ki seng bhalang bapher bapher  kiba don ka jingsngewkhia ïa ka ri bad ka jaitbynriew khamtam ïa u pud u sam ba la ïoh kynti da ki kni ki kpa bad ki longshwa manshwa jongngi.
Ka jingbym ïoh ki nongïalam shnong na ka shnong Mukroh ban ïa kynduh ïa u Chief Minister ka Meghalaya dang shen ruh ka la pyni ka jingartatien ïa ka rukom pyrkhat kane ka sorkar MDA hapoh ka jingïalam ka NPP ïa ka kam pynbeit khappud.
Haba bun ki nongshong shnong ki la kwah ban wan pynpaw hakhmat ka sorkar  ba kim pat don satia kata ka  jingshong  shngaiñ (safety and security) ha ki thaiñ jongki,ka sorkar MDA pat ka leh kyllut bad khein kai pynban kat ïa ka shongsuk shong shngaiñ jong ka state ruh.
Hato,kum kane ka sorkar kaba khein sting bad kiar rai maw rai dieng ïa ka jingkwah ki paidbah ïa ka  suk ka saiñ ka don hok seh ba kin bteng biang ïa ka sorkar kumba ki la kob lypa ban synshar biang hadien ka election 2023?Hato,u paidbah u sngewdei ban ai biang ïa kum kine ki nongsynshar ba khein tangdep ïa ka angnud u paidbah? Kine ruh kidei hi ki mat kiba donkam ba  ki paidbah u dei hok ban tip khnang ba kin ïoh ban puson bha kaei kaba dei bad kaei kaba lait shwa ban poi ka electiin 2023.
Hynrei, tang kawei kaba ngi ïohi ba,katba kane ka sorkar ka la pheil(failed) lut nadong sha dong,ki nongïalam paidbah (MLAs/MDCs) pat shaid shaid ki ïa rung sted da kaba khein jingkhein lypa ba kane ka party kan don biang ha ka sorkar hadien u 2023.
Ki la phoh sniew lypa ïa ka kam Minister ba heh ryngkat bad ki kam (portfolio) doh kshong ha ka sorkar thymmai.
Lada bakla ka jingkhein ïa ka jingphoh sniew jongki, (kumba long  ki nongthoh tim)bad lait pynban u number ba thoh, kin sa babe kylla tang mar ïa dep ka election 2023 bad kin sa ïa pynkylla baji biang ïa ka rukom pyrkhat  politics jongki  tdong-tdong,khlieh khlieh la kum ki lambit khlem nongrim.
Ka Hill State People’s Democratic Party (HSPDP) Youth Wing jong ka Ri-Muliang Zone ha ka sngi Saitjaiñ jong ka taïew ba la lah ka la pynlong ïa ka jingialang bah ha shnong Langpih ryngkat ka jingïadonlang u bah K.P Pangniang u President ka HSPDP uba dei ruh u kyrtong ka Seng na Rambrai Jyrngam Constituency.
Haba kren ha kane ka jingïalang u bah K.P Pangniang u la ong ba kiwe ki Seng saiñ pyrthei kila kylli ba ka la leh aiu ka Seng HSPDP bad ka jubab ka long ba ong ba ka Seng HSPDP ka la noh synniang shibun ïa ka Jylla ban pynïoh bun phew tylli ki skul naduh kapor u Maieid Hopingstone Lyngdoh (bam kwai ha Duwar u Blei).
Ha kaba iadei pat bad ka thaiñ Langpih, u bah Pangniang u la ong ba ka HSPDP ka la leh ïa shibun ki kam bah ba khaw kum kaba pynrung ïa ka Langpih ha ka thup thep vote bad ha ka khanasumari bad ka la pynkylla ia ka thaiñ Langpih da kaba pynïoh ïa ka Police Outpost bad ïa ka Langpih Polling Station kaba la jah noh haduh 35 snem.
“Ka HSPDP ka la ia ïeng lang bad ki paid Garo ban na ka bynta ban ïakhun ïa la ka jong ka Jylla ka Garoland bad Khasi Jaiñtia State bad ka HSPDP ryngkat kiwei ki Jylla ka thaiñ shatei lam mihngi kan sa leit ban pynher ïa ka Lama ha khmat ka Parliament ban ïa dawa ïala ki jong ka Jylla ba thymmai" u la ong.
U la ïathuh ruh ba kiwei ki Jylla na ka thaiñ shatei lam mihngi kum ka Kuki Land na Manipur, ka Amrit Tripa Land na Tripura, ka Karbi Anglong, Bodo bad kiwei kiwei kin sa ïakynduh lang ha Mawphanlur ban ïa shong jingïalang ban ïatai halor ka jingdawa Jylla lajong.
Kiwei de kiba la ai jingkren ha katei ka jingïalang ki kynthup ïa u bah Sandonbor Ryntathiang u President HSPDP Youth Wing Sengkmie, ka Kong Badariti Lyngdoh Nonglait ka President Women’s Wing HSPDP Sengkmie bad kiwei kiwei.
U President ka National People’s Party (NPP) Meghalaya u Dr Wanweiroy  Kharlukhi haba kren bad ki nongthoh khubor ha ka 19 tarik Naiwieng, u la ong ka la donkam ban don ka jingkhlaiñ na ka thaiñ shatei lamihngi ha Delhi ban ïoh sngew ia ka sur ka North East.
U la kyntu ïa ki paidbah ban long kiba ïai shah.
“Ka NPP ka wan ha ka bor tang ha u Snem 2018", la ong u Dr.Kharlukhi bad u la bynrap, “Nga ïohi ba kan sa urlong ha Parliament ha kawei ka sngi,".
U President na Megha laya u la ïathuh ba ka seng kan pynïeng ym duna ïa ka 54 tylli ki Constituency ha kane ka elekshon ka ban long ha u snem 2023.
“Kiwei ki seng kin ïakhun pyrshah ïa ka NPP ym duna na ki 54 tylli ki Constituency", u la bynrap da kaba ong ba ka seng kan ïoh ïa ka jingsynshar marwei ha kane ka elekshon ban wan.
Haba kylli la ka seng NPP kan ïatrei lang bad kiwei ki seng saiñ pyrthei ha kane ka elekshon ban wan, u Dr.Kharlukhi u la pynpaw ba kumba long mynta, u ïohi ba ka seng kan jop bun bad ban ïoh ruh ban synshar marwei.
“Ngin sa peit kumno kan jia hadien ka ilekhson 2023", u la ong.
Haba ïadei bad ka jingkam jong u Nongïalam ka Trinamool Congress uba dei ruh u Nongïalam ka liang pyrshah u Dr Mukul Sangma, ba ka NPP kan ym jop tam ïa ka 6 tylli na ri lum Garo.
U Dr Kharlukhi u la ong kane ka seng kam pat ïoh mat na ki paidbha jong ka Ri lum Garo.
“Nga duwai bad kyrmen ba u tip bha kumno ban kheiñ ïalade, lane u lah ruh ban rem na kane ka constituency kaba u mih khmat mynta ruh," ong u President ka NPP Meghalaya.
Ka Sohra International Half Marathon, ka la long kaba jop da ka jingïa mih paidbah jong ki nongïamareh jong ka jylla bad kumjuh da ka jingwan ban ïashim bynta wat da ki nongïamareh kiba dei na shabar kane ka jylla bad ki katto katne ngut ki nongïamareh ba dei na kiwei pat ki ri bad kane ka jingïakob la lah ha kaban pynlong ïa ka hynne ka sngi Balang jong ka taiew ka 21 tarik u Nohprah 2022 naduh ka por 7 baje mynstep baroh ki nongïashim bynta ha kane ka jingïakob ki la poi haduh 783 ngut.
Wat lada ka jingwan ka aïom tlang ha kaba ka lyer kaba lamkhriat bad ki dak jong ka jingwan ban hap ka jong u thah, ka pynsmiej bad pynkyiuh ïa ka met ka phad, pynban, ha Laitsohpliah, ka jaka ba la sdang ïa ka ïakob mareh jong ka 21K, ka step shwa ban sdang ka long ba ka mei ngi ka la wan ba kan shat phyrnai, kaba long pynban kum ka dak jong ka jingïashim bynta lang ka jong ka ïa kane ka jingïakob.
Ïa kane ka jingïakob la phiah ïa ka ha ka kyrdan ïakhun jong ka Elite kynthei bad shynrang, nangta Meghalaya PRC kynthei bad shynrang, 10K kynthei bad shynrang bad ruh ka Run for Fun 5K  lane ka jingïameh sngewbha kynthei bad shynrang bad haba kheiñ kyllum ki nongïashim bynta ki long shynrang 355, kynthei 137 bad baroh kiba la poi ban ïashim bynta sha kane ka jingïakob mareh ha baroh ki kyrdan ïakhun ka jingïakob ki long 492.
Haba phai sha ka resol jong ka 21 K Elite jong ki shynrang u nongjop ha kane ka jingïakob la rah da u Adisu Bekele Abebe na ka ri Ethopia uba la pyndep ïa ka thong ha ka 1:02:21 kynta , ïa ka kyrdan ba-ar la rah da u Tirtha Pun ka India uba la pyndep ïa ka thong ha ka 1:04:19 , bad ïa ka kyrdan ba-lai la rah da u Too Cheruiyot ka Kenya hadien ba u la pyndep ïaka thong ha ka 1:05:01.
Katba ki nong ïamareh ba la wan ban bat ïaka kyrdan kaba saw bad ba san jong kane ka jingïakob ki long u Kemei Elijah Kipruto ka Kenya bad u K.Bikram Meitei ka India kiba la pyndep ïa ka thong ha ka 01:05:33 hrs bad 01:05:41.
Haba phai pat sha ka ïakiob mareh kaba 21 K jong ki kynthei, ka nongjop ha kane ka kynti ba mynta ka dei ka Richa Bhaduria ka India kaba la pyndep ïa ka thong ha ka 1:13:22 , ba wan ba-ar dei ka Christine Kambua Muyanga ka Kenya kaba la pyndep ïa ka thong ha ka 1:14:29 , ba wan ba-lai dei ka Arpita Saini ka India kaba la pyndep ïaka thong ha ka 1:20:07 , katba ki thei ïa mareh ba la wan ban bat ïa ka kyrdan kaba saw bad kaba san ki long Marqueenless Ramsiej bad ka Susan Chebet Ka Meghalaya (India) hadien ba ki la lah ban pyndep ïa ka thong ha ka 1:28:07  bad 1:33:56.
Ka resol na ka kyrdan ïakhun jong ka PRC Meghalaya, na ka liang ki shynrang u nongïamareh ba la wan ban bat ïa ka kyrdan ba nyngkong dei u Skhemlang Suba uba la pyndep ïaka thong ha ka 01:08:29, ba wan ba-ar dei u Anil Guram uba la pyndep ïa ka thong ha ka 01:08:35 ba wan ba-lai dei u Adhrishya uba la pyndep ïa ka thong ha ka 01:08:57.
Na ka liang ki kynthei ka nongjop ha kane ka kyrdan ïakhun dei Kyntimon Marwein kaba la lah ban pyndep ïaka thong ha ka 01:22:20, ba wan ba-ar dei ka Darishisha Iangjuh kaba la lah ban pyndep ïa ka thong ha ka 01:26:56  bad ba wan ba-lai dei ka Daplin Wahlang kaba la pyndep ïa ka thong ha ka 01:29:03.
Haba phai pat sha ka ïakob mareh jong ka 10K jong ki shynrang, u nongïamareh ba la wan ban bat ïa ka kyrdan ba nyngkong dei u Bah Badonsing Tham ka Meghalaya, uba la lah ban pyndep ïaka thong ha ka 36:57 minit, ba wan ba-ar dei u Pynshngainlang Dkhar uba la pyndep ïaka thong ha ka 39:03 minit, ba wan ba-lai pat dei u Kedrick Kharpo ruba la pyndep ïa thong ha ka 41:22 minit, bad ki nongïamareh bala bat ïa ka kyrdan kaba saw bad ba san ki long u James Tamang bad u Bah Jobrenson Marwein kiba la pyndep ïa ka thong ha ka 44:05 minutes bad 48:57 minit.
Haba phai pat sha ka liang ki kynthei, ka Bitaris Marbaniang ba la pyndep ïa ka thong ha ka 51:35 minit kum ka nongjop, ïa ka kyrdan ba ar la rah da ka Starina Jasain kaba la pyndep ïa ka thong ha ka 53:15 minit bad bad ïa ka kyrdan ba lai la rah da ka Smarles Marwein kaba la lah ban pyndep ïa ka thong ha ka 53:30 minit, katba ki nongmareh ba la bat ïa ka kyrdan kaba saw bad ba san ki long Trissina bad Shyamali Chakraborty, kiba la pyndep ïa ka thong ha ka 55:21 minit bad 1:12:16.
Kumban shu pynkynmaw ba ha ka kyrdan ïakhun jong ka 21K Elite ki kynthei bad shynrang ki ba wan ba nyngkong ba ar bad ba lai ki la ïoh ba kin khung ïa ka song pisa kaba long T.1,50,000, T.1,00,000 bad T.50,000 bad kiba wan ba saw bad ba san ki la ïoh ban khung ïaka song pisa kaba long T.40,000 bad T.20,000.
Katba haka ïakob mareh jong ka Meghalaya PRC shynrang bad kynthei ki ba wan ba nyngkong ba ar bad ba lai ki la ïoh ba kin khung ïaka song pisa kaba long T.30,000, T.15,000 bad T.10,000 bad T.5,000 tyngka ïa 10 ngut kiwei pat ki nongïa mareh.
Katba ki nongjop haka ïakob mareh jong ka 10 K kynthei bad shynrang ki la ïoh ban khung ïa ka song pisa kaba long T.30,000, T.15,000 bad T.5,000.
U Director ka tnat Sports & Youth Affairs u S.Awasthi (IAS) u la long kum u  kongsan bad uba la kaweh ïa ka lama ka jingsdang jong kine ki lai tylli ki jingïakob, ha ka por ka jingsam ïa ki khusnam la wan ban don lang da u Sampath Kumar Commissioner Secretary, ha kaba la wan ban sakhi lang ruh da ki dkhot nongkitkam ka MSOA, ryngkat ki ophisar jong ka tnat Sports, ki DSO, ha ka jingïalang ba la pynlong ha ka shnong Mawsmai.
Ha ka jingïalang hapdeng ki para nongïalam ka NPP Mawhati, kaba la long hynnin ka sngi Saitjaiñ ha Mawlasnai, ki la la pynbna bad pynthikna ba u Bah Shemphang Lyngdoh, ba un long kum u kyrtong ka NPP na Mawhati Constituency.
Ha katei ka jingïalang hapdeng ki nongkitkam ka NPP Mawhati, la sakhi da ka jingdon u Dasakhiatbha Lamare, MLA Mawhati, nangta u Ma Ngaitlang Dhar, Chief Adviser ka NPP Ri Bhoi, u Bah Clement Mawlong, President ka NPP Ri Bhoi lem bad shibun ki nongïalam ba hakhmat ka Party.
Lyngba jong katei ka sngi, hadien ka jingpynthikna ïa ka kyrteng u Kyrtong, ka la don ruh ka jingpdiang sngewbha ïa kiba bun ngut ki riew rangbah ka Mawhati konstitwensi bad kiba la pynïasoh ïalade sha ka NPP bad kiba kham paw na kita ki kynthup ïa u Bah James Sylliang, MDC barim ka Mawhati, u Bah B.B Makdoh, President ka Synjuk ki Rangbah Shnong Ri Bhoi District, kiba dei ruh ki kyrtong MLA ha ka ilekshon 2018 na Mawhati konstitwensi.
Nangta pat ki riew rangbah kiba la ïaw ka rta ha ki kam Politik bad kiba la pynïasoh sha ka NPP, ki kynthup ïa u Bah Mathias Mynsong, Secretary ka Mawhati konstitwensi Political Committee, u Bah Ynda Lawai, Vice-President ka UDP ha Ri Bhoi bad Mawhati, ha kaba ki la rung sha ka Party ha ryngkat ki nongbud.
Ki heh nongïalam ka NPP Mawhati, haba ai jingkren ha katei ka sngi, ki la pynpaw ïa ka jingkyrmen kaba khraw ba mynta ka kynti ka NPP ka don ïa ka jingkyrmen kaba khraw eh ban poi sha ka thong jong ka jingjop, kata hadien ba ki la ïohi ba bun na ki riew pawkhmat ha Mawhati konstitwensi, ki la pynïasoh noh ïalade sha ka NPP bad kiba la shim ïa ka rai ban kyrshan tyngeh ïa u Bah Shemphang Lyngdoh.
Ka Ranikor Block Congress Committee ha ka sngi Saitjaiñ ki la pynbna ïa ka kong Victorealness Syiemlieh kum ka kyrtong na Ranikor konstitwensi ha ka elekshon MLA 2023.
Ïa ka jingïalang la pyllong ha Dorbar Hall Rangthong, South West Khasi Hills District ha kaba la pdiang pdiang burom ia ka kong Victorealness bad la pynkup burom ruh ïa ka da ka Ranikor Block Congress Committee ha ka jingdon lang u bah Vincent H.Pala u President ka Meghalaya Pradesh Congress Committee (MPCC).
Haba kren ha kane ka jingïalang, u bah Vincent u la ong ba kong Victorealness kan long ka kyrtong ka Congress ban sa iakhun ban ïa aireng na  Ranikor constituency ha u 2023.
Ka kong Victorealness ka dei kawei ka nongtrei kaba la shongthait noh na ka kam kum ka nurses kum ka Assistant Director Nursing jong ka Tnad ka Koid ka khiah kaba la ïoh ruh iaka khusnam Florence Nightingale Award 2021 Ha Delhi naka president jong ka Ri India ka Droupadi Murmu.
U Ma Vincent u la ong ba ka Congress ka la ïoh ïa ki kyrtong kiba kynsai tam kiba don ka jingkyrmen skhem ba kin jop suk ha ka elekshon 2023.
U la ong ba ka seng Congress kam dei ka seng kaba duk ban ianujor bad kiwei ki seng sain pyrthei hynrei ka dei kaba riewspah tam kaba ym lah ban thied da ka pisa namar ba ka jingriewspah ka Congress ka dei kaba kylluid  mynsiem ha ka shynshar khadar ka bym ju ñiew jait bynriew lane iapher niam, ka pynlaitluid ïa ki paidbah khamtam ïa ki jaitbynriew rit paid hagne ha ka jylla Meghalaya.
Ka jingïaleh elekshon ka Congress ym dei da ka pisa hynrei da ka mynsiem ka jingsngew shlur ban ai ka jingshakri kaba bha tam ïaki paidbah ym ban lute na ki ne ban shim noh ia ka hok jong ki paidbah.
U la kyntu ia baroh ki nongkitkam jong ka party bad kumjuh ruh ïa ka kong Victorealness ba kin pynsngew thuh ïa ki paidbah da ka jingsngewrit da ka jingieid khlem da shah thied hano hano.
Ïa kane ka jingialang la pynïaid u bah Y.K.Dewsaw u President RBCC bad la ïoh ka jingkren lyngkot na ka kong Victorealness, ba la iadon lang u bah Pynshngain.
N Syiem, MDC na Mawkhar-Pynthorumkhrah, u bah Carnes Sohshang MDC ka Mawkyrwat, bah Ronie V.Lyngdoh MDC Mylliem.
La don lang ruh u Myntri shnong ka Rangthong bah K.Nongrem, ki riew Rangbah ki longkmie ki nongkyrshan ryngkat da ki spah ngut ki paidbah kiba la wan sakhi lang ha kane ka sngi.
Ka Meghalaya Athletics Association, Meghalaya State Olympic Association  ha ryngkat ka jingïatreilang bad ka Directorate of Sports bad Youth Affairs kan pynlong ïa ka jingïamareh marathon.
Kane ka jingïamareh marathon kaba la ai kyrteng kum ka “Sohra Half Marathon 2022" yn sa pynlong ha ka 17 tarik Nohprah 2022.
Ïa kane ka jingïakop mareh marathon yn sdang napoh Mawkdok bad wan biang shajuh.
Yn sa pynlong ruh ïa ka ‘Run For Fun 5km’ ha kaba baroh ki nongmareh kiba lah ban pyndep ïa kane ka jingmareh yn sa ai takma.
Ka song pisa kaba long 11 lak baroh yn sa ai sha ki nongjop jong kane ka jingïamareh marathon.
Kino kino kiba kwah ban ïashim bynta ki lah ban register online ha kaba ka bai registar kan long 200 tyngka uwei u briew.
Yn sa pynlong ïa kane ka marathon ha ryngkat ka jingïatreilanglang bad ka Athletics Federation of India bad ïa ki jingtip kiba bniah yn sa pynbna hadien.
Ka kynhun ïalehkai jong ka Sailung Ïalong SC kala long syndon ka lahduh ha ka 1st Division Football Tournament 2022 ba la pynïaid da ka  West Jaiñtia District Sports Association, ha ka jingïakhun phainal mynta ka sngi Saitjaiñ ha Kiang Nangbah Stadium, Ladthalaboh Dongmihsngi, Jowai.
Ïa kane ka lympung ïalehkai la tip ïa ka kum ka 10th U Chatister Khar-kongor Memorial Trophy, kaba dei ruh shi bynta na ka jingrakhe Golden Jubilee jong ka Association.
Haba phai sha ka jingïakhun phainal hapdeng ka Sailung Ïalong SC pyrshah ïa ka Mukhlaraij SC kala long kaba ïakhaid bha namar baroh ar kynhun kim shem la ïoh ban thep kol naduh ka kylla step tad haduh ka kylla miet, da kane ka jingïakhaid la hap ban pynïakhun da ka Extra time.
Hynrei dei ha ka minit kaba 109 u rangïalehkai ka Sailung Ïalong SC u Daoruhi Pale ula ïoh ban thep ïa ka kol bad lyngba kane kala long syndon ka lahduh jong kane ka lympung mynta ka snem.
Ïa ki khusnam sha ki nongjop la sam da u Nah Finely Pariat uba dei ruh u kongsan ha kane ka sngi, ha ryngkat ka jingdonlang u MLA ka Jowai ma Wailadmiki Shylla, u Hon., General Secretary ka WJDSA ma Lammat-oo Laloo, ki Dkhot ka Association lem bad kiwei de kiba la shah khot sngewbha.
Ïa ka nam Top Scorer la ïoh da u Daoruhi Pale ka Sailung Ïalong uba la thep haduh 10 kol jong kane ka lympung, ïa ka nam Best Goal Keeper la ïoh da u Damangbha Rymbai na ka Sailung Ïalong, katba ïa ka nam Man of the Match la ïoh da u Bashanbor Pale na ka Sailing Ïalong, bad ïa ka nam Player of the Tournament la ïoh da u Mebakynsai Pale  na ka Sailung Ïalong.
U Sanjeep Chopra, uba dei u Secretary ka tnad Food and Public Distribution u la ong ba baroh ki Jylla ka Ri bad ki Union Territory (UT) ki dei ban peit bha ïa ki lad ïoh jingkamai ban kyntiew ïa ka jinglah ban pyntreikam ïa ki dukan reshon (FPS) ha kaba ïadei bad ka pisa pilaiñ.
U la ong ïa kane, ha ka jingïakren bad ki Jylla/UT ha ka jingïalang bad ki ‘Food Secretary’, ha ka 18 tarik Naiwieng, ha nongbah Delhi.
Kawei na ki rukom treikam ban pynkylla ïa ki FPD kaba biang tam ka dei kaba la pyni da u Secretary, ka sorkar Tamil Nadu uba la pyni ïa ki sienjam ba la shim kum ka jingdie ïa ki mar, ki krai, ki marbam, ka jingithuh ISO da ki FPS.U Secretary, DFPD u la ai jingïaroh ïa ki sienjam jong ka jylla Tamil Nadu bad u la ban jur halor ka jingdonkam ïa ka jingkylla ki FPS.U Secretary, u la pynïaid ïa kane ka jingïalang ha kaba la ïamir jingmut bad ki Food Secretary jong ki Jylla/UT halor ki bynta bapher bapher kiba donkam, kiba ïadei bad ki skhim bapher bapher jong ka tnad kiba kynthup ïa ka Implementation of Rice Fortification, One Nation One Ration Card (ONORC), Smart PDS, Route Optimization bad kiwei kiwei.
Ha ka jingai jingkren jong u, u la kyntu ïa ki sorkar Jylla ba kin ai jingïarap bad jingkyrshan na ka bynta ka jingpyntreikam ïa baroh ki skhim bad ki prokram jong ka DFPD.U Chopra u la ong ba ka sorkar India ka thmu ban pynbiang u khaw ba kham bha uba tip kum u ‘fortified rice’, ha baroh ki prokram sorkar shuwa u snem 2023-24.
Ka jinglong jingman ka long kaba la khreh ban kot sha kane ka thong bad la kyntu ïa ki Jylla/UT ba kin pynkhlaiñ ïa ki rukom treikam jong ki, kiba ïadei bad kane khnang ba kin long kiba la khreh na ka bynta ka jingshim, ka jingpynpoi bad ka jingsam ïa u khaw ba kham bha katkum ka por ba la buh.
Ka FCI kan pynïaid ïa kane ka sienjam ha kylleng ka ri.
U la ai jingïaroh ïa ki sienjam jong ki jylla ban pynthikna ïa ka jingpynïoh marbam ïa kito kiba nabar jylla hapoh ka skhim ‘One Nation One Ration Card’ (ONORC).
Namar kane ka skhim, ki la don 91 klur tylli ki portability transaction, naduh ba la sdang ïa kane ka kam.
Ki nongmihkhmat na Nandurbar (Maharashtra) ki la ai ïa ki jingmut jong ki halor ki sienjam ba la shim kum ka jingseng jong ka district dashboard bad ka migrants’ profile khnang ban pynduna ka jingbymïoh marbam ba tei.
Ka tnad ka la pyni ïa ka ‘Learning Management System (LMS)’, ba la saiñdur da ka, ha ka jingïatreilang bad ka ‘World Food Programme (WFP)’, ha kaba la don palat 12,000 tylli ki jingpynrung kyrteng, bad ka jingai palat 34,000 tylli ki certificate ïa kito kiba la pyndep ïa kane.
Mynta ki don 6 tylli ki module ha ka LMS bad yn dang wanrah shuh shuh ïa kine.
La kyntu ïa ki Jylla/UT ba kin ai jingmut shaphang ki phang kiba ïadei bad ki.
Ka LMS ka la pynkylla digital ïa ka jingpyntbit ki sap jong ki briew kiba trei ha ki kam PDS.Ka tnad ka thmu ruh ban pynmih ïa ka skhim ba thymmai ban pynkhlaiñ ïa ki bynta ka teknoloji jong ka PDS da kaba pynlong ryntih ïa ka rukom treikam da kaba buh nongrim ha ka jingïoh jingtip bad lyngba ka data analytics.
Kane ka skhim ka thmu ban pynkylla ïa ka jinglong jingman jong ki kam IT ha ka PDS, da kaba pyndonkam ïa ka Cloud bad ki teknoloji ba thymmai ïa kaba yn tip kum ka ‘Scheme for Modernization and Reforms through Technology in Public Distribution System -SMART-PDS’.
Ha kane ka jingïalang, la ai jingtip da kaba pyni ïa ka rukom treikam ba mynta ha kaba ïadei bad ka jingpyndep ïa ki jingkheiñ jingdiah, ka jingsahdien kane ka kam bad ki lad shakhmat ban pynstet ïa kane ka kam.
U Secretary, DFPD, u la ong ba lah ban pynstet ïa kane ka kam bad dei ban pyndep ïa ki jingkheiñ jingdiah jong ki Jylla katba lah shuwa une u snem mang tyngka ban wan.
U la kren ruh shaphang ka jingkyntiew ki jingdon jingem ki Mandi/ Procurement Centre ha ki jylla na ka bynta ka jingmyntoi jong ki nongrep ha kine ki jylla.
Ka la don ruh ka jingai jingtip shaphang ka “Route Optimisation of TDPS Supply Chain", kaba pynduna ka jinglut jingsep na ka bynta ki kam logistic da kaba pyndonkam bha ïa ki jingdon jingem kiba la don lypa kum ka FPS, Godown.
La batai shaphang ki jingshem lyngba ka jingwad bniah shaphang ki lad ba biang tam ha Uttarakhand ba la pynlong da ka WFP (World Food Programme), da ki ophisar na kane ka jylla.
Ka WFP mynta ka dang pynlong ka jingwad bniah ban shem ïa ki lad kiba biang tam ha lai tylli ki jylla khlem da shim jingsiew ei ei.
La rai ban leh ïa kane ka jingwad bniah ha baroh ki Jylla bad ki UT shuwa u Lber 2023, bad ban sdang ïa ka jingpyntreikam noh shen.
La kyntu ïa ki Jylla/UT ba kin pynstet ha ka jingai jingkyrshan, ban lum jingtip bad ka jingpyntreikam ïa ki jingshem.
La batai ruh shaphang ka rukom sdang ïa ka Annapurti Grain ATM ba la saiñdur da ka WFP.Kane ka lah ban ai arjait ki mar bad ka shimpor kumba 90 sekon ban pyllait 50 kilo ki marbam.
Kane ka pynduna ïa ka jingdonkam ki nongbylla bad ka pyndonkam da ki kor na ka bynta ka jingsam ïa ki marbam hapoh ka PDS.Mynta, saw tylli ki jingpynbeit Annapurti ki dei kiba la pynbiang ha Gurgaon, Dehradun, Varanasi bad Bhubaneshwar.
Sa hynriew tylli ki jingpynbeit ki dei kiba dang pynbiang ha Gorakhpur, Lucknow, Shillong, Ahmedabad, Mumbai bad Bengaluru.
Baroh kine ki dei kiba la pynbiang da ka WFP khlem da shim jingsiew.
Kine ki jingpynbeit ki ai jingmyntoi ïa ki nongtrei kiba lah ban wan shim ïa la ki bynta wat hadien ba ki la leit trei da ki kynta.
Lah ruh ban pynbiang ïa kum kine ki jingai jingshakri ha ki karkhana ha kaba ki nongtrei ki lah ban leit shim ïa la ki bynta ha la ki jaka trei.
Kine ki lah ban treikam kum ki ATM jong ki bank.
La kyntu ïa baroh ki Jylla/UT ba kin ai jingtip lada ki kwah ban pyntreikam nyngkong ïa kine.
U Shongknor jong ka Warehousing Development bad Regulatory Authority (WDRA), u la ai jingtip shaphang ki sienjam ba la shim ban kyntiew ïa ka jingpynrung kyrteng ïa ki kudam bad ruh ki ‘electronic Negotiable Warehouse Receipt’ (eNWR).
U la kyntu ïa baroh ki Jylla/UT ba kin pynrung kyrteng ïa ki kudam bad ka WDRA bad u la batai shaphang ki jingmyntoi kiba wan na ka eNWR.Kane kan plie lad ïa ki nongrep ba kin ïoh jingsiew hadien ka por rep lyngba ka eNWR bad kane kan ïada ïa ki na ka jingdie kyrkieh ïa ki mar rep ha ki dor ba duna.
Namar ka la duna ka jingshim ïa u kew ha ka samoi Rabi Marketing Season (RMS) 2022-23, kumta la kyntu ïa baroh ki Jylla ba kin thung ïa u kew ha ka por kaba dei bad ka kular ban shim ïa u kew ha ka RMS 2023-24 ban wan.
La ai jingmut ïa ki Jylla ba kin pynbiang ïa ki jingdon jingem jong ki kiba ïadei bad ki kam shim mar bad ba kin pyndep ïa ka jingshim ïa u khaw bad u krai ha ka por ba la buh na ka bynta ka samoi ‘Kharif Marketing Season’ (KMS) 2022-23.
Shuh shuh, la kyntu ïa ki Jylla ba kin pynkhlaiñ ïa ki rukom jingsiew online jong ki bad ba kin buh shuh shuh ki ‘Threshold Parameters’, ban don ka jingshai ha ka rukom shim ïa ki marbam bad ka jingtylliat ïa ki jait khaw.
Ka tnad Food and Public Distribution ka dang trei na ka bynta ka jingpynbha ïa ki marbam ba ai sha ki bynta kiba shem jingeh ha ka imlang sahlang lyngba ki skhim jong ka Sorkar India na ka bynta ka jingshngaiñ ha ka imlang sahlang.
Khnang ban pynïaid ryntih ïa ki kam naduh ka jingshim ïa ki mar haduh ka jingsam ïa ki bad ka jingwanrah ïa ki rukom treikam kiba skhem ban peit ïa ka jingbha jong ki marbam, la wanrah katto katne ki ‘Standard Operating Procedure (SOP)’, na ka por sha ka por, da ka tnad, ryngkat ka jingïatreilang bad ki jylla lem bad kiwei kiwei kiba donkti ha kine ki kam.
Ka kynhun ïalehkai Basketball jong ka jylla kan sa leit ban ïakhun sha ka lympung ïalehkai jong ka All India Inter University (W) Championship 2022-23.
Ïa kane ka lympung ïalehkai jong ka All India Inter University (W) Championship 2022-23 kan sa long ha DCRM, Murthal, Haryana naduh ka 30 tarik Kyllalyngkot haduh ka 3 tarik Rymphang 2023.
Kane ka long ka sien kaba nyngkong eh ba ka kynhun ïalehkai basketball napoh ka jylla ka la ïoh rung ban leit ïalehkai sha ka rynsan jong ka All India Inter University Tournament jong ka jingïalehkai basketball.
Kane ka kynhun ka ban leit ïakhun ka don 14 ngut baroh kaba kynthup lang ïa ki nongïalehkai bad ïa ki coach bad manager.
Ka kyrteng jong ki nongïalehkai ki long –  Bashisha Rani, Junita Sad, Nicole Nongrum, Clary Lynrah, Magrita Kharbangar, Phiba Shangpliang, Suklin Kharkongor, Iari Nongbri, Naro Kharkamni, Streamlet Nongrang, Sia Galo, Mepi Loyi, kynthup ruh ïa u Dulon Kharsati (Coach) bad u James M Bamon (Manager).
:Ka music video ba la ai kyrteng ka “Chnong Lajong", ba la rwai da ka samla Wandashisha Syiemïong bad u samla Khlaiñbor Syiemïong, yn sa pyllait paidbah noh ha ka 20 tarik Naiwieng 2022 ha ka por 5 baje janmiet ha ka YouTube channel ba la ai kyrteng ka Khlaiñbor Syiemïong.
Ïa kane ka jingrwai, ka ïashim bynta da ka kynhun shad, ka Little Star crew, ba la hikai da u samla Phrangsngi L.Mawphlang.
Na ka liang kine ki samla, la kyrpad ïa ki paidbah ba kin ai jingkyrshan, ynda la pyllait paidbah.
Haba ka kot khubor ka la ïoh ka lad ban ïakren bad katei ka kynhun rwai, na ka liang jong ka samla Wandashisha, ka la don hangne ban ong, “Na ka liang jong nga, ka Wandashisha, ba shong ba sah ha Mawkyrwat South West, nga dang shu sdang hi ban rwai ïa kane ka jingrwai mynta.
Haba ngi sdang ïa kane ka kam, ka long kaba eh na ngin kiew shaphrang, namar bun ki jingeh ba wan te, ngi shu pyrshang ban trei shitom bad ban kyrmen ïa kaba bha hi ban poi sha ka thong.
Ka kyrteng jong kane ka jingrwai dei ka “Chnong Lajong" ba la pyni ha ka YouTube channel jong i Bah Khlaiñbor Syiemïong, ngi la dep ring dur sha ïew Mawkyrwat, sha MawLynnai tang kata hi.
Haba la ïoh ban ïakren bad u Khlaiñbor Syiemïong, u dei u nongrwai Rap ha kane ka jingrwai bad u shong u sah ha Mawkyrwat, hynrei u sah pat ha Jakrem.
U la bynrap shuh shuh da kaba ong ba u la shem jingeh ban thaw ïa ki lyrics ne ki sur jingrwai lang bad ka hynmen jong u, ka Wandashisha.
Ha ka jingïatreilang ryngkat, ngi la lah ban poi sha ka thong.
Katba uwei pat uba la don bynta lang ha kane ka jingrwai, u Phrangsngi L.Mawphlang u la ong bad u dei na u nonghikai shad jong ka kynhun Little Star crew bad u la ong ba u la pan jingkyrshan na ki paidbah na ka bynta kane ka jingrwai.
:Ka kynhun Ready To Take Off, ka kynhun ba dang shu mih dang shen, kaba kynthup ïa u Rinea Reen Sohtun, Rodrigue Jeremiah Sakma, Sebastian Reen Sohtun, Darius Kharumnuid, ha ka sien nyngkong, ka la pynkhreh ban pynmih ïa ka jingrwai ba nyngkong jong ka ba la ai kyrteng ka “Want You".
Ïa katei ka jingrwai, la shim bynta da ka samla Mynried Passah bad u samla Meban Sohtun bad la shna ïa katei ka music video da u John R.Kharlyngdoh bad la ring dur da u samla Sandy Shanbor.
Ha ka sien kaba nyngkong ba la pynmih ïa katei ka jingrwai, ka kynhun ka pan jingkyrshan na ki nongsngap.
:Ka tamasa Cherri Blossom kaba dei kawei na ki tamasa baheh hapoh ka jylla, kan sa long ha ki 3 sngi lynter, kata ha ka 24-26 tarik Naiwieng, 2022 bad ha kane ka tamasa, yn sa wan pynbyrngia da ka kynhun nongtem, kaba paw pyrthei, ka ‘Magic’.
Ha kane ka tamasa, ki paidbah nongpeitkai kin ïoh ban sakhi hi da la ki jong ki khmat.
Ïa katei ka kynhun, ka ban sa sdang tem ha ka sngi sdang jong ka Cherri Blossom, kata ha ka 24 tarik bad katei ka kynhun ka dei kaba la ïoh ban poi ha ka kyrdan ba nyngkong jong ka Billboard.
Kane ka kynhun ka ban tem ka la pynbna ba kan sa ring dur ïa kawei ka jingrwai ha kane ka nongbah Shillong, namar ba ki la itynnad eh ïa ka kane ka jaka ba ka don.
Kane ka kynhun Magic ka dei ka kynhun ba mih na ka shnong Toronto kaba don haduh 4 ngut ka kynhun bad katei ka kynhun nongtem ka la pawnam bha ha ka jingrwai Rude bad dei na katei ka jingrwai ba katei ka kynhun ka la ïoh ban rung ha ka kyrdan ba nyngkong jong ka Billboard Hot 100 haduh 6 taïew kaba ka ïaidïew bha ha ki 41 tylli ki ri ka, kaba la die palat 10 million tylli ki jingrwai kiba la don ki snap haduh 500 million bad ki la don ki nongpeit video haduh 1.3 million ha Vivo.
Ka kynhun Magic ka la don ka jingrwai thymmai ba tip kum ka Expectations, kaba la kynthup ruh ïa kawei ka jingrwai ba pawnam bha kaba kyrteng ka Kiss Me.
Kane ka kynhun kan sa pyllait ruh ïa kawei ka jingrwai kaba la ai kyrteng ka Truely Happy bad kin sa ring dur ïa kawei ka jingrwai jong ki ha Cherri Blossom bad ka sawdong sawkun jong ka nongbah Shillong.
Ngi im ha kane ka pyrthei dei lyngba ka jingieid bad ka jingsumar sukher U Blei Trai Kynrad U Nongbuh U Nongthaw ïa kiei kiei baroh, dei lyngba jong U ngi Im, ngi khih ngi ksar, ngi iaid ngi ieng, ngi leit ngi wan, ngi trei ngi ktah, ngi kren ngi khana bad bun kiwei de ki kam ki jam bym lah ban jer kyrteng lut.
Ngi ring mynsiem ruh ïa ka lyer ka bakhuid bad dih ïa ka um ka bakhuid kaba U Blei Nongbuh nongthaw u la buh na ka bynta ka jong ngi lyngba ka Mariang baieid bad ba ithiang jong ngi khlem da oh dor bad ym donkam ruh ban pynlut por ne bor ban ioh ïa ki.
Hapdeng kat kane ka saiñdur jong U Blei ban im, hato ngi la ju kynmaw mo ban ai nguh ïa U, ban ïaroh ïa U, ban sngewnguh bad ban kyrpad ruh ïa U.Ngi baroh ngi hun ban ioh-ei hynrei ngim ju poi pyrkhat kumno U Blei U Saiñdur ïa kine kiei kiei baroh.
Ngi dei ki Briew kiba long ki juh hi ki jingthaw jong U Blei ha ryngkat bad ki Mrad ki mreng, ki dieng ki siej, ki sim ki doh bad ki doh Um doh wah baroh, hynrei napdeng kine U Blei U ai ban long kynrad ïa U Briew bad u ai ruh ka jabieng ba kham khlaiñ ban ïa kiwei pat namar ba U dei u Kynrad.
Ban Im ha ka pyrthei dei ka Saiñdur U Blei, ïa kata baroh ngi mynjur, hynrei kumno ban im dei ka jingwad jingim hi da lade kumba ong ki Khraw pyrkhat “ U Blei U ïarap ïa kito kiba ïarap ïalade".
Ngi im ha pyrthei ha la ki jong ki jong ki kam ki jam bapher bapher bad ha ki jaka bapher bapher jong kane ka sla pyrthei.
Lada ngi phai kyrpang pat, sha ka jingkylli kumno ban im? U Blei U la buh ruh ïa ka khyndew ban pynmih ïa ki jingbam baroh na ka bynta ki jingthaw ba-im ki jong U, dei ka khyndew ka ba bsa ïa ki jingthaw baroh ha ka pyrthei wat kiba im ha suin bad kumjuh ruh ha Um duriaw, kine baroh ki ioh jingbam lyngba ka khyndew dei na kane ka daw ba ngi ju ong ruh Mei Ram-ew lane Mei Mariang (Mother Nature) namar ka long kum ka Kmie na ka bynta ka jong ngi baroh.
Ki Mrad ki mreng ki shu ap jingbam kat kaba ai ka Mariang hynrei U Briew u ba kham stad um ap tang kat kaba ai ka Mariang hynrei u da saindur hi ruh, ïa kum kino ki jingthung ban pynmih ha ka khyndew khnang ban Im bad ïa Une U Nongsaiñdur ban Im ïa lade bad ban pyn-im ia kiwei la khot kyrteng da U NONGREP.Une u dei U Kynrad ka khyndew uba don kajuh ka Saiñdur ba ïa syriem bad U Blei Nongbuh Nongthaw U Kynrad ka Jingim.
Ngi im ha kane ka pyrthei kaba ngi don mynta ka daw baroh ka long namar ba don kine ki NONGREP.Une u pher tam ha ka jingmut jingpyrkhat na kiwei pat ki briew ba trei ha kiwei pat ki jaitkam ha kane ka pyrthei.
U Nongrep U long kum U Kpa u ba pyndap lut a ki jingdon kam jong ki briew baroh khnang ba kin im bad ban pyn-im ia kiwei namar ym ju don jingthaw ba im ha kane ka pyrthei khlem da bam da dih lait noh ki statue kiba ieng ha Surok bad ha dukan heh lane show room kum ha Khyndai lad.
Haba don ki jingpakhang kali, ka jingtwa surok bad bun ki jingjia ba khyllah ha kane ka pyrthei ba ngi im, ka jingiap nyngkong eh ha kine ki jingeh kin long ki nongsor kiba im ha ki nongbah bapher bapher hynrei na ka bynta U Nongrep wat la ka don ka jingpakhang kali da ki bnai kine kim khuslai, ka pisa kim don hynrei ka bam jong ki ka pahuh la ha thiar ha iing ne ha lyngkha, kum ki kba, ki krai, ki riewhadem, ki phankaro, ki shriew, ki phandieng, ki jhur, ki soh ki pai bad kiwei ki jingthung jingtep ba laiphew jait.
Ha kane ka pyrthei khwan spah mynta dei tang u Nongrep Uba pynkmen ïa ka Khyndew, ki pynjyrngam ïa ka Mariang da ki jhur, ki jingthung jingtep bad bun kiwei pat.
U Blei u la ai ïa ka khyndew ban pyndonkam ïa ka da ki kynrad jong kane ka khyndew kaba dei ki briew hynrei kine ki kynrad ha ka jingsngewkhaiñ jong ka jinglong kynrad ki pynjulor bad pynduh jait pynban ïa kine baroh ki jingkyrkhu jong U Kynrad tang na ka bynta ka jingkhwan spah shimet ka jong ki, ki pynjulor lut wat ïa ka khyndew kaba dei ka Mei kaba pyndap pynbiang ia ki jingdonkam jong U bynriew baroh.
U Nongrep Um ju khuslai hangno ban im ne hangno ban thiah ban dem namar ba ka lyngkha rep ka jong u ka long kum ka pneh jong Mei Mariang, wat la U jngai na la ka shnong ka thaw hynrei um ju khuslai ne sheptieng, U iohthiah lyngngai ha la trep wat hapdeng khlaw bah namar u dei U Kynrad ka khyndew, katba ki heh spah kiba dei ki syiem ka Pisa bad kum kita kiba donbor tam hynrei kine ki im kordit bad kim nang iohthiah suk mynsiem wat la ka ïing jong ki ka la jan kot wat sha suiñ bneng bad ki nongpahara da ki phew bad spah ngut la mynmiet ne mynsngi.
Ha kane ka juk rhah spah kaba ka mynsiem ïatiplem kam da idon shuh hapdeng u khun bynriew hynrei baroh tang na ka bynta ka jingbiang ka Malade shimet, ngim lah lait shuh na ka bamsap bam pong, namar wat la ngi lait ïa lade hynrei ïa kiwei ngi pynbam sap, da ka jingthong pisa wat ha ki kam barit eh, hato kane kam dei ka jinghikai bamsap?, Mano ba dang nud ban ong ba nga lait na ka bamsap, leh klop, khñiot beiñ ïa kiwei bad bun kiwei pat ki kam be-aiñ?, bad kine baroh ki im da kaba bam ïa ka Um syep jong kiwei pat hynrei kynmaw ba U Nongrep te u bam ïa la ka Um syep ym ka jong kiwei pat, wat la katta u dang noh synniang pynban sha ka Imlang ka Sahlang bad sha ka Jaitbynriew baroh kawei (Kat kum ka Kot U Bah KD Kharkongor “KA SPAH BYM JU RNGAD"), haba u leit die jhur lane uno uno u mar rep sha iew, U noh synniang ïa ki kali kum ka bai kit, U noh synniang ha ki dai lane daju ha ïew, U noh synniang sha ki Mahajon, U noh synniang sha ki nonglum khajna ïew, U noh synniang sha ki nongdie Mar rep lane tiar ha ïew bad kumjuh ruh sha ki nongdie jingdie ha ïew baroh bad sa shisien pat U noh synniang biang ïa ka kali ynda u la wan iew ban leit sha la ïing la sem, kine ki jinglut baroh kidei tang na ka Um syep la jong ym ïa ka Um syep jong kiwei pat kaba dei ka Umpyut (Bamsap) kaba biah phongrai ïa ka pateng la pateng ban wan kaba ki ‘Riew Tymmen bad Longshwa Manshwa ki ong ka RAIBI.Haba ngi phai haduh katne ka jingnoh synniang U Nongrep ha ka Imlang ka Sahlang bad ka jaitbynriew, U Nongrep ha ka Jingshisha U la dei ban long U Kynrad ba khraw tam hynrei ngi pat ngi pynlong pynban ïa U, kum U Mraw bad shakri barit tam.
U Nongrep U long kynrad da lade ïalade bad um ju shah hukum ne shakri ïano ïano shimet hynrei u shakri ïa ka Jaitbynriew.
Ka bor pyrkhat ka jong u ka pher bad ka kham palat ban ïa ki Oficer sorkar jong ki department ba pher bapher namar ha u, U don lypa ïa ka saiñdur jong baroh shisnem (Annual Plan) ka saindur shi aiom (Seasonal Plan) ka jingantad jinglut jingioh la ka dei ha ka liang ki mar rep ne ka pisa (Estimate Harvesting Amount and other Income and Expenditure Purpose) kaba ki heh sorkar kim ju da don ïa kine na kata ka daw ba ki bun ki fail ha ki jingpyntreikam ka jong ki bad wat la ki don hynrei bunsien ki dei tang kita kiba ju ong kum ki paper work ki ba dei ki plan tang ha ka kot ym pat ha ki jingpyntreikam.
Lada ngi phai sani bha sa sha kane ka liang da kaba ïa nujor ïa ka kam mynsiem bad kam pyrthei kaba dei ka doh, U Blei Trai Kynrad U dei U Kynrad jong ka Jingim bad U Nongai Jingim ngi ngeit ïa kane wat la ngi don ha kino kino ki jingngeit Blei ruh ka long kumjuh hi, hynrei lada ngi phai sha ki kam ka pyrthei U Nongrep ruh U dei U Nongai jingim bad U Nongpyllait Im ïa baroh ki briew ha ka pyrthei, namar kumba nga la ong haneng ym don jingthaw ba Im ha kane ka pyrthei khlem da bam bad lada ngi wad bniah bha dei tang u Nongrep u ba pynbiang ïa kat kane ka jingdawa bam jong ki briew ha satlak ka pyrthei, ka pythei ka lah ban kylla kumno kumno ruh, ki development ba laiphew jait ki lah ban wan poi bad pynkylla ïa ka pythei baroh kawei hynrei to kynmaw ba ka rep ka dei ka tynrai jong baroh ka roi ka par bad katba dang don ki nongrep kiba trei ha lyngkha dang don jingkyrmen ban im bad ban iai Im.
Lada ngi phai, sha ka rukom rep ha ka jylla jong ngi, bunsien kam dei namar ba ngi ieid ïa la ka kam rep hynrei ngi isih ïa ka, ka daw baroh ka long ba ngi ïaleh pyrshah ïa ka mariang kaba dei ka nongpyndap pynbiang ïa baroh ki jingdonkam ki jingthung bad mrad ba-im ha ka khyndew kaba ngi shong ngi sah.
Ka jingthangram, ka jingthangbun, ka jingai dawai ba laiphew jait ïa kaba u jingthung ne ka mariang kam donkam.
Kane ka jingleh khyllah ka jong ngi ka pyntroin ïa ka khyndew, ka pynduh ïa ka sboh, ha ka khyndew, ka pyntyrkhong ïa ka um ha ka mariang, ka pyniap ïa ki khniang pynsboh khyndew (Indigenous Micro Organism),ka pynsniew ïa ka lyer, ïa ka um, ïa ki doh um doh wah, ïa ki mrad ki mreng baroh bad ka ktah ruh khamtam lei ïa u Briew bad ïa ka jingtreikam ha ka Mariang hi baroh kawei bad kum kine ki nongrep kim dei ki Kynrad ka Khyndew hynrei ki dei ki Dusmon ka Khyndew na kane ka daw ngi long nongrep tang ka kyrteng ym pat ha ka kam.
Ia kane ka phang ngam kren jrong shuh namar nga la kynthoh khambha ha ki Article kiba kham ha shwa kaba nga ai kyrteng “KATBA DANG REP KATTA DANG SYRDEP".
Ngi kyrmen ba ki nongrep kin pynkylla ïa ka rukom rep da ka rukom kaba la pynthymmai na ka rukom rep jong ki Kpa ki kmie tymmen jong ngi hyndai hynthai da kaba pynïadei dur bad ka Mariang.
Kaei kaba nga ima bad sngewsih eh ha kane ka juk ba mynta ka long ba bun ki Nongrep ki la ieh ïa kam rep bad sdang pynban da kiwei ki kam, katba dang mih ki sngi ki briew ki dang bun bad ka jingdawa bam ruh ka dang bun, nangno ngin ioh ïa kane ka bam baroh lada ngi la leh klet ïa ka Rep.
kham bunsien ngi ju ong ba u surok u long u thied snam jong ka roi ka par, hynrei ha ka jingiohi jong nga hadien ka jingbishar bniah bha u surok u dei ruh ka daw jong ka jingtroiñ jong ka rep, balei nga leit ong kumta?, ka daw baroh ka long ba, ha ki nongkyndong kat bym pat poi surok dang don bun byllai ki marrep bad ki briew ki dang im shisur shidur ha ka rep ka riang hynrei haba la poi u surok ki briew ki kylla noh ka jingmut jongpyrkhat ka jong ki bad ki ieh noh ia ka rep hynrei ki sdang pynban noh da kiwei pat ki kam bad sdang sa ka die noh ïa ki jaka rep jaka riang bad bunsien lei ki ai noh ha ki kharkhana ba pher bapher bad sdang pynban da ka bylla kyndoi jakpoh ha kiwei.
Ka jingpynshlur jong ka sorkar ban ri dohkha ka dei tang ka jingpyrkhat shimet bad ka jingiohnong ka jong ki hi, tang namar ba ki iohi nuksa na bar ri ki tharai ba ka long kaba suk ban pynlong kam ha kane ka ri jong ngi ruh, ko ki Nongrep wat shah pynbiej, peit nuksa ïa kito kiba la pynlong pung dohkha ïa ka pynthor rep pynthor kba, haduh katno ki la lah ban kamai jakpoh na kito ki pung dohkha hynrei kaei kaba ngi lap bunsien ka long ba wat kito ki nongap pung ruh kin hap ban thied dohkha na dukan lada ki kwah dohkha ym na pung lade.
Ka jingpynïakop khwai kam dei ban rung ha jingmut jingpyrkhat jong phi namar kane ka long be-aiñ bad kan kut noh hynrei ban rep lano lano kan nym lah ban long be-aiñ da lei lei ruh em.
Ngi ki nongrep ngim dei ban long nongrep tang ka kyrteng namar baroh ki jingdonkam ha ïing nongrep hap ban shu thied lut kane kan pynlong mraw ïa ngi hi hadien ha bud.
U briew hi u ba dang ieid ïa ka rep ka riang u dang dei uba ieid ia la ka tynrai namar lada ngi wad nongrim bha ka kam rep ka dei ka kam jong ki kpa ki kmie tymmen jong ngi baroh.
U briew u ba dang ïeid ïa ka rep ka riang bad U ba dang bunkam ha ka, u kham koit kham khiah bad kham khlain ruh ka bor jabieng namar ka ktien ki riewstad ruh ka ong “A sound body in a Sound Mind".
U Nongrep udei u ba trei ba ktah ym kum kito ki ba im ha nongbah bad trei suk wat shi kilometre ki la ud ka iaid kjat, kane ka jingleh suk ka dei ka daw bah bad ka long thik kum ka jingdiang ïa ki jait jingpang bapher bapher ha ka met ka jong ki, nga tikna ba phi ki nongpule phi mynjur ïa kata.
Na kane ka daw ka jaitbynriew lane ka shnong ka ba dang rep ka dei ka jaitbynriew bad ka shnong ba shait ba khlaiñ la ha ka liang ka met, ka mynsiem bad ka bor jabieng ruh kumjuh.
Ka kam rep ha ka jylla jong ngi, ka dei eh ka kam jong ki nongkyndong bad kito ki ba biej bathem, namar shisien ba ngi la leit skul ngim ju bit shuh ban kit khoh ne rah mohkhiew namar ba la sngewlehraiñ ba la leit skul, balei ka jia kumne? Ka daw hi baroh ka dei ka jinghikai ki kpa ki kmie jong ngi hi ban leh kumta.
Lada ngi kylli ïa ki kpa ki kmie ba balei ba ki phah skul ia ki khun jong phi? Ka jubab jong ki ka long, ba kin suk la shai la shi sngi ban lait na ka sngi u slap, ka lyer bad kumta ter ter.
Hato ym dei mo ba hikai ki kpa ki kmie ban leh suk, hadien ba leit skul.
Ha ka jingshisha, ngi phah skul ïa ki khun khnang ba kin stad ka bor jabieng kumba shut nep ïa ka wait bad ban prat naphang, la ha kano kano ka bynta baroh, la kadei ka rep ka riang, ka ri jingri ne kano kano ka kam.
Kane ka kyntien pynsuk jong ngi, ka dei ka daw bah ïa ki khun ban leh suk hynrei wat la katta ngi bein kylla pat ïa ki khun.
Ka jingkyrpad bad jingkyntu nangne sha khmat khamtam ha kane ka pyrthei kyrduh kam mynta ki khun ki la dei ban phai biang sha ka rep, khnang ban pyllait im ïa ka Ri bad ka jaitbynriew na ka jingiap thngan bad ka jingang-um.
To khyndiat ngin phai pat sha ki jingeh jong u nongrep, kaei kaba ki nongrep ki kynduh mawsiang ha khmat eh ka dei ka iew ka hat, ha kaba ki long kum ki mraw da ka jingbym longtrai bad ka jingbym-lah ban buh dor ïa la ki mar ki mata hynrei ki shah khñiot beiñ bad shah kren beiñ, peit beiñ kum kita ki ba biej bad ki nongkyndong hynrei to tip ba khlem kine ki nongkyndong biej baroh ngin ym lah im slem, ne ngin nym im hi ruh kumba ngi long mynta.
Ka jingud jong ki nongkyndong bunsien ka long thik la kum ka sur na Ri Kynjah, ym don ba sngap, ym don ba patiaw bad ym don ba shimkhia hynrei na ka bynta ki development ha ki sor pat ka jingpyntreikam ka ter shiter khlem kut shuh.
Haei ngi lah ban ïa nujor ïa ka dor bad ka maiñ jong u nongrep?, ha ka jingshisha u dei u kynrad hynrei ngi pat ngi ïa nujor ïa u bad u shakri barit eh bad u mraw ba poh tam.
Lada ki Nongrep hi ki dang long kum ki mraw ha ki Iew ki hat kynmaw ba kata ka ri ka dang dei ka ri kaba dang sah dum bad ka bym pat ioh ïa ka jinglaitluid ba pura bad la ïalam ïa kata ka ri da ki nongïalam die jaitbynriew bad khwan spah shimet suda.
Ka jait bynriew ka bym ioh longtrai shuh ia ka iew ka hat kadei ka jaitbynriew kaba la jan jah lngaid bad long mraw ha la ka Ri.
Lada ngi phai sha kane ka bynta, ka jaitbynriew Hynñiewtrep Hynñiewskum baieid jong ngi ka la don hajan ka jingjah lngaid bad duh jait bad ngi la long mraw ha la ka Ri.
Lada u nongpynim bad u nongpynlait im ïa ka Ri ka jaitbynriew um ioh ïa la ka jong ka hok kata ka mut ba ka jingiap thngan ka la jan bad ka jinglong mraw kan wan urlong ha kata ka Ri bad ka jaka.
KA JINGKYNTU KYNTANG IAWAI:1.
Ai ba ka ka rukom rep kan pher da ka rukom rep ha ryngkat ka Mei Mariang.2.
Ki Khun ki dei ban shimti ïa ka rep na ki kpa ki kmie na bynta ban pynim ïalade bad ka jingshakri ïa ka Ri bad ka Jaitbynriew.3.
Ai ba ki Nongrep kin ïa tylli khnang ban ïaleh kyrpang bad ban longtrai ha ka iew ka hat bad ban npynduna ïa ki mahajon bad nongkhaïi ki nongrep kin long ma ki hi ki pdeng bad ki trai jong ka Khaïi ka pateng ha ïew ha hat.4.
Ka Sorkar ka dei ban pyrkhat bad pynshlur ïa ki samla ban rep khnang ban lait na kata ka khlem kam khlem jam (Unemployment).5.
Dei tang ka rep kaba lah ban pynlong Kynrad ha la ka Jaitbynriew bad ka Jylla baroh kawei.6.
Ka Roi ka Par na ka bynta ka Rep ka dei ban long ha khmat eh, kiwei pat ki development ai kin wan nadien.7.
Ai ba ki Nongrep kin long shisha ki kynrad jong ka Khyndew bad ki nongpyn-im bad pyllait im ïa ka jaitbynriew na ka jingiap-thngan bad jingpang ba har rukom.8.
Ban im dei ban bam bad ban bam dei ban Rep ban pynmih bam.9.
Ki Jylla bad ka Jaitbynriew bym Rep, ka dei ka Jylla bad ka Jaitbynriew jaituh bad ba shu kwah ap bad long nongap na kiwei.10.
Lada ngi smat ban Rep ka kyntien Khlem kam Khlem jam (Unemployed) ka jah noh, namar ba ka Rep bad ka khyndew ka ai kam bad dawa kam bun eh ha ka Jylla bad ka Jaitbynriew jong ngi.
U chairperson jong ka Lokayukta, u bah B Dhar, u la ai jingmut ïa u nongaiktien ka AITC u Saket Gokhale ba un ujor biang da ka dorkhas sa shisien halor ka jingkynnoh bamsap ïa ki kali ha tnad pulit katkum ka ain, ym ban shu thoh da ka shithi.
Haba kylli halor ka daw ba ka Lokayukta ka la kyntait ïa ka jingujor jong u nongaiktien ka AITC  u Saket Gokhale, u bah Dhar u la ong ba kane ka long katkum ka CrPC namar ba u nongujor u khlem wan ha ka 15 tarik u Naiwieng.
Ha ka 16 tarik u Naiwieng, u Gokhale u la thoh da ka shithi sha ka Lokayukta ban bishar biang ïa ka rai ba la kyntait halor ka jingujor.
Lah ban kdew hangne ba u heh pulit u bah GK Iangrai bad u DGP barim ka jylla u R Chandranathan ki la wan mih ha Lokayukta ha ka 15 tarik Naiwieng katba u nongujor um shym la wan.
Ha kane ka shithi sha u Lokayukta, u Gokhale u la ong ka Lokayukta ka la buh ïa ka 15 tarik Naiwieng kum ka sngi ban bishar ïa ka jingujor.
“Wat la la dep ban pyntip sha ka Lokayukta ba u nongujor un ym lah ban poi ha kane ka sngi, hynrei ki khlem phah ïa ka video-conference link sha ki nongujor lane ki nongsakhi", la kam u Gokhale.
Wat ha ka jingbishar, u la ong ba ka Supreme Court jong ka Ri India ka la ong ba ïa ki briew la ju ailad ban shim bynta lyngba ka video conference.
“Ka long kaba lyngngoh ba ïa u nongujor bad ïa ki nongsakhi ka Lokayukta ka khlem ailad kumne", u la ong.
Katkum u Gokhale, u briew uba la shah kynnoh u la dep ban shah kem.
Kumta ka pawshai ba halor kane ka jingujor dei ban pynbeit biang.
Shuh shuh, u muktiar jong u bah Iangrai u la ong sha ki lad pathai khubor ba ïa kane ka jingujor la dep ban weng bad u la kynnoh ba ka Meghalaya Lokayukta ka la pynmih ïa ka hukum kaba long shilliang  khlem kano kano ka jingbishar ryngkat ïa ki nongujor bad ki nongsakhi.
“Kane ka shithi ka long ban pan jingshai halor ka jinglong jingman jong kane ka mokutduma bad ban kyrpad ban ailad ïa ki nongujor bad ki nongsakhi ban ai ïa ka kyrwoh lyngba ka video conferencing ha ka tarik ban bishar biang ban rai da ka Lokayukta shwa ba kin ai kano kano ka rai ka ba kut", u la ong.
:Ka Khasi Students’ Union (KSU) Laban Circle ha ka jingkynduh bad u Bah Sanbor Shullai uba long u MLA ka South Shillong Constituency bad kumjuh ruh u Myntri sorkar jong ka tnat Animal Husbandry and Veterinary, Arts & Culture ha ka 16 tarik u Naiwieng, 2022 ki la ïakren bad ïamir jingmut halor kiba bun ki mat jingdonkam ba ïadei bad ka thaiñ Laban bad ha katei ka sngi la donlang ruh u Bah Ricky Shullai uba long u MDC barim ka Laban Konstiteunsi.
Kawei na ki mat ba ki la ïakren ka dei halor ki artylli ki surok kiba ka Naming Committee jong ka Sorkar Jylla ka la pynkylla kyrteng sha “Ardhendhu Choudhary Road" ha u snem 2020 kaba don ha Dorbar Shnong Laban bad “Bhaskar Choudhary Road" ha u snem 2022 kaba don ha Dorbar Shnong Laban, ha kaba ïadei bad kine ki jingai kyrteng ïa kitei ki surok ka Seng ka la pynpaw ba naduh nyngkong ka la ïeng rangbah ba kam sngew ïahap satia ban ai nam ïa ki surok sha kiwei pat ki jaitbynriew bad ka la pynlong ïa ki jingiakhih ha ryngkat bad ki Dorbar Shnong bad ka la phah bun tylli ki dorkhas sha ki tnad ba dei peit halor ka kane ka bynta.
Ha kaba khatduh hadien ki jingïasyllok na ka por sha ka por bad ha ka jingkynduh ha katei ka sngi na ka liang u Bah Sanbor Shullai u la mynjur ban weng noh ïa kine ki kyrteng jong kine ki surok ba ainam sha ki jaitbynriew bym dei riewlum.
Kiwei de ki mat ba ki la ïakren bad u MLA ka thaiñ ha katei ka sngi ki kynthup halor ka mat ka jingwan rung beaiñ ki mynder hapoh kane ka thaiñ bad ki lad lynti kumno ban teh lakam bad ban trei ryngkat bad ki tnad pulit bad ki nongïalam shnong bad halor ka jingdonkam ban buh ïa ka Rehabilitation Centre bad ban don ki Councellor ki ba biang ban lah ban ai jinghikai ïa ki samla ba la ngat ha une u jingdih ba kin lah ban lait bad wanphai biang sha ka jingim kaba thikna.
Halor kane ka khubor ka seng ka la pynpaw ka jingsngewkmen namar ka jingkwah jong u paidbah bad ki nongshong shnong ka la urlong halor kane ka bynta bad kum ka Seng ka nym shongthait namar dang don ki jaka ba dang sah ha ki ktien nongwei bad kan sa shim ïa ka sienjam ban trei ryngkat bad ki bor shnong ban pynkylla ïa kum kita.
:Ka skulbah Martin Luther Christian University lyngba ka Department of Psychology, ha ka jingïatreilang bad ka Department of Arts & Culture, ka sorkar jylla, ka la pynlong ruh ïa ka jingai jinghikai kum shibynta ka jingrakhe ïa ka taïew pynïeng rasong jong ki riewlum ha ka 16 tarik u Naiwieng 2022 ha Divine Saviour Parish, Nongshylliang.
Ki nongai jinghikai ha katei ka sngi ki kynthup ka Magdalene Jeyarathnam, Founder Director East West Center for Counselling & Training hapoh ka Director Indian Institute of Psychodrama.
a certified Psychodramatist bad ba la shemphang ha ka kam kumba 25 snem bad kito kiba la kyrni ha kiba bun ki kam sniew, HIV/AIDS bad ba ïadei bad ka koit ka khiah ka bor jabieng, bad ba la don bynta ruh ha ka jingïatreilang bad ka UNICEF bad ka WHO, ka Magdalene ka dei kaba don ruh ha ka kynhun ki director jong ka International Association of Group Psychotherapy bad group Processes bad kawei napdeng ki nongseng lang ïa ka Expressive Arts therapy Association of India.
Ïa kane ka program ai jinghikai la lamkhmat da ka Jochanan Diengdoh, Faculty, Dept.
Psychology, MLCU.Ka bynta ba nyngkong jong ka jingai jinghikai ka dei kaba la pynpaw halor ka jingdonkam bad kongsan jong ka art therapy ryngkat bad ka thong ban wallam ka jingsngewthuh ba kumno ki creative arts ki lah ban long ki lynti jong ka jingsumar, ban shemphang ba ki arts ki dei ki lynti ai jingsumar kiba lah ban pynkoit, bad ban ïarap ïa ki nongïashim bynta ban mad halor ki visual art, movement, ki rukom ïathuh khana, psychodrama, poitri bad ki jingshem hapdeng ba pyndonkam kum ki lynti bal ah ban wallam ka jingshem jingsuk ka jingsngew kaba don.
Ka bynta kaba ar jong ka jingai jinghikai ka dei na ka jingpule sha ka Psychodrama kaba ïarap ban pynsgnewthuh ïa ki nongïashim bynta ban shemphang halor ka jingtreikam ka psychodrama; ban ïarap ïa ki ban shim ki sienjam kiba kongsan bad ai ki jingbatai kiba don jingmut jong ka psychodrama lyngba ki jingpyni da ki kam.
Ka KSU Mawlai Mawïongrim Unit mynta ka sngi ka la beh ïa ki bar jylla kiba wan bylla ha Silicom bad ha Rymbai Filling Station bad MLP, naba kim lah ban pynbiang lane ban leit shim syrnod nong bylla (Work Permit) na ka tnad Labour.
Ha ka kyrwoh, ka seng ka la ong ba ka la pynlong ïa ka jingkhynra ïa ki nongbylla bar jylla kiba wan bylla ha katei ka shnong khlem kino kino ki kot ban pynshisha ïalade; nangno ki wan bad khlem ka syrnod ba thikna na ka tnad pulit jong ki shnong ba ki wan.
Ka seng ka la maham ïa baroh ki nongaikam (Contractor) ba ki dei ban ai kam shuwa ïa la ki paradoh parasnam bad lada kim ïoh, kim dei ban wanrah da ki jiw jiw, jaw jaw ki bym tip na ka jylla aïu ki wan bad ki dei ki briew kiba long kumno ha ka ïaid ka ïeng jong ki ha la shnong.
:Ka Jaiñtia Hills Development Society (JHDS) kaba long kawei na ki kynhun treimon sngewbha hapoh ka imlang ka sahlang, mynta ka sngi kala ïoh ban plie ïa ka jaka ai jinghikai ha ka kam suhjaiñ, ba 60 sngi lynter na ka bynta ki 30 ngut ki kynthei hapoh katei ka Society kaba don ha Bishop House, Lumbih Syntu Mihmyntdu.
Ha shuwa kane la don ka jingïalang ba la pynïaid ha Samanlang Socio-Cultural Pastoral Center Jowai Diocese, ba la pynïaid da u Denis Kurkalang Programme Coordinator JHDS.Ïa kane ka jaka ai jinghikai la wan ban plie da u kongsan uba dei ruh u MLA ka Jowai konstitwensi, u ma Wailadmiki Shylla, ha ryngkat ka jingdonlang u Father Manbha Pakem Director JHDS, u Bah Grevile Kharlikhi Assistant General Manager NABARD, u ma Lambormi Suchen, Skill Development Officer, u Father Ferdinand Dkhar Diocesan Administrator Jowai, nalor kiwei de kynthup ïa kiba shah hikai lem bad ki nongtrei ka JHDS.Ïa kane ka prokram ai jinghikai la ïarap ban kyrshan lang da ka ‘Khublei Germany’, ha ryngkat ka jingïarap pisa na ka National Bank for Agriculture and Rural Development (NABARD) Shillong.
U MLA u la ong ruh ba mynta ka long kaba eh ïa baroh ki khun samla ban ïoh ïa ka kam sorkar bad u buh ka jingkyntu ïa ki samla ba kim dei ban shañiah tang ha ka kam sorkar ‘namar wat ka kam la jong ruh ka dei ka lad kaba lah ban pyndap pynbiang ïa ki jingdonkam’.
Ha kane ka sngi, u kongsan ma Wailad u la khap ruh ïa u ribon jong katei ka jaka ai jinghikai suhjaiñ kaba donlang ïa ki kor suhjaiñ kaba la sdang ban treikam naduh mynta ka sngi bad ka ban neh haduh ar bnai lynter.
U MLA u la kyrmen skhem ba kane ka shlem ai jinghikai kan long ka jingïarap kaba khraw eh ïa kiba shah hikai ban ïoh pyntbit ha kane ka kam bad ki lad jingtip kiba lah ban ïoh na kane ka jaka ba ai jinghikai.
Ïa ki kyntien pdiang sngewbha ha kane ka sngi la ïoh na ka Mandakini Nongtdu, Coordinator FARM, katba ïa ki kyntien ai khublei la ïoh na ka samla Angeline Lamare, Counselor Childline Jowai.
Ka shnong Wahkhen kaba jngai kumba 50 km na ka nongbah Shillong bad kaba hap hapoh ka Pynursla Civil Sub-Division, East Khasi Hills District, ka dei kawei na ki shnong ha thaiñ Ri War kaba dang khlaiñ ha ka jinglong tynrai,  ha kaba 80% ki nongshong shnong ki dei kiba dang ngeit ïa ka niam Khasi.
Ïa ka shnong Wahkhen la tip ruh kum ka Musical Village lane ka Shnong ka Riti Dustur kaba dap da ki jingrwai jingtem tynrai, ha kaba ki briew katei ka thaiñ ki don ïa ki jingshad jingrwai jingtem babun jait katkum ki aïom, kum ha ki por thung por bet bad ha ki por sara, bad ka dei ruh ka shnong kaba dang bat, dang pynjanai kham bha ban pynneh ïa ki jingtem jingput tynrai.
Kum ka jingrakhe ïa Lariti bad ka jingieid ïa ka put ka tem tynrai, ka tnad treikam jong ka sorkar, ka ‘Arts and Culture’, ka la pynlong ïa ka prokram ban pynieng ïa ka rynsan ha kaba ki nongshong shnong kin ïohlad ban pyni ïa ki riti ki dustur kaba dang neh dang sah, ha Wahkhen haduh kine ki sngi.
La pynlong ïa ka Prokram Wahkhen KSING (Khasi Songs in Indigenous Natural Glory) mynta ka 18 tarik u Naiwieng, kum shibynta ban pyndep ïa ka prokram jong ka sorkar pdeng ka ‘Janjatiya Gaurav Divas’, kaba kit jingmut ban sngewsarong ïa ka Lariti ka dustur u rit paid ha kylleng jong ka ri india.
Ha kane ka sngi, ki nongïashim bynta na ka shnong ki la pyni ïa ki rukom ha ki jingtem jingput kum ka tem Ksing Phong, ka Tem Kdor, ka Shad Sut, Shad Wait, Shad Mastieh bad kiwei kiwei.
Ban pynneh pynsah ïa ka jingtem tynrai, uwei na ki rangbah na ka shnong uba la kot ka rta sha ki 90 snem ei ei, uba ju tip kyrteng kum u Bah Komik Khongjirem, uba long uwei na ki nongseng ïa ka skul ai jinghikai ban tem ban put ïa ki jingtem tynrai kaba la tip kum ka Sieng Riti Institute, kaba la seng nyngkong ha u snem 2002.
Haba ïakren bad u rangbah Komik Khongjirem u la ong ba ka jingthmu jong u ban seng ïa kane ka skul ka long ban pynhiar ïa Riti sha u pateng ban wan.
U la ong ba naduh ba la seng ïa kane ka skul, ki bun ki khynnah na shnong bad na markhap jong ka Wahkhen ki la ïoh kam, ïoh jam ha kylleng ka jylla kum ha ka tnad Arts and Culture bad kiwei kiwei.
“Ngi tieng ïoh ka duh noh ka jingtem tynrai, namar kata ngi seng ïa kane ka skul ban ai jinghikai ei khlem shim pisa ïa ki khynnah samla kiba kwah ban nang; mynta ngi la ïabun ki khynnah ba wan tem," u la ong.
U la ong ba ka thong jong ka skul ka dei ban pynmih ïa ki khynnah samla kiba nang bad stad ha ka rukom tem tynrai bad ki ban sa long pat ki nonghikai pateng ïa ka tem, ka put tynrai.
SHILLONG:Katba ka elekshon ban jied ïa ki nongmihkhmat sha ka ïingdorbar thawaiñ ka jylla ka lah nang jan, bun ki nongïalam kiba thrang ban mih pyrthei ki la wan sha khmat ban pynbna bad pynïasoh bad ki seng saiñ pyrthei bapher bapher.
Katkum ki tyllong khubor ba la ïoh, la ïohsngew ba u MLA barim jong ka Mylliem konstitwensi, u Bah Pynshai Manik Syiem, u lah ban ïakhun ïa kane ka elekshon na ka seng ‘Peoples Democratic Front’ (PDF).
Kum ban shu pynkynmaw, u Bah Pynshai u la long u MLA barim jong ka Mylliem bad dei ha u snem 2008 ba u la shah rem noh ha u Bah Ronnie V Lyngdoh.
Na ka liang une u rangbah, ha ki bnai ba la dep, u la pynbna ba un mih pyrthei biang ban ïakhun ïa ka elekshon na Mylliem konstitwensi.
Shuh shuh ki tyllong khubor ki ïathuh ba ka jingïakren jong ki nongïalam ba ha khlieh jong ka PDF bad une u rangbah ka dang ïaid shakhmat.
Kumba ka long mynta, ïa ka Mylliem konstitwensi, la mih khmat da u Bah Hamletson Dohling uba dei na kane ka kajuh hi ka seng.
U Bah Dohling u long mynta u myntri ka sorkar Jylla uba dei khmih ïa ka tnad Community bad Rural Development.
Katkum ki tyllong khubor, la ong ba u MLA Hamletson Dohling u don ka jingthmu ban ryngkoh noh sha ka seng National People’s Party (NPP) bad u don ka jingthmu ruh ban ïakhun ïa kane ka elekshon ban wan na kane ka party.
Ki kyrtong kiba don jingthmu ban ïakhun ïa kane ka elekshon ka ban wan na ka Mylliem konstitwensi, ki dei u MDC ba mynta, u Bah Ronnie V Lyngdoh na ka seng Congress, u Bah Mitchel Wankhar na ka seng UDP, u Bah Pynshai Manik Syiem, u Bah Hamletson Dohling, u Bah Samuel Hashah na ka TMC.Ki don ruh ki khubor ba la ïathuh ba ka seng Voice of People’s Party (VPP) ruh kan pynïeng kyrtong na kane ka konstitwensi.
Ka jingïaid rally mynta ka sngi ha Jowai ba la khot pynlong da ki san tylli ki sengbhalang kiba kynthup ïa ka East Jaiñtia National Council (EJNC), Jaiñtia Student Union (JSM), Hynñiewtrep Youth Council (HYC), Confederation of Ri Bhoi People (CoRP) bad ka Hynñiewtrep Achik National Movement (HANM) ryngkat kiwei de ki seng kiba la wan iasohlang kala ïaid beit ïaid ryntih khlem da don kino kino ki jingthut, hynrei ka bor pyniaid jong ka bor District ka la khanglad  ia ki paidbah nongleit nongwan da kaba ailad ba kine ki nongialam seng kin ioh ban pyndep ia ka jingthmut jongki.
Ïa kane ka jingïaid rally la sdang na madan Mihmyntdu bad ïaid shaduh sha Iawmusiang ha stand Ummulong hajan ka Jowai Police Station ha kaba la wan ban ïashim bynta da ki spah ngut ki dkhot Sengbhalang, hangne kila pynlong ka jingïalang halor ka nongrim ban pynbor ïa ka Sorkar MDA ban pynurlong noh ïa ki 9 tylli ki mat jingdawa jong ki 5 seng kiba hap hapoh ka ‘Save Hynñiewtrep Mission’.
Kine ki 9 tylli ki mat jingïakhih ka ‘Save Hynñiewtrep Mission’ ki long halor ka jingpyntreikam noh mardor ïa ka Inner Line Permit (ILP) hapoh ka jylla, ban pynrung ïa ka Ktien Khasi hapoh ka kyrnit kaba Phra ka Riti synshar ka Ri India, ban pynbeit ia biang soskular (MoU) ba la dep ïasoi hapdeng ki ar jylla, ban pynkynriah noh ia ki nongtrei sorkar bad beh mardor ïa ki kharmator ba shong beaiñ ha ïewmawlong, ban pynbeit thymmai ia ka policy thungkam hapoh ka jylla kaba noh shilliang, ka jingtohkit ka CBI ha kaba iadei bad ka kam bamsap hapoh ka jylla, ban tohkit da ka CBI ban pynshitom ia kiba donkti siat ïap ïa u Cheristerfield Thangkhiew, ban thung kam noh mardor da ka lynti ba dei ïa baroh ki kam ba dangsah hapoh ka jylla bad ban dawa weng nong ïa ka jingwanrah ïa ka jingkhalai Casino hapoh ka jylla.
U myntri ka tnad jngohkai ka jylla u Bah Sniawbhalang Dhar u la plie ïa u mawnongrim ïa ka “Hospitality Complex" ban shna pynitynnad bad pynbha ïa ki sawsdong sawkun ka pung Thadlaskeiñ khnang ban khring ïa ki nongwan jngohkai pyrthei.
Ïa kane ka Hospitality Complex yn tei ha ka jinglut kaba T.36 klur bad yn pyndep hapoh arsnem.
Ha kane ka HC yn don ki jaka dih jaka bam, jaka khawai, jaka sahmiet na ka bynta ki nongwan jngohkai, ki dukan kumba 25 nangta yn don ruh ka jingai jingtip ïa ki nongwan jngohkai ka Tourism Information Center bad kiwei kiwei.
Ha ka jingkren jong u kum u kongsan u Bah Sniawbha u la ong ba ka jingthmu jong kane ka Hospitality Complex ka long ban pyllong ïa ka Jaiñtia Hills kum kawei na ki ktem jngohkai ha kaba ki briew shisien ba ki la wan jngoh ïa ka Jaiñtia Hills kim ym leit rwing khlem da sahmiet khnang ba ka pisa kaba ki pyllut kan ai jingmyntoi na ka bynta ki paidbah nongshong shnong kane ka thaiñ.
U Bah Sniawbha u la ong kumba long mynta ki nongwan jngohhkai haba ki wan sha Jaiñtia Hills ki shu wan bad leit khlem da ai jingmyntoi ïa ki paidbah.
“Ka kam jngohkai kadei ka kharkhana kaba heh tam bad kane kadei ka jingsdang ha ka jylla", la ong u Bah Sniawbha.
U la ong ba u la wan ïaid kylleng ki jaka ha pyrthei bad u la ai kawei ka nuksa ha London ha kaba ki briew ki hap ban siew T.7000 tang ban shong ha ka Ferries Wheel bad ha ka shisngi ka kamai kumba T.5 klur.
Kumjuh u la ïathuh ba u la wan ban jngoh ïa ka jingtei ba jrong tam ha pyrthei ka Burj Khalifa ha Dubai bad tang ban ïoh rung hangne hap siew kumba T.17,000 bad ha ka shi sngi ka kamai kumba T.20 klur.
“Kane kadei kaba ki ong ba ka kam jngohkai pyrthei kadei ka kharkhana ba heh tam ha pyrthei", la ong u Bah Sniawbha.
U Bah Sniawbha u la ong ba lada ka jylla ka kwah ban kyntiew ïa ka kam jngohkai pyrthei kadei ban nang ban khring ïa ki nongwan jngohkai pyrthei.
Shwa ïa kane u myntri ka tnad pynroi nongkyndong u Bah Hamlet Dohling u la plie ruh ïa u Mawnongrim ban shna thymmai ïa ka ophis jong ka Thadlaskeiñ C&RD Block ha ka jingmang pisa kaba T.3 klur ba la donlang ruh u MLA ka Jowai u Bah Wailadmiki Shylla.
U Bah Hamlet u la ïaroh ïa u Bah Wailad ba u la trei shitom ban ïoh ïa kane ka ophis thymmai bad ïa kane ka HC ha kane ka thaiñ.
Katba u MLA ka thaiñ u Bah Wailadmiki u la ong ba ïa kane ka pung Thadlaskeiñ ka la don ka khana naduh kulong kumah bad ka sorkar mynta ka shimti noh ban pynïaid da ka jingïa sngewthuh jingmut bad ka Raid Mukhla.
U Bah Wailad u la ong ba watla u dang long u MLA tang shisien hynrei u la pyrshang ban wanrah shibun ki kam pynroi hapoh Jowai konstitwensi kynthup ïa ki surok ha Jowai, u buddien ruh ïa ki kam ki bym pat lah ban pyndep.
Katkum ka jingong jong u Bah Wailad hapoh kine ki saw snem ka jingtuid jong ka pisa ha Jowai na ka bynta ki kam pynroi ka la kot kumba T.400 klur.
Ka jinglehniam Ïewduh kaba ju pynlong ban ai ka nguh ka dem na ka bynta ban bha ka synshar, ka khaddar bad ka ïew, ka hat jong u khun u hajar ka Raid Mylliem, la ïoh ban pynlong mynta ka sngi.
Kane ka jinglehniam Ïewduh la pyndep da ki Sankur bad Khadwei Kur ha ryngkat u Lyngdoh ha Ïewduh Shillong.
Kine ki san kur kiba pyndep ïa ka niam ka rukom ki kynthup ïa u Lyngdoh Marbañiang, u Myntri Sohtun, Kharkongor, Kurkalang, Nongkhlaw, bad ki 11 kur ki kynthup ïa ki Syntengnongbih, Kharnubon, Kharmawphlang, Kharlukhi, Langstieh, Warkynthah, Kharlang, Warnongjri, Syntengnongdhar, Kharmon bad Mylliemumlong.
Haba kren bad ki lad pathai khubor, na ka liang u myntri Kharlukhi u la ong, “kane ka dei ka jinglehniam jong ka Raid Mylliem kaba mut jong ki san-kur, khadwei kur, jong ka Hima Mylliem baroh kawei.
Ka dei kaba la buh, la seng naduh ki longshuwa manshuwa, bad ka Hima Mylliem ka ju pyndep arsien ha ka shisnem; kata ha u bnai Jymmang ha u Lum Shillong kaba neh baroh shitaïew bad ha u bnai Naiwieng ha Ïewduh kaba dei tang shisngi.
"U myntri u la ong ba kane ka jinglehniam mynta ka sngi ka long kaba seisoh, namar ha ka jinglehniam kaba lah dep ban pynlong ha u Lum Shillong, ka la long kaba ïaid beit, ïaid ryntih bad mynta ka sngi ruh ka la long kaba bit, kaba biang’.
U la bynrap shuh shuh da kaba ong ba ha kine ki snem ba la dep ka Raid ka khlem ïoh ban pyndep ïa ka jinglehniam.
Kum ka Raid ka ju pyndep ar tylli ki jinglehniam kaba ju pynlong ha Lum–Shillong bad pynkut ha Ïewduh.
“Ngim lah ban pyndep beit ïa kane ka jinglehniam tang ha Ïewduh," la ïathuh u myntri.
Ha kane ka sngi la pyndep ïa ka niam ka rukom ha ki ar bynta; Ïa kawei la sdang da kaba kñia ïa ki ar tylli ki blang, uwei u lang-ïew bad uwei u lang-synshar bad uwei u sniang “suitnia longraid", ryngkat ar tylli ki syiar.
“Ka jingpom ïa ki ar tylli ki blang kiba ki khot u Lang-Suitïew, ka long na ka bynta ban biang ka ïew ka hat, u Lang-synshar na ka bynta ban bha ka synshar, ka khaddar ha ka raid baroh kawei," la pyntip u myntri.
Ïa ka bynta kaba ar la pyndep ha basa tympew, da kaba kñia ïa uwei u syiar bad kawei ka lang-sotti (Blang kynthei) bad nangne kan bud sa ka shad ka kmen.
Ïa kane ka kñia ka khriam la pynlong na ka bynta ban bha ka synshar, ka khadar bad kumjuh ban bha ka kamai, ka kajih ha Ïewduh lane ha ka Ïewkyntang.
Kane ka dei ka rukom jong ka Raid Mylliem ban burom ïa kaba la buh da ki longshuwa manshuwa.
U myntri u la ong ruh ba ka jinglehniam, mynta ka sngi ka long kaba seisoh; kane ka mut ba ka synshar khaddar kan bha, ka ïew ka hat kan biang, ki khun ki hajar kin bit, kin biang, kin shait, kin khlaiñ, kumba ju tip ba ka Ïewduh ka dei ka Ïewniam bad ka jingthied, jingtda ka long kaba soi.
“Hynrei lada kane ka jinglehniam kam biang, ki kur kin hap ban pynlong biang da ka jinglehniam khnang ban pyndep ïa kane," u la bynrap.
La pynlong ïa kane ka jinglehniam ha ka jingïadon ryngkat u Acting Syiem ka Hima Mylliem, u Paiem Ainam Manik Syiem, ki myntri bad kiwei kiwei.
Ka jingthmu jong kane ka Leh Niam ka long ban ainguh ïa U Blei Trai Nongbuh Nongthaw, uba la seng la buh ïa ka Ïew, ka hat hangne ha sla pyrthei, mynba ki khun u Hynñiewtrep ki dang ïa leit, ïa wan bad ïa hiar, ïa kiew lyngba ka jingkieng ‘Sohpetbneng’ bad ban kyrpad ïa ka ‘Lei Ïew, ka ‘Lei Dwar.
Ïa ka Leh Niam Ïewduh la ju pynlong ha u ‘nai thah shuwa ban wan ka tlang ha Ïewduh, Shillong.
Kane ka dang neh haduh mynta bad ju pynlong ïa ka ha ka sngi Ïew Rynghep.
Kiba dang don hok ban pyndep ïa kane ka leh niam Raid, kumba la pynkhamti da ki longshuwa manshuwa, dei ki San Kur bad Khadwei Kur.
U Lyngdoh Raid uba dei na ka kur Marbañiang, Mylliem u dei u nongpynbiang ïa baroh ki jingdonkam ha kane ka leh niam, la ka long ka jingpynbiang ïa ki sniang, ki blang, ki syiar, u klong, u skaw bad kiwei.
Hynrei, ïa ka jingpynbiang ïa ka bom, ka tangmuri, ka kynshaw la bynshet ha u Lyngdoh Raid, la ïatynrong lang da ka San Kur bad Khadwei Kur.
U Lyngskor na ka Kur Sohtun u long u nongsiang sla ha ka duwan shuwa ban kñia bad u long u nongsuit nongshor ïa ki khyndai tylli ki dieng lyngkhot ban kynmaw ïa ki khyndai dkhot.
U Myntri Nongpom Blang, u dei na ka kur Kharkongor.
Ka kamram jong u ka long ban ot ïa ki syiar bad ban pom ïa ki blang ynda la dep ka duwai ka phirat.
Ha kane ka jinglehniam ha ‘basa die tympew’, la lam lynti shuwa da ka syiar kynthei kaba saw bad pynbud pat sa da ka jingpom ïa ka blang kynthei kaba lieh.
Ha kane ka jingleh niam la kyrpad kyrpon ïa ka ‘Lei Ïew, Lei Dwar’, ba kan bud kan sharai, khnang ban khiah krat u San Kur, u Khadwei Kur, ki khun, ki hajar ka Raid ka Hima, ban biang ka die, ka thied, ka khaiï ka pateng, u khaw eh daw, u khaw dap mon, ka jaiñ, ka nep bad ka lum, ka kynshew.
U Syiem Jor Manik uba long uwei na ki Syiem ka Hima Mylliem, ha ka kot jong u ba la ai kyrteng, ‘Ka Jingïathuh Khana Shaphang ka Hima Mylliem", u ïathuh ïa ngi ba ka Ïewduh ka dei kawei ka Ïew kaba heh duh ha ka thaiñ Shatei Lam Mihngi jong ka ri India bad ba ka long ka Ïew kaba kongsan ha ka Hima.
U la ïathuh ruh ba ka Ïewduh ka dei ruh ka Ïew niam.
Lah ban pynkynmaw hangne, ba shuwa ïa kane, ka jingpyndep ïa ka Leh Niam Ïewduh hangne ha Khlieh Ïewduh, ka la long hapdeng jong ki ñiut, ki ñier bad hapdeng ka jingjakhlia.
Dei ha ka snem 1990 ba u Syiem ka Hima Mylliem, u Paiem Laborious S.Syiem ryngkat bad ka Dorbar Hima Mylliem, ki Myntri, ki Bakhraw Batri bad ki khun ki hajar, ba ki la ïeng rangbah triang bad pynkhuid ïa katei ka jaka leh niam.
Kane ka long namarba ba u Paiem Laborious u kwah ban pyneh rngiew ïa ka it, ka hima da kaba pynlong ïa katei ka lehniam ha ka jaka kaba khuid kaba suba, ka jaka ba shong briew, shong ki Blei.
Ha kane ka jingpynkhuid, u Paiem bad ka Dorbar Hima Mylliem ki la lah ban pynïeng biang ïa ki mawbynna kiba la pait la pra, kiba la khyllem bad shah tap ha ka khyndew.
Ym tang katta, la nang pynbha pynitynnad shuh shuh ïa katei ka jaka da kaba shna ïa ka rynsan dewbilat ïa ki khun, ki hajar, kiba wan ban sakhi ïa ka Leh Niam Ïewduh khnang ba kin ïoh ban shong ha ka rukom kaba dei bad ba kin ïoh ban peit bniah ïa ki bynta bapher bapher jong kane ka Leh Niam.
Kat kum u nongthoh kot, u Bah Donbok T.Laloo, ka jingpynïeng ïa kitei ki mawbynna ha katei ka jaka ba pyndep ïa ka Leh Niam Ïewduh ha khlieh Ïewduh ka long da ki Syiem bad ki Bakhraw Batri jong ka Hima Mylliem ha ki sngi ki por jong u Meit Syiem bad u Kyrshap Syiem ha Hima Shillong.
:U nongrwai ba pawnam jong ka Assam, u Papon mynta u la kylla long u nongshna phlim bad u la dep thaw ar tylli ki phlim ha ka thaiñ shatei lam mihngi jong ka India.
Ki phlim kiba la shna da u Papon mynta la don 4 snem, ki kynthup ïa ka ‘The Land of the Sacred Beats’ bad ka ‘The Mystical Brahmaputra – A Musical Story’.
Haba ïakren shaphang kitei ki phlim, u Papon u la ong: “Baroh ki tip ïa ka jingieid jong nga ïa ka India bad khamtam ha ka thaiñ shatei lam mihngi.
Nga kitkhia ban ïalam ïa ka thaiñ shatei lam mihngi ba kan kiew sha kiwei pat ki ri jong ka pyrthei.
"“Ka jingshem ban shna kum kine ki phlim ka long kaba wan ka jingkylla dur ha ka jingim.
Ngi la dep ïaid lynti ban leit shangkai pyrthei mynta la don da ki snem na ka bynta ban wad bniah bad ban ring ïa ki phlim.
Nga kyrmen skhem ba lyngba kane ka phlim, ngin lah ban pynkiew ïa ka kam jngohkai pyrthei bad ka kolshor, hynrei ban pynkiew ïa ki khana ba sngewtynnad.
"Utei u nongshna phlim u la shah khot sngewbha sha ka Cannes Film Festival kum u nongkit ktien ïa ka lariti jong ka Assam.
Ïa ka jingpyni lyngkot ïa ki phlim ba pynmih u Papon, la dep ban pyni paidbah ha India Pavilion ha ka March du Film na ka bynta ban rakhe ïa ki tynrai jong ki phlim ha Assam.
Mynta ka step ha ka por 5 baje eiei mynstep, ki Pulit Ri Bhoi ki la ïoh kurup shibun bah u Drok Heroine bad kaba la ong ba u la shongdor haduh kumba T.14 klur eiei, kata hadien ba ki la pynap shrip ha ka surokbah NH-6 bad kaba hap ha shnong Saiden.
Ïa kitei ki Drok, la ïoh kurup na kawei ka bos Night Super kaba don ïa u number MN 01 AA 0484 bad kaba dei ruh ka bos kaba mih na Manipur ban leit sha Shillong.
Halor katei ka jingjia, ki Pulit ki la kem ïa 3 ngut, kiba kynthup ïa u nongñiah, uba la tip kum u Saddam Hussein lem bad ki nongbud kiba la tip kum u Igbal Hussain bad u Rashi Judin, kiba la shah suba  donkti ha katei ka kam shalan beaiñ ïa u drok.
Ki Pulit haba ki la bat ïa katei ka Bos, ki la pynlong ïa ka jingtalasi kaba janai, kaba la pynlong ruh ïa ki ba kin lap bad kurup ïa u drok heroine ba la song ha ki 158 tylli ki synduk sabon, ba ki nongshalan ki la buhrieh bha ha ki bynta ba shadien jong katei ka bos.
Haba ïadei bad katei ka jingïohkem ïa kitei ki Drok, u Giri Prasad, u la ong ba ïa kitei ki 3 ngut ngut la pynngat ruh ïa ki ha ka kyndon jong ka NDPS Act bad ka jingtohkit halor kane ka jingïoh kurup drok ka dang ïaid shaphrang ban buddien ne lap ïa kiwei ruh kiba don kti ha kane ka kam khaïi beaiñ ïa u drok.
U SP ka Ri Bhoi, u la ong ruh ba katei ka jingïoh kurup drok ka dei ruh ha ka jingïalam lynti bad ka jingaibuit Dr.LR Bishnoi, DGP ka jylla, uba la ong ba ka surokbah NH-6 ha Ri Bhoi ka dei ka khyrdop sha kiwei ki jylla bad kaba donkam eh ïa ki pulit ka Ri Bhoi ba kin dang peitngor bad kin dang bteng ban ïakhun pyrshah halor kane ka jingkhaïi beaiñ ïa u drok.
Ka Ek Bharat Shreshtha Bharat National Senior Championship kaba la pynïaid da ka Sorkar pdeng bad ka ‘Roll Ball Federation of India’ kan sa sdang naduh ka 27 tarik haduh 30 tarik Naiwieng 2022 ha jylla Pune, Maharashtra.
Ka kynhun jong ka Meghalaya kan synrop lang bad ka Uttar Pradesh bad ka Arunachal Pradesh.
Ha kane ka sngi la ïoh ïa ka jingïashondur lang ryngkat u Bah Fantin Lakadong, MDC 17 Laitumkhrah-Malki Constituency bad ki nongkitkam jong ka Meghalaya Roll Ball Association; Bah Suklang Dkhar, G.S.
