Hynrei kampher than, namar ba ki MDC shimet ki sah hi ki MDC shimet, ym lah ban leh eiei", la ong uwei u MDC bym kwah ban pynpaw kyrteng.
Hynrei ha kawei ka liang, la ioh jingtip, ba ka la don ka jingsdang sma hapdeng ki para MDC ba ka EC mynta ka la don ha ka jingshah kdik hadien ba la mih ka result elekshon MDC shiteng samoi na ki 6 tylli ki konstitwensi.
Ki MDC ka liangsynshar mynta ki la don ka jingsngew wit bha ia ka rukom treikam jong u CEM bad ki katto katne ngut ki EM, kiba la lehmon ia ka kam, hynrei kam pat paw shabar namar ba ki dang pyrshang ban iapynbeit hapoh lada lah, hynrei lada ym lah, kan sa bthei syndon puk.
Ka Congress kaba don tang maka haka liangpyrshah, ka la pyrshang ban thaw lad ban pynkhyllem noh ia kane ka EC ba ialam da u CEM ba shah sospon ha ka party bad ki la pyrshang ban tyrwa ia ka jingiatreilang bad kiwei ki party.
Ha KHADC, mynta kam don shuh ka synshar party namar bun ki EM ki dei ki MDC shimetnalor u CEM u dei uba khlem ka party naduh ba la shah beh ha ka Congress.
“Ngin hap ban peit shwa ia ka jingtreikam jong kane ka EC katto katne por", la ong biang une MDC.Lah ban kdew ba ki MDC shimet ha KHADC ki la thaw ia ka kynhun hapoh ka jingialamu Bah Latiplang Kharkongor kum u chairman bad u Bah Banteidor Lyngdoh kum u secretary.
Ki MDC shimet ha KHADC ki kynthup ia ka Kong Grace M Kharpuri, Bah James Sylliang, Bah LG Nongsiej, Bah Morningstar Mawsor, Bah Hadrian Lyngdoh, Bah Albinus Lyngdoh, bad Bah Victor Rani.
Shillong, 3 K’lyngkot:Ka kynhun jong ki sengbhalang kynthup ka CSWO, Thma u Rangli (TUR) ki la rai ban pynlong ia ka jingialang bah ha ka 11 tarik Kyllalyngkot ha ka nongbah Shillong ban pynpaw pyrshah ia ka jingshah thombor ia ki kynthei khamtam hadien ka jingpaw pyrthei ki politishian ban donkti ha ki kam pyrshah ia ki kynthei.
Ka President ka Civil Society of Women Organisation (CSWO) kong Agnes Kharshiing lem bad ka kong Angela Rangad ka Thma U Rangli (TUR) nalor kiwei ki seng, kin pynlong ia ka jingialang paidbah.
Ki la dawa ba u MLA ka Mawhati u Bah Julius K Dorphang uba paw kum uwei na kiba leh sang ia kawei ka khynnah rit, dei ban kem mardor bad u myntri tnad kam pohiing u Bah HDR Lyngdoh, uba ka Hotel jong u khun jongu, ka la paw ka ktem ban leh ia kane ka kam, u dei ban hiar shuki noh.
Ka Kong Agnes ka la ong ba ki dang pan permishon na u Deputy Commissioner ban pynlong ia kane ka jingialang.
San ngut ki briew ki la shah kem ha ki pulit halor ka jingjia ha kaba kawei ka khynnah ka la shah pyndonkam ha ki kam awria.
Ki pulit ki la kem ia u nongtrei ka hotel, Marvelene’s Inn, nalor ka Mamuni Parveen, Tarisha Mary Kharbamon, Mona Lisa Shangpliang (22) bad u Madan Bahadur Thapa na Jhalupara.
Katba ia u MLA ka Mawhati la pynngat ha ka kyndon POSCO Act.
Hynrei haduh mynta, ki pulit kim pat kem satia ia u Bah Dorphang.
Ka chairperson ka State Commission for Protection of Child Rights dang shen, ka Kong Mina Kharkongor ka la ujor ejahar ha ki pulit pyrshah ia kiba donkti ban pyndonkam awria ia ka khynnah kynthup ia u MLA ka Mawhati.
Jowai, 3 lyngkot:Ka jingkieng ha wah Um Su-wai ha East Jaintia Hills, kaba don ha u surok Wah-Kmai-Um, Musniang Rangad Road (WMR Road) ka la buh ia ki paidbah ha ka jingma kaba khraw namar katei ka jingkieng ka lah ban dkut ne hap shapoh kawah ha kano kano ka por wat hadien ka jingujor na ki paidbah naka por sha ka por hynrei ka tnad ba halor jong ka PWD ka iai sngap mynthi khlem leh eiei.
Katei ka jingkieng kaba jrong haduh 140m, kaba jrong tam ha Jaintia Hills lehse ka dei ka jingkieng kaba pyniasoh ia bun tylli ki shnong kynthup ia ki 7 shnong na Ladrymbai sha Moolamanoh, Mulang, Musniang, Musniang Rim, Moo-Nongtdu bad Lumputhoi nalor ki San Shnong kiba kynthup ia ka Mutong, Cham Cham, Lum Shyrmit, Mukhaialong bad Pynthorsale ha shwa ba kan ia soh biang bad u Surok bah National Highway NH-44 ha Kongong.
Une u Surok u long ruh kum u surok by-pass uba ki paidbah ki pyndonkam ha ka por dheng kali ha u surok bah NH-44.
Hynrei na ka daw ka jingbym phikir ki heh PWD na sor Shillong bad ka jingbym sngap ka sorkar ia ka jingud ki paidbah, katei ka jingkieng ka lah ban wanrah ia ka jingma kaba khraw ia ki nongleit nongwan  namar ka lah ban khyllem ha kano kano ka por.
Na ka liang ki nongshong shnong katei ka thain ki la ujor ym tang sha ki heh ka PWD ha Jaintia Hills, hynrei wat sha u PWD Minister ka sorkar jylla naduh ka por jong u MM Danggo.
Hooid na ka liang ka tnad PWD kala dep ban jurip bniah iaka long ka man katei ka jingkieng bad la phah ruh ia report sha ka sorkar jylla lyngba u Chief Engineer, hynrei naduh u snem 2014 haduh mynta ym pat shym la leh ei ei ban iada iaka jingim ba kordor jong ki nongshong shnong katei ka thain.
Ha ka 15 tarik u Risaw 2014, u Executive Engineer ha ka ryngkat u Asst.Executive Engineer ka Khliehriat Sub-Division, Khliehriat ki la jurip bniah ia katei ka jingkieng.
Ha ka jingjurip bniah jong ki, ki la lap ba katei ka jingkieng ka lah ban khyllem ha kano kano ka por bad ka lah ban wanrah ruh ia ka jingma kaba khraw ia ki paidbah kiba iaid ba wan lyngba katei ka jingkieng.
“Namar katei ka jingkieng kala sniew bad tlot kumjuh ruh ka jingbun palat ki kali kiba kit mar khia kynthup ia u dewiong bad Maw-ramsong, katei ka jingkieng ka lah ban khyllem ha kano kano ka por", la kren shai ka report jong ki Engineer ka PWD.“Ban maramot te ka long kaba jynjar namar bym ioh don tiar shuh bad ngi kyrpad ia phi ban pynioh sanctioned na ka bynta ban thaw ia ka jingkieng da ka RCC", la ong kitei ki Engineer ha ka report ba la phah sha u Chief Engineer bad sha ka sorkar.
“Ka daw ka long ba kitei ka jingkieng ka la shah tynrah bunsien ha ki kali haduh ba saw tylli ki post ki la kdor bad kane ka jingkdor ka la pynkynriang ia katei ka jingkieng", la ong shuh shuh ka report,Ia kane ka jingkieng la shna ia ka ha u snem 1990 ha ka por ba u ma Simon Siangshai u long kum u MLA ka thain bad uba long ruh u PWD Minister ha katei ka por.
Ha katei ka thain, ymtang katei ka jingkieng kaba la sniew hynrei wat u surok WMR baroh shilynter ruh ua la sniew palat pud.
Ia ka jingkieng la shna ha ka por u ma Siangshai katba ia ka surok naduh Ladrymbai ter ter lyngba ka Musniang bad Mutong shaduh Kong-ong la shna da u ma Nehlang Lyngdoh, MLA ka thain bad PWD Minister barim, hynrei hadien ba kitei ki ar ngut ki la shah rem, la shu ieh bein ia utei u surok bad khamtam ia katei ka jingkieng.
“Ngi kyntu jur ia ka sorkar ban peit lem ia kane ka jingeh jong ki paidbah ka thain khnang ban lait noh kano kano ka jingjia ba sngewsih ia ki paidbah nongshong shnong", la ong u President, ma M.Siangshai bad Secretary, ma A Shylla jong ka 7-Shnong Welfare Organisation haba iakren bad u Rupang.
Shillong, 3’lyngkot:Ki nongtrei ka tnad ka kit ka bah ka sorkar jylla kiba don hapoh ka kynhun jong ki kaba la tip kum ka Meghalaya Transport Corporation Workers’ Union (MTCWU) ki la rai ban pynjur ia ka jingiakhih jong ki namar ka jingbym lah ka sorkar ban siew dep ia ka tulop jong ki da kaba sangeh treikam ha ki ar sngi kata ha ka sngi hat majai bad sngi balang bad nalor katei ka ar sngi ki la pynbna ba kan don ka jingsangeh treikam jong ki nongtrei katei ka tnad ha baroh kawei ka jylla.
Ki la rai ruh ba kin pyntip sha u myntri sorkar pdeng uba peit ia ka tnad ka kit ka bah u Nitin Gadkari.
Ki la ai por ia ka sorkar haduh ka 15 tarik u kyllalyngkot ba kan siew dep noh ia ka tulop jong ki kaba dang sahteng 3 bnai kata u risaw, naiwieng bad nohprah, ong u President katei ka Union u bah Erwin Sutnga.
U bah Sutnga u la ong ruh ba la bthah ia baroh ki nongtrei jong katei ka tnad kiba don ha Tura, Jowai, Williamnagar bad kiwei pat ba ki dei ban ia shim bynta ryntih ha katei ka jingiakhih.
Haba kdew ia kiba bun ki jingdkoh treikam jong katei ka tnad katei ka Union ka la dawa ruh ban dei ban thung noh da u Managing Director ba thymmai.
Shillong, 3’lyngkot:Bun tylli ki ing ki la julor ha ka jinghap phria kaba neh kumba shi kynta eiei ha ka shnong Mawlasnai, la iathuh ba u phria uba heh kat ka bol kriket u la pynjulor bun tylli ki ing ki sem ha kaba ka tin soping ruh ka la pei thliew bad ki jingthung jingtep ki la julor lut.
Ka HYC Raid nongrung Circle lyngba ka kyrwoh khubor na u Publicity secretary u bah Mitaling Mynsong u la pynpaw ka jingsngewkhia bad u la kyntu ia ki bor sorkar ban noh jingiarap ia ki ing kiba shah lynshop ha katei ka jingjia.
Nongpoh, 04 ’lyngkot:Da kaba sngewkhia halor ka jingshah khaii bein jong kawei ka khynnah sha ka kam awria, kaba dang jia shen ha Marvelene’s Inn, mynta ka sngi ka Khasi Students Union, North Khasi Hills District, ha Ri Bhoi District, ka pynpaw ia ka jingsngewkhia halor katei ka jingjia bad pynrem jur ruh ia kito kiba donkti ha katei ka kam beain, kaba long pyrshah ia ka hok longbriew man briew.
Kumban shu pynkynmaw hangne, katei ka khynnah kaba dang 14 snem ka la shah khaii beain na ka bynta ban pyndonkam ha ki kam Awria ha Marvelene’s Inn kaba don ha Nongbah Shillong bad halor katei ka jingjia la donkti da ki riew pawkhmat, ha kaba kumba ka la paw pyrthei ba wat u Bah Julius K.Dorphang, MLA ka Mawhati Constituency u la donkti ban leh kam awria jubor bad katei ka khynnah 14 snem.
Halor jong katei ka jingjia, na ka liang u samla Ferdynald K.Kharkamni, President ka KSU North Khasi Hills District Unit, u la ong ba ka seng hi ka pynrem jur ia kiba donkti ha katei ka kam khaii bein ia ki kynthei bad khamtam eh ia u Bah Julius K.Dorphang, uba dei u nongmihkhmat paidbah, ha ka jaka ba un long u ban iada ia ka jingshah lehbeiin ki kynthei, hynrei u dei pynban uba donkti ban leh ia katei ka kam, kaba long pyrshah ha ka imlang sahlang.
Kumta haba iadei bad katei ka jingjia, ka seng ka dawa ruh ia ka sorkar ba kan pynlong ia ka jingtohkit kaba kylluid, khnang ba baroh kito kiba donkti ha katei ka kam kaba long pyrshah ia ka hok ki kynthei ba kin ngat ki kyndon ain, khnang ba kan wanrah ia ka jingshngain jong ki kynthei hapoh ka jylla, u la bynrap.
Shillong, 4’lyngkot:Ka Meghalaya Pradesh Youth Congress hapoh ka jingialam jong u Richard M.Marak President ka la sdang ia ka Chaurahe pe charcha ban pynpaw pyrthei halor ka jingpynduh tyngka rim ka sorkar pdeng, ia katei ka jingialap paidbah ka la sdang na Tura mynta ka sngi.
Shillong, 4’lyngkot:Ka ïngbishar ka la pynmih ia ka hukum ba dei ban kem beit ia u MLA ka Mawhati u bah Julius Dorphang bad katkum katei ka hukum ba la pynmih ka dei kaba khlem jamin.
U SP ka East Khasi Hills u bah M.Kharkrang u la pynthikna sha ki lad khubor ba ki pulit ki la ioh hukum na ka ïngbishar ban kem ia u bah Julius Dorphang.
U SP u la pyntip ruh ba ki pulit haduh mynta ki dang wad ban kem ia u bah Julius.
U bah Julius Dorphang u la shah thwet ha ki pulit namar ka jingkynnoh ba u donkti bat shong lok jubor ia kawei ka khynnah rit, bad ia kane la ujor ejahar ia ka kyrteng jong u da ka State Commission for Protection of Child Rights (SCPCR) kaba pynshong nongrim katkum ka jingphla jong katei ka khynnah kaba shah leh beiñ.
Lah ban kdew ba u Julius Dorphang u dei u Chairman barim jong ka seng Hynniewtrep National Liberation Council (HNLC) shuwa ba un long MLA.Ki pulit ki la pynngat ia u ha ka kyndon aiñ section 366 (A) IPC bad ki la rejistar kes ha ka section 3 (a)/4 jong ka Protection of Children from Sexual Offences Act (POCSO Act) bad ka section 5 jong ka Immoral Trafficking Prevention Act (ITPA).
Shillong, 4 ’lyngkot:Ka Khasi Hills Autonomous District Council ( KHADC) ka la pyllait paidbah ia ka almanak jong ka ne ka Calendar, la pyllait ia ka da u bah L.G Nongsiej Chairman jong ka Council ha ka jingialang lyngkot kaba la long ha kamra treikam jong u.
Ha katei ka jingialang lyngkot la donlang u bah Donkupar Sumer, Hadrian Lyngdoh, Victor Rani kiba dei ki EM, u bah A.Shangpliang Legislative Secretary, M.Kharkrang Joint Secretary bad u bah B.Sohtun Deputy Secretary.
U bah Nongsiej haba kren ha katei ka jingialang u la iaroh ia ka jinglah ki ophisar ka Council ban pynbit pynbiang ia katei ka almanak kaba don ia ka dur ki dar kaba pyni ia ka jingitynnad ka ri Khasi.
Shillong, 4’lyngkot:Ka HSPDP ka la dawa ba u MLA ka seng Congress na Sohiong konstitwensi uba dei ruh u myntri ka tnad pohing ka sorkar jylla u bah HDR Lyngdoh u dei ban hiar shuki noh khnang ban ailad ba ka jingtohkit ia ka jingjia kaba la jia ha Guest House jong u ha Marveelyn Guest House kaba don ha Rilbong kan iaid beit iaid ryntih.
“Ngi pynrem ia katei ka jingjia ha Marveelyn Guest House, ngi dawa ruh ba u bah HDR Lyngdoh u dei ban hiar shuki noh khnang ba ka jingtohkit kan long kaba iaid beit iaid ryntih, ngi dawa ruh ba dei ban aiti ha ka kynhun tohkit kaba laitluid ba kan tohkit ia katei ka jingjia" ong u bah Witting Mawsor General Secretary ka HSPDP haba ia kren bad ki nongthohkhubor.
Shuh shuh ka seng HSPDP ka la pynrem ruh ia u MLA ka Mawhati u bah Julius Dorphang halor ka jingshah donkti jong u ha ka kam shonglok jubor ia kawei ka khynnah “Ngi dang khmih lynti ba u wan phai na ka kam Chairman jong ka seng HNLC da ka jingthmu ban tei ia ka ri bad ka jaitbynriew ym da kane ka rukom" ong biang u bah Witting Mawsor.
Ka kong Teilinia Thangkhiew MDC ka HSPDP na Mylliem konstitwensi ka la ong ba katei ka jingleh u bah Julius Dorphang ka la pyn pohdor ia ka kyrdan jong ki nongmihkhmat paidbah bad ka la ong ba ka Mawhati konstitwensi ka dei ban ai jingsneng ia u da kaba pynrem noh ha ka elekshon ka ban wan.
Ka HSPDP ka la pynpaw ba ka kyrshan ia ka jingdawa jong ka seng CSWO bad ka TUR ban pyrshah tyngeh ia katei ka jingjia.
Shillong, 04 ’lyngkot:Ka Public Accounts Committee (PAC), ka la kyntu ia ka sorkar ba ka dei ban thungkam sorkar na ka longing kaba khlad haduh hynniew ngut na ka jingshah bat ha ka ding ka MeECL ha shnong Nongthymmai Neng, Lyniong ha ki bnai ba la dep.
“Lada ym dei ba thung kam beit ha ka tnad sorkar, ka jingai bynta ban kyrshan ia ka longing ba kynduh ia kane ka jingjia dei ban ai kaba biang", la ong u chairman ka PAC u Bah Paul Lyngdoh mynta ka sngi.
Shillong, 4 ’lyngkot:Ka Public Accounts Committee (PAC) ka iing dorbar ka la khyllie biang ia ka bamsap ka tnad khlaw ha Mawpdai, R-bhoi hadien ba kane ka kam ka la thap pynjah rngai noh.
U chairman ka PAC u Bah Paul Lyngdoh u la ong ba ka tnad CID ka la pynbiang ia ka jingtohkit bad kan sa aiti ia ka kaiphod jong ka jingtohkit ha u bnai ban wan.
“Ki pulit ki la pynthikna ba kin pyndep ia ka jingtohkit bad ban aiti ia ka kaiphod ha kaba kut jong u bnai Rymphang", la ong u Bah Paul Lyngdoh hadien ba la wai ka jingialang ka PAC hynne ka sngi.
Ka PAC ka la bthah ia ka tnad pulit ban aiti ia ka jingiaid ka jingtohkit man u bnai khnang ban pynsted ia ka jingtohkuit halor kane ka jingkynnoh bamsap.
Ia ka jingtohkit la sdang naduh u snem 2012 hynrei haduh mynta khlem pat dep hynrei kane ka kam ka la khih biang hadien ba la tuklar ka PAC ha u 2016.
Halor ka bynta kaba don ha iing kashari, ka PAC ka la bthah ia ka tnad khlaw ka jylla ba kan leit buddien khnang ban pynbeit ia ki jaka ba la dep siew haduh T.8 klur.
Ka tnad khlaw ka jylla ka la pynlait ia ka pisa haduh T.8 klur sha u MLA barim ka Umroi u Bah SW Rymbai na ka bynta ka jaka ha Mawpalai kaba heh 1.78 sq km.
Shillong, 5’lyngkot:Wat la ki nongialam ka seng HSPDP ki la pynpaw sha ki nongthohkhubor ba katei ka seng ka ia tylli mlon mynta hynrei don pat napdeng jong ki kiba la pbuhrieh noh ia ka kyrteng jong ki, ki iathuh ba katei ka seng ka la don jingthmu la katto katne por ban pynhap shuki noh ia u President rangbah jong ka u bah Ardent M Basaiawmoit hynrei kin ym leh pat hak dak hynrei kin shu pynduna ia ka bor treikam jong u kum u President bad da katei ka jingle ki khmih lynti ba un sa thait bad jlep bad un sa shu ieh noh dalade hi ia katei ka kam.
La iathuh ba mian pa mian ki la sdang ban khyrwait suki jai jai ban pynjlep ia u bah Ardent ban bat kum u nongialam rangbah jong ki.
Dang mynhynin ka sngi haba kren ki nongialam HSPDP ki kren sha ki nongthohkhubor ha Shillong Press Club u nongialam rangbah jong ki um don lang hynrei jan baroh ki dkhot ka CEC ki la don lut.
U Rupang u la tih bniah ban tip balei u bah Ardent um donlang bad ki.
Haba ia kren bad katto katne ngut ki nongialam ki la iathuh ba ka jingialang CEC kaba la long mynhynin ka sngi ka la ai bor ha u General Secretary katei ka seng u bah Witting Mawsor uba dei ruh u nongaiktien katei ka seng ban leit kren sha ki nongthohkhubor.
Ki la iathuh ruh ba ka CEC ka la khang ia u bah Ardent ban leit kren sha ki kotkhubor, nangta ki la ong ba ka la pyrkhing ruh ba u President um dei shuh ban dang kren nangne shakhmat sha ki nongthohkhubor khlem da pynkupbor da ka CEC bad kaei kaba u hap ban kren ne shim rai ruh ka kdei beit ban iaid lyngba ka rai jong ka CEC.Haba twad jingmut na kaei ka daw ba la pyrkhing ia u bah Ardent ban kren sha ki kotkhubor- nyngkong ki la kyrngah ban iathuh hynrei kham hadien ki la ong ba namar bunsien haba u kren u kren ruh ia kaei kaba ka CEC kam shym la shim rai bad ki shim ba katei ka jingkren ka pynmih bun ki ishu kiba kiwei pat ki seng kin ioh lad ban khyrwait ia ka seng HSPDP bad ki kdew ba ia katei ki la mad ha ka elekshon MDC shiteng samoi ha kaba ki la ong ba katei ka seng ka rem ha ki konstitwensi bym poi pyrkhat ban rem tang na ka daw ka jingshah kynthah ha kiwei pat ki seng halor katto katne tylli ki ishu.
Mawryngkneng, 5 lyngkot:Katkum ka jingujor ba la ioh na ki kmie ki kpa bad ba ha iing jong kawei ka samla lud badang 17 snem ka rta bad bym kwah pynpaw kyrteng ka la shah leh beijot ha ka miet 1 tarik, ha ka por 9:00baje mynmiet ha Mawryng-kneng Mawmang ha ki 6 ngut ki runar; kita ki long u Sanlang Kharlukhi, Rimon Surong, Rekwestar Mukhim, Shan Dkhar, Sanbhalang Mawthoh bad u Banlumlang Rynjah.
Katei ka jingjia ka jia ha ka por ba ka dang wan bamja snem thymmai na iing i Nia jong ka bad dei ha ka jingdum synia jong ka miet, kitei ki runar ki la shim kabu ban leh ia ka kam riewkhlaw ban pynhun iaka jingkwah brai jong ka doh khlem dadon shuh ka jing iatiplem.
Na ka liang ka samla Grace Lanong President KSU Girls’ Wing ka la pynpaw bakum ka seng kadap daka jing sngewkhia kaba khraw baki kam thombor iaki kynthei khynnah ka nang kiew rasong kat nang mih ki sngi ki por kane ka la ktah shibun iaka burom ka ijot jong ka Jaidbynriew bad pynshongsyier ia ka imlang sahlang.
Na ka liang ka seng ka dawa na ka sorkar ban pynkhlain iaki bor jong ka Ain ban ai ka jingbishar kaba hok bad ban ai kilad jingiada kiba khlain iaki kynthei khynnah bad ka dawa naki bor jongka Ain ba ymdei ban ai jamin ia kiba donkti ha katei kam riewkhlaw.
Naka liang u President ka seng u samla Reallystar Nongspung, ula kyntu jur ia ki pulit bad ki bor jongka Ain baki dei ban thwet bad ban kem mardor ia kitei ki runar khnang ba ki kynthei khynnah jong ka shnong ka thaw bad ka thain hi baroh kawei kin lait na ka jing shongtieng shongsyier bad ha kajuh kapor u kyntu jur ia baroh lang khamtam ia ki kmie ki kpa ba ki dei ban pyrkhing bad peit pyrman bha iaka iaid kaieng bad iaka riam ka beit ki khun Kynthei haba ki la sdang kynrong Samla namar ba la kharoi bun palat ki riew shim kabu bad ki runar leh beijot ia ki Kynthei khynnah ha ka Imlang sahlang.
Pynshai u Sordar ka Mawryngkneng halor kam leh beijotU Sordar ka Mawryngkneng u Bah Peter J Lawai u la pynshai ba ka jingkynnoh kumba la paw ha ki lad pathai khubor, ba u la thmu ban pyniasuk ia ka khynnah ba shah leh beijot bad kiba shah kynnoh leh beijot, ka long kaba bakla.
Haba pynlait khubor hynne ka sngi, u Bah Lawai u la ong ba na ka liang jongu kum u nongsynshar shnong u pynrem jur ia ka jingjia bad ha kajuh ka por, u la ong ba ka shnong kan iarap katba lah ha kano kano ka bynta na ka bynta ka khynnah ba shah leh beijot.
Ha ka 1 tarik Kyllalyngkot, kawei ka khynnah ba 17 snem na Mawryngkneng, la kynnoh ba ka la shah leh beijot ha ki hynriew ngut ki runar.
“Nga sngewsih ban iohi ba ki don katto katne ki riew shim kabu kiba thmu ban pynjah burom ia nga bad ia ka dorbar bad ka shnong da kaba pynmih ia ka khubor kaba bym shisha, ba nga thmu ban pyniasuk bad byrngem da kumwei pat halor kane ka jingjia", la ong u Bah Lawai ha ka kyrwoh.
“Ngam shym la don kano kano ka jingpyrshang ban pyniasuk ne byrngem da kumwei pat hynrei nga la bthah ia ka khynnah bad ka longing ba kin leit pyntip sha ki pulit halor ka jingjia", la bynrap u sordar ka Mawryngkneng.
U la ong ba haba u ai jingmut ia ki ban leit sha ki pulit, kiba haiing ki la kwah ban leit rah ia ka khynnah sha Shillong ban shah sumar bad kane ka jia ha ka 2 tarik Kyllalyngkot bad ha ka 3 tarik kila leit shah sumar sha Shillong bad ha katei ka sngi ynda la wan phai na Shillong kila ujor ejahar ha ki pulit ha kaba ma u, kum u nongsynshar shnong u la leit synran lang.
“Nga la bthah ia kiba haiing hasem jong kiba leh ia kane ka kam sang ba kin leit aiti noh sha ki pulit khnang ban kin leh katkum ka ain", la ong u Bah Lawai.
Shillong, 4’lyngkot:Ka seng HSPDP ka la pynbna paidbah mynta ka sngi ba ka sospon 2 snem kynthih ia u MDC jong ka na Sohryngkham, u bah Pyniaid Sing Syiem.
Haba kren sha ki nongthohkhubor u General Secretary katei ka seng u bah Witting Mawsor uba dei ruh u MLA ka Mawshynrut konstitwensi u la ong ba ia katei ka rai la shim ha ka jingialang CEC ka HSPDP kaba la long mynta ka sngi.
U bah Mawsor u la ong ba ka daw ba la sospon noh ia u bah Pyniaid ka dei namar ba u pyrshah seng da kaba kren sharum shaneng pyrshah ia ka seng HSPDP bad katei ka jingkren jong u ka la pynsniew dur ia katei ka seng.
U la ong ba katei ka seng kam shym la pan jingshai satia lyngba ka jingthoh, hynrei la pyrshang ban pan jingshai na u da kaba khot sha ka miej jingiakren, hynrei ha katei ka jingiakren kam poi shano shano ruh naba u bah Pyniaid u la kob ia ki nongialam katei ka seng ba ki lah ban leh katba ki mon.
“U bah Pyniaid u la ong ia ngi, rai katba phi rai bad katba phi sngew dei, ngi la khot ruh ia u ha ka jingialang CEC hynrei um lah ban ai jubab" ong u bah Witting Mawsor.
Haba kylli na ki nongialam ka seng HSPDP kiba donlang khrui ha ka por ia kren bad ki nongthohkhubor ban tip kino kita ki kam pyrshah seng u bah Pyniaid, ka kong Teilinia Thangkhiew MDC na Mylliem konstitwensi ka la ong ba u bah Pyniaid u la leh pyrshah seng ha ka por elekshon MDC shiteng samoi da kaba kyrshan ia u kyrtong ka KHNAM na Laban-Mawprem konstitwensi ym ia u kyrtong ka seng HSPDP.“Ngi tip lyngba ka interbiw ba u la kren ha kawei ka lad pathai khubor ( T.V Channel), katei ka video ka don ruh hapoh Youtube mynta" ong ka kong Teilinia.
Ki nongialam katei ka seng ki la kren shai ba kim tip eiei shaphang ki kam ne ki jingiatyngkhuh jong u bah Pyniaid bad u President rangbah jong ki –u bah Ardent M Basaiawmoit hynrei ki la ong ba lada don ka jingiatyngkhuh kan dei beit ka kam shimet jong ki ym ka kam seng.
U MLA ka Nongstoiñ konstitwensi u bah Diosstar Jyndiang u la ong ba katei ka seng kan ym map iano iano ruh kiba leh pyrshah seng, “Kino kino kiba pyrshah ia ka seng, ngin weng beit" u la ong.
Lah ban kdew ba ha katei ka jingiakren bad ki nongthohkhubor ki nongialam ka seng HSPDP kiba donlang ki long u bah K.P Pangniang MLA ka Rambrai, u bah Samlin Malngiang MDC ka Sohiong, u bah Blanding Warjri MDC ka Mawthadraishan, bah Grossper Ryntathiang, bad kiwei pat.
Ha katei ka jingiakren ki nongialam ka HSPDP ki la pynpaw ruh ba mynta ha District Council ki kyrshan ia ka PDF ba ialam mynta da u bah Pynshngaiñ N Syiem CEM.Ka la ai khublei ruh ia baroh ki nongkyrshan radbah jong ka ha ka elekshon MDC shiteng samoi kaba la dep bad ka la ai khublei bad kitbok kit rwiang ruh ia u Dr.David R Syiemlieh ba u la shah thung kum u Chairman ka UPSC.Shillong, 4 ’lyngkot:Ki nongpang ki la sah ha ka umdum mynta namar ba ka card ka Megha Health Insurance Scheme (MHIS) kaba sam ka sorkar kam iaid kam shuh ha ki jaka sumar.
Haba pyrshang ban wad jingtip halor kane na tnad MHIS, la iathuh ba ka sorkar jylla ka la pynkut ia ka jingtreikam iaka MHIS card naduh u bnai Risaw ha kaba kim lah ban pynthymmai biang bad baroh ki card kim iaid kam shuh namar ba ka sorkar ka dang thmu ban pynthymmai haduh u bnai Lber ban wan.
Haba kylli kaei ka ban jia ia kito ki nongpang ba leit thiah pang mynta, ka jubab ka long ba kim lah leh eiei namar ba ka sorkar ka la pynbna ba ka card ka la iap bad kam iaid kam shuh bad kiba thiah pang ki hap ban sei katba lut na la pla lajong.
Ka card ruh kim lah shuh ban pynthymmai hynrei kin hap ban ap haduh ban wan hi ki nongtrei na ka MHIS ban pynthymmai ban pyntreikam ia kata ka Phase-III namar ba ka phase-I bad II, ka la kut, la iathuh na ki nongtrei haba twad jingtip.
Na ka liang ka Public Accounts Committee (PAC) ka la iakren ia kane hynne ka sngi bad ka la bthah ia ka tnad ka koit ka khiah ban pynbeit ia kane ka jingdkoh ban pynlait ia ki paidbah na ka jingkynduh jingeh.
“Donkam ban thaw ia ka jingtreikam ka ban iarap ia ki paidbah bad ban iada ia ki nongpang, ym ban shu ai mon ha ki kompeni", la ong u chairman ka PAC u Bah Paul Lyngdoh.
Shillong, 4’lyngkot:Hadien ba beh seng da kaba sospon ar snem kynthih ia u bah Pyniaid Sing Syiem-MDC ka Sohryngkham konsti-twensi, ki nongialam ka HSPDP ki la kren shai ruh ba u bah L.G Nongsiej MDC ka Nongstoiñ bad u bah Morningstar Mawsor MDC ka Mawshynrut kim dei shuh ki dkhot jong katei ka seng.
Ia kane la kren shai da u MLA katei ka seng na Nongstoiñ konstitwensi u bah Diosstar Jyndiang haba kren sha ki nongthoh-khubor.
Bun ki jingiakren ki la mih halor ka jingbeh briew ka seng HSPDP ha kine ki khyndiat por ba la leit, katei ka jingbeh briew ka la sdang naduh ka jingshah beh seng ka kong Fenela L Nonglait (ha ka por ba dang im u bah Hoping), nangta sa u bah L.G Nongsiej bad bah Morningstar Mawsor, ka la don ruh ka jingiakren halor ka jingshah beh seng u kyrtong barim jong ka na Mairang u bah Counsellor Wahlang.
Shuwa ia kane ka kong Gracemary Kharpuri MDC ka Nongshken ka la phet seng bad mynta pat shah beh sa u bah Pyniaid Sing Syiem.
Haduh mynta tang ki MDC ki la don haduh 3 ngut kiba la shah beh seng lait noh ka kong Grace kaba la phet hi.
U bah Jyndiang haba kren sha ki nongthohkhubor u la ong ba ka jingshah beh ki MDC bad ki nongialam jong katei ka seng ka dei namarba ki leit ia soh noh sha kawei pat ka kynhun khlem da kynjoh ktien na ka Party bad katei ka jingleh jong ki ka long pyrshah ia ka riti synshar jong katei ka seng.
Jowai, 4 lyngkot:Ka Dorbar Shnong Iooksi Iapkhla, myn hynnin ka sngi, ka la rai ban pynia khun da u samla Nehemayah Tyngkan sha ka Election MLA 2018 na ka 4th Mowkaiaw LA Constituency.
Ia kane ka rai la shim ha ka jingialang kaba la long mynhynnin ka sngi ha madan Phutbol Mooblang ha kaba da ki spah ngut ki rangbah ki longkmie bad ki samla nongshong shnong jong ka shnong Iooksi Iapkhla, ki la ia mynjur lang ban phah ia u samla Nehemayah Tyngkan kum u kyrtong ban iakhun pynshah ha ka MLA Election 2018.
Haba sdang jong ka jingialang la ioh ia ka jing kren na u samla Nehemayah Tyngkan ha kaba ula pynpaw hakhmat ki paidbah nongshong shnong ka shnong Iooksi Iapkhla ia ki jingangnud jong u ban iakhun kum u kyrtong haka election MLA kaba sa long ha u snem 2018.
Haba ai jing kren haka jingialang na ka liang u samla NehemayahTyngkan u ba dang shu dep risain dang shen na ka kam kum u Branch Manager ka Birla Sunlife Insurance Jowai Branch, ula ong ba ka thong kaba hakhmat eh jong u ban leh kum u nong mih khmat lada u jop ka long ban pynbha ia ki surok bad ki lynti ki syngkien hapoh ka Constituency namar kumba ka long mynta bun ki surok hapoh ka constituency ki la jot rathai ym don nongpeit ha kaba ki paidbah nongleit nong wan man ka sngi ki la ia ud ia khnium.
Ia kane ka jingialang hakane ka sngi la pyniaid da u Rangbah D.Nongrum uba dei u dkhot shnong.
Ha shwa ban pynkut iaka jingialang la ioh ruh iaka jing rwai ieid Ri ka “Ri Khasi Ri Jaintia".
Shillong, 23 Nailur:Hadien ba la mih ki jingkynrum kynram halor ka kam bam ar maloi ki nongmihkhmat paidbah kiba bat ha ka juh ka por ia ka kam MLA bad MDC kaba dang sahkut hapoh ka jingiatai ha ing Dorbar Thaw-Aiñ kaba ka kynhun myntri sorkar ka la pyrshang ban wanrah ia ka aiñ, u Rupang mynta ka sngi u la ioh ban ia kren bad uwei na ki nongmihkhmat ba la kham rangbah kane ka jylla u bah Bindo M Lanong, MLA bad MDC barim uba dei ruh u Working President ka UDP.La kylli na u bah Bindo hato ka long ne-em kaba lah ban ia kren hapoh ïng Dorbar Thaw Aiñ halor katei ka bynta, u bah Bindo u la ong ba ki lah ban ia kren namar ba kam don kano kano ka Aiñ laba la buh kyrpang la u nong mihkhmat u lah ne-em ban ia leh bad MLA bad MDC.“Katkum ka jingtip jong nga kam don ka jingkhang, ia ka jing iakren ki lah ban ia kren ban ia pyrkhat, ki lah ban leh hynrei ka jingkylli kaba mih mynta ka long lada ka wan ka jingshna Aiñ ka sorkar kumne ka aiñ ka sorkar ka lah mo ban shim noh ia ka jinglong MLA namar ia u MLA la thung katkum ka bor ka Election Commission bad ka Representative of People Act 1951" ong u bah Bindo.
Katkum ka jingong jong u u la ong ba ka District council kam shym don ia ka Representation of People Act ba la pyniaid da ka District Council, hynrei ki rukom pyniaid pat ki long kiba la pyrthuh bud katkum katei ka Act hynre kim don pat ia ka mynsiem jong katei ka Aiñ, “Lada ong ban risaiñ kum u MLA hato ka long ne em kaba lah ban pdiang namar la jied ia u katkum ka aiñ kaba la ithuh da ka Election Commission of India, lada u Risaiñ pynban kum u MDC ka long namarba kam don ia katei ka Aiñ" u la ong biang.
“Ka jingkylli kaba mih mynta ka long kumno yn lah ban pynkylla ia kane ka Aiñ namarba ka Representation of People Act 1951 kam dei ka Ain jong ka sorkar jylla hynrei ka dei ka Aiñ jong ka sorkar pdeng , ban phah risaiñ ia u MLA ba la jied da ka aiñ ka sorkar India ngam tharai ba kan ieng" ong shuh shuh u bah Bindo.
Katkum ka jingong u bah Bindo ka long ba lada jia ba kitei ki nongmihkhmat Ar maloi ki risaiñ na ka kam MDC kam don jingpher eiei, hynrei ka jingeh kaba mih pat ka long ba lada ki risaiñ ia ka kam MLA bad jied ia ka kam MDC hato ka long ne-em kaba lah ban pdiang namar ba ia ka elekshon MLA la jied katkum ka Representation of People Act katba ha District Council pat kam don katei ka aiñ.
Shillong, 23 Nailur:U MLA ka Nong krem u Bah Ardent M Basaiawmoit mynta ka sngi hapoh ka iing dorbar u la dawa ba ka sorkar ka la dei ban thaw skhim noh ban ai sha ki paidbah ba sah ha khappud ban thied suloi AK-47, khnang ba kin lah ban iada na ka jingwan pyndik jong ki riew kiengatiar bad ki pulit Assam.
Haba wanrah ia ka jingkylli halor kane ka phang u Bah Ardent, u la ong ba ki paidbah ki thain khappud ki la kynduh ia ka jingeh kaba suhsat bym tip shuh ban batai.
“Ngi la leit bunsien sha ki khappud bad ngi iohi ia ki ummat ba ki jaw namar ka jingshah lehbein bad shah pyndik ba har rukom", la ong u Bah Ardent.
“Balei ka sorkar kam lah ban ai skhim sha ki paidbah ba sah ha khappud ba kin thied AK-47″, la ong u Bah Ardent.
Halor kane ka bynta, u Myntri Rangbah u Dr Mukul Sangma u la ong ba ka sorkar ka sngewthuh ia ka jingsngewkhia jong u Bah Ardent bad ka la pynkhreh mynta ban buh shuh bun ki Police Outpost ha khappud bad ka Assam bad kan pynkiew kyrdan ruh sha ki police station.
"Ka sorkar ka la thmu ban buh shuh ia ki police outpost bad ban kyntiew kyrdan sha police station ha Mukhroh, Sahsniang, Psiar bad Raliang ha West Jaintia Hills", la ong u Myntri Rangbah.
Ha Ri-Bhoi kiba la thmu ban pynkiew kyrdan bad buh ia ka police outpost ka long ha Iew Mawroh, Byrnihat police station ban kyntiew sha ka police station.
Ha West Khasi Hills kan plie ia ka Police Outpost ha Langpih, bad ha Kyrsai bad ruh sha Garo Hills.
Ym tang ban buh ia ki hynrei na ka liang ka sorkar kan sa pynbiang ruh ia  ki tiar ialehkai kiba katkum kane ka juk mynta khnang ban ai ia ka jingshngain bad ka jingiada ia ki paidbah khappud, la ong u Myntri nrangbah.
Shillong, 22 Nailur:Da ka jingrai ka kyn hun myntri ban pyntrei kam ia ka Prevention of Disqualification of the Members Legislative Assembly of Meghalaya Amendment Bill, 2015 ne ka ain ban khang bam ar maloi ka la pynlong ia u mynri ka District Council Affairs u Bah HDR Lyngdoh ban khreh risain noh shen.
“Kum ka jingiadon bynta ha ka rai jong ka sorkar, nga la rai ban ialam ban risain nyng kong napdeng ki MLA ba long MDC.Ngan leit ai ia ka shithi risain lashai ka sngi hi", la ong u Bah HDR Lyngdoh.
U la ong ba kane kan pynkut noh ia ka jingkynnoh pyrshah ia u ba u kren da kumwei ha ka sorkar bad u kren da kumwei ha KHADC.“Ka jingrisain jong nga kan pynkut ia kane baroh", la ong u Bah HDR Lyngdoh.
Kiwei ki MLA kiba bam ar maloi ki long u Bah Stephanson Mukhim (Ind), Bah Ardent Miller Basaiawmoit (HSPDP), Bah Metbah Lyngdoh (UDP), Bah Pyngshngainlang Syiem (Congress), Bah Phlastingwell Pangniang (HSPDP), Bah Sanbor Shullai (NCP) bad u Bah Brolding Nongsiej (UDP).
Shillong, 23 Nailur:U Symbud Myntri Rangbah ka jylla u Dr Roytre C Laloo u la ong ba ka sorkar kam pat don ka jingthmu ban pynrung deficit shuh ia ki skul bym dei sorkar ha ka jylla bad ka daw, ka dei namar ba ka hiran pisa palat.
Haba jubab ia ka jingkylli ba la wanrah da u MLA ka Mawthad raishan Bah H Brolding Nongsiej hapoh ka iing dorbar mynta ka sngi, u Dr Laloo u la ong ba ia mynta ka sorkar ka dang pynleit jingmut ban pynbha ban pynbiang shwa ia ki deficit skul kiba la dep shimti ka sorkar bad hadien ba la lah ban pynbiang ia ki jingdon kam jongka, ka sorkar kan sa pyrkhat halor kane.
U Dr Laloo u la ong ba ia ki nonghikai deficit, ia ki nonghikai skul la siew da ka tulop katkum ka jingsiew ia ki nongtrei sorkar.
“Ki don 121 tylli ki secondary school bad 17 tylli ki higher higher secondary school kiba hap ha ka deficit ha ka jylla", la ong u Dr Laloo bad bynrap ba ia ki skul Secondary la pynrung deficit khadduh ha u snem 1995 katba ia ki higher secondary school la pynrung deficit ha u snem 2005.
Nalor kine, ki don ruh sa 2296 tylli ki skul ba shu ai grant ka sorkar ki bym pynrung ha ka deficit ha ka jylla.
Shillong, 23 Shillong:Ia ka Bill ban khang lad bam ar maloi ki MLA bad MDC la wanrah hapoh ka iing dorbar thaw ain mynta ka sngi hapdeng ka jingpyrshah jong ki dkhot khamtam kiba long MLA bad MDC ha kajuh ka por.
Mar ia ieng u Symbud Myntri Rangbah ka jylla ba peit ia ka ain Bah Rowel Lyngdoh ban rah ia kane ka Bill, ka Prevention of Disqualification (Members of the Legislative Assembly of Meghalaya) Amendment Bill 2015, u nongialam liangpyrshah u Dr Donkupar Roy u la ieng ban pynpaw ia ka jingpyrshah ia kane ka jingwanrah ia kane ka Bill namar ba ka por kam iahap watla ka jingthmu jongka, ka long kaba biang dei eh.
Hadien ba iania bad pyni da ki MLA, na ka liang u Lamphang ka iing dorbar u AT Mondal u la ailad ban rah ia kane ka Bill bad u la buh sngi ban iakren kham bha lashai  ka sngi.
Haba shim bynta ha kane ka jingiatainia, u Dr Don u la ong ba namar ba kane ka kam ka dang sah ha kti ka Kashari Meghalaya High Court, kam long kaba dei ban wanrah hapoh ka iing dorbar thawain bad ka dei ban ap ia ka rai ban mih na ka iing ka Kashari.
"Ym ju shah ia ngi ban iakren ia kano kano ka kam kaba dang sahteng ha ka kashari bad dei ban ap haduh ban da ioh ia ka rai na ka Kashari", la ong u Dr Don.
U la ong ba ka jingthmu kane ka Bill ka long kaba bha, hynrei ka por ba wanrah ia ka, kam pat iahap namar ba ki MDC kiba long MLA kin hap risain noh na ka kam shiteng lynti lada treikam kane ka Bill.
U Dr Don u la ong ba kan long kaba bha ia ka sorkar ba kan ap haduh ba u Lat un ai ia ka jingsngew jongu da ka jingbthah ka Kashari.
Haba jubab halor kane, u Myntri Rangbah ka jylla u Dr Mukul Sangma u la ong ba ka sorkar ka la shim ia ka rai ban rah ia kane ka Bill hadien ba la pyrkhat janai bha, ym dei kaba shu leh kyrkieh.
"Ka Kashari ka Meghalaya High Court ka la bthah ia u Lat ka jylla ban ai ia ka jingsngew jongu halor kane ka kam bad ka la buh ban pynlong ia ka jingbishar ha ka 29 tarik Nailur",  la ong u Dr Sangma.
U la ong ba ka Kashari ka la ai jingmut ruh ia ka sorkar ba kan shim da ka rai halor kane ka kam bad katkum ka jingsngew ka sorkar, ka long kaba biang eh ban wanrah noh da ka Bill",  la ong u Myntri Rangbah.
Kiba bun kiba iashim bynta ki pynpaw ba ka long kaba dei eh ka jingthmu jong kane ka Bill hynrei ka por kaba wanrah ia  ka, kam iahap satia ban pdiang.
U Chief Executive Member (CEM) ka Khasi Hills Autonomous District (KHADC) u Bah Pynshngain N Syiem uba dei ruh u MLA, u la ong ba u pdiang ia ka jingthmu jong kane ka Bill hynrei ym pat pdiang ban pyntreikam ia ka.
U la ai jingmut ba dei ban phah shwa sha ka Select Committee ka Assembly ban pynlong ia ka jingtwad jingmut khambha ban shim jingmut na ki MDC kiba shah ktah bad ki kynhun shwa ban iaid shakhmat.
U la ong ba ia kane ka Bill dei ban pyntreikam hadien ba la kut ka por jinglong MDC jong kiba mynta haduh u snem 2019.
Kumjuh ruh u Bah Ardent M Basaiawmoit u MLA/MDC ka Nongkrem u la ong ba ka Bill ka donkam palat hynrei ia mynta ym dei ban pyntreikam bad dei ban ailad haduh ban kut kane ka jinglong MDC ba mynta.
"Nga ialade nga sngewthuh ia ka jingkhia ka kam, nga la don ruh ka jingthmu ban iehnoh ia ka kam MDC hynrei ki paidbah kim pat shah", la ong u Bah Ardent bad bynrap lada ka don ka ain, ka suk ia ngi bad u paidbah ruh um nym phah shuh ban ialeh lang bad MLA bad MDC".
Katba u Bah Paul Lyngdoh u la ong ba ka jingthmu ban pyntreikam ia kane ka Bill kam pat iahap ia mynta.
“Hato ka long kaba dei haba ki nongialehkai kynjatbol kin mih ha madan ban ialehkai da ki kjat bad hadien shiteng ba la ialehkai, u referee un pynsangeh noh da kaba pynkylla ia ka ain ba dei ban ialehkai da ka kti", la ong u Bah Paul Lyngdoh bad namarkata, ka jingthmu ka long kaba biang hynrei ka sorkar kam dei ap shwa haduh ban kut syndon kane ka por jinglong MDC ba mynta.
Kumjuh ruh u Bah Metbah Lyngdoh u la pynpaw kajuh ka jingsngew watla u la don ka jingsngew bad ka jingthmu nalade ban iehnoh hi ia kane kam kham mynshwa.
U Bah H Brolding Nongsiej bad u Bah KP Pangiang ki la ai jingmut ba ka sorkar ka dei ban pyntreikam hadien ba kut kane ka jinglong MDC ba mynta haduh u 2019.
Shwa ia kane, ka CSWO hapoh ka jingialam ka president kong  Agnes Kharshiing ka la ujor PIL ha Meghalaya High Court ha u Risaw mynshem snem da kaba dawa ba dei ban pynduh noh ia ki MLA/MDC kiba bar ar maloi ba kynthup ia u Bah Stephanson Mukhim, Bah H.D.R.Lyngdoh, Bah  Ardent Miller Basaiawmoit, Bah Metbah Lyngdoh, Bah Pyngshngainlang Syiem, Bah Phlastingwell Pangniang, Bah Sanbor Shullai bad Bah Brolding Nongsiej.
Ka PIL ka la kdew ba ka rule 17(1) (a) ka Assam Autonomous District (Constitution of District Councils) Rules 1951 kam shah ban at ar maloi ia ki MDC.Nongstoin, 23 Nailur :Ka Dorbar Shnong Mawliehbah ka la phah da ka jingthoh sha u MDC ka Nongstoin halor ka jingsniew palat pud jong ka surok PWD na Maw langdep sha Mawliehbah, ia kaba naduh ba la shna haduh mynta khlem pat siang rong ne siang maw satia.
Kat kum katei ka jingthoh bala phah da u bah B.K.Sohlangpiaw Sordar shnong lem bad u B.S.Roy Nongphud Secretary shnong Mawlieh bah, ki la pynpaw ba na ka liang jong ka dorbar shnong hi baroh kawei ki la kyrpad ia u MDC ban thawlad lem na ka bynta ban pynbha ia katei ka surok.
Shuh shuh kila pynpaw ruh ba kum ka shnong na ka snem sha ka snem kila ju ia mih paidbah ban ia trei ia katei ka surok, hynrei kan shymla neh satia bad kaba la wanrah bad buh ruh ia paidbah nongshong shnong ha ka jingeh namar wat ki kali rit ruh kim lait satia ba kin iaid na katei ka surok.
Katei ka jingthoh ka pynpaw ruh ba lyngba ka jingsniew katei ka surok khamtam ha ki por slap kala long ka jingtim ia ka leit ka wan ki nongshong shnong khamtam ia ki khynnah skul, kumta ka dorbar shnong kala kyntu jur ia u MDC ba un thaw lad noh ban pynbha lem ia katei ka surok.
Shillong, 23 Nailur:Hadien ba la mih ki kynrum kynra kiba ia dei bad ka kam Ar maloi ki nongmihkhmat paidbah kiba bat ia ka MLA bad MDc ha ka juh ka por, ki MLA, MDC bad ki nong ialam jong ka seng UDP mynta ka sngi ki la shong jingialang kyrkieh ban ia kren halor katei ka kam.
Haba ia kren bad u Rupang hadien ba la wai katei ka jingialang u bah Bindo M Lanong Working President ka UDP u la ong ba ha katei ka jing ialang ka UDP ka la ia kren ba ym dei tang ki MLA kiba long MDC kiba bat ka mar maloi hynrei u la ong ba kiba bun bah ki MLA bad MDC Congress kiba bar ka mar maloi.
U la ong ba kiba bunbah ki MLA/MDC Congress kiba bat ia ki kam Chairman ne Co-chairman ne Vice Chairman ha ki tnad sorkar bapher bapher bad kine ruh u ong ba ba ki bam tulop ar maloi.
U la ai nuksa ba u bah Gabriel Wahlang u dei u MDC ba shu sieh da ka sorkar hynrei une ruh bam ar maloi na ka tulop MDC ruh u bam bad na ka kam Chairman ruh u bam tulop, “Kine ruh ki dei ki ar maloi, kam dei tang u Gabriel, ngi shu ai nuksa hynrei kiba bunbah ki MLA bad MDC Congress kiba bam ar maloi" ong u bah Bindo.
Ha katei ka jingialang u bah Bindo u la ong ba la ia kren ruh halor ka jingthmu ka sorkar ban pynthymmai ia ka aiñ Prevention of Disqualification Act 1972 ha kaba u la ong ba naduh ba wan ka sorkar jylla ha u snem 1972 ki la don bunbah ki MLA kiba long ruh ha ka juh ka por ki MDC hynrei baroh shi katta ym shym la leh eiei ia ki bad wat haduh u snem 2013 ruh ha ka por ba ki thep kyrteng ban ia khun elekshon kam shym la mih kano kano ka jingkhang pyrshah ia ki bad la pdiang suk mynsiem ia ka kyrteng jong ki.
U la ong ba ka jingiakhun elekshon jong ki kam dei kaba bakla , “Ym dei ba ki leh tuh leh thok lada de ban kyntait la dei ban kyntait ha ka por ba ki thep kyrteng, nga ruh nga sngew ia hap ia kata ba u wei u briew u dei ban bat tang kawei ka kam, hynrei to ai ba kan sdang naduh u 2019 keiñ, ka long kumba leh beiñ ia kine mynta , ki la pynlut ka bor ka sor, ki la pynlut ka por bad ki la pynlut ruh ka pisa ban ia khun ha ka elekshon MDC" ong biang u bah Bindo.
Haba la kylli aiu u don ban ong lada jia ba ka ïng Dorbar kan pass ia katei ka bill lashai ka sngi, “Ngi te ngim shah ban pass hynrei ba lada kin pass ruh ai ba kan treikam pat naduh u 2019" pynkut u bah Bindo.
Shillong, 23 Nailur:Ka AMSSASTA hapoh ka jingialam jong U babu Batista Lyngwa kaba long kawei na ki Seng kaba peit ba khmih na ka bynta ka bit ka biang jong ki nonghikai SSA ha ka Jylla, kan pynlong ia ka jingiaid jingsuk, ha ka 19tarik Risaw 2015.
Ka Association kam banse ban shim ia kane ka rai na ka daw ka jingbym shim khia ka sorkar ban kyntiew ia ka tulop jong ki nonghikai ba saw, ha ka jylla, kiba ka Association ka la dawa la katto kattne bnai mynta, ha kaba iadei bad kane ka Association ka la ioh ban iakynduh markhmat ia u myntri pule puthi, ha u bnai Jylliew mynta u snem ban pynpaw ha u ia ka jingeh jong ki nonghikai (4th Teachers) ha ka jylla ki iakynduh na ka daw ka jingrit ka tulop bad la buh ruh ia ka dorkhas, ha kaba iadei bad kane.
Kumba ka long mynta ki nonghikai ba saw, ha ka jylla ki dang ioh tang T.6000 shibnai katba kiwei pat ki nonghikai kiba lait na ki 4th teacher ki ioh T.9,900 shibnai.
Kane ka jingiapher ha ka jingsiew ia ki nonghikai kiba kiba hikai ha ka juh ka skul ka wanrah ia ia ka jingsngew khohnioh mynsiem jong ki spah ngut ki nonghikai ha ka Jylla.
Ha ka jingiakynduh jong ki nongialam ka seng, ia u myntri ka pule puthi, ha u bnai Jylliew mynta u snem u la kular ha khmat ki nongialam, ba ka Sorkar kan leh noh hi shen namar ka sorkar ka la dep pynbiang lut ia ki kot ki sla ba donkam.
Kumta ka seng, kam lah shuh ban iai shah iai ap ia kane, lada ka sorkar kam leh ei ei ha kine ki sngi ka AMSSASTA kan iaid shakhmat ia ki jingiakhih kumba ka la pynbna na ka bynta ka bit ka biang jong ki nonghikai 4th teachers ha ka jylla hi baroh kawei.
Shillong, 23 Nailur:Ha ka por 2:00 baje noh phai sngi ka la don ka jingtwa khyndew ha Lama Villa ka jaka kaba don kham sharum ka Lumdiengjri Police Station, ha katei ka jingjia ka kynroh jong kawei ka iing kaba ym shym la tip ia ka kyrteng jong ka trai hynrei ka trai ka dei kaba sah ha Wahingdoh, Shillong; kaba tap shiliang kaba la sah wai da ki khar Nepali.
Katei ka ing ka dei kaba long trai da ka Gunjan Lama hynrei la sah wai da ka Meenu Thapa bad ki khun jong ka.
Ha katei ka jingtwa khyndew ki la don 2 ngut ki kynthei kiba la iap bad uwei u khynnah rit uba la mynsaw, ki ar ngut ki kynthei kiba la iap ki dei kiba la tip kyrteng kum u ka Meenu Thapa, 45 snem bad ka Kalpana Thapa , 22 snem karta.
Ka kalpana ka dei ka khun jong ka Meenu katba u khynnah uba la mynsaw pat u dei u khun jong ka Kalpana bad u khun ksiew jong ka Meenu , utei u khynnah u dei uba dang 5 snem karta uba la tip kyrteng kum u Aditya Thapa.
Hadien shiteng kynta ba la jia katei ka jingjia u Rupang u la poi sha katei ka jaka kata ha ka por 2:30 baje nohphai sngi, hynrei ha katei ka por la lap ba ym pat shym la lah ban sei ia ki briew kiba don shapoh, bad dei ha ka por 2:50 baje nohphai sngi ba la sei nyngkong ia u Aditya u khynnah ba dang 5 snem karta bad ha ka por ba la sei ia utei u khynnah u la iam bad u la lynniar ‘Ama ama’ bad la iohi ia ki dak mynsaw kiba la mih snam na ki bynta ka khlieh jong u.
Tang mar ia sei ki bor ai jingiarap ba kynthup ia ka tnad Cvil Defence, Home Guard ryngkat bad ki pulit ki la pynkit wut wut ia u da ka 108 kaba la dep pynap lypa ha surok bad la leit rah sha Civil Hospital.
Hadien 10 minit kata ha ka por 3:00 baje noh sngi la ioh sei pat sa ia ka Meenu Thapa, ka mei ieit utei u khynnah bad la iohi ba ha ka por ba la sei ki kjat jong ka baroh ar liang ki la kdiah bad kam tip briew shuh ha kaba ki briew kiba don ha katei ka jaka ki la iathuh ba ka la iap, ia katei ruh la pynkit sha Civil hospital Shillong.
Ka la bam por kumba 1 kynta eie ia ki bor jingiarap sei sa ia ka met jong ka Kalpana kaba dang sahkut hapoh ha kaba la iohi ba la wanrah da ki Drill mashin ban pynpait ia ki maw kynroh kiba la ban ia ka met jong ka, dei ha ka por 4 baje janmiet ba la lah ban sei ia ka met jong ka kaba la shah ban kumba ar phut eiei shapoh ka khyndew.
Ha ka por ba ki bor ai jingiarap ki la sei ia ka Kalpana katei ak briew ka la dep iap lypa shapoh khyndew bad ia katei ruh la pynkit shapoh Civil Hospital, Shillong.
Katkum ka jingiathuh kiba sah marjan bad kitei ki 3 ngut ki la ong ba ha ka por ba katei ka jingjia ka la jia, ki don tang kitei 3 ngut ha ing, ha kaba ka Menu bad u Aditya ki don hapoh iing katba ka Kalpana pat ka dang saitjain ha bar, bad ha ka por ba ka kynroh ka hap ki ong ba ka la hap beit beit ha ka Kalpana bad ki la suba ba dei na katei ka daw ba ka la iap hashen.
U lok ka Kalpana bad u lok ka Meenu pat ki la ong ba kim shym la don ha iing namar ba ki la leit sha ki jaka bylla jong ki.
Lah ban kdew ba ha ka por ba u nongthohkhubor u poi sha katei ka jaka la iohi ba ha jrong katei ka iing ki kynroh ki la pait pdang bad ki la ang la i kumba kin sa hap noh bad la iohi ruh ba ki don ki iing paki dulan ha katei ka jaka kiba la or pait bad kiba buh jingma ia ki paidbah.
Shillong, 23 Nailur:   Ka jingiakhun jong u Myntri ka tnad District Council Affairs u Bah HDR Lyngdoh bad u MLA ka Mawphlang u Bah Kennedy C Khyriem ka la pynlong ia ka shuki Block Development Officer (BDO)ha Maw phlang Community & Rural Development Block ban shu sah thylli la lai bnai kynthih bad kane ka la buh jingeh ia ki paidbah ba donkam.
Ka ophis u BDO Mawphlang C&RD Block  ka la sah kumto bad la shu phah peit da u BDO ka Mylliem C&RD Block.
Ka la mih ka jingkynnoh ba kane ka jingsah thylli ka dei namar ka don ka jing iakhun hapdeng u Bah HDR Lyngdoh bad u Bah Kenney C Khyriem ban thung ia u briew ba ki don jingiadei.
Ka thymmei khu bor ka la ong ba kine ki MLA ka Congress baroh ar ngut ki ki kwah ban thung BDO da u briew jongki  bad ki iakhroh ia u myntri ka  Community and Rural Development Bah Prestone Tynsong ban pynngeit ia u.
Ha ka jingshisha, la iathuh ba ka sorkar ka la dep thmu ban thung ia u BDO ha katei ka Block, hynrei ka la sahkut hadien ba la ujor kine ki ar ngut ki MLA.Hynrei na ka liang u MLA u Bah Kennedy Khyriem u la kyntait ia kane ka jingkynnoh.
"Ha ka jingshisha, ka jingslem ban thung BDO ka dei namar bym don ophisar.
Baroh ngi la sngew khia ia kane ka jingslem ban thung BDO"la ong u Bah Khyriem.
U la ong ba la khmih lynti ba ka tnad C&RD kan thung noh ia u BDO hapoh kane ka taiew.
Ha kawei ka liang, ym pat ioh ban iakren ia u Bah HDR Lyngdoh namar ba u pynlip ia ka mobile.
Shillong, 24 Nailur:Ka sorkar jylla lyngba ka tnad kam pohiing ka la bthah ia baroh ki OC bad IC ba kin pynlong ia ki jingpahara da kaba iaid kjat bad ki kali ruh ban iada bad khang lad ia ki kam sniew kiba lah ban mih ha kano kano ka jaka ha ka nongbah.
Ka tyllong khubor na ka tnad kam pohiing jylla, ka la ong ba ka sorkar ka la hukum ruh ia ki pulit ba kin iaid pahara khnang ban khang lad ia ki riew sniew kiba thmu ban shim kabu ban thaw jingkulmar.
“Kino kino kiba lap ba leh beain ban thaw jingkulmar, ka jingiadih iabam pathar ha lynti syngkien, ha surok kiba lah ban pynwit ia ki paidbah, yn kem bad rah naphang sha thanat ban pynngat ha ki kyndon ain",la ong ka tyllong khubor na ka tnad kam pohiing.
Ka la ong ruh ba ki pulit kin peitngor bha ia kino kino ki jaka ba ialum paidbah bad la pan jingiatreilang ruh bad ki VDP jong ki shnong ki thaw ban tehlakam ia kane ka kam.
Ka tnad kam pohiing ka la ai bor ruh ia ki pulit ba kin pynlong ia ka jingkhynra ia ki jaka iadih kyiad beain, ki jaka die kyaid beain bad ban kem ia kiba leh pyrshah ia ka ain.
“Ka jingdon ka kor ring dur ne CCTV ha ka nongbah ka la iarap shibun ia ki pulit ban tehlakam ban ioh kem ia ki briew kiba don kti ha ki kam bymman ha kylleng ka nongbah", la ong ka khubor na ki pulit.
Katkum ka khubor na ki pulit, la don haduh 135 ngut ki briew kiba shah kem hapdeng u snem 2013 haduh 2015 haduh mynta ka sngi.
“Ki pulit kin iai bteng ban leh ia kane ban khang lad ia kino kino kam sniew", la ong ka tyllong khubor.
Shillong, 23 Nailur:Ka sorkar Meghalaya ka la pynlut kai da ki lak ha kaba thied ia u dawai pynbha symbai ia ki shynrang ne ZY-10 forte katkum ba la paw kaba la wanrah da u myntri ka koit ka khiah ha iing dorbar mynta ka sngi.
Na ki 20 lak tam ki dawai pynbha symbai ia ki shynrang ba la thied da ka sorkar, ki don haduh 61, 000 tylli kiba la shu pyut eiei khlem pyndonkam.
Katkum ka jingong u Bah Hek, kine ki dawai ki la shu pyut ei namar ba khlem sei na kudam ba la buh.
“Na ki 20,07,500 tylli ki dawai, 61, 000 tylli ki la pyut",  la ong u Bah Hek.
Ia une u dawai la thied ha u snem 2011-12.
U myntri u la ong ba ka jingthied ia une u dawai ka long ban ai sha ki briew ba donkam katkum ka jingdonkam.
“ Uwei u briew u hap ban dih 90 tylli u dawai na ka bynta 90  sngi ne lai bnai  kaba mut ba 19-20 hajar ngut ki shynrang kiba dih ia une u dawai ha ka jylla", la ong u Bah Hek.
Lah ban kdew ba ka tnad ka koit ka khiah ka jylla ka la pynlut palat T.7 klur ban thied ia une u dawai symbai shynrang ha u snem 2010-11 bad 2011-12 na ka skhim National Rural Health Mission (NRHM).
Ka jingtip ba la ioh, da ka seng Civil Society of Women Organisation (CSWO) ka la pyni ba ka tnad ha u snem 2010-11, ka la thied tang 500 tylli u dawai hynrei ha u snem 2011-12 ka la thied haduh 20, 075, 00 lak tylli.
Ha u snem 2010-11,  la pynlut tang T.20,12,500 lak katba ha u snem 2011-12,  la pynlut haduh T.7, 12,66,250 lur.
Uwei u song u shong dor T.355.
Ia ki dawai la sam sha ki hospital sha district bad ha u snem 2011-12 , ka East Garo Hills ka la ioh 400000  lak tylli, South West Garo Hills 350000 tylli, West Garo Hills 300000 tylli, West Khasi Hills 348000 tylli, East Khasi Hills 200000 tylli, Ri-Bhoi district 7500 tylli bad ia ka Jaintia Hills district  la sam 2000 tylli ki dawai.
Ia ka Civil hospital Tura la sam 10000 tylli.
Ka sorkar ka la jied ia ka Meghalaya Drugs Distributors na Tura ban long nongsam ia kine ki dawai ha ka   jylla.
Shillong, 23 Nailur:Ka AMSSASTA hapoh ka jingialam jong U babu Batista Lyngwa kaba long kawei na ki Seng kaba peit ba khmih na ka bynta ka bit ka biang jong ki nonghikai SSA ha ka Jylla, kan pynlong ia ka jingiaid jingsuk, ha ka 19tarik Risaw 2015.
Ka Association kam banse ban shim ia kane ka rai na ka daw ka jingbym shim khia ka sorkar ban kyntiew ia ka tulop jong ki nonghikai ba saw, ha ka jylla, kiba ka Association ka la dawa la katto kattne bnai mynta, ha kaba iadei bad kane ka Association ka la ioh ban iakynduh markhmat ia u myntri pule puthi, ha u bnai Jylliew mynta u snem ban pynpaw ha u ia ka jingeh jong ki nonghikai (4th Teachers) ha ka jylla ki iakynduh na ka daw ka jingrit ka tulop bad la buh ruh ia ka dorkhas, ha kaba iadei bad kane.
Kumba ka long mynta ki nonghikai ba saw, ha ka jylla ki dang ioh tang T.6000 shibnai katba kiwei pat ki nonghikai kiba lait na ki 4th teacher ki ioh T.9,900 shibnai.
Kane ka jingiapher ha ka jingsiew ia ki nonghikai kiba kiba hikai ha ka juh ka skul ka wanrah ia ia ka jingsngew khohnioh mynsiem jong ki spah ngut ki nonghikai ha ka Jylla.
Ha ka jingiakynduh jong ki nongialam ka seng, ia u myntri ka pule puthi, ha u bnai Jylliew mynta u snem u la kular ha khmat ki nongialam, ba ka Sorkar kan leh noh hi shen namar ka sorkar ka la dep pynbiang lut ia ki kot ki sla ba donkam.
Kumta ka seng, kam lah shuh ban iai shah iai ap ia kane, lada ka sorkar kam leh ei ei ha kine ki sngi ka AMSSASTA kan iaid shakhmat ia ki jingiakhih kumba ka la pynbna na ka bynta ka bit ka biang jong ki nonghikai 4th teachers ha ka jylla hi baroh kawei.
Shillong, 24 Nailur:Ka Komorrah Lime Stone Ltd, hapoh ka lama jong ka Komorrah Employees and Limestones Quarry’s Workers Union ki la pynrem jur ia ka jingkynthoh jong u Managing Director u bah JR Marboh ia ka seng.
Haba kren mynta ka sngi Palei sha ki lad pathai khubor, ka kong Champarry Warjri ka general Secretary ka seng ka la ong ba u MD u dei ban ai ka jing pynshai halor ka jingkynnoh ba ki nong ialam ka seng ki la byrngem ia ki ba bun ki nongtrei.
Ka kong Warjri, ka la ong ruh ba u MD u la kynnoh ba ka seng ka la byrngem ruh ia u lyngba ka jingthoh SMS ha ka phun jong u.
Na ka liang ka kong Warjri ka la ong ba u MD um lah ban shu kynnoh ia ka seng, hynrei u dei ban da wad jingtip ban lap ia ka jingshisha katkum ka juk mynta.
Shuh shuh na ka liang jong ka seng ka la dawa ba dei ban weng noh mardor ia u MD uba la bam klop ia ka tulop jong ki.
“Naduh u bnai Naitung 2015 ngi khlem ioh ia ka tulop bad kane ka la buh jingeh ia ngi," la ong ka kong Warjri.
Ka seng ka la dawa ba dei ban pyllait noh ia ka tulop kaba lai bnai jong ki nongtrei 143 ngut baroh.
La ban kdew ba ka Komorrah Lime Stone Ltd, hapoh ka Lama Komorrah Employees and Limestones Quarry’s Workers Union, ki la ujor puk sha ki bor pyniaid halor ka jingshah lehbein jongki ba har rukom ha u managing director ha ophis ha Lachumier.
U President ka Union u Bah Michael Musahari, u general secretary Bah Charparty Warjri ki la kynnoh ba ki bor ba dei peit kane ka kompeni kim shym la ai ia ka pisa ba ki aplai ia ka ram naduh u snem 2013 bad 2014 bad ka pisa jong kito kiba la shong thait.
“Kim siew ia ka arrear bad khlem pynkiew tulop kumba ka dei naduh u Naitung 2014 bad ki la kyntait ban pyntreikam ia ka dor bylla par ba la buh da ka sorkar", la ong kine ki nongialam ha ka jingujor ba la ai ha u managing director ka kompeni.
Ki la ong ruh ba ki la pynduh ia ka bonus ba ju ioh 20 percent man u snem nalor ba kim siew ia ka LTC la lai snem naduh u 2013 haduh 2015.
Ki la kynnoh ruh ba ia ka tulop jong u bnai Nohprah 2011, ki la dep shna hynrei khlem pat ai haduh ba la poi sha ka jingiakren iasuk ban tuklar da u MLA ka Sohra u Bah Titosstar Well Chyne.
Ki la dawa ba dei ban ai ia ka PF sha ki dkhot khnang ban tip ia ka jingioh pisa shwa ban leit buh sha ka pisa jongki kumba ju long.
Ki la dawa ruh ba dei ban weng ia ka jingpynduh ia jingthung pura ia ki nongtrei bad ka jingioh kiew kyrdan ki nongtrei namar ba ki la thung pura ia kiba dang shah hikai ki bym pat don ia ka jingtbit.
“Ki la pynkiew kyrdan ruh haduh lai ne saw sien kaba la palat ia u pud", ki la kynnoh.
Kawei pat ka jingujor jong ki, ka long ba ka bor pyniaid ka la siew tulop ia ki nongtrei horticulture palat T.3 klur haduh ba la pynduh tulop pat ia ki nongtrei par.
Ki la kynnoh ba ki bor pyniaid ki la thok ruh ba ki pyni ba don 6 lak ha ka account haba tang ka tulop ban siew ia ki nongtrei pat kam don jingmih.
Shillong, 23 Nailur:U bah HDR Lyngdoh u la phah ia ka shithi risaiñ na ka kam MDC mynta ka sngi sha u Chairman ka KHADC u bah Mansturdy Nongrem, u bah HDR um shym la wan ban aiti dalade hi ia ka shithi risaiñ hynrei u la phah da u Personal Secretary jong u ban leit ai sha u Chairman ka KHADC.Ha ka jingiakren bad ki nongthohkhubor mynta ka sngi hadien ba la oh pdiang ia ka shithi risaiñ u Chairman ka KHADC u bah Mansturdy Nongrem u la ong ba um pat pdiang ia katei ka shithi risaiñ jong u bah HDR Lyngdoh bad un dang hap ban peit sani bha bad hadien ba la dep peit sani bha u la ong ba un shim ia ka rai la un mynjur ne –em bad hadien ba la mynjur, u la ong ba un hap ban phah sha u Lat ka jylla.
Hynrei katkum ki tyllong khubor ba la ioh lum pat la iathuh ba katei ka jingphah shithi risaiñ jong u bah HDR ka long tang ban pyndep ia ka kamram kaba u la dep kren sha ki nongthohkhubor mynhynnin ka sngi, hynrei u la phah la ka phah sha ka shithi risaiñ sha u Chairman, hynrei ha kajuh ka por un ap pat ia ka khubor ka ban mih na ka jingiatai hapoh ïng Dorbar lashai ka sngi ka 24 tarik u nailur bad lada jia ba ka ïng Dorbar kan ym lah ban pass ia ka Bill kaba la wanrah da ka liang synshar katei ka shithi risaiñ jong u kan iap noh bad u Chairman un pynmih ia ka rai ba un ym pdiang hynrei lada jia ba ka ïng dorbar kan pass ia katei ka rai, ka lah ban mih na rai na u Chairman ba un phah noh sha u Lat ka jylla ia katei ka jingtip ba la risaiñ bah HDR Lyngdoh.
Lah ban pynkynmaw ba shisngi shuwa ban phah ia katei ka shithi risaiñ u bah HDR Lyngdoh u la dep pynbna sha ki lad khubor ba ma u kum u myntri ba bat ia ka District Council Affairs u kloi ban lamkhmat ia ka rai ban risaiñ noh kum u MDC ban pynpaw ia ka jingbym sngew iahap ia ka jingbat kam ar maloi ki nongmihkhmat paidbah.
Shillong,24 Nailur:Tang hadien khyndiat kynta ba ka Ing Dorbar thaw-ain ka jylla ka la pass ia ka aiñ Prevention of Disqualification (Members of the Legislative Assembly of Meghalaya) Amendment Bill, 2015, u bah P.N.Syiem, CEM ka KHADC u la ong ba un sa shim ia ka rai ba khadduh jong u la un risaiñ na ka kam MLA ne MDC hadien ba u la dep ban ia kren bad ki nongkyrshan jong u kumjuh ruh bad kiba ha iing hasem lajong.
“Haba shim ia ka rai, nga kwah ban buh hakhmat ia ka jingmyntoi jong ka ri bad ka jait bynriew bad ka jing myntoi shimet shadien, nga tip ba kane ka dei ka por kaba ka jaitbynriew ka ia kynduh jingeh namar ba ka don ka jingthmu ban pynthud ia ka riti ka dustur kaba ju leh naduh ki por uba rim haduh mynta" ong u bah Pyn shngaiñ haba kren sha ki nongthohkhubor hadien ba la wa ka jingialang sam sanad ha Khasi National Dorbar Hall mynta ka sngi.
U la ong ruh ba um kwah ban ieh noh tang shiteng lynti ia kane ka jingiakhun pyrshah ia ka jingthmu ka sorkar jylla ban thaw-aiñ ha ki bynta kiba dei ka sobjek jong ka District Council khamtam ha kaba ia dei bad ka jingpynkupbor ia ki Rangbah Shnong.
“Nga sngewthuh ba kane ka dei ka por kaba jwat bha ha ka jingim jong nga, hynrei kum u nongialam nga long uba la khreh ban len lade na bynta ka bit ka biang jong u paidbah lajong bad nga tip ruh ba ka don ka jingkhmih lynti kaba khraw ia nga ban pyndep ia kane ka kam" u la ong biang.
U bah Pynshngaiñ u la ong ruh ba ia mynta un dang hap ban ia phylliew jingmut bad ki nongiasaid Aiñ la ka don lad ne-em ban leit sha iing bishar ban ia khun pyrshah ia katei ka bill kaba la pass.
Haba la kylli hato katei ka jingleh ka sorkar ka pynbitar ne-em ia u kum uwei na ki nongmihkhmat ka seng Congress u bah Pynshngaiñ la ong ba um kwah ban ong eiei halor katei ka bynta hynrei u la ong “Nga tharai ki paidbah ki tip kham bha ia ka jingmut jong ka sorkar".
U la pynpaw ruh ka jingsngewsih ia ka sorkar namarba kam shym la sngap ia ka jingai jingmut jong u ba kane kam dei ka por kaba biang ban wanrah ia kaba kum katei ka aiñ.
“Ha ka por elekshon ha District Council, ym shym la khang lad ia ki MLA ban thep kyrteng , mynta pat ngi kylla soh pdung ma ngi ki MLA, ia katei ka bill dei ban pyntreikan ha ka jingshisha hadien ba la kut ka samoi treikam jong ngi" u la ong haba pynpaw da kaba ong ruh ba ia katei ka bill ha ka jingshisha la dei ban phah sha ka select Committee shuwa ban pas ia ka.
Haba kren shuh shuh halor ka jingpas ia katei ka bill mynta ka sngi u la ong ba ka long kaba sniewbok ba ka sorkar ka la wanrah jubor tang namarba ka don hapdeng ka jingbun paid.
Shillong, 24 Nailur:Hadien ka jingrisaiñ u bah HDR Lyngdoh uba dei u MLA/MDC ka Congress na Sohiong Konstitwensi uba long ruh ha ka juh ka por kum u myntri sorkar uba peit ia ka tnad DCA, mynta ka sngi pat la bud sa ka jingrisaiñ u bah Ardent Miller Basaiawmoit uba dei u MLA/MDC ka HSPDP na Nongkrem Konstitwensi.
Hadien kitei 2 ngut ki lad khubor ki la iathuh ba kin dang don kiwei pat ki MLA ki ban risaiñ noh na ka jinglong MDC jong ki ha kaba la iathuh ba Ma Stephan Mukhim MLA/MDC u lah ban risaiñ noh lashai ka sngi kum u MDC ka JHADC bad la ong ba u bah Sanbor Shullai ruh u lah ban risaiñ noh  ha kane ka taiew ban wan.
Katkum ka jingtip ba la ioh lum la ong ba baroh ki MLA kiba bat ia ka kam MDC ki la pynkhreh ban risaiñ noh ha kane ka taiew ban wan hynrei haduh mynta ym pat lah ban pynthikna ia u Chief Executive Member ka KHADC u bah Pynshngaiñ N Syiem ha kaba la ong ba mynta utei u khliehduh ka KHADC uba dei ruh u MLA ka seng Congress na Mawsynram konstitwensi u dang don ha ka jingkulmar jingmut bad um pat lah ban shim rai la un risaiñ na ka kam MLA ne na ka kam MDC.Kumba ka long mynta ki lad khubor ki la iathuh ba u bah Pynshngaiñ u dang pan jingmut na ki nongaibuit ia u bad kumjuh ruh la ong ba u dang don hapdeng ka jingiakren bad ki para MDC halor katei ka kam ba kin ai jingmut kaei kaba dei ia u ban leh la un risaiñ ia ka kam MLA ne ia ka kam MDC.Lah ban kdew ba ki don 8 ngut ki nongmih khmat bam ar maloi ha kane ka jylla kiba long MLA bad ha kajuh ka por kiba long MDC hynrei na ki 8 ngut mynta 2 ngut ki la dep ban risaiñ kata u bah HDR Lyngdoh bad u bah Ardent M Basaiawmoit bad kaba sa mynta sa 6 ngut ba kynthup ia u bah Brolding Nongsiej ka UDP, u bah Metbah Lyngdoh ka UDP, u bah K.P Pangniang ka HSPDP, u bah Pynshngaiñ N Syiem ka Congress , u bah Sanbor Shullai ka NCP bad u bah Stephan Mukhim ha Jaintia Hills.
Hynrei kham hadien mynta ka miet u Rupang u la ioh jingtip ba ki don 4 ngut ki nongmihkhmat kiba la pynkhreh ban kiew ïng lieh ïng saw halr katei ka kam ban ia khun lyngba ka Aiñ ha kaba la ong ba kitei ki saw ngut kin ia don ha kajuh ka liang, bad kitei ki saw ngut la ong ba ki dei u ba Pynshngaiñ N Syiem ka Congress, u bah K.P Pangniang ka HSPDP, u bah Metbah Lyngdoh ka UDP bad u bah Brolding Nongsiej ka UDP.Jowai, 24 Nailur:Kum ka dak ban rakhe ia ka lyngkhuh snem ka jingkhlad noh ki ar ngut ki briew ba lui lui kiba dei ki trai shnong ka shnong Wapungskur, ka Dorbar Shnong Wapung skur ha ryngkat ki seng bhalang ki la pynlong ia ka jingleh burom ban kynmaw ia katei ka sngi ba dum kaba la jia shi snem mynta ha Mookhep ha kaba ki pulit ka East Jaintia Hills kila siat iap ia kitei ki ar ngut, u Derest Siangshai bad ka Setmon Phawa ha ka por ba ka don ka jingiakhih paidbah ban pyrshah ia ka jingkhang tih dewiong ka NGT kaba la jia ha Mookhep.
Mynta ka sngi, ka Dorbar Shnong ka la pynlong ia ka jingleh burom bad kynmaw burom ia kitei ki ar ngut da kaba pynlong ia ka jingkhang shnong haduh ka por 2 baje noh phai sngi nalor ka jingialang bad ka jingleit buh syntiew.
Ia ka jingialang la pynlong ha ka jaka kaba la jia katei ka jingjia mynshemsnem.
Ia ka jingialang la pyniaid da u Chairman ka shnong, u ma Rishot Rymbai ha kaba la ioh ruh ia ka jingkren na ki nongialam sengbhalang bapher bapher naduh ka JSM, EJNC, MPUF, HNYF (EJH), HANM (JHD), RJYF bad ka HYC.U samla Nickson Dohling haba kren ha ka jingialang u la ong ba ka seng ka dawa ba ka sorkar kan dei ban kynmaw burom ia kitei ki ar ngut da kaba pynbna shuti man la u snem ha East Jaintia Hills District.
“Kiba la shim ia ka jingim ba kordor jong kitei ki ar ngut ki paradoh parasnam ba lui ki dei ki briew sorkar kiba bat ia ka ain bad ngi dawa ba ka sorkar ka dei ban pynbna shuti man la u snem kum ka dak ban burom ia ki", la ong u samla Dohling uba la bynrap ruh ba ka seng kan sa phah ruh da ka jingthoh sha ka sorkar halor kane ka jingdawa.
Hadien ka jingialang paidbah ha katei ka jaka, ki San tylli ki sengbhalang ki la plie don pyrda ruh ia u mot sah kynmaw ia kitei ki ar ngut ia uba la tei ha jan katei hi ka jaka.
Ia ka jaka kaba la tei ia utei u mot la ai sngewbha da ka dorbar shnong ka shnong Mookhep.
Ia utei u mot la plie pyrda da u Rangbah shnong ka shnong Mookhep, u ma Denis Siangshai ha ryngkat ka jingiadonlang u Secretary katei ka shnong u ma Francis Dkhar, ki nongialam sengbhalang, ki ba haiing hasem bad ki paidbah ka shnong Wapungskur bad kiwei kiwei.
Hadien ka jingplie ia utei u mot ka la don ka jingiaid paidbah ha ryngkat ki banner bad ki syntiew naduh ka tei ka jaka shaduh lum jingtep ka Balang Presbyterian Wapungskur ban leit buh syntiew ha ki jaka tep jong kitei ki ar ngut.
Ka dorbar shnong bad ki sengbhalang haba kren ha ka jingialang ki la pynpaw ia ka jingsngewkhia halor ka jingbym shym la shim khia ka sorkar ban phah tohkit halor katei ka jingjia.
Kum ban shu pynkynmaw ba ka sorkar jylla hapoh ka jingialam u Dr.Mukul Sangma kum u Myntri rangbah u la pynbna ban siew 3 lakh ka bai lutsan sha kiba haiing hasem kitei ki lanot bad mar mar u la hukum ruh ia ka Magisterial enquiry, hynrei katei ka Enquiry jong u Magistrate SS Syiemlieh la kyntait namar ba ka kam biang satia bad hadien katta, la thung pat biang sa kawei pat ka jingtohkit kaba la sahteng haduh mynta.
“Ngi donkam ia ka jingbishar kaba hok bad ngi kwah ban tip mano ba la pyniap ia kitei ki paradoh parasnam jong ngi", la ong ka jingthoh ha ka banner nalor kiwei kiwei pat ki jingthoh.
Mynta ka sngi ki pulit ka East Jaintia Hills ruh ki la long kiba phikir bha ban peitngor ia ka suk ka sain ha ka District.
Ha ka por 2 baje noh phai sngi pat ki San tylli ki seng bhalang ki la pynlong ia ka jingialang paidbah ha katei ka jaka bad ha ka por 5:30 pm ki la pynlong pat sa ia ka jingthang mombati ha utei u mot ba dang shu dep shna da kitei ki seng.
Shillong, 24 Nailur:Ka Myntri sor ka jylla ka Kong Ampareen Lyngdoh ka la ong ba ka sorkar kan sa buh da kawei ka tnad kaban peit ia ka jingshna iing shna sem shabar u pud u sam hapoh 50 sq km jong ka MUDA kiba hap hapoh ka Shillong Master Plan.
Haba jubab ia ka jingkylli ba la wanrah da u MLA ka Mawlai Bah Embhahlang Syiemlieh hapoh ka iing dorbar mynta ka sngi halor ka jingtuklar ka MUDA shabar ka Shillong Municipal Board (SMB), ka Kong Ampareen ka la ong ba ka sorkar kan ai ban peit ka MUDA tang ia ki jaka hapoh 50 Sq Km na ka 173 Sq Km jong ki jaka ba hap ha Shillong Master Plan bad 123 Sq Km, yn aiti ban peit da kawei ka tnad.
“Ka jingpynmih pynbna ba la pynrit ia ka jaka jong ka MUDA sha ka 50 Sq Km na ka 173 Sq Km kam mut ba la weng ia ka Shillong Master Plan", la ong ka Kong Ampareen bad bynrap, ba ka sorkar ka la pynkhreh ban buh da kawei ka tnad kaban peit ia kine ki jaka kiba lait na ka MUDA tang kiba hap ha ka Master Plan.
Na ka liang u Bah Embhahlang u la buh jingkylli hato ka sorkar ka pynrit ia ka pud u sam ka MUDA tang lada pynlong ia ka jingiakhih da kaba kdew ia ka jingialang ba la pynlong u Bah Ardent halor kane ka kam.
U la ong, “Nga pyrshah jur ia ka MUDA ba kan wan sha Mawlai bad ki paidbah ruh ki pyrshah".
U la dawa ba ka sorkar ka dei ban weng noh ia ka jingpynbna ka MUDA ba dang shen bad dei ban khot shwa ia ka jingiakren bad ki bor shnong bad ki paidbah halor kane ka kam.
Na ka liang u Bah Ardent M Basaiawmoit pat u la dawa ba ka sorkar ka dei ban pynmih ia ka jingpynbna paidbah kaba shai halor kane khnang ban lait na ki jingsngewthuh bakla jong u paidbah.
“Pynmih ia ka jingpynbna ha ki lad pathai khubor da kaba batai bniah khnang ba ki paidbah kin sngewthuh", la ong u Bah Ardent.
U la ong ba la mih bun ka jingkynnoh ia u ba u la iashah sorkar bad u la khot ia ka MUDA tang namar ba la pdiang ia ka 50 Sq Km ban hap ha ka MUDA.Hynrei na ka liang u Myntri Rangbah u Dr Mukul Sangma u la ong ba un sa lum ia baroh ki seng sain pyrthei bad ki nongialam ban iakren ia kane ka kam ha kine ki sngi ban iakren kham bha.
Shillong, 24 Nailur:Mynta ka sngi ka Hima Mylliem ka la sam sanad ia ki Rangbah Shnong kiba hap hapoh Sor bad khap sor, la sdang nyngkong ha ka por mynstep ia ka jingsam sanad na ka ophis ka hima Mylliem kaba don ha Mawkhar ha kaba la sam ia ki Rangbah jong ka Dorbar pyllun ka Upper Shillong kiba don 19 ngut bad ka dorbar Pyllun Nong thymmai kaba don 14 ngut ki Rangbah Shnong bad kham hadien naduh ka por 12 baje la sam ia ki Synjuk ki Rangbah Shnong Sor bad khap sor kiba don 30 ngut na ki 29 tylli ki Dorbar Shnong ha Khasi National Dorbar Hall.
La sam ia ka sanad ryngkat ka jingpynbam smai da u Syiem ka hima Mylliem u Pa’iem Latho Manik Syiem ha ryngkat ka jingdon u CEM ka KHADC u bah Pynshngaiñ N Syiem, u EM Elaka u bah Lamphrang Blah, EM Labour u bah Banteidor Lyngdoh, u bah Adelbert Nongrum MDC Jaiaw bad u bah James Ban Basaiawmoit MDC ka Mawkhar-Pynthor Umkhrah nalor ki Rangbah Shnong bad ki myntri ka Hia Mylliem.
Ha ka por mynstep pat ha ka por ba sam sanad ia ki Rangbah Shnong ka Nongthymmai Pyllun la donlang u MDC ka Nongthymmai u bah Latiplang Kharkongor.
Ha katei ka jingsam sanad hapoh Khasi National Dorbar Hall ki Rangbah Shnong kiba la ioh sanad ki kynthup ia u President ka Synjuk ki Klhieh Nongsynshar ka Bri u Hynniewtrep u Dr.Werlok Kharshiïng bad kiwei pat.
Nalor ki nongkren ba kynthup ia u ban P.N Syiem kiba la kren ha katei ka jingialang sam sanad u bah R.L Blah Secretary ka Synjuk Ki Rangbah Shnong u la pynkynmaw ba ha ka por ba ki Rangbah Shnong nyngkong eh ki leit ban ia kynduh ia u Lat ka jylla u la ong ba u Lat ki buh ki kyntien bad ki jingkylli kiba la pynkthang ia ki Rangbah Shnong ha kaba u la ong ba ka Synjuk Ki Rangbah Shnong ki dei ki kynhun ba 17 ban ia kynduh ia u ha kane ka jylla naduh ba u wan ban shimti kum u Lat bad u la iathuh ruh ha ki ba kiwei ki kynhun kiba la wan ia kynduh ia u ki la kynnoh ba ki Rangbah Shnong ki dei ki briew kiba jakhlia tam bad kiba bamsap tam ha kane ka jylla bad kiba heh tang ka dawa pisa.
Hynrei u bah Blah u la ong ba ki Rangbah Shnong kiba la don ryngkat kit kiba la kham rangbah kum u bah S.D Khongwir ki la jubab ia u Lat ba ha kawei ka kriah soh lah ruh ban don ki soh kiba pyut bad ki don ruh kiba bha.
U la ong ba ha katei ka jingleit ia kynduh ia u Lat ki la ongia u ba ki donkam ia ka jingthuh ia ka Dorbar Shnong ym ia ki Rangbah Shnong ne ia ki bad hadien katei u la ong ba u lat u la weng noh ia kitei ki jingkren jong u.
Katba u bah Pynshngaiñ pat u la kren ia ka jingdonkam ia ka jingiatreilang jong ki Dorbar Shnong, Dorbar Raid, Dorbar hima ha ka juh ka shatri khnang ban lah ban ia khun ia ki um saw kiba thmu ban wan tyllep nadiang na mon.
Shillong, 24 Nailur:U Myntri Rang bah ka jylla u Dr Mukul Sangma u la pynthikna ba ka Loka yukta kan sa treikam noh shen ha ka jylla namar ba ia ki jingdonkam baroh la dep pynkhreh.
Haba jubab ia ka phang hapoh ka iing dorbar ba la wanrah da u Bah Ardent M Basaiaw moit mynta ka sngi, u Dr Mukul u la ong ba ka jingpynslem ban pyntrei kam ka Lokayukta ka dei namar ba don ki katto katne ki bynta ba ka sorkar ka donkam ban pynbeit.
“Ngi sngewthuh ia ka jingngiah bad ka jingeh jong ka kam bamsap kaba ki paidbah ki la iakren bad iakynduh ha kine ki sngi bad ka dei namarkata ia ngi ban weng noh ia kane ban ai ia ka jingshaniah bad ka jingshakri ia ki paidbah ha ka rukom kaba khuid “, la ong u Myntri Rangbah.
Ia ka Meghalaya Lokayuka Bill la pdiang da u Lat ka jylla ha ka 26 tarik Lber, 2014 hynrei khlem pat treikam haduh kine ki sngi.
Katkum ka jingong u Myntri Rangbah ka Select Committee kaba khlieh da u Myntri Rangbah ka la dep ia ki kam bad shen kan sa pynbna ia ki kyndon.
Shwa ia kane, na ka liang u Bah Ardent u la ong ba ha u Risaw mynshem snem, ka sorkar ka la kular ban pyntreikam noh ia kane ka Bill hapoh san bnai hynrei mynta la jan shi snem ruh kam pat leh eiei.
“Kane ka dei ka jingduna ka bor ka sain pyrthei bad dei ban leh noh mardor ban pyntreikam ia ka", la ong u Bah Ardent.
U la ong ba ka jingbym don ka Lokayukta kaba khlain, ki briew ba donkti ha ki kam bamsap ki la shu lait khlem shah pynshitom watla bun tylli la lap da ka jingtip da ka RTI.Shillong, 24 Nalur:Ka Iing dorbar ka Meghalaya mynta ka sngi ka la pdiang ia ka ain ban khang bam ar maloi ki MLA/MDC ka jylla wat hapdeng ka jingpyrshah jong ki dkhot ka liang pyrshah ba dei ban pyntreikam pat haduh u bnai Lber 2019 ban kut syndon ka por jinglong MDC kaba mynta.
Ka iing dorbar ka la pdiang ia ka jingpynkylla ia ka ‘Prevention of Disqualification (Members of the Legislative Assembly of Meghalaya) Amendment Bill, 2015’  ban weng noh ka bynta 9  na ka Schedule ka Prevention of Disqualification (Members of the Legislative Assembly of Meghalaya) Act, 1972.
La jop ia kane da kaba shu pyrta ktien ne voice vote haba ia ka motion ba la wanrah da u MLA ka HSPDP u Bah KP Pangiang ban pyntreikam ia kane haduh u 2019 la kyntait da ka iing na ka liang synshar kaba don bun paid.
Katkum ka 9 ka Schedule, u Chairman, u Chief Executive Member bad ki Executive Members lane ki MDC ka district council ka autonomous district lane uno uno u dkhot ba sieh kin nym shah mait hynrei da kane ka jingpynkylla kin shah mait.
Da kane ka jingpynduh ia kane, 7 ngut kin shah mait jinglong MLA/MDC lada kim iehnoh kawei kawei na kine shwa ka 1 tarik Risaw , 2015 ban shah mait kyrteng.
Da kaba pynksan ia ka jingwanrah ia kane ka ain, u Myntri Rangbah ka jylla u  Dr Mukul Sangma u la ong ba ia kane ka Bill la wanrah hadien ba la pyrkhat janai bad kam don satia kano kano ka jingmut sniew iano iano hynrei na ka bynta ka jingbit jingbiang jong ki paidbah.
Ki dkhot ka liangpyrshah ki la pyrshah jur ia ka jingwanrah ia kane ka jingpynkylla namar ba kam iahap ka por bad ki la dawa ba ka sorkar ka dei ban pyntreikam haduh u Lber 2019 ban kut ka jinglong MDC.“Ngim dei ban shah leh da ka jingbym tip kum ki nongthaw ain haba mih kano kano ka jingjia ban shah tuklar ha ki bor kashari bad ka por ka la dei mynta bad lada ym leh mynta, lano pat ban leh", la ong u Dr Sangma.
“Ngim dei ban mutdur ba ngi wanrah ia kane ka ain na ka bynta ka jingthmu sniew iano iano hynrei ka la dei ka por ban don kum kane ka ain ban pynbeit ia ka jingbakla jong ngi kum ki nongthaw ain",   la ong u Myntri Rangbah.
U la ong shuh shuh, “Kumno ngin pynksan nia ba ngi kwah ban pynbeit haba ngi ong pat ap shwa.
To ngin ia pyni sha ka pyrthei ba ngi dei kiba lah ban pyni ia ka kam na ka bynta u paidbah".
U Myntri Rangbah u la kyntait ia ka jingkynnoh ba ka dei ka bil tied klep nadien ia ki MLA/MDC, da kaba ong ba ka sorkar ka thaw katkum ka kyndon ba la pruid dak ha ka riti synshar ka ri India.
Hadien kane, haba wanrah ia ka Bill ban pynkylla, u Symbud Myntri Rangbah ka jylla u Rowel Lyngdoh u la ong ba ka sorkar kam lah shuh ban ap slem ban pyntreikam ia kane ka Bill na ka bynta ka jingbit jingbiang jong u paidbah.
“Ngim lah ban ap haduh 2019, ka la slem palat bad ngin pyntreikam noh naduh ka 1 tarik Risaw 2015",  la ong u Bah Rowel Lyngdoh.
Kham mynshwa ia kane, u Bah KP Pangiang u la ong ba kam dei ka por ia ka sorkar ban pyntreikam ia kane ka Bill bad ka dei ban ap haduh ban kut ka 2019 jong ka jinglong MDC ba mynta.
“Lada pdiang ia kane ka Bill, ha nga ka dei ka sngi iam briew ia ki paidbah", la ong u Bah Pangiang uba dei ruh u MLA/MDC.“Sngewbha pyntreikam ia ka haduh u Lber 2019", la ong u Bah Pangniang.
Katba u Bah  Witting Mawsor  u la jer ia kane ka Bill kum ka jingtied klep nadien jong ka sorkar jylla ia ki MDC kiba hap ban iehnoh tang shiteng lynti ia ka kam MDC.Kumjuh u nongialam liangpyrshah u Dr Donkupar Roy u la ong ba katkum ka Rule 132 ka Rule pyniaid dorbar, haba ka kam ka dang sahteng ha ka Kashari ym lah ban thaw ain ne ban tuklar hynrei balei ka sorkar ka leh khohreh ia kane kam kaba dang don ha ka Kashari.
Kumjuh u Bah Paul Lyngdoh u la ong ba kam iahap ka por ba thmu ban pyntreikam ia kane ka Bill ha shiteng lynti bad kan long kumba pynialehkai kynjatbol ha kaba u referee hadien ba la ialehkai shiteng kynta u la kylla ia ka ain bym long shuh ban ialehkai.
“Hato kane ka dei seh?", la buh jingkylli u Bah Paul Lyngdoh.
Shillong, 25 Nailur:Palat spah ngut ki sengbhalang na ri Lum Garo ki la mih madan mynta ka sngi ban pyrshah ia ka jingioh lad ki bar jylla ban ia shim bynta ha ka elekshon MDC ha GHADC ha kane ka 12 tarik u risaw, 2015.
Kitei ki sengbhalang ki la pyn paw ia ka jingpyrshah jong ki, da kaba shong kyllaiñ myngor mynta ka sngi ha nongbah Shillong.
Ka FKJGP Garo Hills Zone ka la ther tyngeh ia nongialam ba ha khlieh duh ka NPP u Purno A Sangma uba dei ruh u MP na Tura uba la kren dang shen halor katei ka mat da kaba ong ba ki bar jylla ruh ki don ia ka hok ban ia shim bynta ha ka elekshon GHADC.Ka FKJGP ka la kynnoh ba katei ka jingkren u Purno A Sangma ka pyni ba u la shet kylla ia ka jaitbynriew Garo.
Ka FKJGP ka la ong ba ka seng NPP ka kam ialade kum ka seng kaba ka thymmai jong ka ka dei ka seng riewlum hynrei mynta pat ka iasaid namar ki bar jylla.
“Ngi sngewba ba utei u nongialam rangbah u dei ban buh ia ka jingmyntoi ka jaitbynriew rit paid hakhmat shuwa ba un pynmih ia kitei ki jingkren" ong u general secretary ka FKJGP Garo Hills Zone u Raksrang A Sangma haba kren sha ki nongthohkhubor mynta ka sngi.
Ute u nongialam ka FKJGP u la ong ruh “ Ka jingshisha ba u Purno u kyntu ia ki riewlum ba kin weng noh ia ka jingdawa jong ki ha ka jaka ba un kyntu ia ki bar jylla ba ki dei ban kiar na kaba ia shim bynta ha ka elekshon GHADC ka pyni ba ma u bad ka Party jong u ka la shet kylla ia ka jaitbynriew Garo".
U la ong ruh ba katei ka jingdawa ki Sengbhalang kam dei ban pynwit ia ka General Seat jong ka MLA ne MP hynrei ka dei beit thik na ka bynta ka District Council kaba dei ka jaka ia tai ka ban iada kyrpang ia ki jaitbynriew rit paid.
U la iathuh ba ki sengbhalang ha ri Lum Garo kim shym la dawa ban pynsangeh ia ka tiket ba la ai sha ki bar jylla hynrei ki dawa ruh ba ym dei ban shah ia ki bar jylla ban thep ha kane ka elekshon MDC.U la buh jingkylli “Hato u Purno u lah ne-em ban pyni nuksa kumno ki MDC ka GHADC kin iada ia ki bar jylla? Hato ka dei ka kamram jong ka GHADC ban iata na ka bynta ki bar jylla? Lada ka long kumno tharai ka jingtip jong ngi ia ka mynsiem jong ka 6th Schedule bad ka jingtreikam jong ka donkam ban pynbeit biang".
Utei u nongialam sengbhalang u la ong ruh ba ha ka jaka ban kyntu ia ki sengbhalang ban sangeh ia khih u Purno u dei ban pynleit jingmut ban ia kren khambha bad ki para nongtrei Party jong u kiba la bitar mynta ka jingai tiket katei ka seng ban ia shim bynta ki bar jylla ha ka elekshon MDC kaba la pynsngewsih kthang ia ki.
Shillong, 25 Nailur:Ka skhim Backward Region Grand Fund (BRGF) ka sorkar India kaba la pyntreikam ha ki lai tylli ki district ka jylla Meghalaya ka treikam ha ka rukom kaba dkoh bha.
Katkum ka kaiphod jong u Controller and Auditor General (CAG) ba la pynlait, la kdew ba ka sorkar pdeng kam shym la pynlait lut ia ka pisa haduh T.44.03 klur ha u snem 2009-10 haduh u snem 2013-14 namar ba ka sorkar jylla kam lah ban pynbiang ia ki jing donkam.
Ia ka pisa la ioh pdiang da ka tnad Community and Rural Development ka jylla na ka sorkar pdeng bad ka State Institute of Rural Development (SIRD) ka slem ba kan lah ban pyntreikam haduh hynniew bnai hadien ba la ioh bad sa ka DRDA/SIRD hadien ba la ioh pisa na ka directorate ka slem ban pyntreikam sa shiphew bnai.
Ia kane ka skhim la pyntreikam ha u snem 2006-07 ha kaba la jied lai tylli ki district ha ka jylla Meghalaya ban ioh jingmyntoi na kane ba kynthup ia ka Ri-Bhoi district, West Garo bad ka South Garo Hills district.
Ka kaiphod u CAG ka la kdew ba la don ki jingduna kiba bun bha ha ka jingpyntreikam ia kane ka skhim kum ka rukom pynlut thurmur kaba long pyrshah ia ka mynsiem ka BRGF.“Ka sorkar kam don ka tnad ban peit bniah ia kane bad ia ki Area Employment Councils (AECs) bad ka Village Employment Councils (VECs) kim shym la pynlong ia ka jingbishar bha",  la ong ka kaiphod.
Ka kaiphod ka la ong ba ka pynlong ia ka jingwad bniah ia ka jingpyntreikam ia kane ka skhim ha ki ar tylli ki district ka Ri-Bhoi bad ka West Garo Hill bad ka la lap ia kine ki jingduna kiba shyrkhei ha ka jingpyntreikam ia kane ka skhim.
Tang ha u snem 2014, na ka T.108.47 klur kaba la ai ka sorkar pdeng, ka sorkar jylla ka la pyntreikam tang T.171.34 klur bad sah T.9.13 klur khlem lah ban pyntreikam haduh u Lber 2014.
Ka sorkar pdeng ka la pynlait pisa tang T.166.18  klur naduh u snem 2009-14 na ka T.210.21 klur namar ba ka sorkar jylla kam lah ban pynbiang ia ki jingdonkam kum ka jingphah ia ka District Annual Plan (DAP,  la ong u CAG.Shillong, 25 Nailur:Ka sorkar jylla ka la dang pynkhreh bha ban pynbiang pynbit ban pynwan dur bha ia ki iew khappud mar khappud bad ka ri Bangladesh ba don ha kane ka jylla.
Katkum ka khubor sorkar, ka sorkar lyngba ka tnad Commerce and Industries department ka jylla ka la pynkhreh ban tei bha ia ka iew khappud ha ar tylli ki land custom station ha Dalu ka West Garo Hills district bad ha Ghasuapara ha South Garo Hills.
Kiwei pat ki iew kiba hap ha Khasi kiba ka sorkar ka la pynkhreh ban tei bha ia kine ki iew ki kynthup ha Tamabil ha Dawki ka West Jaintia Hills ban buh ia ka integrated check post (ICP) ban leh da ka Land Port Authority of India (LPAI).
Shuh shuh ka sorkar ka la pynkhreh ruh ban tei ia ki ar tylli ki iew khappud ba kynthup ha Balat ka East Khasi Hills district bad ka Kalaichar ha South Garo Hills.
Ka khubor sorkar ka la ong ruh ba ka tnad Commerce and Industries department ka jylla ki la pynkhreh ban shna ia ki jingkieng, ki surok, bad ki umbam umdih na ka skhim ASIDE scheme jong ka tnad Ministry Commerce & Industries, ka sorkar India.
Nalor kine, ka sor kar ka la ong ba ka la don ka jingpynkhreh ban pynlong ruh ia ki wah kum ki lynti um ban pynlong ia ki jingiakhaii pateng bad ka ri Bangladesh kum ka wah Ranikor, Simgsam, Umngot.
Shillong, 25 Nailur:Ki lai tylli ki seng bhalang JNV-CB, ka HNYF-WJZ bad ka CRJM ki la lap ba ki jingkieng thew kiba don hapoh rilum Jaintia kim shym la bud iaki kyndon jong ka tnat transport.
Ha ka kyrwoh ba la pyllait kine ki seng bhalang ki la ong ba kat kum ka RTI ba la pan  na ka  tnat ka ong ba kino kino ki kali kiba kit ia ki mar ki mata ki dei ban iaid lyngba kine ki jingkieng thew ba ki dei ban siew laiphew tyngka ia ka bai thew bai woh.
Katkum ka hukum ba la paw ha u snem 2009, bad ha kajuh ka por kine ki jingkieng thew ki dei ban pynbiang iaka jing khia jongka jing thew jong ki kali.
Ka number jong ki kali, bad ki jait kali bad haka juh ka por ki hap ai iaka slip ba thew sha kino kino ki kali ki ba thew ba woh lyngba kine ki jingkieng thew.
Ha kajuh ka por katkum ka RTI ba la paw ki nongtrei jong ka transport department kiba dei peit ha kine ki jingkieng thew naduh ki MVI, Enforcement, Checker kim lah ban shim bainong na ki trai lane ki nong pyn iaid jong ki jingkiewthew.
Kine ki lai seng ki la pynkhreh ban ai daka dorkhas sha u myntri ba dei peit ia katei ka tnat bad kin iai bud dien iaka rukom trei kam jong kine ki jingkieng thew ba ki bud ne em ia ki kyndon bala bthah da k ne ka tnat, la ong ka kyrwoh na u President ka Jaintia National Volunteer u Bah P Sari.
Shillong, 27 Nailur:U Myntri khynnah ka sorkar India ba peit ia ka tnad kam pohiing u Kiren Rijiju u la ong ba ka jingbym tip ki briew ia ka Dong Mihngi ka la pynlong ia u ban shim da kawei ka rai ba un kren bun sien ban ia kiwei hapoh ka iing dorbar ha ka por ba u jop nyngkong.
“Wat ha ka parliament bun ki MP kim tip ia ka Dong Mihngi kim tip ia nga ba long MP naei.
Haba nga  ioh sngew ia kane, nga la rai ba ngan kren bun sien hapoh ka parliament khnang ba ki briew ka ri India kin tip ia kane ka thain jong ngi", la ong u Rijiju haba kren ha ka jingpyni kolshor ba la pynlong da ki samla pule na Arunachal Pradesh ha Shillong ha kane ka sngi Saitjain.
U la ong ba ka dong mihngi ka donkam ban pynpaw ialade khnang ba kiwei kin tip.
“Haba ngi leit shabar ka thain mihngi ki briew kim tip ia ngi ne ym don ba tip ia ngi bad kane ka la wanrah ia ka jingsngew ingkhong ia ngi", la ong u  Rijiju uba dei na jylla Arunachal Pradesh.
“Hynrei, ngi sngew thuh ba ki don ki lad ki lynti ba ngin leh ba kiwei kin tip bad burom ia ngi", u la ong.
Katkum ka jingong u Rijiju ka jingbym tip ki briew ia kane ka thain Mihngi ka dei lehse namar ba kam don ka jing pynphriang ia ka khubor kaba biang na ki bor ba dei peit.
Ha kane ka sorkar kaba mynta, la bthah ia ka tnad shang pyrthei, ban pynlong ia ka tamasa kolshor na kane ka thain ha man ki nongbah ba heh ka ri khnang ba ki briew ka ri India kin tip.
U la ong ruh ba ka tnad Human Resources Development (HRD)  ka la pynkhreh ban pynrung ia ki khana kane ka dong mihngi ha ki skul  bad ha ka UGC.U la ong ba ka ri India ym shym la thaw na Delhi hynrei ia ka ri la sdang na ki khappud.
"Lada ka Delhi ka dei ka metbah, ka jylla jong nga ruh ka dei ka metbah jong ka ri.
Ka ri ka sdang na khappud ym na  Delhi",  la ong u Rijiju.
U pynpaw ia ka jingsngew khia ia ka jingiasjrut para jaitbynriew kane ka thain Mihngi ka India bad u la ong ba ka la dei ka por ban pynkut noh ia kane namar ba ka jingiaumsnam kan nym poi shaei shaei ruh hynrei kan pynjot tang para thain mihngi.
U la ong ba kane ka thain ka dang sahdien tang ba kam pat biang ki surok, bording, jaka pule, ki lad sumar.
“Ha kiwei ki ri ba la kiew, kine kim dei shuh ki kam ban iakren namar ba la biang hynrei ha kane ka thain jong ngi, kine ki dei ki mat ba kongsan", la ong u Rijiju.
Shillong, 24 Nailur:U bah Ardent M Basaiawmoit, MLA ka HSPDP na Nongkrem uba dei ruh ha kajuh ka por u MDC na katei ka konsti twensi mynta ka sngi, u la risaiñ noh na ka kam MDC hadien ba la mih ki kynrum kynram ha kaba ia dei bad ka kam bam ar maloi ki nongmihkhmat paidbah.
U bah Ardent la aiti sha ka shithi risaiñ ha u lamphang ka KHADC u bah Mansturdy Nongrem mynta ka sngi ha ka por 2 baje duna nohphai sngi.
La wan synran ia u bah Ardent da u bah Pyniaid Sing Syiem MDC ka Sohryngkham konsti twensi ha ryngkat kiwei pat ki riew rangbah na katei ka seng.
Haba kren sha ki katto katne ngut ki nong thohkhubor hadien ba la dep ban risaiñ u bah Ardent u la ong ba u la don jingmut lypa la slem ban risaiñ noh na ka kam MDC, namar ba u sngew thuh ba ka kam ka la khia than ban shakri ar kynrad, “Nga la don jingmut lypa ban risaiñ bad nga nang buh jingmut ban risaiñ noh ha une u risaw, u ban wan hynrei ka jingmih ka Aiñ sorkar ka dei kaba shu jia ryngkhat" u la ong.
U la ong ruh ba dei hadien ba la ban ka jingpang kaba la bat ia u katto katne bnai kaba la pyllait haduh u bnai lber mynta u snem ba u sngewthuh ba ka jingbat ar kam ka khia than bad dei halor katei ka nongrim u la ong ba u shim ia ka rai ban aiti noh ha kiwei pat ban bat ia katei ka kam, “Wat ia u kyrtong u ban ia khun ha ka elekshon MDC shiteng samoi ruh ruh ngi la dep jied lypa, hynrei kaba sah ka long ba ka Party kan pynbna" u la ong biang.
U la iathuh ba naduh ba u long u MDC ha KHADC um shym la shim ia ka tulop MDC ruh hynrei ka jingmih ka jingiakren bam ar maloi, u la ong ba ka pynwit ia ka jingmut jingpyrkhat jong u.
Katkum ka jingkren u bah Ardent u la ong ba um sngew ia hap hi ruh ba u nongmihkhmat paidbah un shakri ar kynrad bad u sngew mynjur ba uwei u briew u dei ban bat ia kawei ka kam, hynrei u la pynkynmaw pat ba dei u paidbah uba pynbor ia u ban.
Nongstoin, 25 Nailur:Hadien ba ka iing dorbar Jylla, ka la dep ban mynjur, ia ka  ain  ban ym shah shuh ban bat ar tylli ki kam, ia uwei u briew, kumta mynta ka sngi, U bah KP Pangniang  MLA, MDC ka Rambrai Jyrngam Constituency, u la shim ia ka rai ban  ban hiar  noh na ka shuki MDC bad shen un sa leit ban aiti  ia ka shithi iehnoh kam ka jong u kum u MDC sha u Chairman ka KHADC.Ia katei ka rai u bah Pangniang u la shim  hadien ka jingiakynduh lang bad ki nong ialam kumjuh ki nongkyrshan jong ka seng, kaba la long ha Nongstoin, myn ha ka sngi thoh dieng jong ka taiew.
Hadien ba la wai ka jingialang u bah Pangniang ha ba kren ha ki nongthoh khubor u la ong ba ka jingkyrkieh bad ka jingbym don por shuh jong ka sorkar ban shah haduh ba kut ka samoi treikam kala pynlong ia u ba un shim noh ia katei ka rai ban iehnoh noh shi syndon ia ka shuki MDC ka jong u.
U bah Pangniang u  la ong ruh ba hadien ka jingia kynduh ba kyrkieh ryngkat ki nongialam bad ki nongkyrshan jongu, un sa leit ruh ban pynshai sha ki paitbah jong ka thain Rambrai ba um shem la iehnoh ia ka kam bad kynran dien  ia ka jingshakri ia ki paidbah kumba u la dep ban  smai  ha ka por ba long MDC, hynrei dei ka jingbym lah shuh ka sorkar ban ap tad haduh ban da kut ka samoi treikam.
Na ka liang u bah C.Thongni general Secretary ka HSPDP Rambrai Jyrngam u la ong ba ki paitbah jong ka seng,  ka Rambrai Jyrngam constituency ki pynpaw ia ka jingsngewsih hadien ba la sngew ia ka khubor halor ka jingleh jong ka sorkar jylla kaba la shu sloit noh jubor ia ka jinglong MDC jong kine ki nongmih khmat.
Shillong, 24 Nailur:Ka State Co-Ordination Committee of Coal Owners Miners and Dealers Forum (CCCOCOMDF) ka la ujor pyrshah ia ka sorkar jylla sha ka Principal Bench jong ka National Green Tribunal ( NGT) ha nongbah Delhi bad halor katei ka jingujor jong katei ka seng ka NGT kan shong bishar ha ka 29 bad 30 tarik mynta u bnai.
Katei ka ujor pyrshah ia ka sorkar jylla namar ba kam shym la pyntreikam ia ka hukum ba ka NGT ka la pynmih ha ka 31 tarik u naitung, 2015 ha kaba katkum katei ka hukum ka NGT ka la hukum ia ka sorkar ba ka dei ban ai Challan ia ki trok 10 shaka bad 12 shaka kiba lah ban kit bun eh haduh 19 ton u dewiong, hynrei ka sorkar haduh mynta ka shym la ai challan ia ki nongkhaii dewiong ba kin pyniaid ia u dewiong jong ki.
Shwa ia kane katei ka seng ka la thoh sha Chief Secretary ka jylla , sha u Addl Secretary i/c Transport bad kumjuh sha u bah I.W Ingty uba dei u Commissioner ka tnad Transport ha kaba ka la kyrpad ba ka sorkar kan pyllait noh ia ka Challan, hynrei katkum ka jingong ki nongialam katei ka seng ki la ong watla ki la bun ki jingkyrpad bad ki jingthoh ba la pynher sha ka sorkar hynrei kam shym la sngap satia bad dei na katei ka daw ba katei ka seng ka la leit ban ujor sha ka Principal Bench jong ka NGT.Shillong, 25 Nailur:Ka jingjur jong ka jingshah tuh ki mashin sei pisa (ATM) ha ka jylla ka la jubor bha ha kine ki sngi ha ki runar ba satar.
Katkum ka khu bor, ki don haduh T.99,17,800 lak ka pisa kaba shah tuh na ki 14 tylli ki mashin sei pisa (ATM) kiba don ha kylleng ki jaka jong ka jylla.
Kane ka jingjia ka la pynkhuslai ia ka sorkar bad ki bor pulit namar ba wat ia ki mashin ATM ki runar ki dang lah ban prong bad sei ia ki pisa kiba la khein kum ki mashin ba la biang nadong shadong.
Halor kane ka jing jia, na ka liang ka sorkar ka la pynjur ia ka jingiaid pahara bad swait ha man ki jaka khamtam ha ka nongbah ban khang lad ia ka jingshah tuh pisa na ka mashin ATM.Ka sorkar ka la kam ba ka jingdon jong ki kor ring dur ka la pyntieng ia ki runar ba kin shim kabu ha ka nongbah Shillong bad Tura bad ka la kham duna ka jingshah tuh mashin ha kine ki nongbah.
Katkum ka khubor na ka sorkar, ki bor pulit bad ki tnad sorkar ki la ju pynlong ia ka jingiakren iasyllok bad ki briew jong ki bank kum ka SBI, RBI bad kiwei ki bank ban thaw lad ban khang ia kane ka jingshah sei tuh ki pisa na ki mashin ATM.Na ka liang ki bor pulit ki la iakren bad ki bor pyniaid jong ki bank  ba kin pyndonkam da ki tiar kiba biang kiban khang lad ban ioh sei tuh ia ka pisa na ka ATM, la ong ka khubor sorkar.
Shillong, 25 Nailur:U bah Hoping stone Lyngdoh MLA ka HSPDP na Nongstoiñ uba dei ruh u President Rangbah ka seng HSPDP mynta u don hapdeng ka jingshitom kaba jur bha bad u don hapoh ICU ha NEIGRHIMS Hospital.
Ia u bah Hoping la leit rah sha katei ka hospital naduh ka lah sngi u blei ka 20 tarik u nailur, bad naduh katei ka sngi la ong ba u don hapoh ICU.Kham mynshuwa ki lad khubor ki la iathuh ba u bah Hoping u la kham ioh bor hynrei mynta ka miet la ong ba u la tlot bha bad u don hapdeng ka jingbym tip briew shuh.
La iathuh ba la pyndait ia u da ki Ventilator haduh ba thoh ia kane ka khubor.
Ki nongialam ka seng ka HSPDP bad ki ba ha iing hasem jong u mynta ka sngi ki la tuid sha katei ka Hospital ban leit jngoh ia u.
U myntri Rangbah ka jylla u Dr.Mukul Sangma ruh mynta ka sngi u la leit jngoh ia utei khliehduh ka HSPDP.Lah ban pynkynmaw ba u bah Hoping u la long u MLA ka Nongstoiñ la 11 samoi ( 55 snem) , u la long MDC 7 samoi kaba mut 35 snem bad u la long MP shi samoi (san snem).
Dang ha ka sngi sdang Dorbar Synrai jong ka Ing Dorbar Thaw-aiñ ka jylla u bah Hoping u la poi Dorbar hynrei namar ka jingban ka jingshitom um shym la lah ban leit Dorbar haduh ban da kut ka dorbar synrai kaba la kut noh mynhynin ka sngi.
Shillong, 25 Nailur:Ka sorkar Megha laya ka la pynbna iar ba ka ain shna iing ba la pynmih da ka KHADC ka long beain namar ba khlem iaid katkum ki kyndon.
Ha ka jingpynbna ba la pynmih ha kane ka sngi Thohdieng, u Under Secretary ka tnad District Council Affairs (DCA) u la ong ba ka jingpynbna ba la pynmih da ka Executive Committee (EC) ka Khasi Hills Autonomous District Council (KHADC), Shillong ha ka Gazette  ka Meghalaya (Extra-ordinary) ha ka 25 tarik Nailar, 2015 ka dei ka bym shym la ai bor.
U la ong ba ka sorkar jylla ka la pynmih ia kane ka jingpynbna hadien ba ka KHADC ka la iaid lait ia ki kyndon khlem iaid katkum ki kyndon da kaba shu pynmih ia ka jingpynbna ia ka “Khasi Hills Autonomous District (Land Development and Building) Regulation, 2015"  kaba pynbna ha ka Part-IV  ka Gazette ka Meghalaya (Extra-ordinary) ha ka 25 tarik Nailar, 2015.
Na ka bynta ka jingtip paidbah, ka sorkar ka la pynbna katkum ka Paragraph ka Chapter XIV ka Meghalaya Secretariat, Manual of Office Procedures, 1993,  ka Gazette (Extra-ordinary) lah ban shon da ka jingpdiang ka Printing and Stationery Department lait noh haba kane ka bor la pynkhamti kum ka Ain da ka Law Department lane ka jingpynbna da ka Assembly Secretariat bad ka Election Department.
Ka sorkar ka la ong ba ka Paragraph 186.6 ka Manual ka la kdew shai ba ka jingpynbna ba la pynmih ha ka Gazette (Extra-ordinary)  dei ban soi da u  Secretary lane u ophisar bym duna ia ka kyrdan Deputy Secretary.
Hynrei ia kane ka rukom khlem bud da ka KHADC haba pynmih ia ka jingpynbna ha ka Meghalaya Gazette (Extra-ordinary) ha ka 25 tarik Nailar August, 2015, la ong ka sorkar.
Shwa ia kane, ka “Khasi Hills Autonomous District (Land Development and Building) Regulation, 2015  ka la pynmih ia ka jingpynbna ha ka Meghalaya gazette  ba ka ain shna hapoh jaka ka district council donkam ban shim permishon na ka KHADC ban shna iing shna sem bad ym dei na ka Meghalaya Urban Development Authority (MUDA).
Hynrei da kane ka jingpynbna ka sorkar, ka ain shna iing ka district council ka la iap.
Shillong, 25 Nailur:Ki pulit ka jylla mynta ka sngi ki la kam ba ka GNLA ka pynrung dkhot ia ki briew kiba dei na ka jaitbynriew rit paid jong ka jylla Assam ban long kum ki nongpeit ngor ia ka iaid ka ieng ka kamai ka kajih jong ki heh spah bad ki nongkhaii bad kumno ban ioh lad ban rahbor ia ki.
U SP ka North Garo hills u Ramesh Singh u la pyllait paidbah ia ka dur jong uwei na ki nongshet jingshet uba la phet tuh na ka tnad pulit uba la tip kyrteng kum u Ali uba ka GNLA ka la pynrung dkhot ba un long u nongai jingtip ia ka iaid ka ieng bad ka kamai ka kajih ki nongkhaii heh spah bad kumno ban ioh rahbor ia ki.
U Singh u la ong ba ki don bun ki nongtrei jong ka GNLA na ki jaitbynriew rit paid ka Assam kiba ju ai khubor ia ka GNLA kumno ban ioh rahbor ia ki nongkhaii heh spah khamtam na Mancachar bad Goalpara kiba wan ban khaii ha ri Lum Garo.
U la ong ba kitei ki nongpyntip ka GNLA ki pnah thylliej bha ban kren haduh ba ki nongkhaii ki ia thuh lut ha ki ia ka iaid ka ieng jong ki bad kaba kut hi ka dei ka jingshah rahbor jong ki.
U la pyntip ruh ba ka jingioh nong kitei ki nongpyntip ka long ba hadien ba ki bahaing hasem jong kito kiba la shah rahbor ki siew ia ka pisa ba la dawa, ki ju ioh ruh ia ka bhah jong ki na ka GNLA.U Inspector General of Police (Operations), u GHP Raju u la pyntip ba ka daw ka jing kiew ka jingshah rahbor ki nongkhaii heh spah ha ri Lum Garo ka dei na ka daw ba kiba haing hasem jong kito kiba la shah rahbor kim ju pyntip sha ki pulit.
U Raju, u la pyntip ruh ba u Ali uba dei u nongshet jingshet ki pulit u la phet tuh na ka kam jong u bad u la rong kawei ka suloi SLR na ktem pulit na Thapa Darengchi, North Garo Hills dang ha une u snem ba la dep, hynrei kham hadien ki pulit ki la ioh jingtip ba la leit ia soh bad ka GNLA.U Raju u la pyntip ba dang shen ki la don haduh 3 ngut ki heh spah kiba la shah rahbor na Goalpara bad haduh mynta ki dang don ha kti ka GNLA “Kiba haing hasem jong ki, kim treh ban ia kren bad ki pulit bad kim treh ruh ban ujor halor katei ka jingjia" u la ong.
Katkum ka jingkam ki pulit ki la ong ba u Ali u dei uba ia trei ha syndah jong u Commander ka GNLA u Philiport.
Katkum ka jingong ki pulit ki la iathuh ba ha ki 6 bnai ba la dep palat 20 ngut ki briew na ka thaiñ Mancachar kiba la shah rahbor bad ki don ruh kiba la shah pyniap.
Ha u bnai jylliew u Hafizur Rahman, uba na South Salmara na Assam u la shah kem ha South West Garo hills.
Shillong, 27 Nailur:Kiba bun bah ki jingsngewlem na ki kynhun bapher bapher ki la tuid bad ki pynpaw ia ka jingduh khraw ia ka jylla namar ka jingkhlad noh u bah Hopingstone Lyngdoh, MLA ka Nongstoiñ uba dei ruh u khliehduh jong ka seng HSPDP uba la ju khot ieid kum u ‘Maieid’ bad uba la tip ruh kum uwei na ki nongiakhun radbah ban pynioh ia kane ka jylla Meghalaya.
Ka UDP ha ka jing ialang kyrkieh jong ka mynta ka sngi ka la pynpaw ka jingsngewlem halor ka jingkhlad noh u bah Hoping uba dei u MLA ka Nongstoiñ, ka kyrwoh lyngba u President Rangbah ka UDP Dr.Donkupar Roy ka la ong ba ka jingkhlad jong u ka dei ka jingduh kaba khraw ia ka jylla bad yn iai kynmaw burom ia ki ka babha jong u bad u la ong ba ka jylla ka la duh ia u nongialam ba khraw jong ka.
Ka NCP haba pynpaw ia ka jingsngewlem jong ka ka la ong ba utei u dei u nongmihkhmat uba la rangbah tam jong ka Ing Dorbar Thaw Aiñ ka jylla bad u dei ruh u nongmihkhmat uba la slem tam ha ka jylla uba baroh ki seng sainpyrthei bapher bapher ki niew burom ia u.
Ka kyrwoh khubor na Vice President ka NCP u la ong ba ka jingkhlad noh u bah Hoping ka wanrah ia ka jingduhnong kaba khraw ia ka jylla kaba la duh noh ia u nongialam ba satar jong ka.
U bah R.G Lyngdoh u myntri kam pohing barim ka jylla u la ong “ U dei u ba khadduh eh na ki para nongmihkhmat jong u uba la im slem tam, Ka jingieid jong u ia ka jylla bad ia ki paidbah ka dei ka bym lah shuh ban klet, u dei u bym don dak sniew eiei ha ka kam bamsap bad u dei ruh u shi jingmut, u aiti lut la ka jingim ban shakri hok na ka bynta ki paidbah jong u, ngin iai kynmaw junom ia ki dienjat jong u".
Ka Khasi Student Union haba pynpaw ia ka jingsngewsih halor ka jingduh noh ia utei u rangbah ka la ong ka jingkhlad jong u kam dei tang ka jingduh ia ka ing ka sem hynrei ka dei ka jingduh kaba khraw ia ka jaitbynriew.
“Ngi la duhnoh ia u Paia uba don ia ka nongrim kaba skhem bad u briew uba shakri hok ia ka jaitbynriew lyngba ka saiñ hima sima ha ki kyrdan bapher bapher" ong ka kyrwoh na u General Secretary ka KSU samla Auguster Jyrwa.
Ka Synjuk Ki Seng Samla Shnong ( SSSS) ka la ong ba u dei u rishot uba dei ka nuksa na ka bynta ka jaitbynriew.
Ka FKJGP ruh ka la phah ka jingsngewlem halor ka jingkhlad noh u bah Hoping.
Ka Khun Hynniewtrep National Awakening Movement ka pynpaw ka jingsngewsih bad jingsngew kyndit kaba khraw halor ka jingkhlad noh jong u Bah Hoping Stone Lyngdoh MLA ka Nongstoin Constituency.
Ka la ong ba u Bah Hopingstone Lyngdoh u dei u wei na ki riew khraw ba radbah jong ka jaitbynriew ha ki por ba ialeh ban ioh ia ka jylla Meghalaya bad u ba la noh synniang shibun naka bynta ka bha ka miat jong ka jaitbynriew hi baroh kawei.
“Ai ba kane ka mynsiem ieid ri jong I bah Hoping Stone Lyngdoh kan rung ha ki mynsiem jong baroh ki kum shiliang bad sem shiliang, khnang ba ngi lah ban pynurlong ia ki jingthmu ki ba bun jong u ne u riew khraw" ong ka kyrwoh na ka KHNAM.Ka KHNAM baroh kawei naduh ki dkhot jong ka seng kmie, dkhot jong ka State Youth Wing bad dkhot jong baroh ki unit, ki circle, ki district bad ki Constituencies ka ai ka jingsngewlem sha ki ba haiing ha sem jong u bah Hoping Stone Lyngdoh ryngkat ka jingduwai, ai ba ka jingpyntngen jong u Blei trai kynrad kan don ryngkat bad baroh ki ba haiing ha sem bad kiba ieid ba thoin jong u ne u riew khraw.
Ka Khasi Students Union Jaiñtia hill district ka la pynpaw ia ka jingsngewlem halor ka jingkhlad noh u bah Hoping uba la ju khot ieid kum u Maieid bad kum u “Mr 12 A".
Ka Grand Council of Chief ruh ka lapynpaw ka jingsngewsih halor ka ingkhlad kyndit u bah Hoping.
Ka SBUK ka phah ia ka jingsngewlem jong ka sha baroh ki ba ha iing hasem ha kane ka jingduh kaba khraw, bad ngi dwai ha U Trai Nongbuh Nongthaw ba Un ai ha une u Khlur ka Ri ia ka jingjah thait bymjukut.
Katba ka sorkar jylla lyngba u Under Secretary General Administration (A) Department u la pyntip ba kum ka dak ka jingburom ia ka jingkhlad noh u bah Hopingstone Lyngdoh ka sorkar jylla ka la pynbna 3 sngi kum ka sngi ka jingiam briew kata ha ka 27,28 bad 29 tarik mynta u bnai, bad ha kitei ki sngi iam briew kan yn sangeh lut ia ki kam ka sorkar bad yn pynhiar lama tang shiteng ha baroh ki ophis sorkar ha baroh kawei ka jylla, ka jingleh burom ka sorkar ia u kan long ha ka 29 tarik u nailur, 2015.
Shillong, 27 Nailur:U Syiem bad ka Executive Dorbar ka Hima Mawiang ki pynpaw ia ka jingsngew sih kaba khraw halor ka jingkhlad noh kyndit jong u Maieit Hopingstone Lyngdoh, basan rangbah tam jong ka Hima Mawiang, uba dei ruh u MLA bad u nongialeh ia ka jylla Meghalaya.
“Ka Hima Mawiang, ka Jylla Meghalaya, ka Ri bad jaitbynriew ka la duh noh ia uwei na ki riew khraw, u riew radbah, nongsain hima uba la paw ha ka Ri bad ka Pyrtheiw baroh kawei.
Ngi sngew ba ym don shuh kaba lah ban pyndap pat ia kane ka jaka kaba la thylli," la pynpaw u Syiem ka Hima Mawiang, u bah N Syiem ha ka kyrwoh ba ula pyllait mynta ka sngi.
U bah Syiem ula pynpaw ba ka Hima Mawiang baroh kawei, ka don ryngkat bad phi ki ba ha iing jong u riewkhraw ha kane ka por kaba dum bad kaba sngewsih jong kane ka jingjia.
U nongialam ka UDP ka Mawthadraishan, u bah Lam Lyngdoh ula pynpaw ia ka jingsngewsih kaba khraw ia ka jingkhlad noh jong u Maieit Hopingstone.
Ka jingiap ka long ka jingduh kaba khraw kham ia ka thain West Khasi Hills hynrei ia ka jylla hi baroh kawei.
Ngin iai kynmaw bad pyrto ia ki kam bah jong une u nongialam ba radbah khamtam lei lei halor ka jingdon bynta jong u ha ka jingiakhih Hill State Movement," la pynpaw u bah Lam.
Shillong, 27 Nailur:Uwei u dkhot ka seng GNLA u la kyllon iap ha ka jingiather kuli bad ki pulit ha ka shnong Patalgre kaba don hajan Williamnagar, East Garo Hills.
Katei ka jingiasiat ka la jia ha ka por 11:20 baje mynstep ha kawei ka jaka kaba don hapdeng ka Patalgre bad ka Doreng kigre hajan ka wah Simsang.
Katkum ka khubor pulit ka la iathuh ba ki la don kumba 20 ngut ki dkhot ka GNLA kiba sah miet ha katei ka khlaw ba rben jong ka rudwah Simsang ha Durama.
“Ngi la ioh jingtip ia ka jingdon ka ktem kitei ki seng lehnoh ha jan katei ka shnong Patalgre, ka kynhun jong ngi ka la leit ban khynra ia katei ka jaka, ka la don ka jingther kuli mar kylliang kaba jur bha bad uwei na ki dkhot ka GNLA u ba la tip kyrteng kum u Katrak D Shira u la kyllon iap" ong u SP ka East Garo Hill u Davis Marak.
La ialam ia katei ka kynhun pulit da ki kynhun jong ka Special Weapons And Tactics (SWAT).
Na katei ka jaka ki pulit ki la ioh kurup kawei ka suloi AK-56 “Ngi la kthong ia ki hynrei ki la lait phet sha ka shnong Dorengkigre sha jaka paidbah , ngi khlem ther kuli ioh ka mih kano kano ka ingjia ba sngewsih ia ki briew katei ka shnong" ong biang u Marak.
Hynrei katba ki pulit ki dang wan phai na katei ka shnong , kitei ki dkhot ka GNLA kiba la lait phet ki la ther kuli hynrei kam don kano kano ka jingjia, “Kim shym la ioh lad namarba ngi pynphai kuli kylliang" ong ka khubor pulit kaba la iathuh ba ia ka metiap jong utei u lehnoh la wanrah sha Williamnagar ha ka por 2 baje nohphai sngi.
Katba ha kawei pat ka khubor, ka United A’chik  Army (UALA) mynta ka sngi ka la kyntu ia ka sorkar jylla ba kan pynsted noh ban khot ia kren noh ia katei ka seng bad ka la kyntu ruh ia ki seng lehnoh kiba rahbor ia u ophisar ka tnad syntiat u Vikash Kumar Singh, ba kin pyllait noh ia u.
Jowai, 28 Nailur:Mynta ka sngi u ma Stephanson Mukhim, MDC ka war East, u la weng noh ia lade na ka kam shakri paidbah kum u MDC ka JHADC.U ma Mukhim u ba long ruh kum u MLA ka Amlarem u la rai ban weng noh kum u MDC hadien ba la mynjur ia ka Bill ba la wanrah hapoh ka iing dorbar thaw ain ha kane ka dorbar ba dang shudep.
Hooid kadei ruh na ka daw ka jingpynkhih win ka kong Agnes Kharshiing-ka longkmie treimon sngewbha jong ka jylla kaba la ujor pyrshah ia ka jingbam ar maloi ki nongmihkhmat.
“Mar syn mynjur ka iing dorbar ia katei ka bill, da ka mon lade nga la rai ban ieh noh ia ka shuki kum u MDC", la ong u ma Mukhim haba iakren bad U Rupang mynta ka sngi ha kamra u CEM ka JHADC.Utei u MLA u la kyntu ruh ia paidbah nongkyrshah jong baroh ha ka thain ba kin nym sngewphylla ia kane.
Lyngba ka jinghiar shuki jong U Ma Stephanson Mukhim, mynta, ki la don saw ngut ki MDC, kiba long ruh ki MLA, kiba la hiar shuki bad kitei ki kynthup ia u Bah HDR Lyngdoh, uba dei ruh u myntri ba peit ia ki District Council, nangta sa U Bah KP Pangniang, uba la rai ban hiar shuki noh, U Bah Ardent Basaiawmoit, uba la dep ban aiti ia ka shithi iehnoh kam jongu ha ka taiew ba ladep.
Shillong, 27 Nailur:Ka PDF hapoh ka jingialam u bah Pyn shngaiñ N Syiem ryngkat ka Executive Committee bad baroh ki 16 ngut ki MDC jong ka ki la pyn paw ia ka jingsngewsih halor ka jingkhlad noh u bah Hoping bad ka la ong ba ka jingkhlad jong u ka dei ka jingduh ba khraw ia ka jylla baroh kawei, bad ka la ong ba kan iai kynmaw ruh ia ki kam ba radbah jong u, ha ka juh ka por ka kyrpad ia u myntri rangbah ka jylla ba un pynbna sngi shuti ha ka sngi on tep ia u bah Hoping.
Shillong, 27 Nailur:Tang mar ia ioh jingtip ba u MLA ka Nongstoiñ uba dei ruh u khliehduh jong ka seng HSPDP u bah Hoping stone Lyngdoh u la khlad noh ha ka step sngi saitjaiñ ka 26 tarik u nailur ha ka por 1:00 baje mynstep ki nongmihkhmat paidbah bapher bapher, ki seng saiñ pyrthei bapher bapher bad ki heh ki haiñ sorkar ki la leit ba bak sha iing sah jong u ha Kench Trace ban ai khublei khadduh ia u.
U Lat ka jylla u V Shanmuganthan, u myntri rangbah ka jylla u Dr.Mukul Sangma, u myntri sorkar pdeng u Kiren Rijiju, u MP ka Shillong u ma Vincent H Pala, u President ka MPCC bad u nongai buit ai bor ka sorkar jylla u bah D.D Lapang, u myntri rangbah ba-ar ka jylla u Prof.R.C Laloo, ka myntri kam pohing ka jylla ka kong Roshan Warjri bad kiwei pat ki dei kiba la leit mih sha ingsah u Maieid Hoping ban lei tai khublei khadduh ia u.
U bah Lapang u la ong ba u bah hoping u dei u briew uba bun ia ka kam shakri hakhmat ban ialade bad ka nongrim ba hakhmat eh jong u ka dei ban shakri ia u paidbah, u la ong ruh ba u dei u briew uba la ioh ia ka jingshaniah tylli na u paidbah, “Ha baroh ki elekshon kiba u la jop um ju leit kanbas namar ba u la ioh lypa ia ka jingshaniah na u paidbah bad u la ioh ruh ban thied ia ka jingieid u paidbah naduh mynsiem jong ki lyngba ka jinglong hok, ka jinglong shida bad ka nongrim ba u ieng" ong u bah Lapang.
U bah D.D Lapang u la thoh ruh ia ka shithi sngewlem sha ka kong Sildaris Lyngdoh, halor katei ka jingkhlad noh u bah hoping ha kaba u la ong “Nga dap da ka jingsngewsih ban tip ia ka jingkhlad kyndit u bah Hopingstone Lyngdoh, MLA uba dei ruh u para nongmihkhmat jong nga bad u paralok da ki bun bun snem, u dei u radbah jong ka ia khih jylla ka Hills State Movement, u dei uwei na ki riewkhraw uba la pynioh ia kane ka jylla bad ha baroh ka jingim jong u ha ka saiñ pyrthei bad ha ka ka jingim kaba man ka sngi u buh ia ka jingmyntoi ki paidbah hakhmat eh.
U la bat bun ki kam ha baroh ka jingim jong u bad u la shakri hok ia ki paidbah ka jylla naduh mynsiem, yn kynmaw junom ia ki dienjat jong u , ki jinglong jong u bad ka mynsiem aiti jong u.
Kum u nongmihkhmat paidbah u la thied lut ia ka jingieid u paidbah, ki jingjop ha ki jingialeh jong kin iai ai mynsiem ia baroh.
Ka dei ka jingduh kaba khraw ia ka jylla bad nga pynpaw ka jingsngewlem sha baroh ki bahaing hasem jong u ha kum kane ka por bad nga duwai sha u blei ba ka mynsiem jong u kan shong jahthait".
U MP ka Shillong u ma Vincent Pala u la pynkynmaw ba u bah Hoping u la noh synniang na ka tulop jong u sha ki 400 tylli ki skul ha West Khasi Hills bad na katei ka daw ka jingangnud jong u ban pynioh ki jaka pule kiba biang ia katei ka thain, ma u kum u MP u la mang kyrpang T.20 lak tyngka na ka bynta ban tei ia ka kolej ha Mawkyllei kaba u bah Hoping u la kyrpad eh ia u.
U Prof.R.C Laloo u la ong ba u bah Hoping u dei u briew uba ieng beit ha ka nongrim jong u bad um ju treh ban pyndem ia ka nongrim kaba u ieng, da kaba ai nuksa kum ka kam pud kam sam, ka jingthmu tih Uranium kaba u ju kren na ka por sha ka por ha ki sngi kiba u dang im.
Shillong,27 Nailur:La pynkhreh pynkhrum na ka bynta ban pyndep ia ka jingleh burom ia ka metiap u bah Hopingstone Lyngdoh naduh na Shillong haduh ban da poi ha Nongstoiñ bad na Nongstoiñ haduh ban da poi ha ka shnong u ha Mawkyllei.
Katkum ki jingtip kiba la iohlum la ong ba lashai ka step ka 28 tarik u nailur ka metiap u bah Hoping kan mih na ingsah jong u na Kench Trace, Shillong ha ka por 8:30 lane 9:00 baje mynstep ha ryngkat ka jingleh burom ki pulit ka East Khasi Hills bad yn synran ia ka metiap jong u da ki pulit ka East Khasi Hills haduh ban da poi ha u pud u sam ka West Khasi Hills lane ki lah ruh leit shaduh Nongstoiñ.
Yn ialam ia ka metiap naduh Shillong da ka kali pulit na khmat, ka metiap hapdeng bad bud biang sa ki kali pulit nadien band nangta bud sa ki paidbah ter ter naduh Shillong haduh ban da poi West Khasi hills.
Tang mar ia poi ha West Khasi Hills yn shimti pat sa ki pulit ka WKH haduh ban da poi ha madan ‘Tihjyrsieh’ ka jaka ba la pynkhreh lypa ban pyndep ia ka jingleh burom.
Na West Khasi Hills la pynkhreh lypa ban pdiang burom ia ka metiap u bah Hoping naduh na skul Anderson ha kaba la pynkhreh ban pdiang da ka jingtem jingput tynrai ryngkat ki ksing ki dhah ter ter naduh katei ka jaka haduh ban da poi ha Madan ‘Tihjyrieh’.
Ha madan Tihjyrsieh la pynkhreh lypa ia ka jaka ban buh ia ka metiap u bah Hoping bad kumjuh ki prokram ban pyndep ha Nongstoiñ lashai ka sngi.
La pynbeit ba ka metiap jong u bah Hoping kan sah ha Nongstoiñ ha katei ka madan kumba 2 kynta eiei bad hapoh kitei ki 2 kynta la pynbeit ba ka prokram kan sdang da ka jingsngap jar kaba 2 minit eiei ban pynpaw ia ka jingsngewsih halor ka jingkhlad noh utei u rangbah, hadien kata yn pynbud da ka jingduwai, bud sa ka jingleit buh syntiew na kiba ieit ba thoiñ , ki paralok parajor jong u bad yn pynbud pat sa ki jingkren.
Yn sdang ia ka jingkren da u Chairman ka Synjuk Ki Sengbhalang bad Seng Samla Shnong, bud sa ka jingkren na u chairman ki Rangbah shnong ka Nongstoiñ Town Area, nangta u Syiem ka hima Nongstoiñ, bud sa ka jingkren na ka liang ka sorkar kaba la pynkhreh ban kren da u Deputy Commissioner ka West Khasi Hills.
Hadien katei yn kren sa ki nongialam ka HSPDP kaba yn sdang na ki jingkren u President ka South West Khasi Hills u bah Nolip Lyngdoh, nangta u President ka Nongstoiñ Area u bah K.P Pangniang, u President ka West Khasi Hills u bah L.G Nongsiej.
Hadien kata yn pynbud sa ka jingrwai na ki samla ka Nongstoiñ bad yn pynkut ia ka prokram da ki jingduwai bad hadien yn rah noh ia ka metiap sha Mawkyllei ha kaba kan sah shimiet ha katei ka shnong jong u bad yn tep donburom ia u ha ka sngi kaba bud ka 29 tarik u nailur ha ka por 2 baje nohphai sngi ha u lum jingtep ka balang Presbyterian.
Shillong, 27 Nailur:U Chief Executive Member (CEM) ka KHADC u Bah Pyn shngaiñ N Syiem u la ai ksai ba un leit kiew noh sha ka iing lieh iing saw ban ujor pyrshah ia ka ain khang bam maloi kaba pdiang da ka iing dorbar ka Meghalaya ka Prevention of Disqualification (Members of the Legislative Assembly of Meghalaya) Amendment Bill, 2015.
‘Nga la iakren bad ki stad ain ban eksamin ia ki lad ki lynti kumno ban kiew iing lieh iingsaw pyrshah ia ka jingpdiang ia ka Bill.
Ngin eksamin shuh shuh ia kane shwa ban iaid shakhmat ban ujor ne em sha ka Kashari," la ong u Bah Syiem uba dei MLA /MDC na Mawsynram constituency.
U la ong ba u sngewthuh ba ka sorkar ka la pynbna ba ka jing pynkylla ia ka Bill kan treikam noh naduh ka 1 tarik Risaw.
“Hynrei katkum ka jingsngewthuh jong nga, ka bill kam lah ban treikam khlem ka jing mynjur u Lat ka jylla.
U Lat u lah ban pan jingkylli na ka sorkar halor kane ka Bill kaba ktah ia ki MLA/MDC" la ong u CEM ka KHADC.Ha kajuh ka por, u Bah Syiem u la ong ba u la iakren bad ki nongialam la un iehnoh kum u MLA ne MDC.“Ngan pynthikna hapoh kine ki khyndiat sngi ban wan", u la ong.
Kumjuh u MLA/MDC ka Mairang u Bah Metbah Lyngdoh u la ong ba um pat shim ia ka rai namar ba u dang kwah ban iakynduh ia ki nongkyrshan jongu.
“Nga la khot ia ka jingialang bad ki nongialam bad ki nongkyrshan ka constituency la sngi Nyngkong.
Nga donkam ban kynduh ia ki shwa ban shim ia ka rai" u la ong u Bah Metbah.
U la ong ba u la iakren ruh bad ki stad ain, la ki don ne em ki kyndon kiba lah ban ujor sha ka kashari halor kane ka kam.
“Hynrei ka don ka jingeh namar ba ngi don tang khyndiat ka por ban pyrkhat namar ba ka sorkar ka la rai ban pyntreikam ia kane ka ain naduh ka 1 tarik Risaw ban wan", la ong u bah Metbah.
Ar ngut ki MDC u Bah HDR Lyngdoh na Sohiong bad Bah Ardent Miller Basaiawmoit na Nongkrem ki la dep iehnoh kum u MDC katba u Bah KP Pangniang na Rambrai-Jyrngam u la pynbna ba un iehnoh kum u MDC hadien ba la iakynduh bad ki nongkyrshan ha kane ka sngi Thohdieng.
Katba u MLA/MDC ka NCP na Laban Bah Sanbor Shullai, u MLA/MDC ka UDP na Mawthadraishan Bah H Brolding Nongsiej bad u MLA/MDC na Amlarem Bah Stephan Mukhim ki dang ngap jar halor kane.
Shillong, 27 Nailur:Ban kyntiew ia ka kam thain jingthain bad ka ioh kam ioh jam, ka sorkar Meghalaya ryngkat ka jingiatreilang bad ka  M-Star Group na Guwahati kin pynlong ia ka Taiew Pyni Riam naduh ka 5 tarik haduh 9 tarik Risaw ha nongbah Shillong.
U Manas Joshi ka M-Star Group  u la ong ba kane ka taiew pyni riam ka long lyngba ka jing prat lynti jong u Myntri Rangbah u Dr Mukul Sangma ban kyntiew ia ka ioh ka kot jong ki karkhana thain jain.
“Kane ka thain ka de kaba riew spah ha ka kam thain jain bad ka lad khaii pateng ha India bad shabar ruh",u la ong.
Kane ka jingpyni riam kan long ruh shi bynta ban plie lad ia ki thei bad ki rang samla ban plie lad ha ka sap iaid pyni riam ne model kiba dei na kane ka thain.
“Halor ka bynta, ka jingjrong jong ki kynthei bad shynrang ruh la pynjynjur", u la ong.
Kumba ju long ka jingjrong ka dei ban long 5’8, 5’9 phut ia ki kynthei bad 6 phut ia ki shynrang hynrei ha kane ka tamasa yn nym pyrkhing.
Ha kane ka tamasa pyni riam yn don ruh 79 ngut ki model, ha kaba 20 ngut ki nongmihkhmat kin wan iashim bynta na kane ka thain bad nabar.
Shillong, 27 Nailur:U bah Hoping stone Lyngdoh, u snar ka jingiakhun Jylla ri lum bad uba dei ruh uba khadduh eh, na ki nongialam ba ha khmat ban dawa Jylla Rilum, ula khlad noh ha ka rta kaba 88snem, ha shiteng miet jong ka sngi thohdieng, ha ka jingshah sumar jongu ha NEIGHRIMS, Shillong, hadien ka jingleit shah sumar, kaba khyndiat sngi.
U Bah Hoping stone, u la long nong mih khmat sha ka dor bar Jylla, la khadwei sien kyn thih, kaba sdang naduh u snem 1962 bad ula long kum U MDC la hynniew sien kynthih, kaba sdang naduh u snem 1957 bad ula long MP ruh ha ki snem 1977-79.
Haduh ki sngi jong ka jingkhlad noh jongu, u dang long hi U President jong ka seng sain pyrthei HSPDP, kaba dei ka seng, kaba ula seng bad kaba um shym la pynduh pyndam satia haduh ha kine ki sngi.
U bah Hoping, ula long U Chief Executive Member jong ka Khasi District Council; ula long bunsien kum u myntri rangbah ba ar, ha ka sorkar Jylla bad ula bat ia shibun ki tnat kam ha ka sorkar Jylla.
U Bah Hoping, u dei tang uwei na ki nongmihkhmat, u bym juh thait ban kren shaphang u pud u sam, haba u don ha ka liang pyrshah bad uba ju wad ia ki lad ki lynti ban iakren ia u pud u sam, haba u don ha ka Sorkar; ha kaba u ju ong ruh ba kane ka dei ka jyllei mekhaloi, ka jylla jong ki lyoh, lane ka jylla ba khlem pud khlem sam bad u ju iakhun tyngeh, na ka bynta ban pynbeit ia u pud u sam bad u dei ruh, uba ju ia khun baroh shi katta, na ka bynta ban pynduh noh ia ka paragraph 12 A jong ka riti synshar, kaba khanglad ia ka jingtreikam jong ka District Council.
U dei ruh uwei na ki khyndiat ngut na shibun ki dkhot jong ka iing dorbar Jylla lane District Council, u bym ju kham pep dorbar satia, ha kaba ha kine ki sngi khadduh jong ka jingim jongu ruh, u ju poi beit sha ka jingshong dorbar bad wat sha ki jingialang paidbah bapher.
Ha kane ka dorbar synrai, kaba long mynta ruh, ula ioh lad ban leit shong dorbar, ha ki arsngi kynthih bad hadien kata, ka jingpang kaba jur, ka la ban haduh ba un da khlad noh syndon.
La iathuh ba ha ka sngi thohdieng mynsngi ruh, ha shwa ba un khlad noh, na ka pyrthei, u kren ha ka sur kaba tlot shibun, ha kaba u ong “border" kaba mut, ba u sahnud shibun eh, ia ka jingsahteng u pud u sam.
U Bah Hoping, uba long ruh U Basan jong ka Kur Lyngdoh Nonglait, u dei ruh U Tymmen Basan jong ka balang Presbyterian Mawkyllei bad u dei u samla rangbah, ha kaba u khlem shong kurim satia, haduh ki sngi jong ka jingiap jongu.
U Bah Hopingstone Lyngdoh, uba wan na ka iing kaba duk ba shitom ha shnong Mawkyllei, jong ka West Khasi Hills, ula im ka jingim kaba jynjar bha ha ka por, ba u dang rit, ha kaba ula dei ruh uwei na ki nongsharai masi, ha ka rta, kaba u dang por dang shiphew snem ka rta.
Ha u snem 1949, la iathuh ba U Bah Hopingstone, ula wan sha Shillong, na ka bynta ban bteng ia ka jingpule jongu ha Government Boys Higher Secondary School, Shillong bad ka dei ha u snem 1952, haba ka sorkar Assam, ka thmu ban pynrung jubor ia ka ktien Assamese, ia ki Khasi, kiba don hangne, ba u sa sdang ban iakhih pyrshah lem bad kiwei de, ki para samla ha katei ka por bad kitei ki kynthup ia U bah Hoover Hynniewta, Bah Gilbert Shullai nalor kiwei de ban iakhih pyrshah halor katei ka ain jong ka sorkar.
Jowai, 28 Nailur:Ka kynhun ba katto ngut ki runar kiba la suba jur ba kidei ki ningtuh ATM ba shyrkhei ki la rong tuh tylli ia ka kor ATM jong ka SBI kaba don ha Ummulong hynne ka step phyrngap.
Ki pulit ki la hiar sha katei ka jaka mynta ka sngi mar synioh jingtip bad ki dang pynlong ruh ka jingtohkit ban lap ksai halor katei ka jingjia.
Hapoh kine ki khyndiat sngi ka la don ka jingshah rat ar tylli ki kor ATM ha WJH, kawei ha Newhill Jowai kaba dei ka jong ka Bank of India.
Ha shwa kane ka la don ruh ka jingshah rong ka kor jong ka SBI kaba don mar pyshah ka Rymbai &Co petrol pump, Ladthadlaboh Jowai.
Shillong, 28 Nailur:Shah thung u Dr SK Srivastava kum u Vice Chancellor ba thymmai ka North Eastern Hill University (NEHU).
Mynta ka Lah sngi u Blei, u Dr Srivsatave ha ryngkat ka jingdonlang u registrar ka NEHU u Dr L Cajee ki la shong jingialang bad u Lat ka jylla u V Shanmuga nathan ha Raj Bhavan.
Ka jingthung thym mai ia u VC ka NEHU ka long hadien ba ka la jur ka jingdawa na ki samla pule ka NEHU hapoh ka lama jong ka Joint Action Committee (JAC) hadien ba ki la aipor haduh ka 30 tarik u Nailur dei ban thung noh ia u VC ba pura ka NEHU.U Prof S K Srivas tava u la dep ia ka MSc bad ka PhD degree na IIT Kanpur.
Ha u snem 1983 u la don ha ka tnad jong ka Chemistry ha Manipur University.
U la pyntbit shuh shuh ia lade ha Physical Chemistry.
U la pyndep ia ka post-doctoral ha ka University Bristol, U.K bad ar snem ha u snem1999-2001 bad 2003-2005 u la khlieh ia ka tnad Chemistry ha Manipur University.
U la long ruh u dkhot jong ka first Academic Council ka Central University ka Jharkhand, Ranchi, Bihar bad Patna.
U la iasoh ruh bad ka kynhun Nanotechnology, CUJ, Ranchi, bad ka UGC Expert Committee bad mynta u snem u la iohpdiang ruh ia ka khusnam Chemical Research Society of India (CRSI).
Shillong, 28 Nailur:U Symbud Myntri rangbah ka jylla ba peit ia ka tnad ain u Bah Rowel Lyngdoh u la ong ba ka ain khang bam ar maloi ka Prevention of Disqualification (Members of the Legislative Assembly of Meghalaya) Amendment Bill, 2015 kaba pdiang da ka iing dorbar ha kane ka dorbar synrai ba dang shen,kadonkam ia ka jingmynjur jong u Lat ka jylla.
“Ngi la bthah ia ka tnad ain ba kan aiti sha u Lat ba un ai ia ka jing mynjur ia ka ain ba la pdiang da ka Iing dorbar", la ong u Bah Rowel haba iakren bad u Rupang ha kane ka sngi Nyngkong.
U la ong ba ka jingmynjur jong u Lat kan long tang ka rukom namar baka sorkar ka la buh ba ka ain kan treikam beit naduh ka 1 tarik Risaw,2015.
“U Lat u lah ban nym mynjur hadien ka 1 tarik Risaw ruh, hynrei kaain kan treikam beit naduh ka tarik ba la buh ka iing dorbar",la ong uBah Rowel.
Katkum ka jingong u Bah Rowel ka ain kan iaid kumba ju dei ban leh ha kaba kan ioh ia ka jingmynjur na u Lat bad kan sa treikam tangba shisien ba ka sorkar ka la rai ban pyntreikam naduh katei ka sngi, kampher wat lada u Lat un mynjur hadien katei ka tarik ruh tangba ynda ka la treikam, yn khein beit naduh katei ka sngi.
Kane ka mut ba kito ki MLA ki bym iehnoh ia ka kam MDC ne MLA shwa ia katei ka tarik kin shah takrain ha katei ka ain.
Halor ka jingthmu ujor u Bah Pynshngain Syiem pyrshah ia ka ain ba lapdiang da ka iing dorbar thawain, u Bah Rowel u la ong ba kam pat poika jingiakren ha ka party.
Hynrei na ka liang u Bah Rowel u la ai ksai ba ka seng, kan sa shim pynshitom ia u lada u ialeh pyrshah ia ka rai ka sorkar bad jong ka seng.
Shillong, 28 Nailur:Ka KHADC ka la rai ba kan thoh sha u Lat ka jylla u  V Shanmuga nathan ba un pynkiew ia ka bhah na khajna na ki mar poh khyndew ba dei jong ka Council sha ka 60 percent  na baroh kiba dei ban ioh bhah ka Council.
“Ngi la aiti ia kane ka kam ha u EM  ban peit ia ka Mines bad Minerals bad u EM ba peit ia ka pla tyngka ban pynkhreh ia ki jingdonkam shwa ban leit aiti ha u Lat ka jylla ba un pynkiew ia ka jingioh khajna jong ka Council sha ka 60 percent," la ong u CEM ka KHADC Bah Pynshngaiñ N Syiem hynne ka sngi.
U la ong ba ka bhah jong ki mar poh khyndew ka long  tang  40 percent ba ka Council ka ioh na ka sorkar jylla.
‘Hynrei ka sorkar jylla ka la pynduna ia ka khajna jong ka Council na ka 40 percent sha ka 25 percent," la ong u Bah Syiem.
Katkum ka jingong u Bah Syiem ka jingpynkiew ia ka khajna ka long ban iarap ia ka Council ban pyndep ia ki kam ba man ka sngi.
Shillong 28 Nailur:Ka Meghalaya High Court  ka la pynmih ia ka hukum ba ka Meghalaya Urban development Authority (MUDA) ka dei ban mait ia baroh kito ki 24 tylli ki iing ba la shna beain ha ka nongbah hapoh 15 sngi.
Ha ka jingbishar mynta ka sngi,  Division Bench kynthup ia u Chief Justice Umat Nath Singh bad u Jsutice TNK Singh ki la pynmih ruh ia ka hukum ba ka CBI ka dei ban pynlong ia ka jingtoh kit ia ki heh ka MUDA kiba la donkti ban ai jingmynjur, ban shna ia kine ki iing beain bad ka dei ban aiti ia ka kaiphod ha ka 15 tarik Risaw sha ka kashari.
Kine ki iing kiba pynkhein ia ka ain shna iing ka  MUDA Budling Bye-laws ki dei jong u Narayan Prasad Jhunjhun wala ha Khyndai Lad, u Nilesh Tibrewalla ha Thana Road, u Satyabrato Baidya ha Jail Road, u Ajit Das Gupta ha Jail Road, u Bidur Das ha Jail Road,  u Uday N Shukla ha Oakland Road, u Rajkumari Sinha ha Bivar Road, ka Mentok Ri-Project Pvt.
Ltd ha Bivar Road, u Maruf Elahi ha Bivar Road, ka Beroline Khongshei ha Laban, u Mohendro Rapsang ha Keating Road bad ka Saini Pala ha Motinagar, u Sanjib Das ha GS Road,  Khyndai Lad, ka Manchin Fincon Pvt Ltd na Jail Road, u Kenneth M Lyngdoh na Bivar Road, u Sanjay Jhunjhunwalla ha Bivar Road, u Modrick Nongkynrih ha Bishop Cotton Road, u BD Marbaniang ha Demseniong, u Lamboklang Mylliemngap ha Motinagar, ka TA Sohklet ha Lummawrie, u  Allenwood Swer ha Fire Brigade, u Secretary ka Islamia Secondary School,  ka P Dkhar ha Laban bad u Nicolas Wallang  ka Boyce Road.
Ka High Court ka la bthah ia u Registrer ban phah ia ka kopi bad ka hukum sha u Secretary ka MUDA, u Deputy Commissioner ka East Khasi Hills District, u Superintendent of Police ka East Khasi Hills District, Shillong bad sha u Union Home Secretary bad Director General baroh ki pulit bad shipai kiba don ha Shillong  ban kohnguh ia kane ka hukum.
“Ka Kashari ka iohi ba kam don kano ka lad lait noh ban hukum ban pynpra ia ki jingtei ba la pynkha beain jong kine ki iing ba palat ia ka G+3.
Baroh ki jingtei ba la pynkha palat ia ka G+3  dei ban pynpra", la ong ka Kashari.
Ka la bthah ia ka MUDA ba ka dei ban pan jingiarap na u Deputy Commissioner (Revenue), East Khasi Hills District, Shillong bad u Superintendent of Police, East Khasi Hills District, Shillong bad ruh lada donkam na ki shipai ban ai jingiada haba leit pynpra ia kine ki iing.
Ka la bthah ruh ia u Deputy Commissioner (Revenue), East Khasi Hills District, Shillong bad ia u Superintendent of Police, East Khasi Hills District, Shillong ba ki dei ban pynthikna ban nym don kano kano ka jinghuri hura ha ka por ba pynpra.
“Ka MUDA  kam dei ban ia ka Completion Certificates  katkum ka Byelaw 9 bad ka Occupancy Certificates katkum ka Byelaw 10 haduh ba la pyndep ia ka jingpynpra ia  ki kamra ba la shna beain", la ong ka Kashari.
Ka Kashari ka la ong ba ka jingioh lad ban shna iing palat ia kaba ka MUDA ka la buh ka dei namar ka jingdonkti jong ki heh sorkar bad halor kane, ka la bthah ia ka CBI ba kan pynlong ia ka jingtohkit ia ki heh ka MUDA bad ka la ong ba ym dei ban ailad ba kin shu lait khlem shah pynshitom ha ka ain.
“Ka CBI ka dei ban rejister da ka PE pyrshah ia ki heh ka MUDA kiba ai permishon ban shna ia ki kamra beain",  la ong ka Kashari.
Ka CBI ka dei ban iaid shakhmat pyrshah ia ki 123 ngut ki briew ba don bynta ban shna bad kiwei kiba la lah ban ioh jingmyntoi na kane ka kam beain.
Ka CBI ka dei ban wad katno ngut kiba ioh jingmyntoi na kane ka kam beain kaba la leh da ki heh ka MUDA.Ia ka kaiphod dei ban aiti sha ka Kashari ha ka 15 tarik Risaw, 2015 ban wad la ki ophisar ba leh bakla ka MUDA ki donkam ban shah pynshitom katkum ka ain na ka bynta ka hok.
Ka Kashari ka lah ban pynngat ruh ha ka Kam runar ia ki ophisar hadien ba la ioh ia ka kaiphod shwa ba kan iaid shakhmat ia kane ka kam, ka la ong.
Shillong, 28 Nailur:Haba pynrem jur ia ka sorkar jylla kaba pynbna beain ia ka ain shna ka KHADC ka Khasi Hills Autonomous District (Land Development and Building) Regulation, 2015, ka jingialang jong ka Executive Committee (EC) ka KHADC bad ki MDC jong ki seng sain pyrthei ka la rai ban kit ia kane ka kam sha ka iing kashari High Court ban pyrshah ia ka rai beain ka sorkar ia ka ain shna iing ka Council.
“Ngi la aiti ha u Executive Member ba peit ia ka Town Committee Bah Neil Antonio War ban iasyllok bad ki stad ain shwa ban leit sha High Court ban iakhun pyrshah ia ka rai jong ka sorkar jylla ban khein beain ia ka ain shna iing ka KHADC", la ong u CEM ka KHADC Bah Pynshngaiñ N Syiem hadien ba la wai ka jingialang jong ka Executive Committee bad ki parti.
Haba ong ba ka rai jong ka sorkar jylla ka dei ka bym shym la mutdur, u Bah Syiem u la pynkynmaw ba ha ka jingialang bad ki MDC bad ka myntri sor ka Kong Ampareen Lyngdoh ba don lang u Additional Chief Secretary u Prashant Naik bad u secretary ka Law department u LM Sangma ki la pynthikna ba ka sorkar kan ai ia ki kot ki sla ban pynshisha ba ka KHADC ka la ai ia ka jingmynjur jongka ban pyntreikam ia ka ain shna iing ne ka Meghalaya Building Bye-Laws, 2011 ha ki jaka ba hap ha ka Council.
‘Ngi sngewsih da kane ka rai jong ka sorkar namar ba ka la wan ha ka por haba ngi pyrshang ban pynbeit ia ki jingeh ha ka rukom kaba sngew tynnad" la ong u CEM ka KHADC.U la ong ba ka jaka ban pynmih da ka jingpynbna, ka sorkar ka la dei ban khot iakren bad ka KHADC ban iapynbeit ia kane ka jingeh.
“Da kaba pynmih ia kane ka jingpynna, ka pyni ba ka sorkar kam don satia kano kano ka kot ka sla ban pynsakhi ba ka Council ka la pdiang ia ka jingleh ka sorkar", u la ong.
U la ong ba ka United Khasi-Jaiñtia Hills District (Establishment of Town Committee) Acts 1960, ka la kdew ba ki jaka ba hap hapoh u pud u sam ka Council, dei ban leh da ka Town Committee.
“Ngi la pynmih ia ka hukum ban pynkylla ia ka Section 8 ka United Khasi-Jaiñtia Hills District (Establishment of Town Committee) Acts 1960 ban ai bor ia ka Executive Committee ban pyntreikam ia ka ain shna iing ha ki jaka bym don ka Town Committee", la ong u CEM ka KHADC.“Ngi la pynmih ia ka hukum katkum ka rule 29 bad 29 ka Assam bad Meghalaya Autonomous Districts (Constitution of District Council) Rules, 1951.
Hadien ba la pdiang ka EC, ngi phah sha u Director ka Printing and Stationery department ka jylla ban pynbna ha ka Meghalaya Gazette katkum ka paragraph 11 jong ka Sixth Scheduled kaba ong ba kano kano ka rul kaba pdiang da ka Council lah ban phah sha ka gazette," u la ong.
U la ong ba kam pher ia kita ki kyndon ba la buh da ka sorkar jylla namar ba ka shong bad ka ba kan leh.
U la ong ba ka Council ka la bud ia ki kyndon kumba la leh mynshwa.
“Ngi la bud ia kijuh ki kyndon ba la ju leh mynshwa jong ka Khasi Hills Autonomous District (Appointment and Succession of Chief and Headmen) Rules, 2015.
Hynrei mynta ka sorkar ka la leh khyllah ia akne ka Khasi Hills Autonomous District (Land Development and Building) Regulation, 2015.
Ngim tip shuh la ka sorkar kan pynbna ia ka Khasi Hills Autonomous District (Appointment and Succession of Chief and Headmen) Rules, 2015 ka bym long ne em", u la ong.
U la ong ba ka Council kan leit kiew sha Kashari ha ki sngi ban wan halor kano kano ka kam kaba buh diengpynkiang ia ka polisi ka Council da ka sorkar.
“Ngi kwah ba ka Kashari ban ai ia ka jingbatai halor kano kano ka kam.
Ngim shah iano iano ban iuhroit ia ngi," la ong u Bah Syiem.
Nongstoin, 28 Nailur:Da ki phew hajar ngut ki paidbah ki la tuid sha ka Madan New Nongstoin mynta ka sngi, kiba kynthup naduh ki khynnah skul, ki khynnah rit ki samla ki longkmie long kpa haduh kiba la noh ka met bad kumjuh ki sengbhalang, ki la wan ban wan sakhi ia ka jingleh burom kaba khatduh eh ia u Ma Ieid Hoping Stone Lyngdoh MLA ka Nongstoin Constituency, u ba la bam kwai ha dwar u Blei.
Ia ka met jong u Ma Ieid Hoping la wan rah na Shillong mynta ka step bad ha shwa ban poi sha Nongstoin, ka la don ka jingleh burom ia u ha kylleng ki jaka jong ka West Khasi Hills, ha kaba ki paidbah ki la rah ia ki syntiew na ka bynta ban leit buh ha ka synduk ka jong u bad ha ki kato katne ki bynta jong ka West Khasi Hills ki khynnah skul ki la ia ieng shriak ha ka surok kum ka daw ban pynpaw ia ka  jingburom ia u tei u Riew khraw.
Ia katei ka jingleh burom ia u Maieid ha Nongstoin la pyniaid da ka party Hills State Peoples Democratic Party (HSPDP ) ha ryngkat ki bor pyniaid District jong ka West Khasi Hills bad mar ia poi ka met jong u Ma Ieid ha Nongstoin, ha shwa ban rah sha katei ka jaka ba la pynkhreh kyrpang na ka bynta ban leh burom khatduh ia u la rah shwa sha ka wei ka iing I.B.jong ka PWD ha kaba u Ma Ieid u ju sngew tynnad ban sah ha ki por ba u ju wan sha Nongstoin mynba u dang im; hadien nangtei la rah pat ia u sha ka Madan New Nongstoin.
Ki paidbah jong ka thain WKH ki la dap smam katei ka madan bad tang mar ia buh ia ka synduk ha ka jaka ba la pynkhreh kyrpang ki paidbah, ki la ia boi ia katei ka synduk jong u Ma Ieid na ka bynta ban iohi khatduh ia ka dur khmat ka jong u, hynrei na ka liang jong ki volunteer jong ka Shnong New Nongstoin, ki la kren bad da noh ia katei ka jaka bad ki la ailad ia ki paidbah bad ki nongbuh syntiew ba kin wan u wei hadien u wei da u lain, bad bun na ki paidbah ha katei ka sngi ki la jaw ummat bad lung ka mynsiem haba ki peit ia katei ka synduk jong u ma Ieid Hoping u ba la thiah kynjai ha ka.
La sdang ia katei ka prokram da ka jingia sngap jar kaba 2 minit na ka bynta ban pynpaw kum ka dak jong ka jingsngewlem na ka bynta ka jingkhlad noh jong u Ma Ieid, bad ia katei ka jingialang la pyniaid da u bah W.Mawsor MLA ka Mawshynrut Constituency bad la ioh ruh ia ka jingduwai na u Rev Fr Richard Iawphniaw Parish Priest jong ka Nongbah Parish bad hadien katei la bud sa ka jingiabuh syntiew na kiba ha iing ha sem, ki nongmihkhmat, ki bor pyniaid District bad kumjuh ruh na ki paidbah jong ka thain hi baroh kawei.
Katkum ka jingiathuh na kiba bun ki briew kiba iajan bha ha kti ha kjat bad u Ma ieid, ki la iathuh ba u Ma ieid Hoping u la wan na ka long iing kaba duk bad u la im ka jingim khynnah kum u nong ap masi, hynrei u la long pat u briew u ba minot bad u bym ju pynleh noh ei ia ka por ba kordor ha ka jingpule, u la long ruh kum u nonghikai ha kaba u la ai jinghikai ruh ia ki khynnah ha ka shnong jong u bad u la hikai ruh ia ki khynnah ym tang ha ka pule puthi u la hikai ruh ha ka rukom ban khaii ban pateng bad ha kiba bun rukom, u long ruh u briew u ba beit u bym ju don nongshun bad u Ma ieid u la ju iathuh ruh ha ki, ba u don tang u wei u nongshun bad u ta u dei u skain.
Shuh shuh la ong ruh ba Ma ieid Hoping u dei u briew u bym ju don por ban shong kurim bad u bym ju don por hi ruh ban leit rung sha man ka thliew iing briew na ka bynta ban khroh iaki vote ha ka por Election; hynrei u leit sha ki paidbah tang ha ka por ba ki paidbah ki don kam eh ia u, wat la u la long MLA bad MDC la bun bun snem bad u ba la longruh kum u MP bad u ba la bat ruh ia ki shuki minister ha ki sorkar bapher bapher, hynrei um ju shim kabu ban kamai spah da katei ka jingdon jong u ha ka bor, wat la u Ma ieid u wan na ka iing ba duk na nongkyndong hynrei u la kiew sha kliar u la poi sha ka thong ban aiti ia la ka jong ka jingim tang ban neh ban sah ka dustur Khsai.
Na ka liang jong u bah LG Nongsiej MDC ka Nongstoin, u ba dei ruh u President jong ka HSPDP Nongstoin Area Unit, haba ai jingkren ha katei ka sngi pyndon burom ba khatduh ia u Ma ieid Hoping, u la pynpaw ia ka jingbynniaw bad ka jingbynnud ia ka jingduh noh jong ka thain bad ka Jylla hi baroh kawei ia u Ma Ieid u ba la long u nongmih khmat ba radbah bad u ba la long u nongiada bad nongprat lynti ia ka ri bad ka jaitbynriew khasi baroh kawei.
Kiwei kiwei ki nongkren ha katei ka sngi ki kynthup ia ubah TS Shangrit Chairman ka Synjuk ki sengbhalang WKH, bah HH.Marwein Rangbah Shnong Upper New Nongstoin, bah Hindro Samakha Sordar Hima Raid Mynsaw, EP Syiem Syiem ka Hima Nongstoin, bah S.Kharlyngdoh DC WKHD, bah Nolip Lyngdoh President HSPDP SWKHD, bah KP Pangniang President HSPDP WKHD, bad la ioh ruh ia ka jingrwai na ki ba ha ing jong u Ma ieid kiba la pynlung bad pyniam ia ki paidbah bad la pynkut ia katei ka jinglehburom ia u Ma ieid Hoping da ka jingduwai na u Rev KB Snaitang.
Hadien bala wai katei ka jingialang leh burom khatduh ia ka met jong u Ma ieid Hoping la pynkit noh sa sha ka Shnong jong u sha Mawkyllei bad yn tep don burom ia ka met jong ha ka 29 tarik Nailur ha u lum jingtep Presbyterian Mawkyllei.
Shillong, 28 Nailur:Ka dor jong u synsar ka la  kham kiew mynta ha iew dielang ha Mawiong, la kumba ar bnai lai bnai mynta.
Kham mynshwa ka dor jong u synsar uba kham bha ka long T.85 shi kilo katba mynta ka la kiew sha ka T.90 shi kilo.
Haba u Rupang u la ioh ban iakren bad u malik synsar ha katei ka iew, la iathuh ba ka dor jong u synsar ka shong kat kum ki mar rep.
Kiba kham bha ki kham remdor bad ki synsar kiba duna ka jingbha, ka dor ruh ka kham duna.
U la ong, ia ki synsar la wanrah na kylleng kylleng ka ri Khasi Jaintia bad don ki thain kiba pynmih ia u synsar ba kham bha ka dor ruh ka la kham rem.
Ia u synsar la thied ha la ki jong ki jong ki dor.
U Synsar u ba shi nombor u shongdor haduh T.90 shi kilo bad u ba ar nombor u shongdor haduh 80 tyngka shi kilo.
Katkum ka jingiathuh jong une u Marwari la ong ba ki synsar ki ba kham bha la ju kham pynmih na kum ki thain Jirang na ri Ri Bhoi District,Mawsynram, Balat, Synteng, Lawbah na East Khasi Hills bad na Jaintia Hills.
Katkum ka jingiathuh u malik, la ong ba u synsar ba kham bha ba ju wan poi sha kane ka iew dielang u dei na ka thain Jaintia Hills, Balat, Pynursla, Shella bad ruh na thain Ri-Bhoi.
Ia kine ki synsar, la ju shalan sha baroh kawei ka ri India namar ka jingdawa synsar ka jur bha, namar ba ha kiwei ki jylla jong ka ri India ym ju mih synsar lait noh tang ha Meghalaya.
Katba haba iakren ba katto katne ki malik phan, ki la iathuh ba ka dor jong u phan teng teng  ka kiew teng ka hiar namar ka shong katkum ka iew ka hat.
Lada jur ka jingdawa u phan ruh u kham kiew dor.
La iathuh ba ka dor jong u phan ba kham heh mynta ka la long T.1050 shi kwintal, u phan ba kham pdeng ka long T.700 shi kwintal bad u phan ba kham rit u shong dor T.350  shi kwintal.
" Hangne ha iew ha ka shi sngi sngi ju pynhap phan kumba 20 trok eiei", la ong u malik die phan ha Iew Dielang.
Ha ka jingiakren bad uwei kharkaia ba ju thied phan u la iathuh ba don bun jait ki phan bad ki phan ki baheh babha lane uba shi nombor la thied ha ka dor T.10.50 shi kilo, uba ar nombor la thied T.7 shi kilo bad u ba lai nombor pat la thied ha ka dor T.3 shi kilo.
Ia kine ki phan la wanrah na kylleng ki thain ka Ri Khasi kum na Lyngiong, Sohiong, Mylliem, Smit, Laitlyngkot bad kiwei kiwei de ki jaka.
Ia kine ki phan la ju shalan sha kylleng ki jaka wat sha shabar jylla ruh kum sha Mizoram, Manipur bad ha Assam.
U la ong ba ka jingdawa phan ka kham jur bha kum ha ka thain Mizoram.
ngi ki nog rep synsar gi kwah ba ka dor kan long 100 shi kilo,kam dei bn hiarshuh,,lada kiew 140, ruh la biag namar gi la kham im ja,,.
Shillong, 28 Nailur:La pynlong ia ka jingialang sngewlem mynta ka sngi ha Main Secreteriat, kum ka dak jong ka jingkynmaw burom ia U bah Hoping Stone Lyngdoh.
Ha ka jingialang, la don lang ki myntri sorkar Jylla, ki heh sorkar bad la pynlong ruh ia ka jingsngap jar, kaba ar minit, kum ka dak ka jingsngew burom ia utei u nongialam ba la khlad.
Ha kawei pat ka khubor, na ka liang jong ka East Jaintia National Council (EJNC), ha ka kyrwoh mynta ka sngi, ka pynpaw, ba kum ka dak jong ka jingsngewlem bad ka jingburom ia ka sngi leit ontep ia U paieid Hopingstone Lyngdoh u balong ruh u weina ki nongmihkhmat ba ieng skhem haka nongrim ka jing shisha; kumta ka seng,kanpynlong daka jingthang Mommati (Candlelight) ha Khliehriat HigherSecondary School, Khiehriat EJHD lashai ka janmiet jong ka 29tarik Nailur 2015ha ka por 5.30pm thik, ha kaba kan don ruh ka jingialang lyngkot shwa ka jingthang mommati.
Ka EJNC khlem da buh da thew ia ka jingpher thain,jingpherniam,jingpher seng pher Lama, ka khot kawer iaphi ki para Ri paradohparasnam ki paralok sengbhalang ba pher bapher ki,Ki briew sorkar,kiMLA/MDC , ki Rangbah shnong jong ka Rilum Jaintia hi baroh kawei bania shim bynta lang ka seng.
Ha kawei pat ka khubor, na ka liang ka Synjuk ki Nongsynshar Shnong ka Bri U Hynniewtrep, ha ka jing ia kynduh jongka ha ka 28tarik mynta u bnai, ka pynpaw ia ka jingsngewkhia kaba khraw halor ka jingduh ia u nongialam ba kynsai ka jaidbynriew, U bah Hopingstone Lyngdoh, uba la khlad noh ha ka 26tarik Nailur 2015.
Ka Synjuk, ka la pynlong ka jingsngap jar, kaba ar minit, kum ka dak jong ka jingburom ia ka jingshakri jong utei u rangbah ia ka jaitbynriew.
Shillong, 29 Nailur:Ka Meghalaya Bharatya Janata Yojana Morcha (BJYM) mynta ka sngi ka la leit ban jngoh ia ka North East Indira Gandhi Regional Institute of Health and Medical Sciences (NEIGRIHMS).
Ha katei ka jingleit jurip jong ki la lap ba bun ki jingdkoh ha ka rukom treikam katei ka hospital.
Kane ka seng BJYM ka la leit ban pynlong ia ka jingjurip kynsan kynsan hadien ba ka la ioh bun ki jingud na ki paidbah halor ka rukom treikam ba thurmur kane ka hospital.
Ia kane ka jingjurip la ialam da u President ka BJYM u bah Egenstar Kurkalang ryngkat ka jingdonlang bad kiwei ki dkhot ki la leit ban iakynduh ia ki katto katne ki nongtrei na ka tnad bapher bapher jong kane ka hospital ban ioh ia ka jingtip ba bniah halor ka jingtreikam kane ka hospital.
“Ha ka jingiakren bad ki heh ngi la lap ba ki don bun ki jingeh ki jingduna ha kaneka hospital", la ong u bah Kurkalang  hadien ba la wai ka jingialang.
U la ong ba ka jingthmu ba ki la pynlong ia kane ka jingjurip ha kane ka hospital NEIGRIHMS ka long ban lap ia ka jingshisha halor ka jingwan ud jong ki paidbah  bad ban tip ia ka daw bad ka jingeh hha kane ka hospital, la ong uwei na ki dkhot.
Ka BJYM ka la ong ba bun na ki skhim kum ka RAN, RBSY, JSY ba ka sorkar pdeng ka la pyllait khnang na bynta ban ai ka jingsumar ia ki briew ba duk hynrei ia kine ki skhim kim shym la pyntreikam bha.
"Bun na ki  nongshah sumar kim ioh bynta na kine ki skhim", la ong u bah Kurkalang.
U la ong ba RAN ka dei ka skhim jong ka sorkar pdeng ha kaba baroh ki nongshah sumar kiba hap hapoh ka longiing baduk (BPL) ki dei hok ban ioh ia kane ka skhim sumar haduh T.2 lak.
“Hynrei ia kane ka skhim haduh mynta ym pat shym la ithuh bad ka donkam ban buh da ka jingthoh  hakhmat jong ka hospital khnang ba ki paidbah kin tip ia ki skhim", u la ong.
Halor kane ka  BJYM kan pynlong ia ka jingpynshai paidbah khnang ba ki paidbah kin tip halor ki skhim ba ioh jingmyntoi.
Ka  BJYM kan sa phah jingthoh sha ka sorkar pdeng khnang ban pyntikna ba kane ka hospital kaba dei na bynta ban peit ia ka bha ka miat ki paidbah kan treikam bha.
Shillong, 29 Nailur:Ka seng lehnoh ba Bangladesh kaba la tip kum ka Bangladesh Tiger Force ka la kam ba dei ma ka kaba rahbor bad pyniap ia u pulit syntiat ka sorkar pdeng uba la tip kyrteng kum u Vikash Singh bad uwei pat u nongkhaii uba la shah rahbor rygkat uba la tip kyrteng kum u Kamal Saha ha ka sng saitjaiñ jong ka taiew.
Kham mynshuwa ki bor pulit ki suba jur ba dei ka seng lehnoh na Ri Lum Garo ka ASAK ka seng kaba la pait na ka ANVC kaba la leh ia katei ka kam, katba ki bor syntiat pat ki la kam ba ka dei katei hi ka seng kaba la rahbor bad pyniap ia kitei ki 2 ngut.
Ka Bangladesh Tiger Force ka la kam ba ka pyniap ia kitei 2 ngut da kaba ai daw ba ki dei kiba donkti ha ki kam jakhlia ha ki thain khappud, katkum ka khubor ba la phah sha ki lad khubor da u Dallim Islam u Commander in Chief ka BTF uba la phah ha ka kyrteng jong u chairman katei ka seng u Samsul Islam u la ong ba u tei u ophisar syntiat u dei uba ju mlien ban pynjynjar bad lehbeiñ ia ki shynrang Bangla bad u batbor bad pyniap pat ia ki kynthei bad ki khynnah, “Ngi la iohi bad ngi la mad shitom la slem bah, hynrei mynta ka la dei ka por.
Na kata ka daw ngi rahbor ia kitei 2 ngut na Baghmara Rongra Reserve Forest, ngi la pyniap ia kitei ki 2 ngut ki runar" ong katei ka kyrwoh khubor.
Katei ka kyrwoh khubor ba la phah sha ki lad khubor ka la pynshai ruh ba ia katei ka kam la leh da katei ka seng ym kiwei pat ki seng lehnoh ha ri Lum Garo kum ka GNLA, ASAK ne kiwei pat.
Katba la ong ba u Joint Director ka IB u Vijay Kumar u la don mynta ha Baghmara ban pyntikna la utei u ophisar jong u u la shah pyniap shisha ne-em kumba la saphriang ki khubor kaba la ong ba la don kiba la la ia ka metiap jong u.
U Singh u dei na Bihar bad u bat ia ka kyrdan Assistant Intelligence Officer (ACIO-2) , u la trei ha Rongara la shisnem eiei mynta.
Shillong, 29 Nailur:Ha ka jing kylla sain pyrthei ha KHADC u MDC ka Nong thymmai u Bah Latiplang Khar kongor u la leit kyrshan noh ia ka liangsynshar PDF ba la ialam da ka Congress  ha ka jinglong Chief Executive Member (CEM) Bah Pynsh- ngaiñ N Syiem.
U Bah Latip lang u la iasoh bad ka PDF ha kane ka sngi Hatmajai.
Ka jingkyrshan jong u Bah Kharkongor kan pynkhlain shuh ia ka Executive Committee (EC) ka KHADC.“Nga la rai ban ai ia ka jingkyrshan ba khlem buh kyndon ia ka Executive Committee (EC) ka  PDF hapoh ka jingialam u Bah Pyn shngaiñ N Syiem," la ong u Bah Latipalang ha ka shithi ba la thoh sha u CEM.U Bah Latiplang u dei uwei na ki MDC ba kyrshan ia u Bah Ardent Miller Basaiawmoit uba kyrshan ia ka MUDA.Ha ka jingpynlait khubor, u  MDC ka Nongthymmai u la ong ba u la hap ban iakhun ia ka sorkar jylla kaba thmu ban knieh ia ki jaka ba hap hapoh u pud u sam ka Council.
‘Nga long uba la kloi ban kyrshan ia ka sorkar jylla lada ka lah ban pyni ia ki kot ki sla ba ka Council ka la dep pdiang ban pyntreikam ia ki ain ka MUDA shabar ka Municipal",la ong u Bah Latiplang.
Shillong, 29 Nailur:Ka Executive Committee ka Synjuk K Nongsynshar Shnong ka Bri u Hynniewtrep kaba la shong jingialang ha ka 28 tarik u nailur, 2015 ka la pynrem jur ia ka jing wanrah u myntri rangbah ka jylla u Dr.Mukul Sangma ia ka Aiñ Ar maloi ki nongmihkhmat paidbah ha Ing dorbar Thaw-aiñ ka jylla lane ka Prevention of Disqualification (Members of the Legislative Assembly of Meghalaya) Amendment Bill, 2015 kaba khanglad ia ki MLA ban bat ha kajuh ka por ia ka kam MDC.Ki Rangbah Shnong ki la pynrem jur ruh ia kito kiba kyrshan ia u Dr.Mukul kiba la kyrshan tylli ia u wat hapdeng ka jingpyrshah kaba mih na ki liang pyrshah ba lada pyntrei kam ruh dei ban pyntrei kam naduh u 2019 lane ban phah sha ka Select Committee.
Ka kyrwoh na u General Secretary katei ka Synjuk u bah R.L Blah u la ong ba wat la u myntri rangbah u ong ba ka jingwanrah ia katei ka aiñ kam dei ba don kano kano ka jingthmu lane ka jingar jingmut pynban katei ka kyrwoh ka la ong balei ba ka sorkar ka kyrkieh palat ban pass ia katei ka bill? Lada ka sorkar ka lah ban pynjlan palat shisnem ia ka samoi treikam ki MDC ka GHADC balei kam lah ban ap haduh ba ka samoi treikam kine ki nongmih khmat ar maloi kan kut bad ban pyntreikam ia ka naduh 2019?, ong ka kyrwoh.
Katei ka kyrwoh ka ong ruh ba ka long kaba lyngngoh ba ia ka kam ar maloi la ia kren tang na ka bynta ki MLA ba long MDC, hynrei kam shym la don pat ka jingkhang lad ia kito kiba bat kam chairman, Parliamentary Secretaries bad kiwei ki kam kiba ki iohnong, hato ym dei ban thew lang ia ki ruh kumjuh, hato lah ban ngeit ba ka jingthmu ka sorkar ka dei na bynta ka jingbha ha baroh ki liang, ong ka kyrwoh.
Ki Rangbah shnong ki la pynpaw ruh ka jinglyngngoh ba ka sorkar ka lah ban pynjlan ia ka dorbar synrai tang ha ka khyndiat minit bad kata ruh ban ia kren tang na ka bynta ka ka mar maloi hynrei la bret noh shadien ia ki mat kiba dei ban ia kren na ka bynta ka iap ka im ka jaitbynriew.
Ka la pynrem ruh ia kito kiba kam ialade ki riew shemphang kiba kynthoh ia ka jingiakhih ki Rangbah Shnong tang na ka jingmyntoi jong ki shimet hi, khadduh ka kyrwoh ka la kyrpad ia u Lat ka jylla ba un peit bniah bha shuwa ban mynjur ia katei ka bill ar maloi ka sorkar namarba kan ktah ia ka jingiadei ka District Council bad ka sorkar jylla bad ka don jingiadei ruh ia ka jingpynneh pynsah ia ka riti dustur.
Shillong, 29 Nailur:Ka seng Hynni ewtrep Achik National Movement (HANM) Jaintia hills unit ka la pynpaw ia ka jingbitar halor ka jing bym shim khia ka sorkar iaka jingtohkit ban lap ia ki briew jong ka ain kiba siat iap ia arngut ki mynsiem kiba luilui ha Mookhep East jaintia Hills district.
U President ka seng u bah Shaniahlang Suchen, u la ong ba ka jingshah siat iap jong kitei ki arngut, ka long ka eiei kaba sngew thamula ba haduh mynta ka sngi ka sorkar kam pat lah ban ai iaka repot kaba shai sha u paidbah halor ka jingshah siatiap ki arngut ki mynsiem ba luilui.
“ Imat ka sorkar ka kwah ban buh rieh noh ia ka jingleh don bor ki pulit bad kam kwah ban pyn paw iaka jing don kti jong ki ban siat iap ia ki riew paidbah hato ki briew jong jong ka ain ki lah mo ban siat iap ia ki paidbah hato dang don mo ban bishar hok ia kum kane ka jing jia kaba sngewsih kthang iaki paitbah, hato ka sorkar kan ai mo ka jing bishar kaba hok iaki to kiba la shah siat iap ha  ki pulit", la ong ka HANM Jaintia Hills.
Mynta la shisnem thik hynrei ka sorkar kam shym la leh eiei ka shu kut tang ha ka jing pan por kane ka pynpaw ba ka sorkar kam shim khia ia kane ka jingjia ka kwah ban iada iaki pulit kiba don kti haka tei ka jingjia, la ong ka HANM Jaintia Hills unit.
Ha kajuh ka por ka seng kan dawa na ka sorkar ban aiti noh haka CBI ban tohkit ia ka tei ka jingjia khnang ban paw ki jingshisha baroh.
Shuh shuh na ka liang ka seng kan shong jingialang mynta hi ka taiew ban ia pyrkhat ia kane ka kam.
"Ngim lah shuh ban ap ngin shim noh da kiwei pat ki lynti kaba kham tyngeh pyrshah iaka jingleh mynthi ka sorkar ban pynkloi iaka jingtohkit ia katei ka jingjia", la ong u President ka seng u bah Shaniahlang Suchen.
Shillong, 19 Nailur:U Chief Executive Member (CEM) ka KHADC Bah Pynshngaiñ N Syiem u la ong ba ka jingrai kynsan ka sorkar jylla ban pyntreikam ia ka ain khang bam ar maloi ka Prevention of Disqualification (Members of the Legislative Assembly of Meghalaya) Amendment Bill, 2015 ka long ban pyntlot ia ka jing iakhih jong ki nong synshar shnong synshar hima kiba ialeh na ka jingshah banbein jong ka sorkar jylla.
“Ka long kaba bakla ban ong ba ka sorkar jylla ka thaw ia kane ka ain ban khyrwit tang ia nga.
Katkum ka jingbishar bniah, ka dei ka jinghiar thma ia ka jaitbynriew bad ki bor synshar shnong synshar hima kiba dang iakhun pyrshah ia ka jingshah ban bein ha ka sorkar.
Kum u CEM ka KHADC, nga ialam ia kane ka jingiakhih jong ki paidbah", la ong u Bah Syiem haba iakren bad ki nongthoh khubor hadien ba la iakynduh bad u Lat u V Shanmuganathan hynne ka sngi Hatmajai.
Katkum ka jing ong u Bah Syiem, u sngew kmen ba ialam ia kane ka jingiakhih jong ki paidbah kiba pyrshah jur ia ka jingieng jong ka sorkar jylla ban thaw ain ia ki rangbah shnong bad ban pyntreikam ia ka Meghalaya Building Bye-Laws, 2011 ha ki jaka ka District Council.
“Ngi la iasnohkti lang naduh ki MDC, bor synshar shnong synshar hima ban phah ia ka khubor ba ka sorkar kam lah ban leh ne synshar donbor" u la ong.
U la ong ba kane kam dei ka sien ba nyngkong ba ki MLA ki bat ar kam bad ma u ruh ka dei ka sien kaba ar.
“Haba nga thep kyrteng ia ka elekshon MDC ha u snem 2014, ka Entry IX ka Prevention of Disqualification (Members of the Legislative Assembly of Meghalaya) Act, 1973 ka shah ia nga ban long MDC bad MLA.Mynta pat kynsan kynsan, ka sorkar jylla ka kwah ban pynduh noh ia kane da kaba pyntreikam naduh ka 1 tarik Risaw 2015.
Baroh la pdiang sngewbha ia kane ka jingthmu lada pyntreikam hadien ba la kut kane ka por jinglong MDC ba mynta" la ong u CEM ka KHADC.U la ong ba ka jingkam jong u Myntri Rangbah (MR) u  Dr Mukul Sangma ba ka dei namar ka jingujor PIL halor kane ka mat kaba pynlong ia ka sorkar ban leh dain dain, kam dei kaba shongnia.
U la ong ba kane ka jingkam u Myntri Rangbah ka dei tang ban pyrshang ban tap eit miaw namar ba kam ju don kano kano ka jingiakren ne thaw ain ia kano kano ka kam kaba dang sah teng ha ka ka Kashari.
“Nga kwah ban kylli ia u Myntri Rangbah, ‘hato u dei ka iingbishar?.
Ai ba ka iing kashari kan bishar bad ngi long kiba la khreh ban iakhun ia kano kano ka jingmih.
Ka long kaba sngewsih ba ka sorkar ka la pyrshang ban ialam bakla ia ki paidbah.
lada ka kam ka sahteng ha ka Kashari, ym ju dei ban iakren iathaw ain.
Ka jingkylli kaba jwat ia ka sorkar, ka long kumno ka sorkar ka thaw ia kane ka Bill haba ka kam ka dang sah ha ka Kashari" la ong u CEM ka KHADC.U la ong ba u lah ban ujor sha ka Supreme Court ban ai ia ka jingpynshai kaba thikna la ka sorkar ka lah ne em ban thaw ain ia ka kam kaba dang sahteng ha ka Kashari.
U la ong ba ka jingiehnoh jong ki MLA ia ka kam MDC ka dei ka jingniew bein ia ki paidbah ba lajied ia ki.
“Ki dei ban iakhun ia kane ka jingleh ka sorkar jylla shwa ban iehnoh ia ka jinglong MDC.Kane ka pyni ba ki pyrkhat ia ka jingbit jingbiang jongki ha jaka jong ki paidbah", la ong u CEM.U la ong ba un ialam ban iakhun ia kane da ma u hi namar ba u sngewthuh ba um shym la leh kano kano kaba bakla.
"Ia nga la jied da u paidbah, namarkata ka sorkar jylla kam don hok ban pynkhein ia ka hok ba la ai da u paidbah.
Ngi hap ha ki kyndon jong ka Sixth Scheduled bad ym ha ki ain ka sorkar jylla.
Ka Council ka dei kawei pat ka met bad ka jingong ba bat ar kam kam mih", la ong u Bah Syiem.
U la ong ba u la kyntu ia u Lat ka jylla ba un eksamin bha shwa ban ai ia ka jingmynjur ia kane ka ain khang bam ar maloi ka sorkar.
U kyrmen ba u Lat un pyndonkam ia ka jingstad jongu halor kane ka kam shwa ba un leh.
Shillong, 29 Nailur:U Lat ka jylla u V.Shan muganathan u la ong ba ka shong ha ka tnad kam poh iing jong ka sorkar pdeng ban peit bniah ia ki ar tylli ki Bill jong ki ar tylli ki district Council ka Village Administration Bill (VAB) ka KHADC bad ka Bill jong ka JHADC.“Hadien ba ka sorkar pdeng kan ai jingshai bad mynjur, kan ym don shuh ka jing pynslem ban mynjur na ka liang jong nga" u la ong.
Hynrei u la ong ba shuwa ba un mynjur ia ka u donkam ban ia syllok bha bad ki nongshong shnong kane ka jylla ba kynthup ia ki Khlieh Nongsynshar Shnong bad kumjuh ki district council ban ia kren ia ki ingkdew ka MHA ia kitei ki Bill.
Ha kajuh ka por u la ong ba ka jingpynslem ban pass ia kitei ki bill ka dei namar ba u kwah ban ia phylliew jingmut bha halor katei ka kam, “Nga don ka thong ban pynthikna ba ka kolshor bad ka riti ka dustur jong ki paidbah dei ban ñiew burom, ban iada bad ban pynkhlaiñ, dei halor kane ka nongrim ba nga sngew ba donkam ban ia kren iar bha ia kane ka kam" ong u Lat.
