Pasi bad u Chairman, u bah Biangshwa Shylla ki la pynpaw hakhmat u myntri rangbah ka jylla u Conrad Sangma da kaba ong “ Ka jingtan tyllai, lah ma phi ne lah ma nga ka long kaba donkam ba kane ka sorkar jylla kam dei ban shu pynsngewbha ne pynsngewtynnad than tang ïa kita ki karkhana dewbilat kiba don ha East Jaiñtia Hills District bad ki khajna (royalty) dei beit ban lum na kito ki mar poh khyndew ba phah ne khaiï sha ki karkhana bad dei ruh ban don ne buh ïa kita ki khyrdop lum khajna ha ki lynti ban leit sha ki karkhana dewbilat na ka bynta ban lum ïa ki khajna na kito ki trok kiba rung sha ki karkhana, la kumno kumno haduh 800 tylli ki trok kit maw shun bad 130 tylli ki trok kit dewïong kiba ju rung sha ki karkhana man ka sngi kiba pynpoi ïa kitei ki mar poh khyndew sha ki karkhana dewbilat bad ki trok ki ju kit palat pud haduh lai shah na kaba dei ban kit".
“Kumba ju long, ka sorkar jylla ka ju ai ki jingiarap bapher bapher (subsidies) ïa ki karkhana dewbilat, te ka la dei bha ka por ba mynta ka sorkar ka dei ban pyrkhat ruh na ka bynta ki paidbah ban wanrah ïa ka roi ka kiew, ban buh shwa ïa ka jylla hakhmat eh bad buh noh shwa hadien ïa ki karkhana, lyngba kane yn sa lah ban kyntiew ïa ka jinglong jingman ki briew hapoh ka jylla"Lada shu buh jingkheiñ lada 25MT u dewïong ha ka shi trok man ka sngi kan long 1,186,250 MT ( Shi million shi spah phra phew hynriew hajar ar spah san phew metric ton) u dewïong ha ka shi snem, kane ka pyni ruh ba ka sorkar jylla bad ka sorkar pdeng ka duhnong haduh katta na ki khajna na u dewïong uba poi sha ki karkhana dewbilat kiba don ha East Jaiñtia Hills District.
Kumjuh ruh ha kaba iadei bad u mawshun uba pynpoi sha ki karkhana dewbilat, lada 30MT u mawshun ha ka shi trok man ka sngi , lada ha ka 365 sngi ka long 8,760,000 MT, (Phra milion hynniew spah hynriew phew hajar Metric Ton) ha ka shi snem, kane ka jingleit u mawshun kaba khlem ka khajna ka wanrah jingduh nong ïa ka sorkar jylla bad ka sorkar pdeng ha kaba iadei bad ka khajna na u maw shun uba na East Jaiñtia Hills District uba pynpoi sha ki karkhana dewbilat kiba don hapoh ka district.
Ka MJAC ka bynrap shuh shuh ba na kitei ki jingiohnong kiba deibhok ban ioh hynrei kiba khlem poi satia sha ka pla tyngka jong ka sorkar, kiba dei ban wan lyngba ki khajna na ki mar poh khyndew, ka lah la kumno kumno ban shna haduh 100 kilo kimtar ka surok kaba bha man la u snem ha East Jaiñtia Hills District kaba long na ka bynta ka jingbit jingbiang ki paidbah.
Ka Committee ka kynthoh jur da kaba ong ba kane ka sorkar pat ka leh matlah bad leh bym salia ha kaba iadei bad ka jingduhnong ka sorkar na u dewïong bad u mawshun ba pynpoi sha ki karkhana dewbilat kiba don ha East Jaiñtia Hills District, lada ka sorkar ka lum ïa ki khajna ka lah ruh ban pyn hiar dor wat ïa ka umphniang petrol bad umphniang Diesel hapoh ka jylla.
Ha kajuh ka por haba ka sorkar ka lah ban ai jingiarap (Subsidies) ïa ki karkhana dewbilat, ka la dei ruh ban ruh ban wanrah ia ki policy ban ïada ïa ki nongkhaiï , ka dei ruh ban don ka jingiateh kular kaba paka ban ailad shwa ïa ki nongkhaiï kiba dei ki trai jylla ba kin khaiï bad pynpoi ïa ki mar poh khyndew sha ki karkhana dewbilat bapher bapher, namar kumba long mynta ki nongkhaiï kiba na bar jylla kum na Punjab, na Jamu and Kashmir bad na kiwei kiwei ki jylla ki iohlad bha pynbab ban khaiï ha ki karkhana dewbilat kiba don ha East Jaiñtia Hills District ha katba ïa ki nongkhaiï kiba napoh ka jylla pat ki buh shwa sha rud bunsien.
Ha kajuh ka por ka Meghalaya Joint Action Committee ka kynthoh jur ruh ha ka shithih ujor ba la buh hakhmat u Conrad Sangba halor ka jingduna bha ka jingthep kam ïa ki trai jylla hapoh ki company dewbilat kiba don ha East Jaiñtia Hills District.
Shillong, Rymphang, 23: Ha ka por ba ka Sorkar Jylla ka la maitphang ban pynmih ka Stamp ha ka nam jong u Tirot Sing Syiem lyngba ka Postal Department ka Sorkar Pdeng la sngew donkam ban ïoh ïa ka durkhmat ba shisha jong u Tirot Sing Syiem, wat lada khlem lap ksai ïa kano kano ka tyllong.
Kumta la pyrshang ban aiti ha ki barikor jong ka jylla bad na baroh ki ba la pyrshang la jied ïa u Bah Bashai Rai Dohling bad u Bah Marius Main Sing Shanpru.
Baroh arngut ki dei ki ba trei ïa ka kam thohdur ha ki tnat sorkar, u Bah Bashai Rai Dohling u dei u barikor (animation artist) jong ka Directorate of Film Division, Ministry of Information & Broadcasting, Government of India ha Bombay, katba u Bah Mainsing Shanspru u dei u barikor ha Directorate of Information & Public Relations, Government of Meghalaya.
Baroh arngut ki la pynkhreh la ka rukom mutdur ïa kata ka dur jong u Tirot Sing Syiem, khlem da iit bniah na ki tyllong jingtip ba dei ban wad.
Na ka daw ba la kyrkieh ka kam, u Bah Bashai Rai Dohling u la tehkam ha la ka shlem treikam bad u la aiti noh ha u barikor khynnah u ba dei u dkhar na dewbah India.
Kumta ka dur ym da ïahap than bad la kyntait noh bad la jied da ka durthoh ba la pynkhreh u Bah Main Sing Shanpru.
Ka la jia ryngkhat ba u Bah Raphael Warjri, u dei u synran hikai thohdur jong u Bah Maiñ Sing Shanpru bad la ïohlad ban sakhi ïa kata ka dur jong u Tirot Sing Syiem ka ba paw kum u tymmen rangbah, katba ha ki khanamynnor la tip ba u la ïap ha ka ryta ba dang kumba laiphew snem tam.
Kumta la kynthoh mardor ban pynbeit ïa kata ka dur, hynrei na ka daw ba la kyrkieh than ka sorkar, ym banse ban aiti noh kumba ka long haduh ba la shon shab na ka bynta kata ka Stamp ha Ri India lyngba ka Postal Department.
Wat lada u Bah Raphael Warjri u dang khynnah samla, kane ka jingjia ka ba long thurmur ka la ktik ïa u ban thwet thikna shaphang ka dur ba biang jong u Tirot Sing Syiem.
La jia ryngkhat ba u la mar mlien ruh ha ka kam shondur bad u ïoh jingtip ba thikna ba la shem ïa ka kor shondur dang tang ha u snem 1839, kata ka mut hadien ba la ïap u Tirot Sing Syiem.
Ym tang katta ka kor shondur ka dang poi sha Ri India ha u snem 1855 bad ym pat don lynti ban ïoh ka dur shon jong u Tirot Sing Syiem.
Wat lada ha kata ka juk la ju don ki barikor ki ba ruiddur ïa ki kynja kynrem lyndan phareng, hynrei ym lah ban khmih lynti ba yn don ba ruiddur ïa u Tirot Sing Syiem, khamtam ba u dei u koidi sorkar ba la shah set byndi na ka daw ba ïaleh thma pyrshah ïa ka sorkar Bilat.
Kumta ha ka jingpyrshang ban thwet ïa ka durkhmat jong u Tirot Sing Syiem, u Bah Raphael Warjri u la poi ryngkhat sha ka shlem pathai khubor naduh ki snem 1990 ter ter bad la ïashem bad u Bah Skendrowell Syiemlieh, u myllung kaitor bakhraw bad kumjuh ruh ïa u Bah Kitdor Syiem, u myntri sorkar u ba dei na ka jait syiem na Mairang.
Ha ka ba ïa pur khana bad u Bah Skendrowell la ïa kynduh ïa u Syiem Hima Nongklhlaw, Bah Phrestar Syiemlieh u ba dang long syiem haduh mynta mynne.
Ha kata ka khep la pynkhreh da ka durim dulir halor ka jingïakhun ki Khasi pyrshah ïa ka sorkar Bilat, ha kaba u Tirot Sing Syiem u dei u khlawait ba ïalam ha phrang.
Phewse kata ka khlem la urlong, wat lada ka Dorbar Hima Nongkhlaw bad u Bah Kitdor ki la aiktien ban kyrshan ïa kata ka kam.
Kham hadien kata u Dr David R Syiemlieh u la lap ïa ka sngi ïap ba shisha jong u Tirot Sing Syiem ha u snem 1988, bad mar mar la pyrshang ban tohkit na u Dr David R Syiemlieh shaphang ka dur jong u Tirot Sing Syiem.
Ka ba sngew bynñiaw ka long ba ym shem kaiphot ne nathi wat ïa ka met jong u Tirot Sing Syiem ba la pynkhuid da ka ba tep ne ka ba thang ruh, sa ïa ka durkhmat te ym lah ban khmih lynti da lei lei.
Hadien kata ka la don ka jingthmu jong ka Dorbar Hima Nongkhlaw ban tei da u durmot jong u Tirot Sing Syiem ha Mairang ha ka jaka ba la don lypa u mot sahnam.
Na ka liang jong u Bah Raphael Warjri, la ai jingmut ban tei syndon da ka shlem sahnam rikynti (heritage monument) kat ba shah ka jaka bad la pynkhreh nadong shadong ki jingdonkam ryngkat ki dur ki dar ba kynsai halor ka thma ba la khie ha ka 4tarik Ïaiong 1829 haduh u Risaw 1833 ba la shah set byndi u Tirot Sing Syiem.
Kata ruh ka khlem la urlong namar ka don ka jingkylla hadien ba la la tuklar da kiwei pat bad khatduh la aiti ha u nongkhaïi ban tei ïa uta u durmot u ba khlem ïahap bad ka kyrdan longsyiem jong u Tirot Sing Syiem bad ka ba la pynhiar dor ym tang ïa ka rngiew u Tirot Sing Syiem, hynrei la pynjem rngiew ïa ka jaitbynriew Khasi baroh kawei.
Ha ka jaka jong u Tirot Sing Syiem ba khiathew la shna da u tymmen ba phong ka riam bym ïahap, ka boh kum kharmali, u kpieng kuboit barit rïa bad ka dur jong ka wait ym dei ka waitlam Khasi.
Hadien ba ka sorkar jylla ka la aiti ha ka synjuk Riti Academy na ka bynta ban tei ïa ka khilon bad ka motdur ha khyrdop jong ka State Central Library ki ba phalang ïa ka rikynti jong ka jylla, u kher rangbah jong ka tnat Deiriti bad Mattithaw (Arts & Culture Department), u Bah F R Kharkongor u la kynjoh ktien ïa u Bah Raphael Warjri na ka bynta ban tei ïa ki motdur jong ki khlawait ïaleh laitluid ka jylla, kata u Tirot Sing Syiem, u Kiang Nangbah bad u Pa Togan Nengminza Sangma.
Katkum ba la kdew lynti bad maitphang da u Bah Sanbor Shullai, Myntri sorkar jylla la aiti ha u Bah Raphael Warjri ban pynkhreh na ka bynta ban tei ïa kita ki motdur ba shirynñieng.
Mar mar la pynkhreh da ka ba tih sani bad wad bniah ïa baroh ki jingdonkam na ka bynta kita ki khlawait, kum shi bynta ban rakhe ïa ka lyngkhuh snem ba hynñiewphew san jong ka Ri India ba la jer da ka Azaadi Ki Amrit Mahotsav.
La plie paidbah da u Myntri Rangbah Conrad K sangma ïa kitei ki durmot jong ki khlawait ka jylla ha u snem 2022 ki ba jrong kumba khatsan pruh eiei.
Ka long ka ba donkam ban batai sani ïa ka rukom pynkhreh jong ki barikor ka Riti Academy na ka bynta ban tei ïa kita ki durmot jong ki khlawait ka jylla.
Ha kaba ïadei bad u Tirot Sing Syiem, nalor ki jingtip ba la lum naduh ki snem ba la leit, la nang thwet shuh shuh ki jingtip kum ha kaba ïashem bad ka longiing longsem jait syiem Hima Nongkhlaw na ka kpoh ba hiar pateng u Raja Kine Sing bad u Kedro Manik Syiem bad na kiwei kiwei ki tyllong.
Kumta la ringdur na ka rengmat jong ki pateng longsyiem kumba la jer bad la thaw ka dur ka ba syriem tam katkum ka pateng jong ka kpoh long syiem bad kumjuh ruh ban ïahap bad ka ryta ba shisha shwa ban khlaw u Tirot Sing Syiem ka ba long kumba laiphew snem tam ka ryta.
Nalor kata la jurip sani halor ka spong khor bad ka boh khaila kum u syiem, u paila ksiar ba kieng na tyrpeng sha synmgkai, ka jymphong syiem, ka waitlam ka stieh, ka ryntieh ki khnam ha ryngkap bad kiwei kiwei ki jnit ki jnat kat ka maiñ long syiem jong u Tirot Sing Syiem.
Nalor ka dur ka dar bad ka raim ka beit jong u syiem long syiem la wanlam ruh ïa ka pyrkhat Khasi katkum ka jingshisha ha kata ka juk.
La shna da u syiem u ba ïakhun ban ïada ïa la ki khun ki hajar bad ïa la ka hima sima, ym dei u ba shla pyrshah ban kput da ka ba bitar.
La shna da ka dur u syiem u ba peit jylliew ha ka thong ban ïakhun kheiñduh, ba bat skhem triang ïa ka waitlam bad ka stieh bad u ba la pynkhreh ban len lade na ka bynta ka Ri bad ka jaitbynriew.
Kumta khlem pyrthuh bud ban shna da u durmot u ba ieng kynthuit ban pyneh shadem lane kum u kaikhlaw ba tur ruma da jingbitar ïa u nongshun, bad ka ba isaitmet tam ka long ba ym dei da ki dohksah ba phyllung kum ki ba kilan met ha ka juk mynta, hynrei kum ki khlawait jong kata ka juk ki ba ïa kynduh bad ka mariang, la ha ka ryngkang rynsied ne ka trei ka beng ha shnong ha thaw, ha lyngkha risai ne ha khlaw ha btap.
Kine kiei kiei baroh ki mir katkum ka saiñpyrkhat tynrai ki Khasi.
Ha kane kajuh ka rukom la pynkheh ka thwet ka tih sani shaphang u Kiang Nagbah ruh kumjuh.
Katkum ka khana mynnor la shem ba ki phareng ki la sni ïa u Kiang Nangbah bad ïa ka kur Nangbah haduh ba ki la kthong ïa ki samla bad rangbah na ka kur haduh ba ki la iehnoh ïa ka nongrim iing ha Wah Nangbah ha dong Tpeppale bad phet sakma sha kylleng ka Ri Khasi.
Ym shym lap ksai shuh ïa ki kur Nangbah ha kata ka por bad hadien la tip ba ki don ki ba na shnong Jaraiñ bad Lamin ki ba dei na ka pateng jong u Kiang Nangbah.
Kumta ha ba la wad bniah la shem ba ka longiing jong u Bah Barnabas Nangbah ha Shillong ki ba dei trai shnong na Lamin ki dei ki ba hiar pateng na kpoh ka kmie u Kiang Nangbah.
Kumta katkum ba la shim nongmuna ïa u Tirot Sing Syiem, kumjuh ruh la shim ksai na ka rengmat ka longiing u Bah Barnabas Nangbah ban shna thymmai ïa ka durkhmat jong u Kiang Nangbah.
ha kiwei kiwei ki bynta jong u Kiang Nangbah la ïoh jingtip ruh kum na u Ma R Tokin Rymbai, Ma S Quotient Sumer, Ma Lakhon Shullai, Bah H.H Mohrmen bad kiwei kiwei.
Ha kajuh ka rukom la buddien na ka bynta ka pateng bynriew jong u Pa Togan Nengminza Sangma, hynrei ym shym la lap ksai than lait tang katto katne ki bynta jong ka riam ka beit ki jynkieng jyndeng jong ki khlawait Garo ba la ai jingtip da u barikor Arak Sangma bad ka Sahana P Marak, ka ba dei teng ka kher rangbah jong ka sorkar jylla bad ki ba tip thikna shaphang ka riti dustur Garo.
Halor ki kynrum kynram hamsaïa ki ba la pynkulmar jingmut ïa ki paidbah ha ka ba ïadei bad u durmot Tirot Sing Syiem ha Dhaka, la pynshai ba ka sorkar jylla ha ka ba sdang la phah shna da u durmot shiteng ba na shadem shaneng.
Hynrei ynda la leit khmih sha Dhaka ha u bnai Risaw 2023, la shem ba ym ïahap namar ba u durmot u rit than.
Kumta katkum ba la tuklar da ki kher ki mer jong ka sorkar khamtam u Bah F.R Kharkongor ha ryngkat ka ba ïa syllok bad ka synjuk Riti Academy, kumta la pyrkhat thymmai bad rai ban shna da u durmot ba haduh syngkai namarba ka jaka ha Dhaka, hadien ba la khmih ka khim bad ym shah jaka ban shna da u ba shirynñieng.
Khatduh ïawai la shna kat ban biang ha ka jaka jong ka Indira Gandhi Cultural Centre, Indian High Commission, Dhanmundi, Dhaka, Bangladesh ba la buhti da u ba kot tang ha syngkai shaneng.
Ha ka ba ïadei bad ka durkhmat, kumba la kdew ha shwa ka dei ka ba la jurip thikna lyngba ki tyllong ki ba biang bad la bishar katkum ka pateng bynriew na ka kpoh long syiem ba hiar pateng u Tirot Sing Syiem.
Haba la bishar sani lah ban pdiang ba ki khun ba mih pateng na ka kpoh longsyiem kin ïa syriem katkum ka dur ka dar jong ki pateng ba mynta kum ba long lem ka pyrthei salonsar.
Ha kane ka rukom la pynbiang ha kiwei kiwei ki jingteinam kum ha iing u Lat ha Raj Bhavan bad kiwei kiwei ki shlem pyninam.
Na kata ka daw kam long kaba shongnia ban nujor bad kiwei pat ki jingpyrshang ba thurmur ha ki snem ba la leit, namar ba ka Riti Academy ha ryngkat ka Sorkar jylla ka la don ka rukom pynkhreh ka ba sani bha ka ba lah da ki katto katne snem ban ïasyllok bad ka Indian High Commission ha Dhaka.
La prat lynti ha kane ka bynta da u kher rangbah ka sorkar jylla, u Bah F R Kharkongor haduh ba ym dei tang u durmot ba la buhnam, hynrei la buhnam ruh ka nongmuna jong ka Stamp, nangta ka Map Hima Nongkhlaw kaba rim ba la pynkhreh ka sorkar Bilat ba la ai da u bah David R Syiemlieh, nangta ki dur ki dar ba kdew ïa ka khana jong ka ba ïaleh laitluid ba la thohdur da u Bah Raphael Warjri bad kiwei kiwei ki atiar kordor jong ka jaitbynriew Khasi ban pyninam ha ka Ri Bangladesh.
Ka long kaei kaei kaba donkam ba ka iktiar sorkar kan shimkhia ïa kane ka bynta ban pynthikna ïa ka dur ba janai jong u Tirot Sing Syiem, lada dei ban pynneh da ka ba rim ba la don lypa da ki phew snem lane ban pdiang da ka ba thymmai ka ba la tih sani bad wad bniah katkum ka jingtbit ba paka bad pura.
Shuh shuh, u Bah Paul Lyngdoh, Myntri Mattithaw bad Deiriti u la lam khmat na ka bynta ban leit khmih ïa ka phatok Dacca Central Jail ha ka ba u Tirot Sing Syiem u la shah set byndi.
Ha ka por ba dang ïa khmih bad ki heh ka phatok, la don ka jingïakren na ka bynta ban buhti ïa ka shlem pyninam ha ka nam u Tirot Sing Syiem ha Dhaka Cental Jail ha ryngkat ki myntri bad ki kynrem lyndan.
Ha ka jingïatai la don lang u Bah Sniawbhalang Dhar, Symbud Myntri Rangbah, Dr Ampareen Lyngdoh, Myntri Pathai Khubor, bad u Bah Paul Lyngdoh, Myntri Mattithaw bad Deiriti, ba la ïa shim bynta ruh da u Dr David R Syiemlieh, Bah F R Kharkongor ha ka ba ïa don ryngkat u Bah Metbah Lyngdoh, Titos Starwell Chyne, Hamlet Dohling bad Teibor Pathaw.
Ka Sorkar jylla ka la pynkhreh na ka bynta kata khnang ban lah ban pynurlong ïa ka jingthmu.
Shillong, Rymphang, 23: Ka ophis ka Deputy Commissioner (Supply), East Khasi Hills District ka la pyntip ba u khaw reshon uba hap hapoh ka NFSA (AAY bad PHH) bad Non-NFSA ba kynthup ruh ïa u Ata na ka bynta u bnai Rymphang ladep ban pyllait bad sam lyngba ki dukan sam reshon bapher bapher.
Ka dor jong u khaw ba la bhah hapoh ka AAY yn sam kumba 35 kilo ha ka shi Card bad ïa u khaw hapoh ka bhah PHH yn sam kumba 5 kilo shi khlieh briew khlem donkam siew pisa.
Katba u khaw hapoh ka Non-NFSA yn sam kumba 7.105 kilo shi ïing ha ka dor kumba T.12.70 haduh T.13.00 shi kilo.
Ïa u ata yn sam kumba 5 kilo shi card ha ki thaiñ Sor bad kumba 3 kilo shi card ha ki thaiñ nongkyndong ha ka dor T.10.50 shi kilo.
Ka ophis ka la bthah ïa ki nongïohbhah ba ki dei ban ujor lada kam don ka jingsam kaba thikna ne ka jingsam kaba duna kilo lane ka jingshim palat ïa ka dor ba la buh bad kumjuh ruh ïa u khaw ba la sniew bad ïa kane ki nongïoh jingmyntoi kin ujor sha ka ophis Deputy Commissioner (Supply), East Khasi Hills District, Shillong.
Shillong, Rymphang, 23: Ki shipai BSF ha ka jingïatreilang bad ki pulit ka jylla ha ka 22 tarik mynta u bnai, 2024, ki la ïoh ban kurup ïa shibun ka shini bad u kwai ba la shongdor kumba T.20 lak.
Ïa kitei ki tiar ba la kurup la thmu ban khaïi beaiñ sha Ri Bangladesh napoh ka khappud kaba don ha South Garo Hills.
Hadien ka jingïoh jingtip kaba thikna ki shipai jong ka 200 Battalion ki BSF Meghalaya, ha ka jingleit khynra lang bad ki pulit ka jylla ki la kurup ïa katei ka shini bad u kwai ba la dep thad tyrkhong.
Ïa ka shini bad u kwai la lap napoh kawei ka Ïing kaba la shu ieh shrah kaba don ha khappud kaba hajan ka shnong Rongra kaba ha thaiñ South Garo Hills.
Ïa kitei ki tiar ba la ïoh kurup la aiti noh sha ka thanat pulit jong ka PS – Rongra ban leh ïa ki kam katkum ka aiñ.
Shillong, Rymphang 23 : U Symbud Myntri Rangbah ba khmih ïa ka Tnad kam Pohïing u Bah Prestone Tynsong ha ka sngi Thohdieng ula ong ba ki briew kiba shong ba sah ha Maxwelton Estate kin hap pynkhreh ban mih na katei ka jaka lada ki dei kiba shu sah beain.
Haba ïakren bad ki nongthoh khubor, u Bah Prestone ula ong “Nga la thikna bha ba ka Aiñ kan ïeng rasong bad ka aiñ kan shim ïa la ka jong ka lynti bad lada ki dei shisha kita kiba sah beaiñ, haba kut hi kin hap pynkhreh ban mih noh na kane ka jaka".
Ka Khasi Students’ Union (KSU) ka la ïai dawa ïa ka Sorkar Jylla ban kyndang mardor ïa ki nongshong beaiñ hapoh ka Maxwelton Estate kaba heh kumba 9 acre ka jaka bad kaba hap hapoh u pud u sam jong ka Dorbar Shnong ka Kenches Trance Oxford, Rilbong.
Haba kylli, u Bah Prestone ula ong “Em ka mukotduma ha ïing Bishar ka dang ïaid.
Kata ka dei kaba nga ong, namar kata ngi hap ban ap bad na kata ka daw kaei kaba nga pyrshang ïathuh ïa phi ka long ba to ngin ap bad peit, ai ba ka aiñ kan ïaid hala ka jong ka lynti".
Shillong, Rymphang, 23: Ka Hynñiewtrep Achik National Movement ha ka sngi Thohdieng ka la dawa ïa uwei u briew uba kynthoh pyrshah ïa ka seng ha ka Facebook Page ba la ai kyrteng ‘Lympung ki Khun ka Ri’ ba u dei ban panmap hapoh 24 kynta hynrei lym kumta ka Seng kam banse ban mudui da ka ejahar sha ki bor jong ka aiñ.
Katkum kane ka jingkynthoh ha kane ka Facebook page, u nongkynthoh uba la paw kyrteng kum u HBK Lyngdoh u la kynthoh pyrshah ïa ka seng da kaba ong ba ka jingpynlong ka HANM ïa ka jingïakhih ha Jantar Mantar ha nongbah Delhi ha ka 3 tarik Naiweing 2023 ka dei kaba la bei pisa da ka National People’s Party (NPP).
Haba kyntait ïa ka jingshah kynnoh, u Vice President ka HANM Bah Bawan Nongsiej u la pynshai ba ka jingïakhih jong ka seng ka dei na ka bynta ki dawbah jong ka jaitbynriew na ka bynta ban pynurlong ïa ka jingdawa ban pynrung ïa ka Ktien Khasi ha ka Khyrnit Baphra jong ka Riti Synshar ka ri India kumba la mynjur da ka Iingdorbar Thawain ka Jylla ha ka 27 tarik Nailur 2018.
U nongkynthoh HBK Lyngdoh u kynthoh kumne: “Kawei na ki sengbhalang kaba leit pynthud ïa ka jingdawa pynrung ïa ka ktien Khasi ha ka 8th Schedule ka dei ka HANM.Kane ka Seng ka la leit sha Delhi ban dawa pynrung lang ïa ka ktien Khasi bad ka ktien Garo.
Ka ktien Garo kam pat long qualified ban rung ha ka 8th Schedule te da dawa pynrung lang ha kajuh ka por ka ktah ïa ka ktien Khasi kaba lah long qualified ban rung ka hap ap haduh da ki phew snem shuh shuh ban ïa rung ryngkat bad ka Garo haduh ban da long qualified ka Garo.
"“Lehse ban leit pynthud kumtei dei ba sponsor da ka npp.
".
Shillong, Rymphang 23 : Ka sorkar ka la siew bailutksan haduh 96,72,640 lak tyngka sha kito baroh kiba la iap shah bat bording ilektrik ha kine ki 10 snem ba la leit noh.
ïa kane la pynpaw ha ka jubab jong u myntri ka tnad pynmih bording ka jylla u Abu Taher Mondal ba la wanrah hapoh ka ïing Dorbar Thaw Aiñ ka jylla.
Haba batai kumno ba kito kiba ngat ha ka apot ki ïoh ïa kane ka jingsiew na ka tnad pynmih bording u Mondal u la ïathuh ha ka jubab ba hadien ba la ïoh jngtip halor ka jingjia mar mar u Assistant Executive Engineer uba dei peit u leit sha ka jaka ba la jia ban jurip da lade kumno ka jia bad hadien kane un sa ai ïa ka kaiphod halor ka jingjia sha u Senior Electrical Inspector bad ujor ruh da ka ejahar ha ka Police Station ba ka jaka ba jia ka hap.
Nalor kane la pyntip ruh sha ki Deputy Commissioner bad ki Superintendent of Police jong ki district ba ka jingjia shah bat bording ka jia.
Hadien kane na ka liang u Senior Electrical Inspector un tohkit bniah ban lap ïa ka daw ba shah bat bording bad pynkhreh ïaka kaiphod ban ai sha ka Meghalaya Energy Corporation Limited ryngkat ki jingai jingmut.
Ka dor ban siew bailutksan kan long kat kum ka jingpynbna ba la dep pynbna da ka tnad pynmih bording jongka jylla.
Shillong, Rymphang, 23: Ka Meghalaya Joint Action Committee (MJAC) ha ka sngi Thohdieng ka la ujor sha u Myntri Rangbah ka Sorkar Jylla u Conrad K.Sangma halor ka jingkynnoh ba ki bor pynïaid jong ki Karkhana kiba don hapoh u pud u sam jong ka East Jaiñtia Hills District ki khaïi beaiñ ïa u dewïong bad ïa u mawshun sha ki karkhana pynmih dewbilat kiba don ha East Jaiñtia Hills.
U Secretary General ka MJAC u Bah Enrico D.Pasi ha ka jingïakren bad ki lad pathai khubor ha nongbah Shillong u la kam ba ki don la kumno kumno haduh 800 tylli ki trok kit mawshun bad 130 tylli ki trok kit dewïong kiba ju rung sha ki Karkhana manla ka sngi kiba kit ïa ki marpohkhyndew sha ki karkhana pynmih dewbilat ha East Jaiñtia bad ki trok kiba ju kit palat pud haduh lai shah na kaba dei ban kit.
“Ngi dawa ïa ka Sorkar Jylla ba kan buh noh da ka Integrated Check Point khnang ban tehlakam ïa ka jinglait ei ka khajna namarba ka jingbym don jong ka Revenue Checkpoints ne ki Checkgates shwa ba ki trok kit dewiong bad ki trok kit mawshun kin rung sha ki karkhana pynmih dewbilat ha East Jaintia Hills," u la ong.
“Kane ka jingkhaïi be-aiñ ïa ki marpohkhyndew kum u mawshun bad ïa u dewïong sha ki karkhana pynmih dewbilat ba don ha East Jaiñtia Hills ki la ïaid lait ban siew ïa ka khajna sha ka Sorkar Jylla namar ka jingbym don ki khyrdop talasi jong ka DMR, ka Jaiñtia Hills Autonomous District Council (JHADC) ban thew ïa ki mar ba la kit shapoh ki Karkhana," ong u Bah Pasi.
U la kynthoh ruh nalor ba ki bor pynïaid jong ki Karkhana ki trei hi ïa ki kam ba ki trai jylla ki lah ban leh bad wat ka dor jong ka dewbilat ka tat bha haba ïanujor ïa ka bai dewbilat ha Khliehriat bad ha Assam.
“Ka jylla jong ngi ka dei kaba dang sahdien bha ha ka khaiï ka pateng, ka dei ruh ka jylla ka bym pat lah ban pyndap da lade ïalade, haba ka Sorkar kam shimkhia ban lum ïa ka khajna kan sa nang wanrah jingeh shuh shuh ïa ki paidbah.
Ka jinglait ei jong ka khajna ka la nang pynduhnong bun shah ïa ka Sorkar nalor ba ka jylla ka la nang hiran ha ka ïoh ka kot naduh ba la khang ka jingtih bad shalan ïa u dewiong da ka National Green Tribunal (NGT," la ong shuh shuh u Bah Pasi.
“Jin lada ka Sorkar ka la peitngor ban buh ïa ki khyrdop lum khajna ïa ki marpohkhyndew ha shwa ban pynrung sha ki Karkhana ka Sorkar kan jin da la ïohlum ïa ka khajna ban shna ïa ki surok, ki skul, ki hopsital bad kan long ruh ka jingkyrkhu ïa ki paidbah," u la bynrap.
Shillong, Rymphang 23 : U Myntri Rangbah ka Jylla Conrad K Sangma ha ka sngi Thohdieng, ula ong ba ka Sorkar Jylla ka la buddien bad ka Sorkar Pdeng ha ka ban pyntreikam ïa ka Reservation Policy hapoh ka Eklavya Model Residential Schools (EMRS) hapoh ka jyllaHaba jubab ïa ka mat ïatai ba la wanrah da u MLA ka VPP na Nongkrem, u Conrad ula ong ba ha ka jingïakynduh, u Myntri ka Tribal Affairs ula pynpaw ba yn sa mynjur ïa ka jingpyn treikam ïa ka Reservation Policy ha ki skul EMRS kiba don hapoh ka jylla.
“Hooid, ngi khlem ïoh jingkular da ka jingthoh.
Kumta, ngi dang buddien ïa kane ka kam bad ka Sorkar Pdeng, namar da ki hajar ki kam kin mih da ka jingseng ïa ki skul EMRS" ula ong.
Hynrei u Myntri Rangbah ula ong ba ka jingpynsangeh ïa ka jingïaid ka jingtrei ka lah ban ktah ïa ka kam ha ka jingïakren jong ka Sorkar Jylla bad ka Sorkar Pdeng.
Shuwa kane, haba jubab ha ka kynta kylli jingkylli halor kane kajuh ka kam, u Myntri ka Tnad Pule Puthi Rakkam A Sangma ula ong ba ka Reservation Policy kan ym treikam satia ha ki skul EMRS.“Hynrei, ngin sa buddien ïa ka kam bad ngi la dep thoh la ka Reservation Policy ka lah ban treikam ne em tangba ngim pat ïoh jubab na ka Sorkar pdeng".
Haba jubab bynrap, u Myntri Rangbah ula pyntip ba ula dep ïakren bad u Myntri ka Tnad Tribal Affairs ba ka jingpyntrei ïa ki EMRS hapoh ka Jylla ki long kiba ïaid suki bha.
Ula ai jingmut ia u Myntri halor ka jingdonkam ban ailad ïa ka Sorkar Jylla bad ïa ki agency jong ka, ba kin pyntrei ïa ki project namar kan kham bha shibun khamtam ha ka ban weng ïa ki jingeh ba ïakynduh bad ki trai shnong.
ïa mynta, ki project ki dei kiba la pyntrei da ki artylli ki agency ba la jied da ka Sorkar Pdeng lyngba ka jingkhot tender.
“Kumta, ngi dang ïai bteng ban buddien ïa kane ka kam bad ngi kyrmen ba ngin ïoh ïa ka jubab kaba bha" ong u Conrad.
Halor ka jingslem ban pyndep ïa ki jingtei jong ki EMRS, u Myntri ula ong ba ka jingpyntrei ïa ki project ha kiba bun ki block ka long kaba jynjar bha namar ka jingeh ha ka jaka khamtam ba don ka kyndon jong ka Ministry ba ong ba ïa ka jaka dei ban ai ei khlem kano kano ka jingsiew.
“Ka jingeh ban ïoh jaka ka dei kaba don ha kiba bun ki block.
Hadien ka jingïalang bishar kam, ngi la lah ban ïohi ïa katto katne ki sngi kiba la sdang pyntrei bad ngi khmih lynti ba yn pyndep noh kloi ïa ki" ula bynrap.
Shillong, Rymphang 23: Ka Myntri ka tnad kam rep kam riang ha ka jylla ka Dr Ampareen Lyngdoh mynta ka Sngi Thohdieng ka la pyntip ba ka Sorkar Jylla ka don jingthrang ban pynkylla ïa palat 1 lak hectare ka jaka ban rep khlem ai dawai sboh kat kum ka Meghalaya State Organic Mission 2024-2028.
Haba jubab hapoh ïing Dorbar, ka Dr Ampareen ka la ong “Ka Meghalaya State Organic Mission 2024-28 ka dei kaba la thaw bad pyllait ha ka 15 tarik Rymphang 2024, da ka thong ban pynkylla palat 1 lak hectare ka jaka kum ka jaka rep ba khlem ai dawai sboh hapoh ka National Programme for Organic Production (NPOP).
Ka pyntip ba hynriew ngut ki service provider la ithuh ban pynkloi ïa ka jingai syrnod bad pyntreikam ïa ka mission.
Ka pyntip ruh ba la dep ban thaw ïa ka Organic Society ba la ai kyrteng ka Meghalaya Natural and Organic Society for Livelihood and Innovation in Agriculture (MEGNOLIA) ka ban pyntreikam ïa ki prokram rep khlem ai dawai sboh hapoh ka Jylla.
Ka Sorkar Jylla ha u snem ba la lah, ka la wanrah ïa ka Meghalaya State Organic and Natural Farming Policy 2023.
Shillong, Rymphang, 23: U Myntri ka Sorkar Pdeng uba peit bad khmih ïa ka Tnat Ports, Shipping & Waterways bad Ayush, Sarbananda Sonowal ha ka sngi Thohdieng u la plie paidbah ïa ki projek bapher bapher ban kyntiew ïa ka bor treikam ha North Eastern Institute of Ayurveda and Homoeopathy (NEIAH) ha phyllaw jong ka, kaba don ha Mawdiangdiang ha ka nongbah Shillong.
Utei u Myntri ka Sorkar Pdeng uba khmih ruh ïa ka tnat Ayush u la plie ruh ïa ka Guest House bad buh mawnongrim na ka bynta ka Administrative Building, Pharmacy Building, kumjuh ruh ka kynroh bad ka surok kynthup ki khyrdop ban rung bad mih ha katei ka prokram.
Haba ïadei bad kane haba ai jingkren ha ka jingïalang, u Myntri Sorkar Pdeng, Sarbananda Sonowal u la ong ba lyngba ka jingkyntiew ïa ka bor treikam ha NEIAH, kin don ka lad kaba kyrpang ban ïoh jinghikai, ïatreilang bad kyntiew ïa ki bor haba ïaleh ban wanrah ka jingpynshisha ïa ki rukom ai jingsumar tynrai lyngba ka jingsakhi jong ka jingstad saïan.
“Ka long ka khyllipmat jong ka jingsngewthuh kaba khraw ba ka institute ka la dep ai jinghikai pyntbit jan shi hajar ngut ki riew shemphang ha ka Ayurveda bad Homoeopathy.
Kane ka la kyntiew bha ïa ka rukom ai jingsumar ha ka thaiñ, khamtam ha Meghalaya, haba ngi ïaid shaphrang ban pynurlong ïa ka thong jong u Myntri Rangbah duh jong ngi, Narendra Modi na ka bynta ka Swastha Bharat," u la ong.
U la ong ba kane ka kynhun ba thymmai jong ki nongai jingsumar, kiba don ka atiar jong ka jingai jingsumar Ayush kin ïarap ïa ki briew ban ïoh ïa ki jingmyntoi.
U la ong ruh ba ki don ïa ki jingïa Ki janbha bad ki rukom ai jingsumar tynrai ba hyndai kiba da ki hajar snem, hynrei mynta lyngba ki jingai jingsumar ba la pynshisha da ka saïan ban sumar ïa bun ki jingpang.
Ka jingkoit ha India, ka jingïoh jingkoit na India ka long ka jingthmu jong ka jingkhie im biang ka Ayush.
La ong ba ka Guest House kaba la plie thymmai ka don ha ka jaka kaba 1780.56 SqM ka ban ai jaka sah bad kaba don ki lad ban pynlong jingïalang.
Ïa kane ka jingtei kaba la pyndep kadei kaba ïahab bad ka mariang bad ka don lut baroh ki jingdonkam katkum ka juk mynta.
Ka Administrative Building ban dang shna jong ka NEIAH, ha ka jingheh kaba 3160 SqM kan don kawei ka building (G+3) ryngkat artylli ki mala kaba sha trai duh, kynthup kawei ka hall.
Ka jinglut ba la mang na ka bynta kane ka jingtei ka long T.27.30 klur.
Ïa ka building jong ka pharmacy yn shna ha ka jingbei tyngka kaba T.15.33 klur na ka bynta ka G+3 building kaba 1833 SqM.Ïa ka kynroh bad ka surok kaba la pynshai sharak ba kynthup ka khyrdop ban rung bad mih la shna ha ka jinglut kaba T.12.72 klur.
Na ka liang u Sarbananda Sonowal u la ong, “Ka sorkar ba ïalam u Narendra Modi ka thmu ban ïarap bad pynkupbor ïa ki rukom sumar tynrai jong ngi ba kin saphriang palat ïa ka imlang sahlang bad u pud u sam bad ïarap ïa ki briew ban im ka jingim kaba koit ba khiah bad wanrah ïa ki jingpyn ïaid ïew na ka bynta ka thaiñ.
"Katba ki jingdon jingem ki long kiba kongsan na ka bynta ki jingseisoh ba kham biang ha ka jingwad bniah bad ka jingkyntiew ïa ki kam, kan jingkyntiew ïa ka bor treikam ha NEIAH, kan pynkhlaiñ ïa ka jingkhie im biang jong ka rukom ai jingsumar tynrai hapoh ka jingïalam jong u Myntri Rangbah duh, Narendra Modi.
“Ka sorkar ka la kut jingmut ban kyntiew ïa ka bor treikam ha NEIAH khnang ba kan long ka jaka kaba don ïa ki briew kiba la tbit bha ha ka kam jong ka Ayush ha ka ri.
Ha ka shi snem ba la leit, ka sorkar Modi ka la bei tyngka palat T.145 klur ban kyntiew ïa ka bor treikam ha NEIAH.Ka jingmang tyngka na ka bynta ka projek ban kyntiew ïa ka bor treikam ha NEIAH kaba long T.217.02 klur," ong u Myntri.
U Myntri Ayush u Sarbananda Sonowal u la pynbna ruh ba ki jingshakri OPD kin sdang ha Smit, East Khasi Hills district ka ban long ka jingmyntoi ïa 40,000 hajar ngut ki briew kiba sah ha 20 tylli ki shnong.
U Myntri u la pyntip ruh ba ka NEIAH ka la sdang ïa ka Swarnabindu Prashan Sanskar (Ayurvedic Immunno Modulation in Children) ha ka Ayurveda Hospital jong ka.
Lyngba kane ka prokram, ka sorkar ka ïarap ïa ki nongpang lyngba ki lad jingsumar Ayurvedic ban sumar ïa ka jingpang Iron Deficiency Anemia (IDA) ha ki longkmie riewlum kiba hapdeng 18 bad 45 snem ka rta ha Mawpat bad Mylliem Block jong ka East Khasi Hills district hapoh ka AYURSWASTHYA Yojana.
U la ong ba ka NEIAH ka la ïarap ïa ki nongpang lyngba ki lad jingsumar kum ka Panchakarma, Ksharasutra, Uttarabasti bad Yoga ban kyntiew ïa ka jingkoit jingkhiah jong ki.
“Katba nang bun ki samla pule ki la ïoh jinghikai pyntbit ha kine ki rukom jingsumar, ba kynthup ka specialised Panchakarma Technician programme, ngi khmih lynti ba ka rukom sumar Ayush kan nang paw shuh shuh, bad kan kham suk ban ïoh ïa ki jingmyntoi kaba ai ha ka koit ka khiah.
Ka India hapoh ka jingïalam ba tbit jong u Myntri Rangbah duh Narendra Modi ka la rah ïa ka jingsumar tynrai sha ka jingkhie im biang ha ka pyrthei.
Ka Ayush kaba la ïoh bor biang ka la ïarap ban kyntiew ïa ka bor jong ki hajar snem ki rukom sumar tynrai haba ka bteng ban sdang ïa kane ka jingïaid lynti kumba long mynta," u la ong.
U la ong ba kane ka long da kaba wanrah ïa ki dawai tynrai shakhmat hapoh jong ka da ka jingthmu ban tei ïa ki lad ai jingsumar ba la pynshisha da ka saïan ban kyntiew ïa ka jingim jong ki briew, ban don ka met kaba khlaiñ bad ki jingmut jingpyrkhat kiba kmen.
Ha kane ka prokram la donlang u Secretary jong ka Ayush, Vaidya Rajesh Kotecha; Vice Chancellor jong ka Northeast Hill University (NEHU), Prof PS Shukla; Joint Secretary, Tnat Ayush, BK Singh; lem bad u Director, NEIAH, Prof Neeta Maheskar.
Shillong, Rymphang 23 : U MLA ka Congress na Gambegre, Saleng A Sangma ha ka sngi Thohdieng u la ong ba watla ki pulit ki trei borbah ban pyndep ïa ka kamram hynrei don ki jaka sah (quarter) ki bym long satia ban wah lang bad ki bahaiing ha sem.
Haba rah ïa kane ka mat hapoh Iing Dorbar, utei u MLA u la ong ruh ba ki don ki jaka kiba long kum ki trep.
“Ïa kiba kum kine lada lah ban maramot lane ban pynbha," u la ong.
Haba jubab halor kane ka mat hapoh Iing Dorbar, u Symbud Myntri Rangbah ka jylla, Bah Prestone Tynsong u la ong ba ka sorkar ka la mang 50 lak na bynta baroh ki distrik na ka bynta ban maramot ïa ki jingtei kiba dei ki quarter ne barrack jong ki pulit.
“Ngi dang peit ïa ki jingtei kiba la julor bad ha kane ka snem mangtyngka, ka sorkar jylla ka la mang 50 lak tyngka na ka bynta man ka distrik ban pynbiang ïa kitei ki jingdonkam," u la ong.
Nalorkata, u ong ruh ba u kular ha Iing Dorbar ba kin pynkhlaiñ bad pyntikna ba ka jaka sah jong ki pulit kan long kaba i kob.
Shuh shuh u la ong ruh ba ha kane ka snem ki la don bun ki jingpynbha ha ka tnad pulit.
“Hadien ba la dep ban peit bad ïohi ba la donkam ban leh, ngi la thaw la ka jong ka engineering wing, kaba la treikam mynta shaid shaid," u la ong.
Shillong, Rymphang 23 : U Myntri Rangbah ka jylla, Conrad K Sangma ha ka sngi Thohdieng u la kular ba un bishar bniah hi dalade ïa ki aplikeshon jong ki san tylli ki karkhana coke kiba la ïoh ïa ka jingbit da ka Meghalaya State Pollution Control Board (MSPCB) bad ong ba un leh da ka kam lada lap ba la pynkheiñ ïa ki kyndon.
Hynrei, u la ong pat ba kan long kaba bakla lada ong ba ki karkhana coke lane ki karkhana ba kim long, naba ka jylla ka donkam na bynta ka jingkiew ha ka ïoh ka kot da kaba wanrah ïa kum kine nalor ba ki ai kam ai jam ïa ki paidbah.
Kane ka jingkren jong u Myntri Rangbah kadei halor ka zero hour notice ba la wanrah da u MLA ka UDP na Mookaïaw, u Bah Nujorki Sungoh ha kane ka sngi Thohdieng ha Iing Dorbar Thawaiñ ka jylla.
Shwa kane, u Bah Nujorki u la pynpaw ka jinglyngoh halor ka rai jong ka MSPCB ban ai jingbit thymmai (CTE) sha ki san tylli ki karkhana coke ha East Jaintia.
U kynnoh ba kham mynshwa, kajuh ka MSPCB ka la kyntait ïa ka aplikeshon jong ki lai tylli na ki san tylli ki karkhana coke da kaba ong ba ka jaka kam ïahap.
Da kaba kdew ruh ïa ka jingktah jong kitei ki karkhana ïa ka mariang, u Bah Nujorki u la ong, “Khlem lyngoh, ngi la shah ñiew kum ka nongbah ba jur bampong (cancer capital).
"Na ka liang u Myntri Rangbah haba jubab shuh shuh u la ïathuh ba ki don ki kyndon kiba hap ban bud bad kam don satia ka jingkylli mano ba pynkheiñ ïa ki kyndon, hynrei lada ki leh pat kumta, yn hap ban leh katkum ba shah ka kam bad katkum ki kyndon jong ka aiñ.
“Nga kular ha u dkhot ka Iing ba ïa kane ka phang, kaba dei ka nga sngewtynnad eh ba ngan sa peit hi ïa kine ki ishu bad ngan sa peit bniah ïa kawei pa kawei ka aplikeshon dalade bad ban wad kiei ki kyndon.
Ngan sa khot ruh ïa ka jingïalang bad ka MSPCB bad ngan sa pyntip ïaphi halor kane," u la ong.
Tangba u ong pat ba lada ki kyndon ki biang kin ym lah ban khanglad ïano ïano ba kin leh ïa ki kam khaïi jong ki hynrei lada lap pat ba la pynkheiñ ïa ki kyndon, kin sa leh kumba shah ka kam.
Nalorkata u ong pat ba um ïahap satia ba tang ba don ki karkhana yn shah kynnoh noh ba dei ka nongbah bampong ha ka ri.
Katkum ka jingong jong u, ki don bun ki kam kiba dei ha lyndet ka jingbun kiba pang bampong ha ka jylla.
Shillong, Rymphang, 23: Arngut ki briew kiba la shah halor ka jingpynïap dusmon ïa uwei u heprit uba dang shiphew snem ka rta ha ka shnong Umtangar, Ri Bhoi ki la phla ba ki la leh ïa kane ka kam runar tang namarba une u heprit u la pyrshang ban phet da kaba rah ïa ka kiad ba dang sah shi bilor kaba dei ka jong uwei na kine ki arngut ki runar.
U Pynshailang Warjri, 32 ka rta na Umtangar bad u Banshngaiñ Tynsong 28 na Pynursla ki la shah kem ha ki Pulit ha ka sngi Palei.
“Ha ka jingtohkit ïa kine ki arngut, la lap ba u lanot u la sah ha ka sem jong uwei na kiba la shah kem ha ka janmiet jong ka 17 tarik, Rymphang.
Ha ka step jong ka 18 tarik, Rymphang, u lanot u la pyrshang ban rah ïa u bilor ba dang don bad ka kiad kaba dei jong uwei na kiba la shahkem.
Ha ka jingbitar, u Banshngaiñ Tyngsong bad u paralok ki la beh thong ïa u nadien bad ki la pynïap ïa u da ka tangon da ka pla na ki bynta ka durkhmat," la ïathuh u SP ka Ribhoi Jagpal Singh Dhanoa.
“Hadien kata, ki la buhrieh ïa ka met hajan kawei ka lawbniap bad ap haduh ban da kem iongreiñ ka bneng ban kit pat ïa ka met jong u lanot sha ka kper jong u Bah Comand Nongrah.
Ïa uba donkti lang ruh ngi la kem," u la ong.
U SP u la ong ba ka jaka ba la jia ka jingshah pynïap yn sa tohkit shuh shuh khnang ba kin nongleh kam bymman kin da phla lut halor kane ka kam runar.
Shillong, Rymphang 23 : U Symbud Myntri Rangbah ba khmih ïa ka Tnad kam Pohïing Bah Prestone Tynsong ha ka sngi Thohdieng, ula ong ba ki Bor Pulit ka jylla kin ym ailad da lei lei ruh ban khie im biang ka seng Garo National Liberation Army (GNLA) ha Ri-lum Garo.
Kane kala mih hadien ba ka GNLA Re-group (GNLA-R) kala pynmih ïa ka kyrwoh halor ka rai ban pynkhie im bad thaw kynhun namar ki ishu bapher bapher jong ka Ri-lum Garo.
“Ki Bor Pulit kila trei khlem shongthait bad ngin pynthikna ba ka jingkhie im kan ym jia da lei lei ruh" ong u Bah Prestone haba ïakren bad ki nongthoh khubor.
Ula ong ba ki Pulit kin dang tohkit ban tip la kane ka kyrwoh ka GNLA-R ka dei kaba shisha ne kaba lait.
“Hynrei kaei kaba nga mut ban ong ïa phi ba long ba baroh arphew saw kynta ha ka shisngi, ki Pulit ki long kiba la khreh ïa kum kine kiei kiei".
“Lehse dei ki katto katne ki briew lane ki khynnah kiba kwah ban im pahuh pahai da ka jingthaw kynhun.
Ngi la peit pyrman bha bad ngim ym thiah bad ngin pynthikna ba ka jingpynkhie im ïa ka kynhun kan ym jia satia" ula ong.
Ula pyntip ba ka Tnad kala pynkhlaiñ ïa ka jinglum khubor syntiat bad ong “Sngewbha ïeh ha ngi.
ai ba ngan kular ha phi ba ka jingpynkhie pat kan ym jia bad ngin ym ailad satia ïa kata".
Shillong, Rymphang 25: Ha ka sien ïakhun kaba lai ka kynhun phutbol jong ka jylla Meghalaya ka la ïoh ban khur ïa ka shi point ha ka jingïalehkai ka lympung 77th National Football Championship na bynta ka Santosh Trophy 2023-24 hadien ba ka la ïakhaid da mar kawei bad ka Kerala ha Itanagar hynne ka sngi.
Na ka liang jong ka Meghalaya ka la ïoh ban kyntiew ïalade sha ka kyrdan ba 5 na ka thup jong ka Group A naba rem ha ki ar sien ki jingïalehkai ba hashwa, katba na ka liang jong ka Kerala ka la ïoh ban khur mynta 4 point na ki 3 sien ïakhun bad ka shong ha ka kyrdan ba lai jong ka Group.
Hashwa ba ka kynhun kan jam sha kane ka jingïalehkai, u Coach- Bah Khlain Pyrkhat Syiemlieh u la wanrah jingkylla ha katto katne ki bynta hadien ba rem ha ka Assam ha kine ki ar sngi ba ladep.
U Siwel Rymbai u la mih bujli kum u rangapkol ha jaka u Lionel Rymmei, katba kiwei pat ki player kiba la bujli ki long u Damonlang Pathaw, Dawanplielad Myrchiang, Kitboklang Pale bad Nelson Rymbai.
Kiba shong ben ki long u Lukas Syngkli, Baiaikara Swer, Chesterpaul Lyngdoh bad Shaiborlang Kharpan.
Haba phai sha ka jingïakhun, ka Kerela ka la ïoh ban pynkhihjar nyngkong tang hadien saw minit ba la ïaid ka por lyngba u Naresh Bhagyanathan.
Bad naduh kane ka por ka Meghalaya ka la ïakhun dohïap ban ïoh pynïakhaid, ïa kaba ka kynhun ka la lah ban pynurlong ha ka kylla miet.
Ka jingtrei shitom jong ka Meghalaya ban thaw ïa ki lad da kumno ban ïoh pynkhihjar kam shym la long kaba sepei hadien ba u Sheen Sohktung u la lah ban pynurlong ïa ka jingangnud ka kynhun ban pynphai ïa katei ka shi kol ha ka 77 minit hadien ba u bak ka Kerela-u Sarath KP u la pynur ïa u Sheen ha phyllaw kol (box).
Ka la don ka jingartatien shipor hadien ba u Azhar (rangapkol ka Kerela) u la ïoh ban da ïa ka bol da ka kti na ka penalty ba la shut da u Sheen hynrei u ne u rangïalehkai khmat ka Meghalaya u la pynkloi ïalade ban mareh sha ka bol bad thep ïa ka jlang shapoh kol ban pynïakhaid.
Haduh kaba kut ym shym la don shuh ba lah ban pynkhihjar kaba la pynlong ïa kine ki ar kynhun ban ïasam mar shi point na ka kane jingïakhun.
Ka Meghalaya kan ïakhun biang sa ha ka 28 tarik mynta u Rymphang bad ha katei ka sngi kan long pyrshah ïa ka Goa ha ka por 7 baje jan miet.
Kalyani, Rymphang : Ka kynhun ïalehkai jong ka Shillong Lajong FC ka la ïoh ban pynliem noh da 2-1 kol ïa ka TRAU FC ha ka jingïakhun kaba itynnad bha.
Ha ka jingïalehkai dei ka TRAU kaba ïoh ban pynkhih jar nyngkong hynrei tang hadien katto katne minit ka Lajong ka la ïoh ba pynphai bad ïoh ruh ban khyrwit ïa u namtam ha kane ka janmiet.
Ka jingïakhun ka la kut da ka jingïakhaid ha ka kylla step hynrei dei ha ka kylla miet ba ka TRAU ka la ïoh ban pynkhih jar ha ka minit kaba 47.
Hynrei dei tang ha kaminit kaba 59 ka Lajong lyngba u Allen Lyngdoh da ka jingbakla u kol ka la ïoh ban pynïakhaid noh.
Bad ïa ka kol jop na bynta ka kynhun la ïoh ban thep da u Marcos Rudwere ha ka minit kaba 72.
Da katei ka jingjop ka Lajong ka don mynta ha ka kyrdan kaba san jong ka miej ïa kheiñ poiñ.
Shillong, Rymphang 25: Ka jingïakop siat Khnam kaba dei kawei na ki bynta jong ka Khelo India University Games (KIUG) 2023 kaba la sdang naduh 20 tarik mynta u Rymphang ha nongbah Shillong la pynkut noh hynnin ka Sngi Saitjaiñ ha kaba ïa ka namlahduh la ïohrah da ka Lovely Professional University Punjab ha baroh ki liang jong ki Kynthei & Shynrang.
Ha katei ka sngi pynkut ïa ka ïakop siat khnam la ïadonryngkatlang ka Kong Matsiewdor War Nongbri-President jong ka Archery Association of Meghalaya, nangta u Rama Shankar Ram General Manager BSNL Meghalaya, u Raj Kumar Giridhari Singh Finance Officer NEHU lem bad kiwei kiwei kiba la ïoh bynta ban sam khusnam sha ki nongjop.
Kane ka jingïalehkai kaba la bteng saw sngi lynti ka long ka jingsah jingkynmaw ïa ki nongïakop siat khnam kiba la wan na ki thaiñ bapher bapher.
Ka jingïakop ka la ïaid beit ïaid ryntih watla ki la don ki sngi ba theh u slap hynrei kam shym la pynthut satia ïa ka jingïalehkai ban ïaid shakhmat.
Ha ka 23 tarik u Rymphang la pynlong ïa ka final na bynta ka thup ïakop jong ka Compound Men Individual ha kaba u Chirag Vidyarthi jong ka Rani Durgavati Vishwavidyalaya u la ïoh ban khur ïa ka takma ksiar, katba u Adiya Dnyandev Gadadhe na ka Savitribai Phule Pune University MS u la khur ïa ka Rupa bad u Harpreet Singh Maan na ka Chandigarh University u la jop takma Rnong.
Ha ka Compound Women Individual ka Mahel Pathan na ka Savitribai Phule Pune University MS ka la jop takma Ksiar, nangta bud sa ka Sunainadevi na ka Lovely Professional University Punjab kaba jop takma Rupa, bad ka B Manasa Nayana na ka Lovely Professional University ka la khur Rnong.
Ha ka Compound Mix Team, ka Savitribai Phule Pune University ba la mihkhmat da u Parth Sunil Korde bad ka Mahek Pathan ki la jop takma Ksiar, ka Lovely Professional University Punjab ba la mihkhmat da u Vikas bad Sunainadevi ki la jop Rupa, bad ka Guru Nanak Dev University Amritsar ba la mihkhmat da u Sangarsh Dev Singh & Kiran ki la jop takma Rnong.
Ha ka Compound Women team, ka Lovely Professional University ba la mihkhmat da ka Sunainadevi, B Manasa Nayana, Krati Swami, bad Khushboo ki la jop takma Ksiar, katba ka Guru Nanak Dev University ba la mihkhmat da ka Kiran, Somanshi , Medatwal, Khusi Sharma bad ka Anjali ki la jop Rupa.
Ka Savitribai Phule Pune University ba la mihkhmat da ka Mahek Pathan, Vaishnave evishwambhar Ubale, Hrutuja Vinay Gate bad Divya Sampat Gavhane ki la jop takma Rnong.
Ha ka Compound Men team, na ka Lovely Professional University la mihkhmat da u Vikas, Deepak Kumar, Vishesh Vaidwan bad Deepak ki la jop takma Ksiar, katba ka Guru Nanak dev University Amritsar ba la mihkhmat da u Sangarsh, dev Singh, Hirtik Sharma, Amit Thakur bad Mohd Shavej ki la khur Rupa, bad ka Savitribai Phule Pune University ba la mihkhmat da u Parth Sunil Korde, Aditya Dnyandev Gadadhe, Soumitro Satyabhataghosh bad Anuj Sanjay Patil ki la khur Rnong.
Hynning ka Sngi Saitjaiñ (24 tarik Rymphang) la ïoh ban pynlong ïa ka final jong ka Recurve Men individual, ha kaba ka Punjab University Patiala ba la mihkhmat da u Pawab ka la jop ksiar, u Mrinal Chauhan na ka Lovely Professional University Punjab u la jop Rupa bad u Jaswinder Singh na ka Punjab University Patiala u la jop takma Rnong.
Ha ka Recurve women Individual, ka takma ksiar la khur da ka Somya Negi jong ka Lovely Professional University Punjab, ka Hemchandracharya North University Gujarat ba la mihkhmat da ka Bhagaviben Vargishkumar ka la jop Rupa bad ka Ranchi University Jharkhand ba la mihkhmat da ka Sabitri Kumari ka la khur Rnong.
Ha ka Recurve Mix team, ka Rani Durgavati Vishwavidyalaya ba la mihkhmat da u Amit Kumar & Kratika Bichpuriya ki la jop Ksiar, ka Kurukshetra University Haryana ba la mihkhmat da u Shivam Kumar & Ridhi ki la jop Rupa, nangta ka Maharaja Ganga Singh University ba la mihkhmat da u Anuj Bhambhu & Pariksha ki la jop Rnong.
Ha ka Recurve Men team ka Lovely Professional University, Punjab ba la mihkhmat da u Mrinal Chauhan, Aditya Chaudhary, Santosh Dutta bad Jashandeep ki la jop takma ksiar.
Ka Punjab University Patiala ba la mihkhmat da u Jaswinder Singh, Robin , Pawan, bad Daleep Bregar ki la jop Rupa bad ka Savitribai Phule Pune University MS ba la mihkhmat da u Kunal Vinayak Pawar, Ritesh Narendra Deshmukh, Lakhan Rajendra Bhoi, bad Om Bhupal Vinchu ki la jop Rnong.
Ha ka Recurve Women Team ka Guru Jambheshwar University of Sci and Tech Hisar ba la mihkhmat daka Avani, Ravina, Preeti, Dikshu ki la jop Ksiar, ka Lovely Professional University Punjab ba la mihkhmat da ka Tisha Punia, Dikshanayak, Somya Negi bad Veerpal Kaur ki la jop Rupa, ka Punjab University of Patiala mihkhmat da ka Harpreet Kaur, Tanishaverma, Gurmeharkaurgrewal, bad Shweta Singh ki la khur Rnong.
Shillong, Rymphang 25: Ka kynhun ïalehkai phutbol jong ka Laitkor SC hynnin ka Sngi Saitjaiñ ka la lah ban pynliem noh ïa ka Nongrim Hills da 4-1 kol ha ka jingïaknieh ïa ka burom jong ka lympung phutbol kyrdan 1st Division ba la pynïaid da ka Shillong Sports Association ha madan First Ground, Polo, ban khylliap syndon ïa ka aïom lehkai mynta u snem kum ka lahduh.
Kumba ka paw naduh ba sdang ka Nongrim Hills ka la bteng ban bat hi dalade ïa ka kyrdan ba nyngkong ha ka miej kheiñ poiñ hynrei hadien ba ka la mad namrem ar sien lynter ka la pynlong ïa ka kynhun ban hiar sha ka kyrdan ba ar shadien ka Laitkor.
Shuwa ban jam sha kane ka jingïakhun final, na ka liang jong ka Nongrim ka donkam satang ban pynïakhaid ïa ka jingïalehkai namar ha ka bun kol (goal difference) ka la tam lypa ïa ka Laitkor.
Haba phai sha ka final, ka jingïakhun ka la long kaba itynnat bad kaba ïakhaid, bad haduh kaba kut ka 45 minit jong ka kylla step ym shym la don satia ba lah ban pynïakhlad ïa ka jingïakhaid.
Dei hadien katto katne minit ba la ïaid ka kylla kaba ar ba ka Laitkor ka la sdang ban pynkhihjar lyngba u Evangel Kharkongor (49′ minit).
Nangta ka kynhun ka la nang pynskhem shuh shuh ïa ka jingkyrmen ban rah namlahduh da kaba pynbud sa lai kol kiba la thep da u Sondy F Kharkongor (63′ minit), u Risuklang Malngiang (66′ minit) bad na u Ryngkat Yanni Ryngksai (79′ minit).
Na ka liang jong ka Nongrim Hills ka la ïoh ban pynphai shi kol na u Justerwell Tham (79′ minit) hynrei ka por ka la lyngkot eh ïa ka kynhun ban pynphai haduh lai kol ban ïakhaid ha kaba ka la shah rem noh da 4-1 kol.
Watla kata ruh, baroh ar kynhun kiba la wan kyrdan hakhmat jong ka miej ki la pynthikna ïalade ban shah kyntiew kyrdan sha ka lympung lehkai jong ka Shillong Premier League.
Ha kawei pat ka liang, ka Umphyrnai SC bad ka Mawkhar SC, ki ar kynhun ba don shatraiduh jong ka miej, ki la shah pynhiar sha ka kyrdan Second Division ha ka samoi ban wan.
Ka kynhun ba la ïohrah ïa ka namlahduh ka la ïohpdiang ïa ka song-tyngka kaba haduh 1 lakh katba ka kynhun ba wan kyrdan ba ar ka la ïohpdiang 50,000 tyngka.
Haba phai sha ka Laitkor, la ar sien lynter ka la lah ban kyntiew kyrdan ïalade.
Kumban shu pynkynmaw, kane ka kynhun ka la ïohrah ïa ka burom kum ka lahduh ha ka Second Division ha u snem 2022 bad ka la bteng ban rah sa ïa ka burom ha ka kyrdan ïakhun 1st Division.
Kaba dangsah mynta ka long tang ïa ka SPL, ka ban dei ruh ka samoi ba nyngkong ïa kane ha kane ka lympung.
Katba na ka liang jong ka Nongrim Hills, kan sa ïoh biang ban wanphai sha ka kyrdan ïakhun SPL – ka lympung ba ka kynhun ka la ïohrung teng ha u snem 2019 hynrei shah sloit noh tang hadien ba la kut ka samoi.
Man ba leit sha ki shnong kiba kham pajih na ka sor Shillong kawei kaba paw shai kdar ka long ka jingduna ki jaka pule khamtam na ka bynta ka Klas 11 bad 12.
Wat haba don ki skul haduh Klas 10 ruh ki don bun ki jingduna.
Don ki skul kiba ïoh jingsiew katto katne na ka sorkar khnang ban siew tulop ïa ki nonghikai.
Don kiwei pat ha kiba ki nongpynïaid shnong ki hap khrong na man la ka dpei ïing ban ïoh siew tulop ïa ki nonghikai.
Ynda ki khynnah pule ki la lah pyndep ïa ka Senir School Leaving Certificate (SSLC) lane ka matrik ki hap ban bteng ka jingpule jong ki sha sor Shillong lane ki hap ban ïaid kjat da ki phew mer ban poi sha ka skul Higher Secondary (10+2) kaba jan tam.
Bun ki kmie ki kpa kim kot bor ban phah pule ïa ki khun jong ki sha sor Shillong namar ba hap ban wai ïing sa bad kiwei ki jinglut jingsep.
Te haba kumta shu kut noh ha kaba pep skul shiteng samoi.
Kito kiba na ka ïing ka sem kaba kham biang ki phah pule ïa ki khun jong ki sha Shillong.
Kiwei pat ki shu kut noh ka jingpule.
Dei namar ban ai jinghikai ïa kiba pep skul shiteng por ba ka sorkar kmie ka pynmih ïa ka polisi trei kam ha ka liang ka pule puthi ïa kane la khot ka New Education Policy (NEP) lane ka rukom pyrkhat thymmai ha ka rukom ai jinghikai ha ki skul, kolej bad skul bah (university).
Ka jingthmu jong ka NEP ka long ba lada ki don ki khynnah kiba na kano kano ka daw ki hap ban pep skul noh namar kim lah ban pyndep ïa ka jingpule jong ki, te kin ïoh noh da ka jinghikai kumno ban trei ïa kiwei pat ki jait kam.
ïa kane la khot ka skill education lane ka vocational education kaba mut ka jingai jinghikai ban trei da ka kano kano ka kam kaba u lane ka khynnah ki don ka sap trei.
Katkum ki khubor kiba mih na ka por sha ka por la kdew ba ka jylla Meghalaya ka long kaba sah dien tam napdeng ki para jylla shatei lam mihngi ha ka jingpule puthi.
Ngi ïa ryngkat bad ka Bihar – ka jylla kaba naduh kham mynshuwa ka long kaba shadien bha ha kiba bun ki jingthew.
Ha kine ki khyndiat sngi ngi la ïohsngew ruh ba ka don ka report kaba ong ba ka jylla Meghalaya ka long kawei na ki jylla kiba duk tam ha ka ri India.
Kaba sngew diaw ka long ba ïa kine ki report ym don ba rah jingkylli ha ka dorbar thaw-aiñ.
Ki MLA na ka liang pyrshah ki lah dei ban kylli balei ka jylla ka hiar haduh katne ha kine ki khyndiat snem mynta.
Kat kiei kiei ki jingtei ngi ïohi tang ha sor Shillong lane ha ki sorbah distrik (district headquarters).
Tang shu la ïaid kham pajih na kitei ki jaka ngi shem ia ki jingeh har rukom.
Ka jingeh kaba hakhmat eh mynta ki long ha ka liang ka pule-puthi bad ka jingpep skul shiteng por ki khynnah (drop out).
Kane ka la nang kiew katba nang ïaid ki snem.
Haba ki khynnah samla rit bad kiba lah kam heh ruh ki pep skul noh namar ba ym lah kyrshan shuh na ïing ka jingkylli ka long – hato ka sorkar ka sngewkhia ïa kane? Hato u/ka MLA ki sngewkhia jingmut ne em ban ïohi ba ki khynnah ha ka jaka ba kin don ha skul ki hap leit ap blang, ap masi pynban? Kane ka dei ka juk stad kaba tyllun stet bha.
Hato kine ki heprit kiba pli kiba lah pep skul noh tang shiteng por kin lah hi mo ban ïabeh lem bad kiwei pat kiba ïoh lad ban pyndep ïa ka jingpule jong ki?Kawei ka apot kaba wan hap khamtam ïa ki khun kynthei samla jongngi ka dei kata ka jingïoh khun khynnah (teenage pregnancy) ïa kaba ki stad kot ki batai ba ka long kawei na ki daw jong ka jingduk tasam ha kane ka jylla jongngi.
Bunsien kine ki samla rit kiba dang 14-15 snem ka rta ngi ïohi ba ki la bah khun ha ka jaka ba kin dang bteng ïa ka jingpule jong ki.
Kat ban dap 20 snem ka rta ki la ïoh 4 lane 5 ngut ki khun bad bunsien u tnga uba ki ïashong dang kham khynnah u lah ïehnoh ïa ki.
Bun na kine ki longkmie khynnah ki hap ha ka apot ha kaba ki ïoh lok biang sa da uwei bad ki khun ki ïoh kpa-nah.
Kane ka wanrah shibun bah ka kynrum kynram ha ki longïing longsem.
Bad ka jingduk ka nang ban namar ka jingïoh kaba duna bad ka jinglut ha ka ban pynheh pynsan ïa ki khun pat kaba khia.
Bunsien ha ka imlang sahlang jongngi ngi ïa pynshlur ïa ki kynthei ba kin kha khun shibun ngut bad ngi da ong ruh ba uwei pa uwei u khun lane ka khun kin wanrah la ujong u khaw.
Kine ki jingkren kim ïahap shuh mynta ha kane ka juk ha kaba nalor ka bam ka dih ba dei ban pynbiang ïa ki khun ba kha, kaba kham kongsan ka long ban tei ïa ka lawei jong kine ki hep rit da kaba ngi ai ïa ki ka jingtei jong ka jabieng lyngba ka pule puthi.
Ka jingpule ka dei ka spah bah ha kane ka juk namar ka ïarap ïangi ban sngewthuh ïa ka eh ka shon bad kumno ban ïaleh pyrshah ïa kane.
Kane ka dei ka juk “technology" lane kaba trei kam da ki mashin bad ki kor kiba har rukom bad ruh ka juk komputor.
Khlem kine wat ka rep ka riang ruh kam seisoh namar ym lah ban pynïaid ïew ïa ki jingmih na lyngkha.
Dei hangne keiñ ba ka jingpule ka long kaei kaei kaba kongsan tam.
Bad dei hangne ba ki nongjied MLA ki dei ban kylli na u/ka MLA ba ki la leh aiu ban wanrah ïa ka pule puthi kham jan sha ki shnong khnang ba yn ym don shuh kiba sahdien (no one should be left behind) ïa kiba ka United Nations lane ka sorkar kaba la thaw da ki ri ka pyrthei baroh ban peit ïa ka jinglong jingman jong ki briew kylleng sawdong ka peit pyrman bha.
ïa kita ki jingthew ïa ka longbriew manbriew lyngba la khot ki Sustainable Development Goals (SDG) lane ki thong kiba ki sorkar jong ki ri ka pyrthei baroh ki dei ban buddien khnang ban lah ban ïai don ha kane ka pyrthei khlem da pynjot pynjulor ïa ka.
Kawei na kine ki 17 tylli ki thong ka long ban ai ïa ki lad jingpule ïa baroh.
Sngewsih ban ong ba ki MLA jongngi kim salia bad kim shim khia ïa kane ka thong kaba hakhmat tam.
Bunsien ki kham kloi ban wad tang ïa ki kam pynroi kum ka ban shna surok lane ban pynpoi um ha ki shnong khnang ba kin ïoh ai kontrak ïa kita ki nongkyrshan jong ki.
Haduh mynta ym don u MLA uba shim khia ban wanrah ïa ki skul khamtam ha ki nongkyndong.
Imat ki sheptieng ïoh ki nang ki stad noh ki khynnah bad samla bad ki buh ïa ki jingkylli hakhmat jong ki.
Ka jingbym lah jongngi ban buh jingkylli na u MLA bad ban kheiñ ïa ki kum ki kynja syiem ba dei ban shu ai burom man ka por ka la pynjot ïa ka synshar khadar ha kane ka jylla bad ka la pynsah dien bad pynsah duk ïangi khamtam ha ki nongkyndong.
Lano keiñ ngin ïa kyndit thiah?.
Shillong, Rymphang 25 : U Myntri Rangbah Duh, Narendra Modi ryngkat bad ka Myntri ka Koit ka Khiah ka jylla, Dr.Ampareen Lyngdoh ha ka sngi U Blei ki la plie paidbah ia ki kali ban test ia ki marbam ba la tip kum ki Mobile Food Testing Laboratory, (FSW) ha State Central Library, Shillong.
Ia kine ki kali u Myntri Rangbahduh u la plie lyngba ki kor ka juk stad mynta na ka jingialang kaba long ha Rajkot, GujaratKine ar tylli ki lad jong ka Food Safety Standards Authority of India (FSSAI) ban test ia ki mar bam ki dei kiba tip kum ka Food Safety on Wheel (FSW).
Kane ka dei ruh ka sienjam ban pynthikna ia ka jingshngain ki mar bam ha baroh ki jaka.
Katkum ka kyrwoh la ong ba kine ki FSW kiba la pynbiang lut ki jingai jingshakri bad kiba don ki nongtrei kiba la tbit ha ka kam, kin kyntiew ia ki lad leh test bad kin ai jinghikai ruh shaphang ia ki rukom kiba kyntiew ia ka jingshngain ha ki mar bam.
Kin pynsaphriang jingtip ha ki paidbah da kaba poi sha ki jaka ba kyndong tam jong ka jylla.
Ka jingwanrah ia kine ki ar 2 tylli ki FSW ha Meghalaya ka wan ruh ha ryngkat ka projek kaba kot sha ka 0.95 klur.
La don lang ruh ha kane ka sngi naduh u Commissioner, Food Safety, Meghalaya Dr Joram Beda bad ka Deputy Commissioner, East Khasi Hills District, R.M Kurbah, bad kiwei kiwei ki la iashim bynta ha kane ka prokram.
Shillong, Rymphang 25 : Ka KSU Mawthadraishan lyngba ka Education Cell ka la kitbok ïa baroh ki samla pule kiban ïakhun ïa ki eksam bapher bapher kynthup naduh ka SSLC bad HSSLC kaban long ha u Lber, 2024.
Ka Seng ha ka kyrwoh ba la phah da u samla Spehsylli Thabah, Education Secretary, la ong, “Lyngba ka jingtrei minot jong phi, kan long ka pansngiat ïa ki kmie ki kpa kiba la trei shitom ban ai ka lawei ba phyrnai ïaphi baroh.
".
Nongstoiñ, Rymphang 25: Ka jingmlien kaba sinew ban thang bad wiang ding ïa ki lum bad ki khlaw ki btap ka ktah ïa ka mariang, ki sawdong sawkun, ki mrad ki mreng, ki jingthaw kiba im bad ha kajuh ka por ka pynjakhlia ruh ïa ka lyer, ka buh jingma ruh ïa ka jingim jong ki briew, ki mar ki mata, ki jingri jingdup bad la lap khah khah ba ki briew ki mlien bha ban wiang ding ïa ki lum bad ki khlaw ki btap kiba don hapoh West Khasi Hills District kum ka Mawlangkhar, Mawpun.
Nongkhnum bad kiwei pat ki jaka.
Kumta, khnang ban teh lakam ïa kane ka jingmlien kaba sinew bad ban ïada ïa ka mariang, u District Magistrate West Khasi Hills District Nongstoiñ, Bah.
Garod L.S.N.Dykes, IAS, hapoh ka kyndon144 CrPC, u la pynmih ïa ka hum ban mana bad khang pyrshah ïa ka jingwiang ding ïa ki lum bad thang ïa ki khlaw ki btap, ki jaka rep ki jaka riang, ki park bad kiwei kiwei de ki jaka kiba don hapoh West Khasi Hills District.
Kane ka hukum kan treikam beit kumne tat ynda la pynbna da kumwei pat.
Lada lap ïa kiba ïaleh pyrshah ïa kane ka hukum kin sa shah pynshitom katkum ki kyndon jong ka aiñ.
Nongstoiñ, Rymphang 24 : Uwei u rangbah briew u ba la tip kyrteng kum u Dominik Marweiñ u ba shongkha ha ka shnong Proiñ ha ki thaiñ jong ka Mawshynrut Block, la ong ba u la kam ïalade kum u ba lah ban pynïoh kam sorkar ïa u bah Sunday Rimait da kaba u la shim ruh ïa ka pisa haduh 20 hajar tyngka.
Haba ïadei bad katei ka jingjia, u bah Sunday u la leit ban ujor sha ka seng HNYM bad ka seng hapoh ka jingïalam jong u bah Tailan Lyngkhoi President HNYM West Khasi Hills District, ka la leit mar mar ban wad ïa utei u briew ha ïing sah jong u bad la ïoh ban kem ïa utei u briew.
Mar ia poi ka seng utei u bah Dominik u la sdang ban kren kyllaiñ, hynrei tang hadien katto katne por utei u briew u la pyndem tdong bad u la phla noh ïa ka jingshisha ba u la shim ïa ka pisa na u bah Sunday.
U la kular ruh ban siew noh hapoh ka shitaïew da kaba ïa kular ruh lyngba ki jingïathoh soskular bad u la soi ruh ïa la ka kyrteng ban pynshisha ha khmat jong ka seng HNYM West Khasi Hills.
Ka seng ka la kyntu ruh ïa ki paidbah ba kin long kiba husiar na ki briew kiba kular ïa kiei kiei bad ban shu ngeit khlem da wad bniah la ka long ne em kaba shisha.
Shillong, Rymphang 25 : Ka NEIGRIHMS ryngkat bad ka Zublee Foundation, & North Eastern Development Finance Corporation (NEDFi) ha ka sngi Saitjaiñ, ki la pynhap pyrda noh ïa ka Workshop halor ka phang ‘Deceased Organ Donation’ ne ka jingnoh synñiang ïa ki dkhot met ynda iap.
Ha katei ka Workshop kaba ar sngi la wan ban ïashim bynta da palat 200 ngut ki nongïashim bynta kiba kynthup ïa ki bor pynïaid hospital, ki doctor, ki Nurse bad ki nongtrei jong ka NEIGRIHMS ban pynsngewthuh bad ban ai jingtip ïa ki shaphang jong ka jingsynñiang ïa ki dkhot met ynda la iap (Deceased Organ Donation) bad ka jingpyn bujli dkhot met (Transplantation).
Ka jingseisoh jong kane ka prokram ka dei lyngba ka jingïatreilang jong u Prof.Ranendra Hajong, Department of General Surgery, NEIGRIHMS bad u Nodal Officer, SOTTO Meghalaya bad ka Priyanka Borah, CEO jongka Zublee Foundation bad ka kynhun ka jong ki.
U Prof.(Dr) C.Daniala, Medical Superintendent, NEIGRIHMS, ula ong, “Ka NEIGRIHMS ka ïeng skhem ban pynurlong shisha ïa ka jingnoh synñiang ïa ki dkhot jong ka met na ka bynta kito kiba donkam bha.
Ngi ngeit ba kane ka sienjam ka don ïa ka lad ban ïada ïa ka jingim jong kiwei pat ha ki snem ban wan".
Katba u Prof.Nalin Mehta, Director ka NEIGRIHMS, ula ong, “Kane ka workshop ka la long ka rynsan kaba biang bha ïa kiba don bynta ha ka ban ai jingsumar, ki samla pule bad ïa ki nongtrei ban ïoh ïa ki jingtip kiba bniah bad ban shim khia ïa kino kino ki bynta kiba ïadei bad ka jingnoh synñiang ïa ki dkhot met ki jong ki".
“Nga ngeit ba kane ka sienjam kan ïarap shibun ha ka ban pynsngewthuh bad ban pynshlur ban don ïa ka jingïakren ban noh synñiang ïa ki dkhot met hapoh ka imlang sahlang jong ngi.
Khamtam eh ha Meghalaya, ha kaba ka jingpynsgewthuh paidbah ïa ka jingnoh synñiang ïa ki dkhot met ka long kaba dang duna bha bad kum kine ki workshop ki long kiba kongsan ban ai jingtip bad ban pynsngewthuh ïa ki paidbah bad ban weng ïa ka jingbym ngeit ka jongki bad ïa ki jingsngewthuh bakla hynrei ban pynshlur ïa ki paidbah ba ka jingnoh synñiang ka jongki kan long pat ka jingïada ïa ka jingim jong kiwei pat" ula bynrap.
Shillong, Rymphang 25 : U MDC ka BJP na Tura, u Bernard N Marak u la kyntu ïa u Myntri ka tnad PHE u Marcuise N Marak ban peit halor ka jingpyntreikam ïa ka Jal Jeevan Mission ha rilum Garo kynthup ïa ki shnong kiba hap ha ka constituency jong u Myntri.
Ha ka shithi sha u Myntri, u Bernard u la ong ba ki shnong ha rilum Garo ki la mad bun ki jingeh ban ïoh ïa ka umbam umdih kaba biang kaba long ka jingdonkam kaba kongsan tam na bynta ki paidbah.
U ong ruh ba ka JJM kadei ban pynbiang ïa ka umbam umdih kaba biang sha baroh ki longïing hynrei u la kynnoh pat ba bun na ki kam jong ka JJM la ieh shiteng ha kiba bun ki shnong namar ka kam ba trei da ki kontraktor kam long satia nalor ba don ïa ki top bad ki pipe ki bym treikam.
“Kane ka long kum ka jyrsieh kaba da ki klur tyngka ba la mang da ka sorkar pdeng kum ka skim da ka thong ban pynpoi umbam umdih kaba biang sha baroh ki longïing," u la kynnoh.
U MDC u la ong ruh ba la dep ai da ka RTI sha baroh ki distrik lyngba ki Deputy Commissioner da kaba kyntu ïa u Myntri ba un bthah ïa ka tnad PHE ba kan ai ki jingtip kiba bniah khnang ba kan don ka jingtreikam kaba khuid bad kaba shai ka bym don ka jingleh thok.
U ong ruh ba ki shnong kin sa phah ïa ki jingujor sha ki SDO/Executive Engineer kaba ïadei bad kane nalor ba kin sa phah ruh sha u kum u Myntri ban tuklar lang.
La kynnoh ruh ba ha kiba bun ki shnong la shu pynbor ban soi kyrteng ba la dep ïa ka kam ha kaba ym baroh ki longïing ki la ïoh ïa ka um.
“Ki longïing ki khlem ïoh ïa ka um kaba kylla long pynban ka jyrsieh ha jaka ka skim.
Kumta, lah ban pynkut ba ka don ka jingpyrshang ban pynduh noh ïa ka thong kaba u Myntri Rangbahduh ka Ri u Narendra Modi u thrang ban pynpoi umbam umdih sha baroh ki longïing," ong u MDC.Nongstoiñ, Rymphang 25: Kiba bun ki nongshong shnong ha ki nongkyndong haduh kine ki sngi ki kyshan ïa ki ïing ki sem da kaba rep ba riang, ri jingri kum ki syiar, ki sñiang, ki blang, ki masi bad kiwei.
Na ki kam ri jingri, ki syiar Khasi ki dei ki jingri kiba kawei pa kawei ka longïing ha ki nongkyndong ka don beit bad ki dei ruh ki jingri kiba suk tam bad ki bym da donkam eh ban sharai kum ïa ki masi, ki blang.
Ha kine ki sngi pat ka jingri syiar Khasi ha ki nongkyndong kam long shuh kaba shngaiñ, namar ka jingkynrei ka jingpang khlam kaba la sar naphang ïa ki syiar ha kaba da ki hajar ki syiar ha ki shnong bap her bap her ki la ïap lut khoit.
Ka kong P.Syiem na ka shnong Mawïawet, ka la ong ba ha ka shi snem ka ju kamai palat phew hajar tang na kaba die syiar bad mynta u snem ka jingwan lynshop ka khlam kaba la sdang ha ka taïew ba nyngkong jong une u bnai Rymphang, ka la sar lut plaiñ ha kaba palat shispah tylli ki syiar bad ba lah heh bad kiba dang rit ki la ïap lut khoit.
Katei ka long kmie ka la ong ruh ba katei ka khlam ka la sdang nyngkong na ki ïing kiba marjan bad haba ka la ithuh ba ki syiar ki la sdang kem shitom, ka la pyrshang ban ai dawai hynrei kam ïarap satia bad haduh kine ki sngi ym don shuh wat tang iwei ruh.
Ka la ong ruh ba ki don hynriew tylli ki ïing jong ki paramarjan kiba ri da ki spah tylli ki syiar.
Hynrei ka jingwan jong ka khlam ka la bam duh hi plaiñ ïa ki syiar jong baroh hynriew tylli ki longïing.
Haba phai ha ka jingpang khlam jong ki syiar la ju lap ba shisien ba la kem pang uwei u syiar napoh ka sem, ym ju kham don koit kiba dang lait na ka jingïap wat lada ki don da ki hajar ruh.
Ha kaba ïadei bad katei ka jingpang khlam jong ki syiar Khasi haduh mynta ym pat lap ïa ka tynrai na kaei ka daw ba ki syiar Khasi ki ïoh jingpang khlam.
Wat na ka liang ki tnad treikam jong ka sorkar kaba dei peit ïa ka kam ri jingri, kam pat lah ban pynshai da kano ka lad lah ban ïada ïa ka jingpang khlam jong ki syiar Khasi.
Kumba ka long hi ka tnad ba dei peit ïa ka kam ri jingri ka tip bad shimkhia tang ïa kito ki nongri syiar khlem kpa (broiler) bad (curoiler), namar ki nongri ïa kito ki jait syiar ki hap ban leit thied symbai na ki Agent kiba la ïadon bynta bad pynïadei bad ki Farm jong ka sorkar, hynrei ïa ki nongri syiar Khasi (Local chicken) pat haduh mynta ka sorkar kam pat ithuh ba ki dei ki nongri jingri.
Nalor kata kam don jingïapher ei ei ruh ba ïa ki nongri masi khuti kiba ri da ki spah tylli ki masi, ka tnad sorkar ba peit ïa ka kam ri jingri kam ithuh satia.
Hynrei ïa ki nongri masi khem dud kiba ki na ka skhim Sorkar wat lada ri tang uwei ruh, ka Sorkar ka la ithuh kum u nongri masi.
Lada kan long kumne ïa kito ki nongri syiar curoiler ne broiler hapoh shnong, ym dei shuh ban dang ailad hynrei ki dei ban wad da ki jaka kiba jngai bah na ki shnong ki thaw.
Jowai, Rymphang 25: Ka All Garo Cook Cum Helpers Association hapoh ka jingïalam jong ka Jakme Sangma kum ka President bad u Maltin Momin kum u General Secretary kila wan shakhmat ban ïa snohkti bad ban kyrshan ïa ka Union of Cook Cum Helper PM Poshan Meghalaya Shillong bad ban kyrshan ïaki jingdawa ne kyrpad jong ka sha ka Sorkar pdeng ïa ki jingeh jong ki Nongshet ja sngi ha ki skul kiba don ha Jylla Meghalaya bad ka thaiñ shatei lam mihngi jong ka Ri India.
Ha ka jingïalang kaba la long ha ka 23 u bnai rymphang jong une u snem 2024 kaba la long ha ka Sorbah William Nagar kaba dei ka Head Quarters jong ka East Garo Hills Districts, ha kane ka jingïalang la pynïaid da u Paul D Sangma.
La ïa donlang ki Cook kiba Marjan bad ka William Nagar ha kane ka jingïalang ki Cook ki ïa don kumba 600 ngut eiei bad napdeng kine kumba 360 ngut tam ki dei ki nongkitkam bad ki nongïalam jong ki tnat treikam baroh ki District jong ka Ri-Lum Garo kila wan ïashim bynta da ka jingshitrhem.
Ha ka jingïadonlang ki nongkitkam jong ka UCCH PM Poshan Meghalaya Shillong kila wan naduh u Adviser ma K.L.Pariat bad ka President kong Banalis Syiem, Assistant Secretary bah Charles Shongwan bad kiwei de ki nongkitkam ba ha khmat jong ka central body.
La ïoh ka jingkren na i President kong Banalis Syiem kum ban pynsngew ïa ki Cook baroh kiba don ha ki thaiñ Garo ba kin ïa tylli lang kawei kum ki nongshong shnong jong ka Jylla Meghalaya hi ban wan sha khmat ban kyrpad ïa ka sorkar ban pynurlong ïa ki jingangnud jong ki Cook baroh shi katta.
La ai ruh ka jingkren na u Adiver uba la pynsngewthuh halor ki mat ba ka UCCH PM Poshan kala wan sha khmat ban kyrpad na ka sorkar ïa ka ban pynkiew ïa ka Honorarium, ka Meternity leave, ban ïoh ïa ka bainong na ka bynta 12 ha ka shi snem, ba don ïa ki tyngdong LPG ha manla ki karma shetja PM Poshan bad ula pynsngew ïa ki kam kiba ka Union kala trei baroh shi katta.
Shillong, Rymphang 25 : Ka A.Chik Holistic Awakening Movement (AHAM) ka la ai ka jingujor pyrshah sha ka Deputy Commissioner (DC) jongka East Khasi Hills ka kong R.M Kurbah halor ka jingkhaïi beaiñ ba jur ïa u mawshun sha Bangladesh lyngba ka Bholaganj, Majai East Khasi Hills.
Lyngba kane ka jingujor ka AHAM ka pyntip ruh ba ym tang ba khaïi beaiñ ïa u mawshun hynrei la pynkheiñ ruh im im peit peit ïa ki kyndon aiñ khamtam ha ka jngkit palat pud ïa u mawshun.
La ïathuh na kal iang ka Directorate of Mineral Resources (DMR) ka la shah ban kit tang 12 ton katba ki bor synshar shnong, Syiem, Myntri jongka Hima Sohra ki la shah ban kit ki trok haduh 25-26 ton.
Nalor kane la pynpaw ruh ba ka khajna ba la lum ka long bun bun shah ïa ka khajna ba la buh da ka sorkar, ka sorkar ka buh 200 tyngka shiton katba ki khyrdop lum khajna bad ki weighbridge ki lum haduh 17,000 shiton kaba long pyrshah ïa ka hukum jongka sorkar.
Kumta na ka liang ka AHAM kum ka jingpyrshah jur halor kine ki kam beaiñ ka dawa ba ki bor ba dei peit ki dei ban pynsangeh noh shisyndon ïa kine ki jingkhaïi beaiñ ïa u mawshun sha Bangladesh bad dawa ruh ba ka DC ka dei ban shim khia kyrkieh ïa kane ka kam.
U Lobius Arengh President ka AHAM East Khasi Hills Zone bad u Crownbetter T Sangma President ka South West Khasi Hills Zone ki pynrem jur ïa kane ka kam beaiñ bad kyntu jur ïa ka DC ban leh da kaba tyngeh ïa kiba donkti ha kane ka kam beaiñ.
Na ka liang ka AHAM ka la phah kopi ruh ïa kane ka jingujor sha ka ophis DMR, SDO Sohra ban leh ïa kane donkam.
Nongstoiñ, Rymphang 25: Ka jingpynkylla jong ka tnad ka pule puthi ïa ki kot pule jong ki khynnah skul, ka la ktah jur ïa ki kmie ki kpa ba kin leit ban wad kot na ki dukan.
Namar bun kim ju ïoh ha ki por kiba dei biang bad bunsien la shu phai thylli namar ka jingbym ïoh.
Ki katto katne ngut ki kmie ki kpa jong ki khynnah, ki la pynpaw ba ki da syllang ban wad kot na ka bynta ki khun wat haba ki ju leit man la ka sngi ruh, khamtam kiba wan na ki shnong nyngkyndong lei lei ki la ud la nam, namar kim lah ban wan man ka sngi na ka daw ka jingbym don kali.
Pynban wat haba ki ïoh ïa ka lad ban wan khnang man ka sngi ïew phewse ki ïoh tang wei ne ar tylli bad don ruh ki por kiba ki hap ban phai thylli.
Shuwa ban pynkylla ha ka jingshisha lah dei ban pynbiang lupa ong ka kong M.Marshillong kaba la wan khnang naduh ka shnong Riangpoit kawei na ki shnong kaba na ka thaiñ Maweit ka shnong kaba ju don kali tang ha ki sngi ïew.
Uwei u rangbah u la ïathuh ba ki don ki nonghikai kiba pynshitom ïa ki khynnah skul lada kim rah ïa ki kot, hynrei haba ki kot kim don ha ki dukan ïew balei ki nonghikai ki pynshitom ïa ki khun.
U Bah S.Marweiñ u ba ju die kot skul la kumba 20 snem ei ei, u la ong ka daw bym ïoh kot ka long naduh ka kudam na sor Shillong.
Kane ka ktah shisha ïa ki kmie ki kpa bad ïa ki khynnah skul, don ki por la ïoh tang 100 tylli bad tang shiphang lah lut.
Mawkyrwat, Rymphang 25: Ki nongïalam ba hakhmat bad ki nongkyrshan jong ka Indian National Congress (INC) hapoh ka Mawkyrwat Block Congress Committee (MBCC) ha ka sngi saitjaiñ jong ka taïew ki la ïoh ban lum ka jingïalang ba nyngkong ha Mawkyrwat la ban long kum kawei na ki jingïalang ban jied thymmai ïa ki nongkitkam jong ka INC Mawkyrwat Block Congress Committee.
Lah ban ong ba ka jingpynlong jong ka MBCC ïa ka jingïalang ka long kum shibynta ban jied ïa ki nongïalam ne ki nongkitkam jong ka INC ha Mawkyrwat Block namar ka jingleit snoh noh jong u bah Carness Sohshang, MDC ka Mawkyrwat Constituency ryngkat ki katto katne ki nongïalam sha ka National People’s Party (NPP) ha kine ki khyndiat sngi.
Shuh shuh ym tang kata ha kane ka jingïalang, watla ki nongkitkam jong ka INC ki la nangleit shakhmat sha kiwei pat ki party hynrei kum ki nongïalam barim jong ka INC kiba dang sah mynta ki la ïoh ban pdiang sngewbha ïa ka jingwan pynïasoh sha ka congress bad kita ki dei na ka Peoples Democratic Front (PDF) jong ka Mawkyrwat Zonal ba ka lamkhmat da u President barim ka PDF, South West Khasi Hills District.
Hadien ka jingïalang ka la don ruh ka jingpynthymmai ïa ki nongkitkam jong ka Indian National Congress (INC) Mawkyrwat Block ha kaba la jied President ïa u bah N.Tympuiñ, Vice-President ïa u bah Kyntiew Nongsiej, General Secretary ïa u bah Andreas Kharkongor, Chief Organizer ïa u bah Kynphamlin V.Kharlyngdoh, Chief Adviser ïa u bah Valentine Thyrniang bad kiwei ki nongkitkam ba hakhmat.
Ïa ka jingïalang ha kane ka sngi la pynïaid da u President u bah N.Tympuiñ, ka jingkren pdiang na u bah P.Wanniang, bad ki jingkren lyngkot na u Chief Adviser u bah Valentine Thyrniang, na u Chief Organizer u bah Kynphamlin V.Kharlyngdoh, na u bah Manuel Badwar, Secretary jong ka MPCC bad ka jingkren khublei na u bah Andreas Kharkongor, General Secretary jong ka INC MBCC.Khliehriat, Rymphang, 25: Ki thylliej ding barhem ki la bamduh ïa ka ïingsah jong ka Kong Ribiang Phawa ha ka shnong Tuberkmaishnong, East Jaiñtia Hills District ha ka sngi u Blei.
Watla kane ka ïing ka la pluh ha ka por kumba 2:00 baje mynstep hynrei donbok ba ym shym la don ba mynsaw.
“Baroh ki jingdon jingem hapoh ka ïing ki la kylla dpei lut namar ka jingklang jong ki thylliej ding bad bam duh ploiñ ïa ka ïing ka sem bad ki jingdon jingem baroh kiba don hapoh ïing," la ïathuh u Waheh Shnong ka Tuberkmaishnong Bah Miki Lyngdoh.
“Ka ding ka la sdang ha ka por kumba 2:00 baje mynstep hynrei ym shym la don kano kano ka jingjia basngewsih ha kane ka jingpluh ïing hynrei tang ka jingduh noh ïa ki tiar kiba don hapoh ïing," ula ong.
Na ka liang jong ka Dorbar Shnong Tuberkmaishnong khot bad wer ïa baroh ki nongshong shnong jong ka shnong ba kin mih shakhmat ban ïarap lem ïa kane ka longiing jong ka Kong Ribiang Phawa kaba la ngat ha kane ka apot pluh ïing.
Ka Khasi Students Union (KSU) East Jaiñtia Hills District Unit tang shu ïoh jingtip halor kane ka jingjia mar mar ki dkhot ka seng hapoh ka jingïalam jong u President Bah Streamly S.Suchen bad u Finance Secretary Bah Shaniahskhem S.Dkhar ki la leit ban ai jingïarap ïa ka longïing jong ka Kong Ribiang PhawaKa KSU ka la kyrpad ruh ïa ki paidbah lane ki riewshimet ba kin don ïa ka mynsiem ban ïarap ïa kiba ngat ha ki jingjia bapher bapher da kaba wan shakhmat ban ïarap lem ïa ki.
Nongpoh, Rymphang 25: Kawei ka Auto Truck bad ka JCB ba pynieng ha phyllaw ïing ki la jan ingkhong ha ka ding, kaba dei hadien ba ki runar ki la leit ban kawang da u Petrol Bom bad ha kane ka jingjia donbok noh ba la lap kloi noh da ki trai ing kiba la pynlip kloi noh ïa ka ding da kaba theh um mardor ban lait ka jingpluh jong katei ka Auto Truck bad ka JCB.Kane ka jingjia ka la jia mynta ka step ha ka por 1.20 mynstep, ha kaba la ong ba ki runar kiba ym lah ban tip ne ithuh dur khmat ki la wan ban kawang da u Petrol bom ha katei ka jaka ba la pynieng ïa ka Auto Truck bad ka JCB, ba hap ha ka phyllaw ïing jong u Bah Lovercuf Nongshli ha ka Shnong Umsning Patarim ba hap ha ka Umsning Police Outpost ha Ri Bhoi District.
Kumba la ïoh lum jingtipla ong ruh ba katei ka Auto Truck kaba don ïa u number ML 10 A – 4205 ka dei jong uwei u bar jylla ba la tip kyrteng kum u Horander Prasad, ha kaba u ju pyndonkam ban kit ïa ki mar, hynrei ki runar ki la wan ban kawang da u petrol bom ba la ïoh ban pynlip kloi noh ïa ka ding khlem da don kano ka jingjia ba snewsih.
Halor kane ka jingjia, ki pulit ka Ri Bhoi tang mar ïa ïoh jingtip ki la hiar mardor sha katei ka jaka ban pynlong ïa ka jingtohkit bad ha ka jingtohkit la lap ba ym don kano kano ka jingjia ba sgewsih lait noh ka jingjulor ba malu mala katei ka Auto Truck.
Ban lap dien ïa ki runar kiba don kti ha kane ka kam ban kawang petrol bom, na ka liang ki bor pulit ka Ri Bhoi ki la pyntip ruh ba ki la pynlong ïa ka jingtohkit kaba jur ban lap ksai ïa ki runar kiba don kti ha kane ka kam beaiñ bad ki runar kiba don kti ha kane ka kam lada lap kin nym lait na ki kyndon jong ka aiñ, ong u heh pulit ka Ri Bhoi.
Shillong, Rymphang 25 : Dei ka khun u Chowkidar ka Shillong Bar Association u Bhola Yadav kaba ïohi nyngkong ïa ka jingsdang klang ka ding ha ka miet Sngi Saitjain ha ka por 10.15 baje ei ei mynmiet.
Mar ïa ïohi ka la ïathuh ha u kpa bad u kpa mar mar u la pyntip sha Fire and Emergency Services hynrei namar ba ka dei ka ïing dieng kaba la rim bha bad ba dap ruh da ki kot ki sla kumta wat la ki pulit pynlip ding ki la wan poi kloi ha katei ka jaka ruh ka ding kaba ïeng klang ka la bamduh ïa katei ka shlem saiñdur jongki Muktiar jong kane ka nongbah.
Kane ka shlem saiñdur ki Muktiar ne ka Shillong Bar Association ka la palat ïa ka 100 snem ei ei.
Hooid ïa ka Shillong Bar Association la seng nongrim ha u snem 1913 hynrei ïa kane ka ophis treikam jongki la shna kham hadien.
Kane ka ophis treikam ki Riewsaid aiñ ka la kylla dpei ha ka miet Sngi Saitjain ha ka ding kaba klang kaba la bam duh lut khait ïa ki kot ki sla, ki uniform jong ki riewsaid aiñ, ïa ka library bad baroh kat kiba don ha katei ka ïing ophis.
Wat la ym pat tip ïa ka daw tynrai jong ka jingkem ding kane ka jaka shong ki riewsaid aiñ hynrei la suba jur ba ka dei na ka bording electrict hi.
U Bhola u la ïathuh nyngkong la wan kawei ka kali pynlip ding bad pyrshang ban pynlip ïa ka ding hynrei namar ba ka ding ka la klang palat kumta ka la ïoh ban bam duh ïa katei ka ïing ophis.
Ki riewsaid aiñ ne ki muktiar ki ïathuh ba da ki hajar tylli ki kot ki sla kiba don la palat spah snem ki la ingkhong khait lut.
U President ka Shillong Bar Association u HR Nath u la pynpaw ka jingkyndit bad sngewsih kaba khraw halor kane ka jingjia bym poi pyrkhat.
“Kane ka dei ka ïing kaba la rim bha bad ngi la ïai pyrshang ban bud dien ban buh ïa ki record ha ki kor digital hynrei ym pat ïoh pyndep ïa kane la jia noh kane ka jingpluh bad baroh ki kot ki sla ki la kylla dpei lut" ong Nath.
Na ka liang u IG jongka Meghalaya Fire and Emergency Services u bah Francis H Kharshiing u la ai ka jingïaroh ïa ki pulit pynlip ding kiba la trei shitom bad lah ban tem ïa ka ding hapoh ar kynta bad ka la lait ban pur sha kiwei ki ïing ophis ba mar jan.
“ Kat kum ka record ba ngi la ïoh jingpyntip ka long ha ka por 10.15 Pm bad mar mar la phah ïa ki kali pynlip ding na Iewduh.
Nga ruh tang hapoh phra minit ka la poi ha katei ka jaka bad ngi la pyrshang katba lah ban tem ïa kane ka jingklang ka ding" ïathuh u bah Francis.
Na ka liang u Myntri Rangbah ka jylla u Conrad K Sangma, u Symbud Myntri Rangbah ma Sniawbhalang Dhar, Chief Secretary bah D.P Wahlang bad kiwei kiwei ki ophisar sorkar ki la ïa poi hynnin hi ka miet sha katei ka jaka ban leit peit da la ki jong ki khmat ïa ka jingshah bamduh katei ka shlem saiñdur jong ki Muktiar ha ki tylliej ding.
“ Nga la leit jngoh ia katei ka Shillong Bar Association da lade ban ïohi ïa ka jingjia ba sngewsih hynrei tang kawei kaba nga sngew kmen ka long ba ym shym la don ka jingiap ha katei ka jingkem ding jong katei ka ïing.
Nga sngewsih jur haduh katta katta ïa ka jingduh noh jong ki paralok Nongsaid aiñ ïa katei ka ïing bad ka sorkar kan sa shong pyrkhat halor kane" ong u Myntri Rangbah.
Shillong, Rymphang 26: Ka long ka jingsarong bad ka burom ïa ka jylla bad ka jaid bynriew hadien ba kawei na ki khynnah samla jong ka thaiñ kaba la tip kyrteng da ka Bonifila Shullai ka la mih kyrteng ha ka thup ki 23-ngut ki player ban mihkhmat ïa ka ri sha ka SAFF U16 Women’s Championship ka ban long ha Lalitpur, Nepal ka ban sdang naduh 1 tarik haduh 10 tarik u Lber.
Dang shen, ka Bonifilia Shullai ka paw kyrteng ha ka thup jong ki 30 ngut kiba la pynbna dang ha mynta u bnai shuwa ban pynthikna pura ïa ki kyrteng jong ki 23 ngut ki thei ïalehkai ban mihkhmat ïa ka ri sha katei ka lympung.
Ka jingpynbna ïa ka thup kyrteng ba khadduh la jied napdeng ki thei kiba la shah jied ban kilanmet ha Goa.
Kumban shu pynkynmaw, ka India ka la ïoh ban rah ïa ka namlahduh ha ka U-15 ha u snem 2018 bad 2019, hadien ba la pynliem ïa ka Bangladesh ha ka jingïakhun final.
Bad kane kan dei ka sien kaba nyngkong ban pynlong ïa ka lympung ha ka kyrdan U16.
Ka kynhun ïalehkai jong ka ri kan sa mih ban leit sha Nepal mynta ka sngi shuwa ka jingïalehkai kaba nyngkong ka ban long pyrshah ïa ka Bhutan (Lber 1 tarik), bud sa ka jingïakhun pyrshah ïa ka Bangladesh (5 tarik Lber) bad ïa ka Nepal (7 tarik Lber).
Ki kynhun ba wan hakhmat ha ka round-robin stage kin ïakhun ïa ka final, bad ki jingïalehkai yn pynlong ha Chyasal Stadium ha Lalitpur.
Kynhun U-16 jong ka India:Goalkeepers: Konjengbam Tamphasana Devi, Munni, Surajmuni Kumari.
Defenders: Amrita Ghosh, Bonifila Shullai, Divyani Linda, Elizabed Lakra, Gauri, Rheanna Liz Jacob, Rupashree Munda, Sarangthem Alena Devi.
Midfielders: Anita Dungdung, Anushka Kumari, Anwita Raghuraman, H Yashica, Longajam Nira Chanu, Ritu Badaik, Shveta Rani, Thanda Moni Baskey.
Forwards: Gurleen Kaur, Gurnaz Kaur, Neha Saji, Pearl Fernandes.
Shillong, K’Lyngkot 03 : Ka President jong ka Ri, ka Droupadi Murmu ka lah ban wan plie pyrda ïa ka lympung ïalehkai ba heh tam ha ka Jylla kaba la tip kum ka Meghalaya Games ha une u bnai.
La ong ruh ba ha katei ka jingwan jong ka kaba la antad ba kan dei ha ka 15 ne 16tarik Kyllalyngkot, ka President kan buh ruh ïa u mawnongrim na ka bynta ban tei ïa ka Shillong Ropeway Project.
Haba kren bad ki lad pathai khubor ha kane ka sngi Balang, u Myntri ka tnad Tourism ka sorkar jylla, Bah Paul Lyngdoh ba dei ruh u nongai ktien ka sorkar MDA u la ong ba ka sorkar jylla haduh mynta ka dang ap ïa ka jingpyntikna na ka ophis jong ka President ka Ri halor kane.
Lah ban kdew hangne ba ïa ka Meghalaya Games kaban long ha Tura la buh ba kan sdang naduh ka 15tarik Kyllalyngkot haduh ka 20tarik jong u juh u bnai.
Ha kane ka lympung kin don haduh kumba 3,000 ngut ei ei ki nongïalehkai kiban aireng ha ki 22 tylli ki jait jingïalehkai.
Na ka liang ka sorkar jylla ruh ka la pynkhreh ban pynlut haduh kumba 23 klur na ka bynta katei ka Games.
“Lada ka President ka Ri ka pyntikna ba kan wan, kaba lehse kan pyntikna ha ki 24kynta ban wan, ngin sa lah ban khot lang ïa ka ban buh ïa u mawnongrim na ka bynta ban tei ïa ka Shillong Ropeway Project ruh," u la ong.
Dei ha u snem ba la dep, u Myntri Rangbah u la don lang ha ka jingshimti ïa ki jaka puta na ka bynta ban shna ïa katei ka projek ha ka jaka kaba itynnad bha kaba don ha Lum Shyllong.
Ïa kane ka projek la buh ban tei ha ka jaka kaba heh 1.34 hectare kaban kot ha ka jinglut kaba 138 klur tyngka.
Kane ka projek kan kynthup naduh ka Lower Terminal Point (LTP), kaba la tyrwa na ka jaka ba don ka sara tynrai dieng jong ka Riat Laban ha ka jaka kaba heh kumba 11146.96sqm.
Hangne yn buh ruh ïa ka Station Building, Concourse, Maintenance Room, Ticket Room cum Office, Store Room, Security Room, Waiting Area, Public Convenience bad jaka pynieng kali.
Katba ïa ka Upper Terminal Point (UTP) la tyrwa ban tei ha ka jaka shnong kaba don kumba 2025 sqm bad hangne yn tei naduh ka Station Building, Concourse, Ticket Room cum Office, Maintenance Room, Waiting Area, Food Court, Public Convenience bad jaka pynieng kali.
Nalorkine kin don ruh sa ki Terminal Point ha kaba yn tei haduh 9 tylli ki tower kiban tei ha ka jaka kaba heh 251.17sqm.
Da ka jingbuh ïa kitei ki ropeway ha Lum Shyllong kan plie lad ïa ki nongwan jngohkai pyrthei kiba wan na kylleng ba kin ïohi ïa ka jingithiang ka nongbah Shillong baroh kawei bad ka jingitynnad ka mei mariang sawdong jong ka.
Shillong, K’lyngkot, 03: Ka Hynñiewtrep Youth Council (HYC) bad ka North Eastern Hill University Students Union (NEHUSU) ha ka sngi Balang ki la aipor 10 sngi ïa ka Sorkar Jylla ba kan pyllait noh ïa ka baibam ne Scholarship jong ki samla pule na ka bynta u snem 2022-23.
Ha ka jingïakren bad ki lad pathai khubor ha ka jingpynlong ïa ka jingïakhih hakhmat ka ophis treikam jong ka MBoSE ha nongbah Shillong, u General Secretary jong ka NEHUSU u samla Banpynbiang Riang u la ong ba ki bun ki samla pule hapoh ka jylla kiba shu shaniah beit ban siew ïa ka bai pule na ka Scholarship kaba ki ïoh shisien shi snem ban pyndep ïa ki jingpule jong ki.
U Samla Riang u la ong ba ka jingpynslem jong ka Sorkar ban pyllait ïa ka Scholarship ka la pyndiaw mynsiem haduh katta katta ïa ki samla pule kiba wan na ki longing kiba duk bad kiba kham duna ka ïoh ka kot, khamtam eh ïa ki samla pule kiba wan na ki thaiñ nongkyndong.
U la bynrap ba kane ka jingïakhih kaba malu mala ka long tang ban shu phah ïa u kyrwoh uba shai sha ka Sorkar Jylla ha kaba ïadei bad ka jingbym pyllait ka Sorkar ïa ka Scholarship jong ki samla pule.
“Kiba dang shu aplai thymmai bad ki samla pule ba mynta kim pat ïoh ïa ka Scholarship na ka bynta u snem pule 2023 bad dei na kata ka daw ba ngi la aipor 10 sngi ïa ka Sorkar ba kan pyllait noh ïa ka Scholarship jong ngi hynrei lym kumta ngin mih paidbah sha surok," la ong u Samla Riang.
Haba ai jingkyrshan ïa ki samla pule, u President ka HYC u Bah Roykurpar Synrem u la ong, “dang shen u Myntri ka tnat Pule Puthi u la kular sha ki samla pule ba kin sa ïoh ïa ka Scholarship hapoh ar ne lai taiew hynrei kaba sngewsih ka long ba la dap lai bnai, ki samla pule kim shym la ïoh ïa ka Scholarship.
U Bah Synrem u la kyntu ïa ka Sorkar ba kan nang siew shwa na ka Contingency Fund ïa ka Scholarship sha ki samla pule.
“Lada ka Sorkar ka la lah ban ai jingïarap T.1 klur na ka Chief Minister Relief Funds sha ki lanot lynshop mariang ha ka jylla Sikkim, balei pat kam lah ban pyndonkam da ka pisa na ka Contingency Fund ban pyllait ïa ka Scholarship kaba dang sah pongding haduh mynta," la buh jingkylli u Bah Synrem.
U la ong, ba ka HYC kan dang ïai bteng ban ai jingkyrshan ïa ka NEHUSU bad ïa baroh ki samla pule bad lada ka Sorkar kam leh eiei hapoh ka por ba la buh, ka Seng kan kyrshan met bad mynsiem ïa ka rai bad ïa ki jingïakhih ban pynlong da ka NEHUSU.Shillong, K’lyngkot, 03: Ka seng kieng atiar Hynniewtrep National Liberation Council (HNLC) ha ka sngi Balang ka la pynbna ka la weng noh na ka miej jingïakren ïasuk bad ka Sorkar India bad ka Sorkar Jylla kum ka dak ban pyrshah ïa ka jingbym shimkhia jong ka Sorkar ban pynurlong ïa ka jingdawa ba kongsan tam kaba kynthup ïa ka jingmap ei.
Ka HNLC lyngba u Chairman-cum-C-in-C u Bah Bobby Marweiñ bad u General Secretary-cum-Publicity Secretary u Bah Saiñkupar Nongtraw, ka la phah da ka shithi sha ka Ministry of Home Affairs (MHA) lyngba u Advisor (MHA, Northeast) u AK Mishra ban pyntip ïa kane ka rai.
Katkum kane ka shithi, ka HNLC ka la pynpaw ba ïa kane ka rai la shim halor ka nongrim ba ka Sorkar kam shym la pynurlong ïa ki mat jingdawa ba ka seng ka la buh hakhmat shwa ban sdang ka jingïakren ïasuk.
Ka HNLC ka la phah kopi ruh ïa ka shithi sha u Myntri Rangbah ka Jylla, u Myntri ka tnat Kam Pohiing bad sha ki Ksiang ka Sorkar bad ki Nongmihkhmat jong ka HNLC sha ka miej ïakren ïasuk.
Ha u kyrwoh ba la phah sha ki lad pathai khubor, u General Secretary cum Publicity Secretary ka HNLC Bah Saiñkupar Nongtraw u la ong, “ka jingthmu jong kane ka jingpyntip ka long ba pynbna i aka rai ba ka HNLC ka la weng noh na ka miej jingïakren.
Ïa kane ka rai la shim kum ka jubab halor ka jingbym shimkhia jong ka Sorkar ban sngap ïa ki jingdawa ba kongsan eh jong ngi.
"U Bah Nongtraw u la ong ba kine ki jingdawa ki dei kiba ladep ban phah sha ka Sorkar India da u General Secretary barim u (L) Bah Cheristerfied Thangkhiew ha ka 16 tarik, Kyllalyngkot, 2021.
“Wat hapdeng ki jingtrei shitom ban ïai ban bad ban pynsngew ïa ki jingdawa jong ngi lyngba u nongrah ktien u Bah Sadon Blah, ka Sorkar ka la pyni ïa ka jingbym shimkhia ïa ki jingdawa jong ngi.
Kumba ka paw, ïa ki jingdawa jong ngi ym shym la ïakren, lehse na ka jingbym kheiñ snep jong ka Sorkar," u la ong.
Ki san tylli ki jingdawa kiba ka HNLC ka la tyrwa hakhmat ka Sorkar ki long ban weng noh ïa ka jingkheiñ beaiñ ïa ka Seng.
Ïa ka HNLC la kheiñ kum ka seng be-aiñ hapoh ka sub-section (1) jong ka Section 3 jong ka Unlawful Activities (Prevention) Act, 1967.
U la bynrap, “ngi la tyrwa ban weng lut ïa baroh ki Case pyrshah ïa ki nongïalam bad ïa ki dkhot jong ngi ha ki Ingkashari kiba rit bad ha ki Ingkashari kiba heh ha baroh kawei ka jylla, khamtam eh ïa ki Case kiba ïadei hapoh rilum Khasi bad Jaiñtia.
Ka jingweng noh ïa baroh ki mukotduma kan pynshngaiñ ïa ka jingïakren," bad bynrap, “ka long kaba kongsan ban plie ïa ka lynti kaba shngaiñ na ka bynta ki nongïalam bahakhmat eh bad ki dkhot jong ka HNLC.Ban pynthikna ïa ka jingshngaiñ jong ngi kan wanrah ïa ka jingshaniah bad kan plie lad ruh ïa ngi ban ïashim bynta ha ka jingakren ïausk.
"“Ngi la tywa ban thung ïa ki nongmihkhmat ba la pynkupbor kiba lah ban rah ktien bad ban pyntyllun shakhmat ïa ka jingïakren.
Ban pynbeit ïa ka rukom phah ktien lyngba ki nongmikhmat ba la pynkupbor kan ïarap ban pynstet ruh ïa ka jingïakren," u la bynrap.
U Bah Nongtraw u la ong ba ka HNLC ka la kyrpad ruh ban pyllait noh ïa baroh ki dkhot ka HNLC bad ïa ki riewshimet kiba la shah kem halor ka jingshah suba ba ki dei kiba donkti bad ka HNLC kiba dang don mynta ha along.
“Ïa kane ka jingdawa, la phah lyngba u Ksiang jong ngi, u Bah Sadon Blah.
Hynrei, kaba kham kongsan ban tip ka long ba tang ïa ka jingdawa jong ngi kaba 3 bad kaba 4 la mynjur da ka Sorkar napdeng ki san tylli ki jingdawa," u la bynrap.
Shuh shuh shuh, u Bah Nongtraw u la ong ba ka seng ka la ïai pyntip la bunbun sien lyngba ki lad pathai khubor bad kumjuh ruh sha ki Ksiang bad sha ka Sorkar, da kaba kyntu ba kim dei ban phah ïa kano kano ka jingkhot hajir kaba lah ban nang ai ding shuh shuh bad bynrap, ‘sngewsih, ba ki jingkyrpad jong ngi kim shym la sngap, ka jinglon jingman ka la nang heh khlem nongrim.
"Ha kajuh ka por, u General Secretary ka HNLC u la pyntip ba ha ka wat ïakren kaba nyngkong hapdeng ka Sorkar Meghalaya bad ka Sorkar India, ki kynhun kiba la phah da ka Seng ki la wan phai sha la ktem ha ka 16 tarik, Nailur, 2022, ban pynlong ïa ka General Council bad CEC ban ïakren halor ka jubab ïa ki jingdawa da ka Sorkar India ba baroh ki nongïalam jong ka HNLC ki dei ban wan shakhmat ban ïashim bynta ha ka miej ïakren ïasuk.
La shim ïa ka rai (ba la mynjur da ka GC/CEC) ba ka Sorkar kan ïakren tang bad ka kynhun ba la lamkhmat da u Vice Chairman tad haduh ba ki arliang mamla kin da poi sha ka jingïamynjur ban ïasoi ïa ka soskular sangeh ïasiat.
“Ha ka jingïakren kaba bud, ka Sorkar, hapoh ka jingïalam jong u Vice Chairman, ka la mynjur ban pynlong ïa ka jingïalang.
Hynrei, khlem poi pyrkhat, ha ka jingakren ba dang shu sdang, ma nga, kum u General Secretary, la pynbor da ka Sorkar ba nga hap ban mihkhmat ha ka jingïakren ka ban sa long," u la ong.
“Kaba pynsat shuh shuh ïa ka jingmong, ka jingleh arsap jong ka Sorkar ka la paw shynna haba ka National Investigation Agency (NIA) ïa ka khot hajir ïa nga, u Chairman bad ïa u Finance Secretary wat haba ka jingïakren ka la sdang ban ïaid shakhmat," u la bynrap.
Shuh shuh u Bah Nongtraw u la ong, ha ka jingïakren ba nynkong, ki bor sorkar ki la phah sa kawei ka notis ban khot hajir ïa u, kaba long pyrshah ïa ka jingkular ba la ai da ka Sorkar India bad ka Sorkar Meghalaya ban kiar na kaba hah ïa ki shithi khot hajir ne ban kem ïa ki nongïalam bad ïa ki dkhot jong ngi katba ka jingïakren ka dang tyllun shakhmat.
“Wat hapdeng ka jingma ba la shim da ki nongïalam jong ngi bad ki Personal Security Officers (PSO) ban ïashim bynta ha ka jingïakren, lada ka Sorkar ka kyntait ban ailad ïa ka jingsuk, kim lah ban shu pynkit pap ha ka HNLC ba ka shim da ka lynti jong ka jingïaumsnam.
Khnang ba ka jingïakren kan long kaba ïaid beit, ngi la pynsangeh lut ïa ki kam be-aiñ, ïa kaba ngi kyrmen ba ki paidbah ka Bri u Hynñiewtrep ki la ïohi lyngba ki lad pathai khubor.
Mynta, wat ym khmihlynti shuh ïa ka HNLC ba kan wanphai ban kyrpad ïa ka jingsuk kum u ksew uba kwah shyiengdoh,"u la bynrap.
Shillong, Kyllalyngkot 04: U Bah Process T Sawkmie ha ka sngi Palei ka 04 tarik u Kyllalyngkot, 2024 u la ioh ban lehkmen snem thymmai bad ka Umpling Umjathang Sports Club da kaba pynialehkai sports ia ki khynnah bad ia ki samla shnong ha madan shnong jong ki.
Ha kane ka jinglehkmen jong ki la ia don lang u bah H.Kharkongor President ka UDP Mawlai Circle, ki nongkitkam ka UDP Mawlai Circle, rangbah dong bah K.Kharumlong, ki nongkitkam dong, ki paidbah nongshong shnong bad kiwei kiwei.
Ki sports ba ka Umpling Umjathang SC ka la pynialehkai ki long kum ka mareh byrni, mareh shamoit, mareh 100 mitar, ka phutbol ki shynrang bad ki kynthei bad kiwei kiwei ki jingiakob mareh.
Haba kren kum u kongsan u bah Sawkmie u la pynpaw ia ka jingkmen ba u la ioh ban ialeh kmen lang bad ki nong Umpling Umjathang, kiba la pynlehkmen ia ki khynnah, ki samla bad kiwei ki nongshong shnong.
Ha kane ka sngi la ioh ruh ia ka jingkren na u bah Khraw Lyngdoh, ba pyniaid ia ka jingialang, na u bah K.Nongphud bad na u rangbah dong bah K.Kharumlong uba la ai khublei haba pynkut ia ka prokram.
U bah PT Sawkmie u la ioh ruh ban sam ia ki khusnam sha kiba jop.
Haba ia dei bad kane ka prokram ka Umpling Umjathang SC ka la ai khublei bad pynpaw ia ka jingsngewnguh ia u bah PT Sawkmie halor ka jingdon bynta jong u bad ka shnong.
Shillong, Kyllalyngkot 04: Ka long ka rai ka jwat bad ka ban sah kynmar ïa ka jylla, ha kaba ka synjuk Meghalaya Cricket Association (MCA) ka la pynbna ba kan nym khot ïa ki rangïalehkai kiba na bar (guest professional player) na ka bynta ka samoi 2023-24 jong ka lympung Ranji Trophy, hynrei ka la jied pat ban ailad bad ban sei madan baroh da la ki jong ki player ban mihkhmat ïa ka jylla ha kane ka lympung.
Kumban shu pynkynmaw, ka Meghalaya ka la ïoh ka jingshakri na lai ngut ki player ba ka la soi kiba na bar ban don bynta bad ka kynhun ha ka Syed Mushtaq Ali Trophy T20 tournament bad ruh ha ka Vijay Hazare Trophy one day tournament – kiba kynthup ïa u Rajesh Bishnoi, Tanmay Mishra bad u Nakul Verma – hynrei watla ki la long ka bynta ba kongsan ïa ka kynhun, hynrei pynban ka dei pat ka jingangnud kaba la slem ïa ka MCA ban sei madan da la ki jong ki rangïalehkai ka jylla bad lyngba kane kan plielad ïa ki ban kiew kham shaphrang ha ka kriket.
Kan long ruh ka burom bad ka jingsngewsarong ïa ka jylla ban sakhi ba baroh ki player ban mihkhmat ki dei hi jong ka jylla, hynrei kan long ruh ka jingïakhun kaba jwat ïa ka Meghalaya ha kajuh ka por ka lad ïa ki player ban pynpaw pyrthei ïa ka sap bad ïa ka jingtbit kaba ki don lyngba kane ka lympung.
Ka Meghalaya ka la shah pyn-ngatlang ha kajuh ka thup ryngkat bad ka Hyderabad, Nagaland, Mizoram , Sikkim bad ka Arunachal Pradesh.
La pyntip ba ka Meghalaya kan sdang ïa ka jingïakhun kaba nyngkong pyrshah ïa ka Arunachal Pradesh bad la khreh ban pynlong ha Anand, Gujarat, naduh mynta ka sngi.
Ka kynhun jong ki15-ngut ki rang ban ïalehkai yn ïalam da u Bah Kishan Lyngdoh kum u Kapten.
La aiti ha u Akash Kumar Choudhary ban shimti ïa ka kamram kum u symbud kapten hynrei na ka daw jong ka jingmynsaw u la hap ban duh mih madan ha katei ka jingïakhun kaba sdang mynta ka sngi, bad ha ka jaka jong u la bujli noh da u Chengkam Sangma.
Ka kyrteng jong ki player ban mih madan ïa ka Meghalaya ha kane ka lympung ki long: Arbin Singh, Arien Bonchang Sangma, Bamanbha Shangpliang, Bijon Dey, Dippu Ch Sangma, Jaskirat Singh Sachdeva, Kishan Lyngdoh, Lerry G Sangma, Md Nafees Siddique, Ram Gurung, Raj Biswa, Swarajeet Das, Sanvert Kurkalang, Tarique SiddiqueSupport staff: Goutam Shome (head coach), Moisten Ch Marak (assistant coach), Surojit Biswas (physio), Vikash Singh Chauhan (trainer), Dister Marbaniang (manager)Ka prokram ïakhun jong ka Meghalaya ki long:vs Arunachal Pradesh, naduh 5 tarik Kyllalyngkotvs Hyderabad, naduh 12 tarik Kyllalyngkotvs Nagaland, naduh 19 tarik Kyllalyngkotvs Mizoram, naduh 26 tarik Kyllalyngkotvs Sikkim, naduh 2 tarik Rymphang.
Ka aïom tyrkhong ka la poi, ha kaba ka lyer rkhiang ka la beh kyrthep, khamtam ha kine ki khyndiat sngi.
Kine kidei ki por ha kaba ka wan ruh ka jingtyrkhong um ne ka jingkyrduh um, namar ka jingrngad noh jong ki pung, ka jingduna um ki tyllong um.
Kane kadei ka por ba ki paidbah kin hap ban kynmaw ban tyngkai ïa ki tyllong um, la ki long ki tyllong um dih, ne ki tyllong um ban sait ban khlieng.
Ïa ka Meghalaya la ker tawiar da ki khlaw ki btap ba rben bad ba jyrngam bad lyngba jong ki, ju kyrsoi pat ki umpohliew kiba da bang bad shngiam pat haba dih ïa ki.
Ka jingkyrsoi jong ki umpohliew, ym tang ba ka lah ban pyndap ïa ka jingdonkam jonng u briew, pynban kaba tam ka da kyrsoi shisha haduh katta katta kaba lah pat ban ring nur pat ïa ki ban tan sha ki lyngkha naka bynta ban ïoh pat ban rep ban riang.
Haba baroh ki saw aïom jong ka snem, lait noh tang ha ka aïom pyrem, haba ka bneng ka sdang ban ring tyrkhong bad ap ïa ka jingwan ka aïom lyiur, ba ki umpohliew ki rit bad ki rngat, hynrei ki ïai long pat kiba la pynkhreh ba kin shim ïala ka kamram ban pyndap ïa ka jingdonkam ka jong u khun bynriew.
Pynban ha ka juk ïa beh ïa ka spah ka jingbeh than eh ïa ka jingsuk pyrthei ka pynlong ïa ka mynsiem u khun bynriew ba un khynra hi war ïa kiba bun ki tyllong um, ha kaba sdang eh, u pynjot ïa ki khlaw ki btab, u dain u khrai ïa ki dieng ki siej, u da dusmon da tyngeh ïa ki kynbat dawai, haba um sngew ïohnong na ka khlaw, u hiar sha ki jaka ba kham them haba ka um ka lang, hangne u pyndonkam da ki kor ki bor ba khlain ban sam lyngba ïa ka khyndew, namar ka jingkwah rhah palat ka jong u ïa ka um kaba un bam, hynrei ïa kaba tam u da pynkylla dur pat ïa ka sha ka lad ban kamai ja kamai dohkha, da kaba die pat ïa ka um.
Ym tang katta, ka mynsiem bam duh bym don ka jingpyrkhat ïa ka lawei ka ïai rung ha ka mynsiem u bynriew, da kaba u da thang dusom ïa ka khlaw ki btap ïa ki dieng siej, kiba da kylla, katta ka um kaba jiar na ki, ki sdang ban ring tyrkhong bad ruh ha ka juh ka por ba kin jah rngai noh.
Haba phai sha ki tyllong um ba kyrsoi ha ki wahduid bad ki wah bah, u bynriew u sdang ban pynjot da kaba tih maw tih shyiap, u da khynra naphang ïa ki jaka ba don ki tyllong um, da kaba u da pynduh pyndam ïa ki, namar na kum kane ka jaka, u da sngewkmen palat ka mynsiem namar ba u ïoh ïa ka kabu ban kamai spah kamai phew.
Kumta, katba nang mih ki sngi, kiba bun ki tyllong um ba kyrsoi ha kane ka jylla ki sdang ban duh jait, ha kaba ka umpohliew bah ba ïai kyrsoi ha ki saw aïom jong ka por, mynta ki la sdang ba kin jah, hynrei shu sah shisha satang ki dienjat jong ka jingtuid ka um, kaba da kylla ki long pynban kum ki ummat jingtim ïa ka jingleh hanga mei palat ka jong u khun bynriew.
Mynta la donkam kyrkieh ban pynkyndit bynriew ïa u paidbah, ba ka por ka la dei shisha ban sdang ha kaban tyngkai lut ïa man la ki tyllong um kiba don ha kane ka jylla, ha kaba man la ki shnong ki thaw, ki dong ki kyntoit ban shim khia naka bynta ban pynneh ïa ki tyllong um kiba kyrsoi na ki.
Lymda kloi lan ban shim khia katba dang biang ka por, ka por kan sa poi ba kan sa khie ka kynja kyrduh um kaba shyrkhei, katno tam lei lei ha kum kane ka aïom tyrkhong kaba ka bneng ka rang tyrkhong bha, ba sdang pat ka kdew kti ne thnum namar balei, ka daw baroh ka long namar ka jingbym shim ïa don lem ïa katta ka mynsiemban ïa bah khlieh.
Shuh shuh ka por ka la dei ruh ba ka sorkar ba kan khang noh shi syndon ïa ka jingsdang ban bteng ban sam um pathar shapoh ka khyndew, namar ba kane kam ktah tang ïa ka jingpynrngat ïa ki tyllong um, pynban ka jingma ka long ïa ka jingpei thliew ka sla khyndew, kaba tang shu khie pat u jumai lah ban lam pynban sha ka jingma, namar ba ka khyndew ka la long lypa kaba la tor.
Lymda kloi ba teh lakam ïa kane ka jingpynjot ïa ki tyllong um, sa shisien dei biang u paidbah hi uban mad ïa ka jingeh, ha kaba un shem bad ïohi ïa ka um ha baroh sawdong ba ker ïa u, hynrei wat tang shi jaw ruh pat un nym ïoh pat ban dih ïa ka, namar ba ka um kaba kyrsoi,kadei kaba long bih naka jingleh dusmon jongno re.
Shillong, Kyllalyngkot 04: Kum shi bynta ban pynkhlaiñ shuh shuh ïa ka kynhun, ka Shillong Lajong FC ka la shim da ka lynti da kaba soi ïa arngut ki player bynta ba shakhmat kiba kynthup ïa u Denzil Kharshandi u samla ïalehkai na ka jylla bad u Douglas Rosa Tardin tynrai nong Brazil.
Ka jingthmu jong ka kynhun da kaba wanrah ïa kine ki arngut sha ka klob ka long ban pynkhlaiñbor shuh shuh ïa ki bynta ba shakhmat na bynta ki jingïakhun ba dang sah jong ka samoi 2023-24 ka lympung I-League.
Khyndiat haba phai sha u Douglas Tardin u la sdang ban ïalehkai na Brazil, bad u la mih madan ruh na ki kynhun kiba na Switzerland & Angola.
U la mih madan ruh na ki klob kiba na ka thaiñ South East Asia kum ka Quang Nam, Saraburi United bad ka Suphanburi ha ki snem ba ladep.
Katba u Denzil Kharshandi – u dei u rangïalehkai ba la ïoh jingshah pyntbit ha ka DSK Shivajians, u la mihkhmat ruh ïa ki klob kum ka Punjab FC, ARA FC bad ka Mohammedan SC ha ki snem ba ladep.
Ka jingwan ïasoh u Denzil Kharshandi kan sa nang pynshongshit shuh shuh ïa u paid nongkyrshan ka Lajong kiba ju ieid bad sngewtynnat ban peit ïa ka sap ïalehkai ki samla ka jylla, khamtam ha kane ka samoi na ka liang jong ka kynhun ka don ïa shibun ki player khasi.
Haba phai sha ka kynhun, hadien ba ka la kiew biang sha ka lympung lehkai I-League, ka Shillong Lajong ka la nang pynskhem ïalade ha ka kyrdan ba san lyngba ki 19 point ba ka la khur na ki jingïakhun ba ladep hapoh ka jingïalam u Bah Bobby Nongbet kum u manager.
Nalor ka I-League ka kynhun ka phaikhmat ruh ban aireng ha ka Kalinga Super Cup ha Bhubaneswar mynta u Kyllalyngkot, bad la khmihlynti ïa ka Lajong ba kan ïalehkai bha ha katei ka lympung.
Jowai, K’Lyngkot 04: Ka lympung ïalehkai phutbol bala tip kum ka “3rd Sniawbhalang Football Tournament 2023" kaba la long mynta ka sngi 4 tarik u Kyllalyngkot ha madan Wahiajer Stadium Wahiajer West Jaiñtia Hills District.
Haba phai sha ka jingïakhun ba nongkong na ka liang ka kynhun ïalehkai jong ka Sohphoh kala lah ban pynliem da 3-0 kol ïa ka Umbluh, ïa ki kol naka Sohphoh la thep da u Livingstar Suting haka minit ba 21, u Habandajop Khynriam haka minit ba 35 bad u Sumarbha Suting haka minit ba 44.
Katba ha ka jingïakhun kaba ar ka Ummulong kala pynliem da 6-0 kol pyrshah ïaka Khanduli, ïa ki kol na ka Ummulong la thep da u Daman Shullai haka minit ba 5, 48 & 52, u Mebanker Challam haka minit ba 10 & 39 bad u Edie Pyngrope haka minit ba 66.
La pyntip ba ka jingïakhun lashai ka sngi 05 tarik u Kyllalyngkot kan long hapdeng ka Tamu pyrshah ïaka Lumrot haka por 12 baje mynsngi, katba ka Nonglatem pyrshah ïaka Namdong-A haka por 2 baje nohphai sngi.
Nongpoh, K’lyngkot 04: Namar ka jingjyllei jong u drok ha kaba bun naki samla ha kane ka juk ba mynta kila ngop haki jingdih buaid khamtam u drok, ka Khasi Student Union Umsning Circle da ka angnud ban ai mynsiem ïaki khun samla khamtam ki heprit kiba dang khie dang san ba kin pynmlien ïalade haki kam ïalehkai bad kilan met kala sdang da ka lympung ïalehkai phutbol jong ki heprit ba hapoh 14 snem bala tip kum ka Maitshaphrang Under 14 Football Tournament ha madan Umsning Town Dorbar.
Ïa katei ka lympung ïalehkai phutbol la wan ban plie paidbah mynta ka ssngi da u Samla Ferdinald Kharkamni President ka KSU North Khasi Hills District kum u kongsan, haka jingdonlang u Bah Rocky Kylla Chairman ka Umsning Town Dorbar kum u symbud kongsan, Bah Rocky Marwein Rangbah Shnong Umsning Proper-B, Samla James Hitler Mawphñiang General Secretary ka KSU North Khasi Hills District, Samla Lester Nongbet President KSU Umsning Circle bad kiwei kiwei ki riew rangbah.
Kum ban shu pynkynmaw hangne ba ka KSU Umsning Circle dang shen kala leit ruh ban ïa kynduh ïa kiba bun ki bor pynïaid skul haka thaiñ Umsning namar ka jingdon jong ki khynnah kiba dih kyiad, biri sikret wat ha ki uniform skul bad kane kala wanrah ka jingsngewkhia ïaki nongïalam ka seng, bad dei halor katei ka nongrim kum ka jinghikai bad btin lynti ïaki heprit kiba dang khie dang san ba kin kiar naki jingmlien ba sniew ka KSU kala shim ia katei ka sienjam ban pynlong da katei ka lympung ïalehkai phutbol ryngkat ka khubor kaba shai ban kiar na u drok bad ki jingdih buaid.
Haba phai sha ka jingïalehkai plie pyrda ha katei ka sngi ka jingïalehkai ba nyngkong kala long hapdeng ka Eastern Ri-Bhoi United pyrshah ïaka Nongthymmai ha kaba ka Eastern Ri-Bhoi United kala lah ban pynliem noh ïaka Nongthymmai da 1-0 kol, katba haka jingïalehkai ba ar hapdeng ka Seng Samla Patarim pyrshah ïaka Laiphew Diengngan ka Seng Samla Patarim kala lah ban pynliem noh ïaka Laiphew Diengngan da 2-0 kol.
Nongstoiñ Kyllalyngkot 04: Ka jingsaphriang sted jong ki durkhih ha ki rynsan social media halor ka phang ba ka jaitbynriew Khasi ka dei ban ai jait noh sha u kpa ka la pynklumar jingmut hi thlim ïa ki paitbah nongshong shnong ong u bah Dominik Lynkhoi uwei na ki kaitor ba paw khmat bah ha kaba rwai sur tynrai bad u nongshna ïa ki tiar put tiar tem tnrai jong u Khasi uba shong bas ah ha ka shnong Mawlangdep West Khasi Hills.
U bah Lyngkhoi haba ïakren bad u nongthohkhubor mynta ka sngi u la ong ba ha ka jing wadjingtip bniah bha jong u lyngba ki jingthoh jingtar bad ruh na ki jingïathuh khana pateng jong ki long shuwa man shuwa ka Jaitbynriew Khasi Khara naduh hyndai kulong ka dei kaba ai jait sha ka kmie.
U la ong ruh ba ha ka jinglum jingtip bniah jong u u la lap ba ha kip or ba mynshuwa ki don haduh laiphewsan tylli kl jaitbynriew ha ka pyrthei kiba ai jait sha ka kmie kynthup ïa ka jaitbynriew Khasi hynrei suki suki kitei ki jaitbynriew ki la nang sakma noh namar ka jingai jait noh sha u kpa bad lada ki paitbah ha ka bri u Hynñiewtrep hynñiew skum kin ïa bud bad kohnguh ïa ki jingbatai stad jong kitei ki siej liar khmut ki bym don nongrim tang hapoh san snem ka jaitbynriew Khasi pnar ka la duh jait shisyndon.
U bah Lyngkhoi u la ong ruh ba ka jingkynnoh ba ki kynthei Khasi ki dei kiba im lyngkar ka long ka bym lah satia ban pdiang ha ka imlang sahlang namar kumba ka long mynta ki shynrang ki bym leit skul bad ki bym ïoh kam sorkar ki kyrshan ïa ka ïng ka sem bad pha skul ïa ki khun da kaba leit bylla sha ki jaka ba jngai katba ka kmie pat ka hap ban shong ha ïng ban sumar ïa ki khun ban aibuiñ ïa kiba dang khunlung eh.
Nalor kata u la ong ba lada yn ai jait noh sha u kpa kan pynklumat haduh katta katta ha ka shongkha shongman namar lada u lok ba nyngkong jong kano kano ka longkmie uba dei na kawei ka jait u khlad noh ha ka por ba dang don khun tang uwei bad lada kan shongkurim biang ïa uwei pat u bym dei na kajuh ka jait jong u lok ba nyngkong ka kmie ka dei tang kawei katba ki khun pat ki don ar jait.
Nalor kata lada jia ba u lok ba ar u phet ne u khlad noh bad ka shongkurim biang sa da uwei pat uba dei na kawei pat ka jait ka mut ba na kawei ka long ïng kin don laingut shi para trai katba ka jait pat la ka jong ka jong te hato ka lah ban longï.
Khatduh eh u bah Lyngkhoi u la ong ba ha kaba ïadei bad katei ka phang ki paitbah ka West Khasi Hills ki la dei ban pyrkhat bha bad u la buh jingkylli ruh ïa ki Kñi rangbah jong ki kur ki jait bapher bapher hapoh West Khasi hills la ki sngew dei ne em ban shu shah kren jem daw ba “ka reng ki Kñi ka la kheiñ" ha ki ba kam ba ki dei kiba tip riti tip dustur bad kiba bat hok ïa kata ka jutang blei bad lada ki sngew dei ban shu shah kren sin kren jem daw ka shong ha ki tangba mynta ka la dei ka por ba ki longkmie ,longkpa , ki long Kñi , ki meikha ,ki meinah ki meisan ban mihpyrthei bad ban ïeng pyrshah ïa ka jingpynsgewthuh bakla bad ki jinghikai khonpong jong ki.
Nongstoiñ, K’lyngkot 04: Ka Mawrusyiar Youth & Cultural Club (MYCC) ka la pynkhreh shait shait na ka bynta ban pynhap lama noh ïa ka jingrakhe ïa ka Jubili ksiar (Golden Jubilee) ha ka 6 tarik u Kyllalyngkot 2024 ïa ka ban pynlong ha madan shnong Mawrusyiar West Khasi Hills District.
U General Secretary ka MYCC u bah Lamborful Wanniang haba ïakren sha ki lad pathai khubor, u la ong ba ïa katei ka jingrakhe kaba la neh lah 1 snem kynthih, yn sa wan ban pynhap pyrda noh da u MP ka Shillong Seat u bah Vincent H Pala ha ryngkat ka jingiadonlang ki nongmihkhmat napoh ka thaiñ.
Shuh shuh u la ïathuh ruh ba ka prokram ha katei ka sngi kan sdang naduh ka 11:00 Am bad kin don ruh shibun ki prokram bapher bapher ban pynbyrngia.
Ha ka por janmiet kan don ruh ka Concert ïa kaba yn wan rwai da ka kynhun Kids Tarari, Khmih Creative Society, Thunders Cave kiba dei ki nongrwai na ka thaiñ bad yn pynkut ruh da ka kynhun tem jong u Snow White.
Katba na ka liang jong u bah Erick Kharsyntiew Vice President ka MYCC u la ong ba ka Seng ka la pynkhreh ruh na ka bynta ka jaka ïeng kali kaba biang na ka bynta ki paidbah kiba wan sha katei ka jingrakhe.
Ka bai ticket ba ka bynta ka Concert kan long 200 tyngka na ka bynta ki paidbah bad 500 tyngka na ka bynta ki VIP bad ïa ki ticket lah ban ïoh na Common Service Center hajan ka stand taxi ban leit sha Mawlangsu.
Nongstoiñ, Kyllalyngkot 04: Ka kur Nongrem lyngba ka dorbar jong ka kurbah baroh kawei ïa kaba la pynlong ha ka shnong Nongjyndiang West Khasi Hills, ka la ïatai sani bha haba ïadei bad ka kam kur kam kha, kumno ban lum lang bad ban pynïatylli ïa la ka kur bad ban ïakhan bha ïa ka shongkha shongman, khnang ban lait ruh na ka shong ma shong sang.
Ha katei ka dorbar bah, ka kur Nongrem ka la ïoh ruh ban pynkup burom ïa la ki khun ki ksiew kiba la wan shakhmat ha ki jingpule bapher bapher, kaba long ruh kum shi bynta ban ai mynsiem bad ban pynshlur ïa la ki khun ki hajar ba kin minot ha ka pule puthi.
Hadien katei ka jingïalang u bah Manstudy Nongrem kum u nongaibuit jong ka kurbah Nongrem, haba ai jingkren bad u nongthoh khubor u la kyrpad jur ïa la ki kur kiba la kum thoh bakla ïa ka jait Nongrem sha ka Nongrum, ba kin pynbeit noh mardor.
Ka kur kan ïakren ban ïatai sani ruh bad ka kur Nongrum ba kin dup tip ba la don ki khun ki hajar na ka kur Nongrem kiba la leit ai ne thoh Nongrum.
Haba bynrap da u bah Spasterlin Nongrem Secretary ka kur Nongrem, u la ong ba ka kur ka wer ka kyntu ban pynbeit noh mardor khnang ban lait na ka sang ka ma, bad ki kur Nongrem kiba la leit thoh Nongrum, kin mad jingeh lada ka kur Nongrum ruh kam pdiang ïa ki hadien ynda ki la ïit bniah bad shem ne lap ba kim dep ki kur lajong.
Hynrei ki la shu leit kam kur khlem nongrim, hangta ha kata ka por lada ki thmu ban wan phai ruh kan eh namar ki la mih hi bad haba kumta shaei kin leit.
Nongpoh, K’lyngkot 04: Ka Dorbar Shnong jong ka shnong Mawtnum mynta ka sngi kala pynlong da ka jingbam khana shnong jong baroh ki paidbah nongshong shnong naduh ki longkmie longkpa, ki khun samla jong ka shnong bad ki heprit shibynta ban wanrah ka jingïeid bad jingtylli hapdeng ki para nongshong shnong.
Ïa katei ka bam khana shnong la wan ban pynshngaiñ da ka jingdonlang u Dr.C Lyngdoh MLA ka Umsning, ki riew rangbah ba kynthup ïa u Bah Successful Lyngdoh, Bah Rocky Marweiñ, Bah Badhok Nongmalieh Rangbah Shnong Mawtnum bad kiwei.
Naka liang ka shnong ha katei ka sngi kum ka jingai mynsiem ïaki khun samla jong ka shnong kala sam ruh da ki khusnam sha 4ngut ki samla jong ka shnong kiba la wan shakhmat bad pyndep ïaki jingpule bapher bapher.
Haba kren ha katei ka sngi naka liang u Dr C Lyngdoh u la pynpaw ka jingsngewkmen kaba khraw ban don bynta bad ka shnong Mawtnum ha katei ka sngi, kaba dei ka sngi lehkmen jong ka shnong ban pdiang ïa u snem thymmai ba dap jingkyrkhu ryngkat ka koit ka khiah ban long ruh u snem ba kmen bad ba dap ba biang, ba kum ka shnong kan lehkmen da ka jingïeid bad jingkmen ha katei ka sngi.
U la ai mynsiem ruh ïaki khun samla ha katei ka sngi kumba ka shnong kala pynkhreh da ki khusnam sha kiba la pass bha bad pyndep ïaki jingpule bapher bapher ba kin nang ïai leh bha bad ruh ban dang trei shitom namar ym don hi ki ban lah ban ïarap lada kum ki briew shimet kim don ka mon, bad kyrmen skhem ba kitei ki samla ba la shah pynkup burom kin dang kiew shaphrang haka jingim bad poi shaka thong kumba ki angnud.
Khliehriat Kyllalyngkot 04: U Chairman Employment Cell jong ka Hynñiewtrep Achik National Movement Central Body, u bah Wyraiwan sohtun lem bad ki dkhot ka seng mynta ka sngi ki la ïakynduh ïa u Deputy Commissioner ka East Jaiñtia Hills District, u Abhilash Baranwal, IAS bad ki la pynpaw ha u ïa ka jingthmu jong ka seng ban pynlong noh da ka Mela kaba kyrpang kaba ïadei bad ka thungkam thung jam, kaba ju tip kum ka Job Recruitment Mela hapoh ka jylla hi baroh kawei, la thmu ban pynlong ïa kane ka mela ha u bnai ïaiong 2024, kane ka dei na ka bynta ka jingthungkam ha ki company ne kino kino ki shlem treikam jong ki briew shimet lane ki private Sector.
U bah Sohtun u la pynpaw ka jingsngew khia halor ka jingbym iohkam ioh jam ki samla wad kam ha ki company bad ha kino kino ki private sectors bad ong ruh ba lada ki ioh ïa ki kam ruh ki ioh tang ki kam ba rit ba ria katba ki kam ba heh pat la bat lut da ki briew kiba na bar ka jylla.
Haba kren sha ki pathai khubor, u bah Sohtun u la ong “Ka HANM na ka por sha ka por ka la kyntu ïa ka sorkar ba ka dei ban thungkam thung jam ïa ki khynnah samla ha kino kino ki private sector bad hapoh ki company kiba don hapoh ka jylla jong ngi, hynrei haduh mynta ngi ïohi ba ka sorkar jylla ka la shu leh klet ïa kane ka mat kaba dei ka daw bah jong ki khynnah samla jong ka jaitbynriew jong ngi, na ka liang ka seng HANM ka la shim noh da kawei ka lynti kaba ha une u bnai ïaiong 2024 kan pynlong noh da kane ka Job Recruitment Mela ha nongbah Shillong bad ki company kiba don ha kylleng ki jaka hapoh ka jylla Meghalaya ki dei ban wan ba kin pyni haduh katno tylli kita ki kam ki jam kiba lait hapoh ki company jong ki ba kin lah ban jied ïa ki briew kiba paka tam ban thungkam ha ki company ki jong ki, kine ki company ki lah ban dei ki shlem ai jinghikai (Educational institution) lane kino kino ki company kiba doh hapoh ka jylla"U la ong ba ka jingwan iakynduh ka jong u lem bad ki dkhot ka seng ïa u Deputy Commissioner ka East Jaiñtia Hills District, ka long ba ka seng ka pan ka jingiarap lem na u DC bad kyrpad ïa u ba un sngewbha ban pynkren lem ïa ki company kiba don hapoh East Jaiñtia Hills District ba kin phah ïa ki kaiphot halor ka jinglait kam hapoh ki company jong ki khnang ba kito ki kam kiba lait ym dei shuh ba ka company kan shu thung katba mon da ka jingstad jong ka hynrei ka dei ban da pyntip sha ki samla baroh kiba don hapoh ka jylla khnang ba ki samla kiba dei hok ban ioh ïa kata ka kam.
U bah Sohtun, u la iathuh ruh ba ha ka jingiakren bad u Deputy Commissioner, u DC u la ai mynsiem bad ong ba kin ïaid shakhmat ha kaba na ka liang jong u kum u DC ïa kaei kaba u lah ban iarap un iarap bad ïa kaei kaba dei ban leh na ka liang ka seng HANM pat ka long ban nang pynbor shuh shuh ïa ka sorkar bad na ka liang ka seng ngin leh ïa kaba donkam.
U Working President HANM East Jaiñtia Hills District, u bah Mihsalan Tho, u la ong ba kane ka jingwan iakynduh ka seng ïa u Deputy Commissioner ka dei namar ba ka seng ka la iohi ba baroh kine ki company kiba don hapoh Meghalaya kim biang bha ka rukom thungkam ïa ki trai jylla, bun ki samla kiba la pyndep ïa ki jingpule kiba shalor ruh kim iohkam ha ki company, namar ba ki company ki thep kam tang ïa ki briew kiba dei ki bar jylla kiba wan nangno nangno, u bah Tho u la kynthoh jur ruh ba ka jingai kam ki company ïa ki trai jylla ruh ki la shu ai tang da ki kam kiba rit ba ria, kum ka kam sar ïing, ka kam rah sha ha ophis, hynrei kim ju iohlad ban ioh ïa ka kam kum ki manager lane kino kino ki kyrdan kiba heh.
Utei u nongïalam ka HANM na East Jaiñtia Hills District, u kyntu jur ïa u Deputy Commissioner ba un sngewbha ban peit lem halor kane khnang ba ki samla kiba la pyndep ïa ka jingpule kin ioh kam lem ha ki company kaba katkum ki kyrdan pule ba ki la dep pyndep.
Ha kane ka jingleit kynduh ka HANM ïa u DC ka East Jaiñtia Hills District, la synran lang ruh da u General Secretary HANM East Jaiñtia Hills District, u bah Commingsoon Dkhar lem bad ki dkhot na ka central body.
Khliehriat, K’lyngkot, 04: Ka Dorbar Shnong Pamrapaithlu ha ka sngi Palei ka la kyntait mardor halor ka jingkam jong u u Monkiru Shyrmang, u runar uba donkti ban pynïap dusmon ïa kawei ka longkmie, ba u dei u nongshong shnong jong jong ka shnong Pamrapaithlu.
“Ym lah hi ruh ban pdiang ba u (Monkiru Chyrmang) dei u nongshong shnong namarba kam long ka rukom bad kam ju don hi ruh ka jingsynshar ka khadar shnong hapoh ka Dorbar Shnong Pamrapaithlu ban pdiang shnong ïa u/ka briew khlem da don hapoh ka thup nombar ïing katkum ba la buh beit buh ryntih ïa ki longïing longsem baroh salonsar hapoh ka thup kyrteng ne ka bui jong ka shnong," la ong u Waheh Shnong jong ka shnong Pamrapaithlu u Bah Leningstar Rymbai bad u Secretary Shnong u Bah Lakshmon Siangshai lyngba u kyrwoh ba la phah sha ki lad pathai khubor.
Kine ki nongïalam shnong haba pynpaw ïa ka jingpyrshah bad ka jingsngewkhia ki la ong, “halor ka jingmih kyrteng ka shnong jong ngi, ngi pynpaw ïa ka jingpyrshah kaba jur ba kumno ki bor jong ka aiñ ki la pdiang ïa kane haba khlem da ïoh ïa ki sakhi satar kiba biang ban pynshisha ba u Monkiru Chyrmang u dei na ka shnong jong ngi, ka Pamrapaithlu bad kaba sngewthamula bad kaba pynsngewsih ïa ngi ka long ba wat na ka bor jong ka aiñ ruh ki khlem kynjoh ktien sha u Waheh Shnong wat tang shi kyntien ruh ban pynshisha ïa ka jaka sah bad ka long ka jingpynjah burom ïa ka shnong jongngi, ka Pamrapaithlu.
"Hadien ba la mih ka khubor ha kaba ïadei bad ka jingshah pynïap ka Kong Lita Ryngkhlem na ka shnong Wapung Shnong bad u nongpynïap uba dei na ka shnong Pamrapaithlu uba kyrteng u Monkiru Shyrmang uba la 29 snem ka rta, mar mar ka Dorbar shnong ka la pynlong ïa ka Executive Body Meeting ha ka sngi Balang ban ïatai sani bha halor kane ka jingjia pyrshah ïa u Monkiru Chyrmang uba la kam ïalade ba u dei na ka shnong Pamrapaithlu.
Ka Dorbar Shnong ka kwah ban pynshai paidbah sha baroh ba u Monkiru Chyrmang um dei satia na ka shnong Pamrapaithlu bad ka Dorbar shnong ruh kam ithuh ïa u kum u trai shnong, namarba une u briew um don kawei ruh ka jingpynshisha ba u long u trai shnong jong ka shnong Pamrapaithlu.
Shuh shuh ka Dorbar Shnong ka la pynshai ba u Monkiru Chyrmang um don hi ruh wat tang ka Election Photo Identity Card (EPIC) hapoh ka Electoral Roll bad um don hapoh ka jinglumthup (Registration Record) hapoh ka rijister jong ka Dorbar Shnong kumba don ki longïing longsem bad ki nongshong shnong baroh.
Halor kine ki nongrim ka Dorbar Shnong kam lah ban pdiang ïa ka jingkam jong u Monkiru Chyrmang ba u dei na ka shnong Pamrapaithlu.
Ha kajuh ka por, ka Dorbar Shnong Pamrapaithlu, ka la maham tyngeh ïa ki briew kiba shim kabu ban pynjah burom ïa ka shnong ka thaw lada dei na ki ophis Sorkar ne ki lad pathai khubor ne ki sengbhalang ne ki riewshimet ba nangne shakhmat kan nym dei shuh ban dang jia kumne bad lada ka dang jia ka Dorbar Shnong kan sa shim ki lad ki lynti pyrshah ïa ki katkum ka bor jong ka aiñ.
Ka Dorbar Shnong ka phah ruh ïa ka jingsngewlem sha ki bahaïing hasem jong ka Kong Lita Ryngkhlem ba u Blei un kyrkhu kyrdoh ïa ki khun ki kti ki jong ka khnang ba kin ïoh ka met ka phad kabakoit bakhiah bad Un kyrkhu ruh ïa ki ha baroh ki liang.
Shillong, K’lyngkot, 04: Ka shnong Kongthong ha ka sngi Palei ka la rakhe ïa ka Hamara Sankalp Viksit Bharat ha kaba u Deputy Secretary jong ka Ministry of Women and Child Development ka Sorkar India u Bhaskar u la long u Kongsan ryngkat ka jingdonlang jong ka Additional Deputy Commissioner ka East Khasi Hills District ka Kong DD Syngai bad u BDO jong ka Khatarshnong-Laitkroh C&RD Block u Bah PS Tyngsong.
La pdiang sngewbha ïa kine ki kynrem ki lyndan da ki paidbah nongshong shnong jong ka shnong Kongthong hapoh ka jingïalam jong u Sordar Bah Teibor Lynrah lem bad u Bah Rothel Khongsit nakhmat ka AMRIT Mahotsav Gate terter ryngkat ka kynhoi ka phawar bad ka jingtem ïa ka ksing bad ka jingput ïa tangmuri.
Ki ophisar kiba la sakhi lang ha kane ka sngi, ki la ai ruh ïa ka jingpynshai shaphang ki shkim bapher bapher kynthup ïa ka tnat Pule Puthi, ka rep ka riang, ka ri jingri, ka koit ka khiah, ka umbam umdih, ka Social Welfare, ka NRLM, ka tnat Labour bad kiwei.
Da ki spah ngut ki nongshong shnong ki la ïashim bynta lang ban sngap ïa ki jingpynshai na ki ophisar jong kine ki tnat treikam ka Sorkar.
Shwa ban pynkut ïa ka jingïalang la pynlong pat sa ïa ka jingpyni kolshor da ki nongshong shnong ryngkat ka drama na ki dkhot jong ka Village Organization jong ki SHG.Kum ban shu pynkynmaw hangne, ïa ka shnong Kongthong la shimti da u MP ka Rajya Sabha u Prof.Rakesh Sinha hapoh ka Sansad Adarsh Gram Yojna (SAGY-II).
Shillong, K’lyngkot, 04: U MDC barim jong ka GHADC na Balachanda u Sofior Rahman u la dawa ba dei ban thung da ka jingtohkit kaba laitluid halor ka jingkynnoh ba ka don ka jyrsieh bamsap ha kaba pyntreikam ïa ka Jal Jeevan Mission (JJM) ha West Garo Hills District.
Ha ka shithi ujor sha u Secretary jong ka Central Vigilance Committee (CVC) ka Sorkar India u Rahman u la kyntu ba dei ban thung da ka jingtohkit halor ka jingpyntreikam ïa ka skhim JJM bad ban pynshitom ïa u Chief Engineer ka tnat PHE, Meghalaya, ïa ka TPIA, NEDfi, Guwahati bad ïa ka M/s BAC INFRATECH PRIVATE LTD, Tura halor ka jingkynnoh ba ki donkti ha ka bamsap.
U la kynnoh ba ki don byllai ki kam bamsap ha ka jingpyntreikam ïa ka JJM ha West Garo Hills District bad ong ruh ba ka tnat PHE ka la pyni ïa ka jingpynlut khlem da pyntreikam pat ïa ka skhim JJM ha ki bynta rithor jong ka West Garo Hills district.
Une u MDC barim u la kynnoh ruh ba ka jingthmu ban shna pynheh ïa ka Nekikona Combined Water Supply Scheme “Id 8394205" kam shym pat treikam haduh mynta katba ïa ka pisa ba ladep mang ladep sei da ki kontraktor/Firm/Company.
Ïa kane ka skhim la mang pisa ha u snem 2021-22 bad la buh thong ban shna pyndep ha ka 31 tarik, Nohprah, 2023.
Ka dor ka projek ka long haduh T.6036.03 lak katba ïa ka jingpynlut la pynpaw ba ka long T.5148.71 lak.
U la ong shuh shuh ba ka jingtrei ka dang long tang 20% ha madan.
“Ym pat don wat tang kawei ruh ka longing ban ïoh tan um sha ka shnong bad ki nongïoh bhah lyngba kane ka skhim/projek bad bynrap, “ha ki kot ki sla lane ha ka Jal Jeevan Mission-IMIS, ka pynpoi ïa ka um ka la paw ba la sam sha ki nongïoh bha ne sha ki shnong.
Ka Office ne Company ne ka Firms ne ki kontraktor shimet ki ladep sei ïa ïa ka pisa ba la pynlut T.5148.71 (lak) na ka jingmang pisa ïa ka skhim kaba kot T.6036.03 (lak) katkum ka kaiphod jong ka tnat PHE.Ka kam na ka bynta ka jingpyntreikam ban shna pynheh ïa ka Nekikona combined WSS la aiti sha ka “M/S BAC INFRATECH PRIVATE LTD" bad ka North Eastern Development Finance Corporation Limited (NEDFi), Guwahati ka la shah thung kum ka Third Party Inspection Agency (TPIA).
U la kynnoh shuh shuh ha ka shithi ujor ba u Chief Engineer jong ka tnat PHE ryngkat bad ka Firm bad TPIA ki donkti ha ka jyrsieh bamsap ha kaba pyntreikam ïa ka skhim JJM.Shillong, K’Lyngkot 04 : U National Vice President ka BJP ba peit ïa ka Meghalaya ha ka sngi Palei u la ong ba haduh mynta ym pat don satia mano mano ruh ba wan ïathuh ne wanrah khubor ba u Myntri Rangbah barim ka jylla, Dr.Mukul Sangma u kwah ïasoh sha ka BJP.Haba kren bad ki lad pathai khubor, u Dr.Ao u la ong, “Ym pat don mano mano ruh (na ki briew u Dr.Mukul Sangma) kiba wan ïathuh.
Kane ka lah ban long ka jingkren tang ha lyer.
"Shuh shuh u ong ruh ba na ka liang ka BJP ka khlem leit ban khroh ïa u Dr.Mukul ban wan sha ka party.
“Kam don satia kano kano na ka liang jongngi, namar ka shong ha u lada u kwah ban wan u lah ban wan ïasoh bad lada um kwah ka shong ha u hi ym dei ka BJP," bynrap biang utei u heh BJP.Shillong, K’lyngkot 04: Ka surok na Mawphlang ter ter sha Mawsynram bad kaba poi ruh shaduh Balat, Hat Mawdon bad sha ki bynta jong ka Ranikor, wat lada ka long ka surok kaba rit, hynrei ka long ka surok kaba donkam bha haduh katta kata namar ka pynïasoh ïa ka nongbah Shillong bad ki hajar tylli ki Shnong kiba don ha khappud bad ka Bangladesh.
Ka sorkar jylla ne ka tnad PWD lyngba ka jingmang pisa ne ka skhim na ka sorkar pdeng ka la pynbha ïa kane ka surok kaba la shu ieh kumto la bun bun snem.
Ha kiba bun ki bynta la tih pynheh ïa kane ka surok khnang ban kham kylluid ka leit ka wan.
Na ka liang ki paidbah ruh ki la pynpaw ka jingsngewkmen ba kane ka surok hadien ba la shu ieuh kumto la bun tylli ki snem mynta ka sorkar ka la sdang ban moramot.
Hynrei kiba bun ki paidbah ki la pynpaw ka jingsngewkhia pat ba ka jingtrei ïa kane ka surok ka suki palat bad ka la wanrah pynba ka jingeh ia ki paidbah nongleit nongwan namar kane ka jingmoramot ka la wanrah ka jingthut ha ka leit ka wan ha kaba la don ka jingtih ha kiba bun ki bynta.
Kane ka la ktah ruh wat ïa ki kali Ambulance kiba kit ïa ki nongpang bad ki la hap ban shu ïaid suki suki namar ka jingsniew ka surok.
Ki paidbah ki ïohi ba lada ym trei kloi ne pynsted ïa kane ka jingtrei ïa ka surok kan wanrah ka jingeh kaba khraw ynda la wan ka por slap ne ka lyiur.
Na ka liang u Dr.Rusievan Shangpliang, uba long u Organising Secretary ka Seng VPP Mawsynram, u la pynpaw ka jingsngewkhia halor kane ka jingsuki palat ka jingtrei ïa kane ka surok.
U la ïathuh ba kiba bun ki paidbah ki la wan ud sha ka VPP ban pyntip sha ki bor ka tnad PWD halor ka jingsuki ha kaba pyntrei ïa kane ka surok.
Na ka lian jong u hadien ba u la wan jurip ïa kane ka surok, u kyntu ïa ka tnad PWD ban bthah ïa ki kontraktor ba pyntrei ïa kane ka surok ba kin pynsted ïa ka jingtrei ïoh lap ba wan u slap bad kan buh jingeh ïa ki paidbah.
U la ong ba um kwah ban ïohi ba ka surok Mawphlang- Mawsynram ter ter kan slem ka jingtrei kumba slem ka surok Umshyrpi- Hynñiewmer, ha kaba la shu sdang ka jingtrei hynrei la hap ban sangeh noh pat kynsan kynsan.
“Ki paidbah kim kwah ba kane ka surok na Mawphlang sha Mawsynarm bad sha kiwei pat ki bynta jong kane ka thaiñ kan slem kumba slem ka surok Umshyrpi sha Hynñiewmer ne ka surok Pynursla- Dawki", la ong u Dr.Shangpliang.
U la ong ruh ba ka surok kaba pynbha tang 30 Km kan shim por da ki bnai te ka long ka bym lah ban pdiang satia bad ki paidbah ruh kim pdiang ïa kane ka jingtrei kaba suki bad pynjynjar ïa ki.
Shillong, K’lyngkot, 04: Mar ïa sdang une u snem thymmai 2024, ka seng kieng atiar Hynñiewtrep National Liberation Council (HNLC) ba la shah kheiñ be-aiñ ka la rai ban ym bteng shuh ïa ka jingïakren ïasuk bad ka Sorkar.
Ha ka shithi ba ka seng ka la phah ha ka sngi Palei sha ka Ministry of Home Affairs ka Sorkar India lyngba u Advisor (MHA North East) u AK Mishra ïa kaba la soi da u Chairman Cum C-in-C Bah Bobby Marweiñ bad u General Secretary-cum-Publicity Secretary Bah Saiñkupar Nongtraw, ka seng ka la pynshai ka la lah shim ïa kane ka rai namar ka jingbym long kloi jong ka Sorkar Jylla lem bad ka Sorkar Pdeng ban mynjur ïa ki katto katne ki jingdawa jong ka seng hadien ba la sdang ka jingïakren ïasuk.
Ka HNLC ka la dawa ïa ka Sorkar ban weng noh ïa ka HNLC na ka thup ki seng beaiñ ha ka ri India, ka jingpyndam noh ïa baroh ki mukotduma ba dang sah jong ki dkhot ka seng bad ka jingpyllait phatok ïa baroh ki dkhot ka HNLC bad kumjuh ïa kiba donkti ban ïarap ïa ka seng.
Kumta u ksai ka jingïakren bad kane ka Seng kieng atiar barim ka jylla ula dkut noh ïa kaba mynta.
Ngi lah ban kynmaw ruh ba hashwa kane, ka HNLC ka la pynmih ruh ïa ka ka jingbyrngem ïa u MLA ka NPP na Sohra Constituency u Bah Gavin Mylliem da kaba kynnoh ba dei na ka daw bad ka jingbahkhlieh jong u ba ka Sorkar Jylla ka la ïaid shakhmat ban khang khyrdep syndon ïa ka karkhana Mawmluh Cherra Cement Limited (MCCL).
Hato ki nongïalam jong ka HNLC ki ïohi neem ba ka thaiñ Sohra ka kiew bha ha kawei pat ka liang da ka jingdon ki jaka jngohkai pyrthei kiba pawnam ha ka pyrthei?Ka seng ka la wer ruh ïa ki nongtrei ka MCCL ban pynïasoh kum ki dkhot da kaba kular bad ka jingsiew tulop kaba T.25,000 hajar shi bnai.
Kane ka jingbyrngem jong ka HNLC ka wan hadien ba ka Sorkar ka la thmu ban ïaid shakhmat ban pynduh noh ïa ka MCCL da kaba pynkynriah kam noh ïa baroh ki nongtrei sha kiwei ki shnat jong ka Sorkar bad ban ai kata ka “Golden Handshake" ïa kito kiba lah jan dei ka por shongthait jong ki.
Ngi sngewthuh balei ka HNLC ka pyrshah ïa ka jingpynduh noh ïa ka MCCL namarba dalade hi ka kam ba ka dei ka lad kamai jakpoh jong ki nong Sohra.
Hynrei ka jingkylli ka mih ba balei ka HNLC, lyngba Bah Saiñkupar Nongtraw ka pynmih ka ïa jingbyrngem thik tang ïa u MLA jong ka Sohra Constituency.
Ha u snem 2021, hadien ka jingshah pynïap jong u Chairman barim ka HNLC, u Bah Cheristerfield Thangkhiew, ka HNLC ka la byrngem ban pynhiar kput ïa u Myntri ka tnat Kam Pohiing Bah Lahkmen Rymbui ryngkat ki arngut ki dkhot ka HNLC ba l pyndemwait, kata u Bah Herman Pakynteiñ bad ïa u Treng Saw.
Ka HNLC ka la byrngem kumne da kaba kynnoh ba khlem ka muhor u Myntri ka Tnat Kam Pohing, ki Pulit kin ym jin da la ïaid shakhmat ïa ka kam jong ki.
Ka jingkylli kaba mih mynta ka long, hato kum kine ki jingbyrngem shimet ïa ki nongmihkhmat ba la jied da ki paidbah ki long kiba lah ban pdiang ha ka imlang sahlang ba shongsuk jong ngi mynta? Hato da ka jingkynrandien noh na ka miej jingïakren ïasuk, ka HNLC ka thmu ban bteng biang ïa ka jingïaleh jong ka na Bangladesh ? Hato ka HNLC ka thmu ban bteng biang ïa ki kam pyntriem jong ka kumba ka lah leh ha u 2021 ha kaba ki riew madan ba lui lui ki kylla langknia? Hato ka HNLC ka lah ban pynbiang ïa kata ka tulop ba T.25,000 ïa ki dkhot ban rung thymmai bad naei kan pynmih ïa kata ka pisa?Ki jingkylli kiba bun ki mih ha kaba ïadei bad kane ka mat jong kane ka seng kieng atiar ka jylla.
Bun kiba la mad ïa ka jingsyier mynsiem bad ïa ka jingbymshong suk ha kito ki snem ba la leit noh.
Ki jingshah pynïap, ki jingshah dawa pisa, ki jingshah rahbor kiba bun kiba la jia ha kito ki por.
Hato ngi kum ka imlang sahlang ba shongsuk mynta ngin hap mad biang kito ki por ba shyrkhei khamtam mynta lei lei ba ka jylla jong ngi ka long kaba la bna nam ha ka jingkiew shaphrang ha ki kam jngohkai pyrthei kaba lah wanrah ruh ïa ka lad kamai jakpoh ïa kiba bun ki samla.
Shillong, K’lyngkot 04: Ka All Khasi Meghalaya Tourist Taxi Association, ka la rai ban nym leit kamai sha Assam ha ka 5 bad 6 tarik mynta u bnai namar ba ka don ka jingïakhih ki kali kamai ha Assam ban pyrshah ïa ka aiñ Bharatiya Nyay Sanhita, ka aiñ kaba ïadei ba ki draibar kiba phet hadien ba ki la tynrah briew.
Kane ka aiñ thymmai ong ba kiba leh kumne kin shah set phatok shiphew snem bad kin shah daiñ kuna 7 lak tyngka.
Kane kadei ka aiñ ba thymmai ba la pynkylla da ka sorkar pdeng dang shen.
U President jong ka All Khasi Meghalaya Tourist Taxi Association, u Bah Recaldinus Dohling, u la ong ki dkhot jong ka Seng, kin nym leit ban kamai na Guwahati kumba ju leit kamai man ka por.
Hynrei ha kine ki sngi, ki dkhot jong ka Seng kin ap ktem ha Byrnihat bad kiwei de ki jaka jong ka Ribhoi District ïoh don ki kali Private na Assam kiba wan kamai shane.
U Bah Recaldinus u la ïathuh ba ka Seng ka la ju lap ba ha haba don ki strike ha Assam, ki don ki driver kiba leh buit tuh kiba wan da ki kali Private ban kamai shane ban kit ïa ki nongshang pyrthei sha Sohra bad sha kiwei kiwei de ki jaka.
Ym tang ïa ki kali Assam, na ka liang ka Seng kan peit ruh ïoh don ki driver ba ju ñiah kali tourist kiab pyndonkam pat da ki kali private nangne na Shillong ban leit kit passenger ban leit shang pyrthei.
Shillong, K’Lyngkot 04 : Ka BJP ha ka sngi Palei ka la kam ba ki buh thong ban jop haduh 400 ngut ki kyrtong ha kane ka elekshon MP sha Lok Sabha kaban long shen mynta u snem.
Haba kren bad ki lad pathai khubor hadien ka jingïalang pynkhreh elekshon jong ka party, u National Vice President ka BJP, u Dr.M Chuba Ao u la ong, “Ka thong jongngi ka long ban jop haduh 400 ngut mynta kynti.
Kumta, ngi hap ban leit kylleng ban pynsngewthuh ha kito ki jaka kiba ngi khlem lah mynshwa bad ngin pyrshang lut ki lad ki lynti ban poi sha ki.
"Da kaba pynpaw ba ka jinglong jingman ka party ka pynïoh mynsiem bha mynta, utei u heh BJP u pynpaw ruh ba ki don ka jingsngewskhem ba kin ïoh ban poi sha ka thong.
Haba pynshai pat halor ka jingong ba ki don ki jaka kiba khlain bad kiba kham tlot, u Chuba Ao u la ong ba ka shong katkum ki jaka, don kiba hap ha ka thain shatei lam-mihngi jong ka ri bad ong ruh ba ha kito ki jaka ba kham tlot kin pyrshang ban trei borbah khnang ban poi sha ka thong.
Shuh shuh haba jubab pat halor ka Shillong bad Tura, utei u heh BJP u la pynpaw ïa ka jingkyrmen ba ka jingïakhun ha kine ki ar constituency ruh ki don ka jingkyrmen.
Hynrei haba pynshai pat halor ki kyrtong na bynta kitei ki constituency, u Chuba Ao u la ong ba ka kam jong ka party ka long ban trei shwa bad sa jied ïa ki kyrtong kham hadien da ka jingsyllok bad ki nongïalam ka State BJP haba ïadei bad ka jingai tiket.
U la pyntip ruh ba ki la bun bha kiba pan tiket na ka party hynrei ka nongrim jong ka party ka long ban jied ïa u briew uba ki paidbah ki lah ban pdiang.
Haba kylli pat la ka party kan sei da u MLA ka Pynthorumkhrah uba dei ruh u Myntri ka sorkar jylla, Bah AL Hek ban aireng na Shillong seat, na ka liang u Ao u la ong ba u la shu ïohi tang ha ki lad pathai khubor ïa kitei ki jingkwah jong u Bah Hek tangba um pat ïohlad ban kren markhmat bad u.
“Ha ki ar tylli ki elekshon ba la dep ngi la ïohi ba kam da long haduh katta katta tangba mynta pat ka la kham pher shibun bad ngi pynkhreh ruh ban trei ha kata ka rukom ba ki paidbha kin sngewthuh ïa kaei kaba jïa ha ka Ri baroh kawei.
Ngin leit ruh ban pynsngewthuh ïa ki haduh ki shnong ki thaw khnang ba kin ngam jylliew ïa ka thong treikam jong ka party," u la ong.
Ha kajuh ka por pat u la ong ba ka BJP kan ïa khun hi ha kane ka elekshon Lok Sabha khlem da ïateh lok badno badno ruh.
“Ngin ym ïateh lok bad kiwei pat ki sengsaiñ pyrthei, ngin trei borbah hi dalade.
Balei ngin shu ailad suk ïa kiwei, na kata ka daw ngi la rai ban ïakhun hi tang marwei hi khnang ba kan ym don kano kano ka jingsam bhah ïa kiwei," u la bynrap biang.
Shillong, K’Lyngkot 04 : Ka Bharatiya Janata Party (BJP) ha ka sngi Palei ka la kyntu ïa ka kynhun kiengatiar jong ka HNLC ba kan ym pat weng ïa ka jingïakren ïa suk bad ka sorkar pdeng kumjuh bad ka sorkar jylla na ka bynta ka shongsuk shongsaiñ ha ka jylla.
Ïa kane la pynpaw da u National Vice President ka BJP, u Dr.Chuba Ao haba kren bad ki lad pathai khubor ha Shillong.
“Ngi kyntu ïa ki kynhun kieng atiar ba kin mih shakhmat ban wanphai noh bad pynneh ïa ka suk ka saiñ," u la ong.
Haba bynrap lang, u State President ka BJP u Rikman G Momin u la ong ba ki kyntu ïa ka HNLC ba kan mih shakhmat ban bteng ïaka jingïakren ïa suk bad ka sorkar jylla kumjuh bad ka sorkar pdeng.
Katba na ka liang u nongai ktien ka party uba dei ruh ha kajuh ka por u ophisar pulit ba la shongthait, Bah M Kharkrang u la ong ba ka party ka lyngoh ïa ka jingweng kyndit jong ka HNLC ïa ka jingïakren ïasuk bad ka sorkar.
Katkum ka jingong jong u, kam long satia kaba suk ïa ka sorkar hangto hi ban weng lut ïa ki mukotduma pyrshah ïa ki nongialam bad dkhot jong ka kynhun.
“Ka jingthmu jong ki ka long ban weng noh ïa baroh ki mukotduma pyrshah ïa ki nongïalam bad ïa ki dkhot ka kynhun.
Nga sngew ba ki dei ban ap shwa namar kam dei kaba suk ïa ka sorkar ban shu weng kumto ïa ki mukotduma khamtam ïa kito ki mukotduma kiba la dep ban pynngat kyndon bad la poi sha iingbishar," u la ong.
Ha kajuh ka por u ong ruh ba donkam ban pyrkhat ïa kito ki lanot kiba la ngat ha kum kitei ki jingjia.
Utei u heh pulit u ong ruh ba kadei ka rai kyrkieh jong ka HNLC ban weng noh ïa ka jingïakren ïasuk.
U ong ruh ba ka kynhun ka ladei ban ai ïa ka lad na ka bynta ban ïa kren ïa suk.
Shillong, K’Lyngkot 04 : Ka kali jong u Mawphor ka la lait salit na ka jingshah rong tuh ha ka step sngi Palei na phyllaw ïing kaba don ha Mawlai Mawiongrim.
Kane ka la jia ha ka por 3.30 baje mynstep ha ka por ba ka pyrthei mariang ka dang kynjah bha.
Hynrei jïa ryngkhat ba ha katei ka por don kiba ïohi bad pyrta bad mardor khlem pynslem la ïa kthong bad beh bad la ïoh ban khang kdong noh ïa ka kali ha khmat jingkieng dam da ka jingkloi bad ïarap borbah jong ki pulit traffic branch jong ka Mawlai Police StationUtei uba tuh ïa katei ka kali udei uba la rangbah bha bad u la kam ba u kyrteng u Dilip Das na Bongaigaon na Assam.
Utei u rangbah u la pyndonkam tang da u screw driver ban plie ïa ka jingkhang kali bad ban pyntyllun ïa ka.
Hadien kane na ka liang ki pulit ka Mawlai ki la rah noh ïa utei u rangbah sha Police Station ban pynlong ka jingtohkit bniah.
Shillong, K’lyngkot 04: U Bah Ardent Miller Basaïawmoit, President ka Seng VPP ryngkat bad saw ngut kiwei pat ki nongïalam ka Seng ki la poi ha nongbah Chennai mynta ka sngi ban leit ïashim bynta ha ka Conference ba la pynlong da ka Tamizhnadu People’s Front ((TPF) ka ban long ha ka 6 tarik mynta u bnai.
Ïa kane ka Conference kaban pynlong ha Royapuram Arivagam, Chennai la ai kyrteng ka “Conference Against Facist Bramanism", lane ka jingïalang ban pyrshah ïa ki kam synshar donbor bad leh baheh.
U Bah Ardent u la shah khot ban long kum u Kongsan ha kane ka Conference.
Ïa u President jong ka VPP la synran lang da ki saw ngut kiwei pat ki nongïalam.
U Bah Ardent bad kine ki nongïalam, ki la mih na Shillong hynne mynstep ha kaba la leit synran da ki katto katne ki dkhot jong ka VPP haduh Guwahati Airport bad u la poi ha Chennai Airport ha ka por mynsngi ha kaba la pdiang sngewbha da ki nongïalam ka TPF da kaba pyndeng da u kpieng bad pynkup da ki jaiñ tynrai ki jaitbynriew Tamil ha katei ka kad Liengsuiñ.
Kane ka Conference kan ïakren bad ïatai halor ki kam synshar donbor, ki kam synshar leh baheh kiba long ka jingma ïa ka jingïalong kawei jong ka ri India bad jingïalong shitylli jong ka ri bad kaba pynsting ruh ïa ka jingïasam ïa ka jingsynshar khadar jong ka sorkar pdeng bad ki sorkar jylla.
Na ka liang jong ka Seng VPP lyngba ka kyrwoh ba la pyllait da u Dr.Batskhem Myrboh, Spokesperson jong ka Seng ka ai khublei ïa ka Tamizhnadu People’s Front ((TPF) kaba la pynlong ïa kane ka Confrence kaba long kaba donkam bha na ka bynta ban tehsong ïa ka jingïalong kawei.
Ka Seng ka kitbok kitrwiang ruh ïa u Bah Ardent bad ïa ka jingïalang hi baroh kawei ba kan long kaba ïaid beit bad wanrah ka jingïatai kaba seisoh.
Ka Seng ka pynkynmaw ruh ba dei u Bah Ardent Basaïawmoit, MLA jong ka Nongkrem ryngkat bad kiwei pat ki MLA ka VPP kiba la ïeng pyrshah ïa ka jingthmu jong ka sorkar pdeng ban pynrung jubor ïa ka ktien Hindi ha ki paidbah ha kaba u Lat ka Meghalaya, u Phagu Chauhan, u la kren da ka ktien Hindi ha ka por ba u ai jingkren lamphrang ha kaba sdang jong ka ïingdorbar ha u snem baladep.
Shillong, Kyllalyngkot 5 : Ki Pulit jongka jylla Meghalaya ki la peitngor pyrkhing bha hadien ba la ioh pdiang ia kawei ka jingthoh lyngba ka mail mynta ka Sngi Thohdieng kaba la byrngem da ka kynhun lehnoh ba ka la dep buh bom ha man la ki Iing Bishar jongka ri India kynthup ruh ha ka Iing Bishar High Court jongka jylla Meghalaya.
Ka Iing Bishar High Court jongka jylla ka ioh pidang ia kane ka mail ha ka por 5.45 baje mynstep jong ka Sngi Thohdieng.
Kat kum ki jingwad bniah la lap ba ia kane ka mail la phah na kaha kaba la kam ruh “ Nga la dep buh bom hapoh ki Iing Bishar jong baroh ka ri India.
Ia kine ki bom la buh  ha ka jaka ba rieh bha bad kin sa bthei ha ka por mynstep.
Phin sa mad ia ka jinglyngkien ka snam.
“Ngi dei na ka kynhun lehnoh kaba la tip kum ka Terrorizers111.
Ai ia ka kyrteng jong ka kynhun jong ngi sha ki Lad Pathai Khubor ruh ngin ym sangeh na ka jingleh ia ki kam pyntriem jong ngi"Ia kane ka Mail la phah sha baroh ki iing bishar jongka ri India.
Na ka liang u SP ka East Khasi Hills u bah Sylvester Nongtnger u la iathuh ba ki pulit ki la ioh jingtip ia kane bad ki la long kiba peitngor pyrkhing bha bad la bthah ruh ia ki bor pahara ha ki iing bishar ba kin long kiba peitngor bha ia ka jingapphira jongki.
La iathuh ruh ba ki bomb squad ryngkat bad ki ‘sew bud dien ki la leit mynta ka sngi sha ka iing bishar High Court jongka jylla ban wad bniah ioh don shisha kita ki jingbuh bom.
Shillong, K’Lyngkot 04 : Ka Meghalaya ka la dep phah ïa ka jingkam jong ka ïa ki palat 61 tylli ki shnong kiba hap ha Langpih Sector, kiba dei shi bynta jong ki hynriew tylli ki jaka kajia pud ba dang sahteng ban pynbeit bad ka Assam.
Ki Regional Committee ba la thaw da ka Meghalaya bad Assam shen kin sa phah ïa ki kaiphod ba pura hadien ba ki la dep ban jurip lang ïa ka Langpih Sector ha West Khasi Hills.
Haba pyntip ïa kane, u Chairman ka Regional Committee jong ka West Khasi Hills, Bah Paul Lyngdoh u la ong, “Ha ka jingïalang, ngi la dep ban phah haduh 61 tylli ki shnong bad ïa kine mynta ka sorkar Assam ka dang peit bniah.
"Shuh shuh u la ïathuh ruh ba ki la dep ban ïa syllok sani bha haba ïadei bad kitei ki shnong bad ka jingïakren mynta ka dang ïaid ryngkat ka jingkyrmen.
Katkum ka jingong jong u, kitei ki 61 tylli ki shnong ki dei kiba bun ki nongshong shnong kiba dei ki Khasi bad Garo bad don pat kiba khleh lang katba don ki shnong kiba don tang ki jaidbynriew nepali.
U Bah Paul uba dei ruh ha kajuh ka por u Myntri ka sorkar jylla u la pyntip ba ka jingleit jurip lang bad ka Assam ka la dei ban long ha u Naiwieng jong u snem ba la dep.
Hynrei haka jingkren bad u Chairman ka Kamrup District sector u Chandra Mohan Patowary u la pynpaw ïa ka jingbym pat lap jong u ban leit jurip lang bad pan por bad dei na kane ka daw ba katei ka kam ka dang sahteng haduh mynta.
“Hynrei, nga dang ïa kren ïa kane ka kam bad u.
Kane kadei ka kam jong ki arliang mamla bad kumta ka Meghalaya kam lah ban shu leh hi.
Kaba mut ba ngim lah ban phah ïa ka kaiphod khlem da donlang na ka liang ka Assam ban leit jurip lang bad ngi kaba ngi khmih lynti ba kan sa long shen," u la ong.
U Bah Paul u la ong ruh ba mar ïa ïoh jingtip na u Patowary, kin sa pynbeit ïa ka por ban leit jurip sha kitei ki jaka bad hadien kane kin sa phah lang ïa ka kaiphod kaba pura.
La ïathuh ruh ba ki la dep don lypa ki jingïakynduh hapdeng ki arliang mamla la ka long ha Shillong bad kumjuh ha nongbah Guwahati hynrei kaba sah mynta ka long satang ban leit jurip lang sha ka jaka.
Shuh shuh u la ong ruh ba ka Committee kan pan por na ka bynta ban pynjlan ïa ka jingphah ïa ka kaiphod kaba pura hadien ba ka sorkar dang shen ka la buh ba ka tarik ban phah ïa ka kaiphod kadei ha ka 31tarik Nohprah, 2023.
Nalorkata, u Chairman ka Committee u la ïathuh ruh ba ka jingleit jurip lang sha ki jaka ba don ka jingkajia pud kadei tang ban wanrah ïa ka jingsngew shngaiñ ha ki nongshong shnong ba ki ar sorkar ki trei lang na ka bynta ban pynbeit noh ïa baroh ki jingsngew ïapher khnang ba kin lah ban im da ka suk ka sain ha kito ki shnong.
Shillong, Kyllalyngkot 05: Jam ka lympung kriket ‘Shillong Cricket league 2024’ ba la pynïaid da ka Shillong Cricket Association ha ryngkat ka jingïatreilang bad ka Samkhamti sha ka sngi ïakhun ba lai naduh ba la sdang.
Hynne ka sngi la ïoh ban pyndep ar tylli ki jingïakhun kumba long ha ki sngi ba la dep.
Ka jingïakhun kaba nyngkong ka la long hapdeng ka Shillong Sixers pyrshah ïa ka United Brothers nangta bud sa ka jingïakhun hapdeng ka Mawjam CC pyrshah ïa ka Sanmer CC.Ha ka jingïakhun kaba nyngkong ka Shillong Sixers ka la khur ïa ka namjop da 59 ron ïa ka United Brothers.
Ka kynhun United Brothers ka la jop ïa ka toss bad jied ban bol nyngkong, katba ka Shillong Sixers ka la buh thong haduh 193 ron shuwa ban hap baroh ki wicket naki 18.1 over.
Napdeng ki nongtied kiba la kamai ron bun na ka Shillong Sixers ki kynthup ïa u Meinam Amit Singh (57 ron naki 24 bol), u Azeem Nongkynrih (34 ron naki 23 bol).
Katba ki rangkawangbol ka liang pyrshah kiba la seisoh ki long u Bishal Mahato (4 over/ ailad 22 ron khur 4 wicket), u Akash Chettri (3.1over ailad 30 ron khur 3 wicket).
Haba beh ïa ka thong ba la buh ka United Brothers ka la lah ban kot tang sha ka 134 ron hynrei shah pynhap lut ki 10 wicket naki 18.4 over, kaba la pynlong ïa ka kynhun ban shah rem.
Watla kata ruh, u Monjidul Khan u la tied 50 ron naki 31bol, u Bishal Mahato u la kamai 20 ron naki 22 bol.
U Sumeet Gurung (4 over ailad tang 12 ron: pynhap 3 wicket), u Evert Mawlong (3.4 over ailad tang 23 ron: pynhap 3wicket), ki dei ki nongkawangbol kiba seisoh ha kane ka jingïakhun.
ïa ka nam Player off the match la khur da u Sumeet Gurung ( tied18 ron & khur 3 wicket).
Haba phai pat sha ka jingïakhun kaba ar, ka Mawjam CC ka la jop ïa ka toss bad ka la jied ban bol nyngkong, na ka liang jong ka Sanmer CC ka la tied pyndep ïa ka 20 over bad kynjoh 170 ron hap 6 wicket.
Ki nongtied ba kamai bun ron ki long u Elton Kahrmuti (56 ron naki 48 bol), u Pynshngain Dkhar (37 ron naki 34 bol).
Napdeng ki nongkawangbol ka liang pyrshah, u md.
mustafa u la ïoh ban pyndep 4 over bad ailad 31ron lem bad ki 3 wicket, katba u Shan Kharmawphlang u la kawang 4 over: ailad 15 ron khur 1wicket.
Hynrei ka Mawjam CC kam shym la lah ban kynjoh pura ïa ka thong ba la buh namar ka jingshah pynhap baroh ki wicket tang hadien 16.5 over, bad ïohlad ban kamai tang 121 ron.
Na ka liang jong u Shanborlang kharwanphlang u la ïarap 39 ron naki 35 bol ryngkat bad u Hamid Sohtun u ba la tied 19 ron naki 12 bol.
Dei lyngba ka jinglah ban lehkai bha ki rangkawangbol ba ka Sanmer CC ka la khur ïa ka namjop, lyngba u John dkhar (4over: ailad 14 rron: khur 3 wicket), u Donborlang marbaniang (3.5 over: ailad 18 ron: khur 3 wicket).
Ka Sanmer cc ka la jop da 49 ron bad ïa ka nam Player of the match od the Match la khur da u Elton kharmuti (56 ron khur 2 wicket).
Shillong, Kyllalyngkot 06 : U Kishan Lyngdoh u la pynrung ïalade ha ka thup sahnam kum u rangïalehkai ba nyngkong ka Meghalaya ban tied ar tylli ki Spah Ron ha ka Ranji Trophy, ïa kaba u la lah ban kynjoh mynta ha ka Sngi ïakhun ba Ar pyrshah ïa ka Arunachal Pradesh ha Anand, Gujarat.
Nalor u Kishan, na ka liang jong u Ram Gurung, u la lah ban tyngshaiñ bha ïalade ha ka sien mih madan nyngkong ïa ka kynhun da kaba kamai ïa ka Spah Ron katba ka kynhun ka dang tehlakam ha kti ïa kane ka jingïakhun.
Ka Meghalaya ka la pyndep ïa ka inning ba nyngkong da 504/9, kaba la buh ïa ka kynhun ban lamkhmat 410 ron hadien ba ka Arunachal ka la shah pynkut hynnin ka Sngi da tang 94 ron.
Haba shim ïa ka pali tied, ka Arunachal ka la tied 57/2 ha ka inning ba Ar.
U Kishan (68 ron) lem bad u Ram (61 ron) ki la bteng biang ban tied hynne ka step khlem da mutdur ban poi sha katei ka ron kaba ki la lah ban kynjoh.
Ryngkatlang ki la ïarap ban kyntiew 133 shuwa ban bteng biang, bad satang khyndiat ban kyntiew 200 ron ryngkatlang shuwa ba ka jinglong paralok ka jong ki kan shah pyndkut.
Kine ki shijur ki la long ki bynta ba hakhmat ïa ka kynhun ban tehlakam ïa ki nongkawangbol ka Arunachal.
Ki la lah ban ïaineh haduh 68 over, u Kishan bad u Ram ki la lah ban pynïoh ïa ka kynhun ban kynjoh sha ka 326 shuwa ba u Ram un shah pynhap hadien ba kamai 132 ron (17 tylli ki four bad kawei ka six, na ki 217 bol).
Ha kaba khadduh u Kishan u la shah pynhap noh da 268 ron, kaba u la kamai na ki 308 bol (kaba la pynïoh strike rate ïa u haduh 87.01) bad u la khyrwit haduh 43 tylli ki four bad kawei ka six.
U ne u kapten ka Meghalaya u la hap banhusiar ïa ka rukom lehkai hadien ba hap noh u Ram.
Kitei ki arngut ki la ïoh ka jingïaroh hadien ba la khylliap ïa ka Inning tied jong ka kynhun na u President jong ka Meghalaya Cricket Association: u Nababrata Bhattacharjee.
“Ai khublei ïa ar tylli ki spah ron kiba u Kishan Lyngdoh – u kapten ka kynhun, ka sien kaba nyngkong ïa u player ka Meghalaya ban jam sha u ne u mawmer ha ka Ranji Trophy.
Ngi baroh ngi sngew sarong namar kane.
U don ïa ka sap, mynta ka jinglong rangbah ka jong u ban ïalam ïa ka kynhun ka la seisoh.
Salute!" u la ong.
ïa Ram, u President u la bynrap, “Ka spah ron kaba i shongkum na u Ram Gurung ha ka sngi sdang.
Ai khublei ïa u Ram, u ba la nangpynskhem ïalade bad ka kynhun.
"Watla ka Meghalaya ka lamkhmat haduh palat 400 ron, hynrei ka kynhun kan dang hap ban khanglad ïa ka Arunachal sa shi sien pat.
Watla u Ram u la tyngshaiñ ha ka tied hynrei u la ïai bteng ban pynpaw ïa ka jingtbit ka jong u da kaba khur 1/11 shuwa ban khylliap ïa ka sngi ïakhun ba Ar.
U wei pat u wicket la shah pynhap ha u Dippu Ch Sangma (1/7), bad ka Arunachal ka dang donkam sa kumba 353 ron tang ban pynlong ïa ka Meghalaya ban tied sa shi sien pat.
Nongpoh, Kyllalyngkot 06: Kawei na ka shlem ai jinghikai ka University of Science and Technology (USTM), Meghlayaa ba la tip kum ka ‘Centre for Gender Studies’ mynta ka sngi ka la pynlong da ka prokram ai jinghikai ba la tip kum ka National Seminar, “Social Science Research, Institution and Development" kaba dei shaphang ka roi ka par jong ki jylla shatei lam Mihngi ka ri India.
Kane ka prorkam ka dei kaba ai jinghikai kyrpang shaphang ka jinglong jingman ha ka imlang ka sahlang bad kumjuh ruh shaphang ka roi ka par jong ki jylla ba hap ha ki bynta Shatei Lam Mihngi ka ri India, haka ba ïa kane ka prokram la ïa trei ryngkat da ka Indian Social Science Academy bad la kyrshan ruh da ka Indian Council of Social Science Research (NERC).
Ki riew shemphang kiba la wan ban ai jinghikai bad ban kren ha kane ka prokram ai jinghikai ki kynthup naduh u Prof.Sambit Mallick na IIT Guwahati, Prof.
