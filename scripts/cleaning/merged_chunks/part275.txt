Shillong, Ïaiong 24 : Ka Khasi Hills Autonomous District Council (KHADC) ka lah ban ïoh noh da u Chief Executive Member (CEM) ba thymmai hadien ba ka National People’s Party (NPP) ka la dep ban pdiang burom ïa ki arngut ki MLA na ka PDF.Ki tyllong khubor ki ïathuh ba la kumno kumno hashwa ka 8tarik u Jymmang ka NPP ka lah ban pdiang burom noh ïa kitei ki arngut ki MLA na ka PDF.“Mynta ka jingïakren ka dang ïaid bad ki bad lehse lada ka kam kan ïaid beit 6tarik ngin pdiang burom noh ïa ki," ong ka tyllong khubor.
Da ka jingwan pynïasoh jong kitei ki arngut ki MLA, ka jingbun paidbah jong ka party kan kiew sha ka 28 ngut na ka 26ngut, kata ruh khlem pat tip ïa ka result ha Sohiong kaban sa jied nongmihkhmat ha ka 10tarik u Jymmang.
Ha kajuh ka por, la ïoh jingtip ruh hadien ba la dep ka jingpdiang burom ïa kitei ki arngut, kan sa bud pat sa ka jingjied ïa u nongïalam ba thymmai lane u Chief Executive Member ha KHADC.Kumba long mynta, ïa ka kam CEM ha KHADC la bat da u MDC ka UDP na Sohra, Bah Titos W Chyne katba ïa ka shuki DyCEM pat la bat da u MDC ka NPP Mawshynrut, Bah Gigur Myrthong.
Katba ïa ka shuki Chairman pat la bat da u MDC ka NPP na Mawphlang Bah Lamphrang Blah.
Na ki 29 ngut ki MDC, ka NPP ka don haduh kumba 12 ngut ki MDC bud pat sa ka UDP da ki 9 ngut ki MDC, Congress 6 ngut, HSPDP marwei, MDC ka Nongthymmai Bah Latiplang bad ruh u MDC shu sieh, Bah Bindo M Lanong.
Haba ïadei bad kane, ki tyllong khubor ki ïathuh ruh ba ka jingïakren ka dang ïaid shaid shaid mynta na ka bynta katei ka bynta bad la khmih lynti ruh ba lada lah ban pynbeit kloi ki lah ban jied nongïalam ba thymmai ha shwa katei ka por ba la buh.
Wat haba pyrshang ban wad jingtip mano pat ban shimti ïa ka shuki nongïalam ka jubab kaba ki ai ka long, “Ïa kane ka mynta la shaniah pat ha ki para MDC ïano kin jied.
"La ïathuh ruh ba ki jingkylla kin don bun bha ha ka saiñpyrthei ha ka jylla khamtam hadien ba la dep ka elekshon ha Sohiong.
Ban shu pynkynmaw, dang ha ka sngi Saitjaiñ, u National Vice President ka NPP Bah Prestone Tynsong ula pynbna ha Weilyngkut ba ha shwa ka 07 bad 08tarik u Jymmang kan sa don ka jingkylla kaba jur ha ka saiñpythei ha ka jylla.
Kumta haba buddien ia kane la ïoh jingtip ba nalor ka jingpynkhreh pyniasoh NPP jong kitei ki arngut ki MLA ka PDF ka la don ruh mynta sa ka jingpynkhreh ban kylliang nongïalam ha KHADC bad ter ter kane kan sa ïai bteng.
Wahkaji, Ïaïong, 25: Kum shibynta ban pynpalei ïa ka jingmut jingpyrkhat ki khynnah skul bad ruh ban wanrah ïa ka jingieit ïa ki kam kilanmet hapdeng ki khynnah skul, ka shatri ki nonghikai na ki lai tylli ki skul ka shnong Wahkaji, South West Khasi Hills District ba kynthup ïa ka Wahkaji Government L.P.School, ka Langrin Government U.P.School, Wahkaji bad Wahkaji Secondary School ki la pynlong ïa ka Annual Sport Meet Wahkaji School 2023 ha ki ar sngi lynter.
Ha ka sngi kut la wan ban pynhap pyrda da u bah Staising Kharbteng, Sub Inspector of Schools kum u kongsan ha ka jingdon ryngkat ki nonghikai, ki khynnah skul bad ki kmie ki kpa.
U bah Staising Kharbteng kum u Kongsan haba kren ha ka jingïalang u la pynkynmaw ïa ki khynnah skul ba ki kam ïalehkai ki long u maw nongrim ban don ka mynsiem ïatreilang kawei kum ka kynhun bad kane kan ïarap ban saiñdur ïa ka mynsiem ïatreilang ha ka imlang sahlang ruh kumjuh, ka ïarap ïa ki khynnah skul ban pynpaw pyrthei ïa ka sap nongïalam ba ki don, ka jinglong ryntih ne discipline ha ki liang bapher bapher.
U kyntu kynpham ïa ki khynnah skul ban ñiewkor ïa ka por da kaba bate ban pyndep ïa ki kam bapher bapher ha ki jingpule, ki kam ïalehkai, ban ïarap ïa ki kam ha ïing ha sem bad kiwei kiwei ki bynta.
Ha kajuh ka por u la ai jingmut ïa ki khynnah skul ba ki dei ban don ka thong ha ka jingim jong ki khnang ba kin nang ban pynkhreh kumno ban poi sha ka jingjop ha ka jingim jong ki bad ruh ban kiar na ki jingduna kiba lah ban ktah ïa ka jingpule jong ki.
Kumjuh ruh u ong ba ki khynnah skul kum ki nongpule ki don ha ka lyngkha ban lur ïa ka lawei ba phyrnai jong ki bad kumta ki donkam ban minot ha ki jingpule.
La pynïaid ïa ka jingïalang da ka kong Joplincy Lyngdoh kaba long ka In-charge Headmistress ka Langrin Government Upper Primary School, Wahkaji bad ka jingkren ai khublei da u babu Wandajop Khalyngdoh.
Ïa ka nam Senior Boy Best Athlete la ïoh da u Walkingstar Marthong, Senior Girl Best Athlete la ïoh da ka Mira Lyngkhoi, Junior Boy Best Athlete la ïoh da u Pynshaibor Lyngkhoi, ïa ka Junior Girl best Athlete la ïoh da ka Teilarympei Langrin.
Ïa ka March Pass la jop da ka Yellow House bad ka Blue House ka la ïoh ïa ka nam kum ka lahduh ha kane ka lympung ïalehkai.
Shuh shuh la ïoh ruh ban sam ïa ki khusnam sha ki nongjop bapher bapher da u kongsan ha ryngkat ki Nonghikai.
Ym lah ban len ha kine ki sngi bun na kisamla  pule ha ka jylla ki hap ban mad ïaka jingjynjar jong ka jingkyrduhkam kyrduhjam bad bun ruh na ki samla kiba la pyndep ïa ki kyndan bapher bapher ha ki kyndan pule bapher bapher ki hap ban shong khlem kam khlem jam.
Ym lah ban len ha kine ki sngi, wat ki samla kiba la nang la stad ki la hap ban shu shong khlem kam namar ka jinghiran ka ïohkam ïohjam.
Katba nang mih ki snem ka jingjyllei ki samla kiba la nang la stad ka la nangjur.
Ka jinghiran ka ïohkam ïohjam ha kane ka Jylla ka long ruh namar ba ka Jylla kaba rit ka bym don satia ïa ki karkhana ai kam kumba long sha kiwei kiwei ki jylla ha kaba ki samla wadkam ki kham ïabeh ban trei ha ki Kompani namar ka jingsiew kaba heh watla ki hap ban trei shitom.
Lah ban ong, da ki hajar ngut ki samla na kane ka jylla kiba la hap ban jngai na la ïing tang namar ban leit wad jakpoh sha kiwei pat ki jylla namar ka jinghiran ka ïohkam ïohjam ha kane ka jylla.
Ka jingkylli ka mih hangne, hato ka sorkar jylla ka lah ban ban aikam aijam ïa baroh ki samla kiba la pyndep ïa ki kyrdan pule kiba kham shalor.
Lah ban ong ka long kaba eh ba ka sorkar kan lah ban ai kam ai jam namar ba ka jingroi jong ka jingbun paid ka la nangkiew katba nang mih ki sngi bad ki por.
Ynnai ïa kren lei lei ïa ka lawei jong ki khynnah pule kiba dang don ha ki skul ha kaba peit shi synpeit la iduh jingkyrmen, namar khamtam kum ha ka Nongbah Shillong bad wat ha ki jaka nongkyndong ruh ha kine ki sngi tang kawei ka skul pule ka la don da ki hajar ngut ki khynnah pule.
Ban ïakren lei lei ïa ki samla kiba la pyndep tang ïa ka degree ruh da ki phew hajar ngut ki dang don kiba shong khlem kam khlem jam ha kaba ka sorkar kam lah satia ban ai kam ai jam.
Lah ruh ban ong ba ka long shisha kaba shem jingeh ba baroh ki samla pule kin ïoh ïa ki kam sorkar kiba ha kine ki sngi tang ïa kawei ne ar tylli ki post ki nongthepkam ki la kot da ki hajar ngut.
Ka long pat kaba sngewsih ban ïoh sngew ne tip ba ka jylla jongngi ka dang duna ïa shibun ki samla kiba la pyndep ha kiwei pat ki kyrdan ha kaba dang don ki kam ba ki briew na ka jylla kim pat lah ban trei ha kaba la hap ban wan na ki briew kiba shabar ka jylla kaba buh ïa ka jingduh jingkyrmen ïa ki khun samla ka jylla.
Shano ki polisi treikam ka Sorkar, watla kane ka jylla ka long kaba riewspah ha ka jingdon ïa ki jaka jngohkai pyrthei kiba la ai sngewbha da ka mariang.
Haoid ym lah ban len, watla ka jngohkai pyrthei ka la kiew bha ha ka jylla pynban tang khyndiat ngut eh kiba lah ban ieng ha la ki jong ki kjat.
Lah ruh ban ong ba wat lada ka sorkar kam lah ban ai kam aijam ïa baroh ki samla kiba la pyndep ïa ki kyrdan kiba kham shaneng, hynrei ka sorkar ka donkam hi ban shim khia na ka bynta ban thaw ïa ki polisi bapher bapher kaba long shi bynta kum ka jingplie lad plie lynti ïa ki khun samla ha ka ïoh kam ïoh jam.
Ryngkat ki Polisi ban pynrungkam ïa ki khun samla la donkam ruh ba ka sorkar kan thaw ruh ïa ki lad jingiarap na ka bynta ki khun samla da kaba ïarap lyngba ki skhim sorkar bapher bapher, khang ba na ka bynta kito ki samla kiba ym donkam donjam ka long ka lad ka kabu ïa ki ba kin lah ban ieng ha la ki jong ki kjat.
Lada phai ruh ha kine ki sngi lah ban kubur ruh ba ka long shisha ki sngi ba la kyrduh ïa ki kam ki jam, hynrei ym lah pat ban len ba dang bun ki kam ki jam ba la hap ban wan trei da ki bar jylla.
Kum ka nuksa tang ïa ka kam misteri haba pyntrei ïa kino kino ki kam kiba la kham heh la hap ban wan rah ia ki briew kiiba nabar namar shem jingeh ïa ki samla kiba la tbit ban trei wat kum ha kitei ki jaidkam ruh khamtam haba donkam ban trei bad ki kor ki bor ka juk stad mynta.
Bun ruh na ki samla ki dang lehraiñ ruh ban trei ïa ki kam kiba kham poh namar ba ki don ka jingsngew ba ka kyrdan kaba ki pule kam ïahap shuh ïa ki kam barit baria.
Hynrei bunsien pat ki samla kim juh phohsniew da kaba trei ïa ki kamrit kam ria ruh ka long kawei na ki lad ban aikam ïa ki samla ba kin lah ban ieng hala ki jong ki kjat.
Ka jingkylli ka mih ruh hangne, balei ba ka jylla jongngi ka jyllei da ki mynder ha baroh ki bynta jong ka nongbah Shillong ne wat sha ki jaka nongkongdong, ka daw kaba kongsan ba bunsien ngi ki kum ki samla ngi don ka jinglehrain ban trei ïa ki kam rit kam ria.
Bunsien pat lada jyllei ki bar jylla ngi ïa ud bad ngi ïa kynshi kyneh ba ka sorkar kam shim khia ban ïada ïa ki mynder.
Khatduh eh, kum ki samla kiba la shai bad kiba la nang la stad ngi dei ban don ïa ki buit ym tang ban shu ïa pyrta ba ym donkam donjam, hynrei ngim dei ban shlur ban trei la ha kino kino ki kam baheh ne barit.
Dei tang lada ki samla ki don ïa ka mynsiem ban trei bad ban tip lut ïa baroh ki jaid kam lah ban kyntiew ïa ki khun samla ha ka ïoh kam ïoh jam ne ka long ruh ka lad ba ngin khanglad ïa ki briew kiba nabar kiba thmu ban wan rung sha ka jylla lada kum ki samla ki tip lut ïa baroh ki jaid kam.
Lada phai sha baroh kawei ka Jylla Meghalaya, bun ki kam khaii pateng la bat lakam da ki mynder bad ki bar jylla bad wat ka iewduh, ka Khyndailad kiba long ki ar tylli ki ïew bapawkhmat ka Jylla kiba ju long ka pliangja jong ki trai jylla pynban ki la long mynta ki pliangja pliang doh jong ki bar jylla.
Mawkyrwat, Ïaïong, 25: Ka seng Federation of Khasi Jaiñtia and Garo People’s (FKJGP) mynta ka sngi kala ioh ban pyn skhem nongkitkam na ka bynta shnat trei kam jong ka FKJGP Mawkyrwat Unit, South West Khasi Hills District.
Ïa ki dkhot jong ka FKJGP Mawkyrwat Unit la ïoh ban ban pyntiansmai da u bah Elton C.Warjri, Vice President ka FKJGP Central Body, Shillong ha ka jingïadonlang ruh u bah Keness Nonglait, President bad u bah Belsi Kharbani, General Secretary ka FKJGP, South West Khasi Hills District, ryngkat ruh ruh ki ‘riew rangbah jong ka shnong Mawkyrwat bad kiwei de ki dkhot jong ka distrik bad kumjuh ruh na ka FKJGP jong ka Central Body, Shillong.
Ki nongkitkam ba thymmai jong na FKJGP Mawkyrwat Unit ki long President u bah Shanborlang Nongsiej, u bah Sunshine Shangdiar kum u General Secretary ha ryngkat kiwei de ki nongkitkam ba hakhmat bad ki dkhot jong ka kiba la shah pyntian smai ha kane ka sngi.
Ïa ka jingïalang la pynïaid da u Bah T.L.Nonglait ba la pynlong ha C.O.G.Upper Primary School Mawkyrwat da ka jingïadonlang ruh ki rangbah ka shnong Mawkyrwat.
Mawkyrwat, Ïaïong 25: Ka ophis jong ka Krishi Vigyan Kendra (KVK), West Khasi Hills District ka la pynlong ïa ka jingai jinghikai bad ka awareness prokram halor ka jingpyndonkam ha kane ka juk bad ki jinglehkhuid leh suba ne “One day training and awareness programme on techniques and hygienic practices" kiba dei bad ki nongshoh doh ne ot-doh ha ka 11 tarik Ïaiong, 2023 ha ka ophis treikam jong ka Krishi Vigyan Kendra, West Khasi Hills, Nongshillong.
Ïa kane ka prokram la buh beit da ka Division of Animal & Fisheries Sciences, ICAR Research Complex for NEH, Umiam bad la bei tyngka da ka ST Component (mynshwa TSP), ICAR RC NEH Umiam ryngkat ka jingïatreilang jong ka Krishi Vigyan Kendra, Ri-Bhoi bad West Khasi Hills.
Ha kane ka prokram la shimbynta da 30 ngut ki nongïashimbynta ba kynthup ïa ki nongot-doh bad kito kiba trei ba ktah ha kane ka kam.
Ka wan ai jinghikai kiba tbit ba kynthup ïa u Dr.Samir Das, Senior Scientist, u Dr.A.A.Prince Milton, Scientist, ICAR RC NEH bad u bah Bankit K.Mukhim SMS (Fisheries), Krishi Vigyan Kendra, Ri-Bhoi ki la don ha kane ka prokram ha kaba ki la sam lang ïa ki symboh jingmut lyngba ka jingnang jingtip bad jingshemphang jong ki halor ka rukom bakhuid bad suba ha ka kam ot doh bad kiba trei ba ktah ha kane ka jait kam.
Ka kong Lakyntiew Warjri, Senior Scientist & Head of KVK, West Khasi Hills ka lah ai ka jingkren lyngkot bad jingpdiang sngewbha ïa ki nongkren kiba dei na ka Animal Health Division, ICAR RC NEH, Umiam bad ka jingnoh synñiang jong ki da kaba ai jinghikai halor ki lad bad ki rukom ba khuid bad suba, ka ba lam sha ka jingïada ïa ka koit ka khiah jong ki nongot-doh, ki dkhot jong ki longïing jong ki bad kumjuh ïa kinongthied.
U Dr.Samir Das u la ai ïa ka jingkren lyngkot halor ka prokram ha kaba la sam ruh ïa ki kynja tiar ban ot-doh ne ki meat handlers kit kiba kynthup lang ïa ki tiar ki tar bad ki jingdonkam na ka bynta kito kiba trei ba ktah ha kane ka kam kaka shongdor kumba T.10,000/- tyngka.
La don ruh ka jingïamir jingmut bad jingïatai nia ha kaba la ai jingkren da u Dr.A.A.P.Milton bad u la ong ba ki nongot-doh bad kito kiba trei kine ki jait kam ki long nongtrei kiba kor ha ka bynta ban pynïoh bam ïa ki paidbah.
Ka jingtrei ba man la ka sngi pat ha kane ka kam ha teng ka lah pat ban wanrah ïa ki jingpang kiba pur na ki mrad sha u briew.
Kumta, ka donkam ban bud ïa ki lad ki rukom ba suba ban lait na kum kita ki khep.
Ha ka jingpyni lyngba ka presentation, u Dr.A.A.P.Milton u la batai ïa ki rukom ba khuid bad suba ba ju bud ha ki karkhana ot-doh kiba ïa dei bad ka juk thymmai.
Ha kaba pynkut ïa ka jingpyni jong u, u la batai khyndiat shaphang ki tiar kiba don hapoh ka kit bad ka jingpyndonkam ïa ki.
Ha kajuh ka por u la kyntu na ka bynta ki nongshimbynta ba ki dei ban pyndonkam hok ïa kane ka kit ba la sam sha ki, khnang ban pynmih ïa ka doh ba suba bad ba bha, ban kham lah pynïaid ïew ha ka dor ba kham heh bad kin long ka nuksa babha ïa kiwei pat ki para nongot doh.
Nongstoiñ, Ïaiong 25: Ka jingjyllei jong ki nongtuh ha sor Nongstoiñ ka la palat liam bad ka la nang jur, ha kaba dang tang ha kane ka taïew kaba dang shu dep haduh 5 tylli ki jingshah tuh ki la jia.
Kawei ka dei kaba la jia ïa ki 3 tylli ki dukan ha ka shnong Siejlieh, kynthup ïa ka dukan jong u bah Jim Reaves Ïawphñiaw, ha kawei na ki kyntoid shnong kaba la tip kum ka Mawïaban, kaba la shah pied ïa ka dukan heh kaba don ha surok bah bad ki nongtuh ki la rah shibun ki tiar ki tar.
Ha ka sngi ba bud la shah pied sa ka dukan ka kong Ebankmen Marbaniang.
Hadien kata dei sa ha ka sngi thohdieng la shah rah shisyndon ïa ka safe ne synduk pisa jong ka kong A.Kharsyntiew na ïing sah jong ka.
La ong ba katei ka jingjia la antad ba ka la jia ha ka por 4 baje ei ei janmied jong ka sngi thohdieng.
Ka kong A.Kharsyntiew ka la ong ba kino kino kiba lah ban ai jingtip ïa ki nongtuh kiba donkti ha kitei ki kam runar yn ai khusnam ha kaba heh.
Kumban shu pyntip ba kitei ki jingshah tuh ne shah pied ki dukan ki la jia ter ter naduh ka 19 tarik 20 bad 21 tarik u Ïaïong mynta u bnai.
Nongstoiñ, Ïaiong 25: Kum shi bynta ban rakhe ïa u snem kyrpang jong u ‘Krai’ bad ban plie pyrda ïa ka Project FARM NE IV, mynta ka sngi ka seng trei mon sngewbha kaba la tip kum ka Nongstoiñ Social Service Society, ka la pynlong ïa ka jingïalang paibah bad ki nongrep jong ka thaiñ hapoh ka hall jong ka Nongstoiñ Social Service Society, Tiehsaw Nongstoiñ.
Ha katei ka sngi la hikai ruh sha ki nongrep ba kin tip kumno ban tyngkai ïa u ‘Krai’.
La ong ba utei u jingthung u dei uwei na ki jingbam u ba kynsai tam na ka bynta u khun bynriew, khamtam eh ïa ka koit ka khiah namar u ïarap shibun ïa kiba pang shini, kiba don blood pressure bad kiwei kiwei.
Ha kajuh ka por la plie pyrda ïa ka Project kaba la tip kum ka ‘Facilitating Agricultural Resilient Measures (FARM) Northeast IV, kaba la kyrshan da ka Misereor Germany lyngba ka Caritas India.
Ha kaba ïadei bad kane, na ka liang u Kongsan u Most Rev.Wilbert Marweiñ, Bishop ka Nongstoiñ Diocese u la plie paidbah ha ryngkat ka jingïasynranlang u bah V.Swer MCS Additional Deputy Commissioner ka West Khasi Hills District kum u symbud kongsan, I Dr.Lakyntiew Warjri Senior Scientist & Head KVK, I kong Philakyntiew Nongkynrih DDM NABARD, I kong C.Pathaw District Agriculture Officer Nongstoiñ.
Kiwei pat ki kynthup u Phadar Rolandus Lyngdoh President Nongstoiñ Social Service Society, u Phadar James Anderson Syiemlieh u Director ka Nongstoiñ Social Service Society, u Fr.Ditendar Lyngkhoi Assistant Director ka Nongstoiñ Social Service Society bad kiwei kiwei ki riew rangbah jong ka thaiñ kumjuh ruh ki nongrep.
Kum ka dak jong ka jingrakhe ïa katei ka sngi kyrpang u kongsan u la ïoh ruh ban ot ïa u cake ba la shet da u Krai.
Khliehriat, ïaiong 25 : Ki dkhot bad ki nongïalam jong ka Khasi Students Union East Jaiñtia Hills District, hynnin ka sngi ki la leit sngewlem bad ïakynduh ïa ki lanot pluh ïing ha shnong Moolamylliang, ha kajuh ka por ka seng ka la theh jingïarap sha katei ka long ïing.
Kum ban shu pynkynmaw, katei ka long ïing ha shnong Moola mylliang, ka la ngat ha ka apot jingpluh ïing kaba la jia myn ha ka 23 tarik mynta u bnai, ha ka por shiteng synia ha kaba ka ding ka la bam duh lut ploiñ ïa baroh ki jingdon jingem kiba don hapoh ïing, kynthup naduh ki jaiñ, ki nep, ki tiar ïing bad baroh bad ym shym la don kano kano ka jingduh ka jingim briew ha kane ka jingjia.
Na ka liang ka Seng ka la kyntu jur ïa ki bor sorkar ruh ba kin ai ka jingïarap lem kaba kham kloi ïa kane kalongïing.
Ha katei ka jingleit jngoh sngewlem ki nongïalam bad ki dkhot jong ka seng, la lam khmat da u Finance Secretary KSU East Jaiñtia Hills District, u bah Shaniahskhem Dkhar, Sport Secretary, u samla Shwari Ryngkhlem, u Sport Secretary jong ka KSU Wapung Unit.
Nongstoiñ, Ïaiong, 25: Ka jingpyntrei ïa ka skul pule lane Polytechnic kaba don ha shnong Mawrusyiar Nongstoiñ, ka la shu sahkut noh mynta la jan dap lai snem, na ka daw ka jingleh sting ka sorkar ban siew thikna sha ki Contractor kiba pyntrei ïa ka building jong katei ka skul pule.
U Bah S.Phrelington Dkhar u ba long u sordar Shnong barim ka Mawrusyiar, u ba dei ruh u rangbah ba la ai sngew bha ïa katei ka jaka sha ka sorkar, haba ïakren bad u nongthoh khubor mynta ka sngi, u la pynpaw ka jingdiaw mynsiem haduh katta katta namar kane ka kam la shu sahkut sah khlem don shuh kiba shimkhia.
U U la ong ba haba u la pyrshang ban wad ïa ki Contractor kiba pyntrei um shem lynti satia shano ki don, namar ki la shu sngap beit kumto khle, wan mih shuh sha katei ka jaka.
“Naduh u snem 2020 ki ar ngut ki contractor kiba pyntrei ïa katei ka building, ki la sangeh bad katkum ka jingïoh jingtip jong nga, na ka liang ka sorkar ka khlem siew thikna ïa ka pisa sha ki.
Imat dei na kane ka daw kim wan mih shuh syndon bad lyngngoh ruh ba balei ka tnad ba dei peit kam shimkhia halor kane ka kam", u la ong.
U la pynkynmaw ruh da kaba ong, “Nga kynmaw ba na ka 8 klur 6 lak tam ka mang tyngka ba la mang ban tei ïa katei ka skul pule, ki contractor ki la nang sei na pla mar ar klur ban shna ïa ka building bad ka sorkar pat ka la shu nang siew ïa ka running bill sha ki kaba long tang mar 40 lak" bad bynrap, “Hadien ka khang dam ha u snem 2020 ki nongtrei ki la sangeh noh haduh mynta bad ym shim la ïohi dak ei ei shuh ba ki Contractor kin sdang biang ïa ka kam".
“Ha ka jingshisha ka jingtrei ïa ki building ka la long haduh 85 % ei ei ba la lah ban pyndep.
Kaba dang sah ka long satang ban pynbit pynbiang ïa ki jingdonkam.
Nangta ka bording, ka um bad ka surok, lait nangta jan baroh hi ki kam ki la jan dep lut.
Tangba la shu ieh kumto khlem lah pyndep shuh sa ka bynta kaba dang sah".
U la ong ruh, “Ka jingsangeh ka lah ban dei na ka khang dam namar ki nongtrei ruh ki dei kiba na shabar ka Nongstoiñ.
Hynrei u ong ba ka daw ba kongsan hi ka dei ka jingleh sting ka sorkar ban siew thikna.
Namar ban ai daw ïa ki misteri ruh ka long kaba bym shong nia, namar ka sorkar hi ka la dep ban pynbna ban sdang ïa ki kam ki jam kumba dei ban long bad jingbthah jong ka sorkar".
Lah ban pynpaw hangne ba kane ka jingthmu ban tei ïa kane ka skul pule ka dei naduh ka por jong ka sorkar Congress.
Hadien ba ka sorkar ka la wad jaka ban tei ïa ka ha kane ka District, na ka liang ka tnad ba dei peit ka la wad jaka kylleng ki shnong ka thaiñ Nongstoiñ.
Hynrei, na ka liang u bah Phrelington Dkhar Sordar jong ka shnong Mawrusyiar, u la ai sngew bha ïa ka jaka ha u snem 2013 da ka jingïa soi soskular ba ka ka tnad ba dei peit kan pynrung kam ïa kiba haïing hasem jong ki trai khyndew.
Ha katei ka juh ka snem la lah ban pyndep ruh ïa ka survey.
Ha u 2014 hadien ka jingmynjur naduh ki bor sorkar, u la lum ïa ka dorbar bad hadien ba la mynjur lang ryngkat bad ka tnad revenue, la pynskhem ïa katei ka jaka ban tei ïa ka Polytechnic.
Ka sorkar jylla ha katei ka por ka la mynjur ban mang tyngka haduh 8 klur tam.
La khot ïa ka tender bad la aiti sha ki ar ngut ki contractor bad la sdang pyntrei ïa ka jingtrei naduh u snem 2019.
“Kum u nongïalam shnong, nga don ka jingsngewdiaw ba kane ka kam ka la shu sahteng noh kumne.
Naduh u snem 2020 haduh mynta ym shym la don shuh mano mano na ki Contractor ban wan trei pyndep.
Hooid ym lah ban len ka don ka jingkhang dam namar ka khlam.
Hynrei, na ka liang ka sorkar ka la dei ban shimkhia bad peit bniah biang ïa kane ka bynta ba kongsan, da kaba kan peit ba ki kam ki jam kiba ïadei bad ki Contractor, khnang ba ka kam kan ïaid beit bad ryntih", ong u Bah Phrelington Dkhar.
“Ngi la ai sngewbha ïa kane ka jaka da ka jingthmu ba kan long ka jingkyrkhu ïa ki samla pule jong ka dong ka thaiñ bad jong ka Jylla hi.
Kumta ngim kwah ba kan shu kut noh tang kumne, hynrei ngi angnud ba ka kam kan ïaid beit shakhmat haduh ban da lah ban pyndep kumba la thmu.
Kum u trai jaka ba la ai sngewbha ka khyndew, nga don ka bynta ban kyntu sha ki bor ba dei peit bad khamtam eh ïa ka sorkar, ba ka dei ban shimkhia ïa kane ka bynta", u la ong.
“Nga sngew dei ban kyntu khamtam eh sha u MLA ba mynta u Bah Gabriel Wahlang u ba dei ruh na ka seng Congress, ban thaw ki lad ki lynti ban pyndep noh ïa ki jingdonkam baroh, na ka bynta ka jingmyntoi jong ki samla ka District jong ngi", ong u Bah Phrelington Dkhar.
Nongpoh, Ïaiong 25: Ka ophis jong ka District School Education Officer, Ri Bhoi District, mynta ka sngi kala pynlong ïaka District Level Science, Mathematics and Environment for Children Exhibition halor ka phang “Technology and Toys" ba la pynlong ha Ri-Bhoi Presbyterian Higher Secondary School Nongpoh.
Ha katei ka exhibition kumba 8 tylli ki skul kiba napoh ka District ki la wan ban shim bynta bala wan ruh ban sakhi da ka jingdonlang ka kong Paidolyne L Nonglait DSEO, Ri-Bhoi District, u Bah W Radu Principal ka RBP Higher Secondary School, ki nonghikai lem bad ki khynnah skul kiba la wan ban ïa shim bynta na ki skul bapher bapher.
Napdeng kitei ki 8 tylli ki skul kiba la leit ban shim bynta ha katei ka Exhibition, 3 tylli kila ioh ban khur ïaka nam jop ba kynthup ïaka St Paul’s Higher Secondary School Nongpoh haka kyrdan ba nyngkong, ka Alpha English Higher Secondary School, Nongpoh haka kyrdan ba ar bad ka Donbsco Higher Secondary School, Byrnhihat kala wan ha kyrdan ba lai bad la sam ruh ïaki khusnam ha katei ka sngi.
Kitei ki skul kiba la ioh ban khur ïaka nam jop kin sa leit ruh ban mihkhmat naka District sha ka State Level Science Exhibition ka ban sa long shen ha nongbah Shillong.
Nongpoh, Ïaiong 25: Ka Ophis ka District Disaster Management Authority ka Ri Bhoi mynta ka sngi ka la sam da ki tiar ki tar ban ai jingïada haba wan kano kano ka jingshah lynshop ha ka bor mariang ne kiwei kiwei ki jingjia, kaba dei hadien ba ki la pyndep ïa ka jingai jinghikai kaba 12 sngi katkum ka prokram ba la tip, ‘ Up-scaling Aapda Mitra Scheme ba la beit tyngka da ka sorkar India.
Ïa kine ki tiar la sam sha ki samla ha ka jingïalang kaba la long mynta ka sngi ha District Library Auditorium Hall, Nongpoh.
Kine ki tiar ki tar ba la sam sha kitei ki samla (Volunteer) ki dei kita ki Emergency Responder kits ba la atip ha ka ktien nongwei bad lyngba kitei ki tiar ki tar ba la sam kitei ki samla kin lah pat ban ai jingïada ïa kiwei haba wan lynshop kano kano ka bor mariang ba ki hap ban ai jingïada ïa ki paidbah.
Kitei ki tiar ba la sam sha ki samla jong ki 100 tylli ki Shnong ha Ri Bhoi ki kynthup naduh ka jacket, torch light, ki uniform bad kiwei kiwei ki tiar kiba la pynbit pynbiang lypa da ka sorkar kum kita ki volunteer ba hap ban ai jingïada ïa ki paidbah.
U Deputy Commissioner ka Ri Bhoi, u Arpit Upadhaya u la wan ban shim bynta kum u kongsan bad la sakhi lang ruh da ka jingdon lang u Additional Deputy Commissioner ka Ri Bhoi, u Bah M.B Tongper, u Dr.Abhishek Saini, Assistant Commissioner ka tnad Disaster Management, ka Kong K.Waniang, District Disaster Management Officer bad kiwei kiwei de.
Haba kren ha kane ka sngi, u Deputy Commissioner ka Ri Bhoi, u Arpit Upadhyaya, u la ong ba ki Aapda Mitra Volunteer ki dei kita ki kynhun kiba hap shim ïa ka jingkitkhlieh ban ai jingïada nyngkong ïa kino kino kiba shah ktah ha ka bor mariang ne kiwei kiwei ki jingjia kiba lah ban ktah ïa ka jingim ki briew.
U la ong ruh don shibun ki jingjia ba sngewsih kum ka jingshah ktah ha ka bor mariang kaba ktah ïa ka jingim ki briew bad ka dei pat ka kamram kine ki kynhun ba ki hap ban shim ïa ka jingkitkhlieh kumno ban ai jingïada mardor haba don kum kitei ki jingjia.
Shuh shuh, u la ai mynsiem ruh ïa kine ki samla ba la pyndep ïa katei ka prokram ai jinghikai bad khamtam ba ki la ioh pdiang ïa kitei ki tiar ki tar bad kum ki samla ba la ioh jinghikai ki hap ban don kata ka jingkitkhlieh ban ai jingïada lada don kano kano ka jingjia ba sngewsih kaba lah ban ktah na ka bor mariang ne kiwei kiwei ki jingjia ba sngewsih kumba ki la ioh jinghikai, u la bynrap.
Jowai, ïaïong 25 : Ka Bethany Society Phramer Unit da ka jingkyrshan lang ka Jan Vikas Samiti, Varanasi kila pynlong ïa ka prokram “We Ring the Bell Campaign" kaba la pynlong ha kane ka 20 tarik mynta u bnai ha Kyndong Tuber RCLP School bad kumjuh hynnin ka sngi 24 tarik ha St Claret Secondary School Hall Phramer WJHD.Baroh ar kine ki prokarm la wan ban ïashim bynta lang da ki skul kiba pher bapher ha ryngkat ki khynnah, ki nonghikai bad ki Head Teacher jong kitei ki skul ka thaiñ.
Ka jingthmu jong kane ka prokram ka long shi bynta ban ïarap ai jingtiplang baroh ki khynnah ba don ha ki jingduna dkhot met ki dei ban lem ka jingnang jingstad kumba long lem kiwei da kaba pdiang sngewbha ïa ki ha kino kino ki skul kiba don ha kylleng ka pyrthei bad ïa kane ka prokram la pyntreikam naduh ka 2012.
Ha kane ka 24 tarik ïa kane ka prokram la sdang shwa da ka jingïaid rally ba la shim bynta da ki khynnah skul bad ki nonghikai jong ka St.Claret Secondary School, Shangpung District Presbyterian SSA School, Zion English School bad ka Oasis English School bad kumjuh ka jingïasoi ha ka banner.
Ha kane hi ka sngi u ma Baristerwell Niang Block Development Officer (BDO) bad ka kong D.Lathong, Block Mission Coordinator (BMC) kila wan ban ïadonlang ha kane ka prokram bad ha ka juh ka por kila ai jingkren ruh halor ka hok jong ki khynnah kiba duna dkhot met katkum ka kyndon act 2016.
Khliehriat, iaiong 25 : Ka Khasi Students Union Narpuh Circle, ka la pynpaw ka jingsngew bitar bad sngewkhia jur halor ka jingiohlad ki mynder ri kiba na ri Bangladesh kiba wan rung tuh sha ri India kumba la jia ha ki por ba la leit, ha kane ka kynti ruh, ka seng ka suba jur ba ki don ki briew kiba da ka kynhun kiba la ïoh ban wan rung tuh sha ri India, lyngba ka khlaw kaba don ha Kuliang bad ruh da kaba ki jam na ka wah ‘Apha’ kaba na shnong Kuliang.
Ki nongïalam ka seng ki la ïoh ïa ki video ba ring ki briew jong ka thaiñ, kiba la ring ïa ki shi kynhun ki briew kiba ïaid na kawei ka lynti khlaw ha Kuliang hajan ka wah Apha bad ka seng ka suba jur ba ki lah ban dei ki nong Bangladesh kiba thmu ban wan rung sha East Jaiñtia Hills District, na ka liang ka seng ka ïoh jingtip ruh ba ki don haduh kumba ar ne lai tylli ki kali sumo kiba la ieng ap lypa ha surok National Highway ha Kuliang , kiba thmu ban kit ïa ki dkhar bangladesh.
Ka seng ka suba jur ruh ba ki lah ban don ki dalal kiba ju ïarap ba pynpoi ïa ki dkhar Bangladesh lyngba ki lynti khlaw bad la suba ba ki don ruh ki dalal kiba napoh ka jylla kiba ju ïarap ban pyn poi ïa ki sha East Jaiñtia Hills District, kiba ju pynbiang ïa ki kali ban kit ïa ki nong Bangladesh, la ong ba na ka liang ka seng ka ïai long peitngor bha ïa kane bad kan wad bniah ruh ïa kiba leh dalal bad lada lap ïa ki dalal ne ki nong Bangladesh kiba leh beaiñ bad rung beaiñ, ka seng kan ai da kaba tyngeh ‘Ngi hap ban shim khia ïa kane, namar ngi suba ba ka jingwan rung ki nong Bangladesh sha East Jaiñtia Hills District ka don beit man ka por" ong u Vice President KSU Narpuh, u samla Phanuel Tongper.
Ki nongïalam jong ka KSU Narpuh Circle, ki ïathuh shuh shuh ruh, ba ki nongrep kiba don ha ki thaiñ khappud, kum ha Kuliang, ha Umkiang, kiba ju leit rep bad leit khwai dohkha sha katei ka wah Chka Wah Pha, bunsien ki ju sheptieng bad sngew syier haba ki ïohi ne lap ïa ki dkhar kiba suba ba ki dei ki nong Bangladesh, kiba ju ïaid da ka kynhun na ki lynti khlaw kiba don hajan ki jaka rep jong ki, hajan ka wah, kim ju nud ban ong eiei bad kim ju nud ban peit ïa ki ruh namar ki sheptieng.
Shuh Shuh, na ka liang ka seng, ka pynpaw ka jingsngew lyngngoh ïa ka jingbym lah ki bor sorkar ban weng ïa ki shipai Border Security Force, kiba ju ieng ap pahara ha surok national highway ha Sonapur bad ong ba ha ka jingshisha, ka kamram jong ki shipai ïada khappud ka dei ba kin don sha ki jaka khlaw ban ïada bad ban tehlakam ïa ka jingwan rung ki bar ri kiba na kawei pat ka ri, hynrei la buh bad pyn ap pahara pynban ha surok national highway ka bym don jingmut eiei ruh, kumta ka seng ka kyntu ïa ka sorkar ba ka dei ban phah noh ïa kine ki shipai ïada khappud ba ki dei ban leit pahara sha ki jaka khlaw ba khappud bad ka ri Bangladesh, ym ban wanrah sha ki jaka sor ne ki surok national highway, ban pynthut pynban ïa ka leit ka wan ki para doh para snam bad pynsyier ïa ki kynthei khynnah.
Ha kajuh ka por, ka seng, lunga u Vice President, KSU Narpuh, ka pynpaw ka jingsngew khia, ïa ka jingtlot ki bor pahara jong ka Umtyra Infiltration Check Point, kaba don ha shnong Umtyra, ka bym lah ban lap (detect) ïa kine ki dkhar Bangladesh kiba wan rung tuh shapoh ka district, namar kine kiba rung tuh na ki khlaw na Kuliang kim dei shuh ban ïaid lyngba ïa ka Infiltration kaba na Ratacherra te ki hap ban ïaid lyngba pat na ka Infiltration jong ka Umtyra Check Point, ka seng ka kyntu jur ïa ki check poit ba kin peitbha ïa kino kino ki briew kiba suba ba ki dei kiba wan na bar ri kum na Bangladesh kiba wan rung tuh sha ri India bad bust hapoh East Jaiñtia Hills District.
Shillong, ïaïong :Na ka liang u Joint Secretary, Lum Jingthang Komiti (Seng Khasi Kmie) Jaiaw, Laitdom (Mihngi), Shillong u Bah Mario Sunn da kane u pyntip ba la pynbeit ba kan don ka jingpynkhuid paidbah ïa ka Lum Jingthang ha Jaiaw, Shillong jong ka Seng Khasi Kmie ha ka 30 tarik mynta u bnai ka ban sdang naduh ka por 9 baje mynstep.
Na ka liang ka seng ka khmih lynti ïa baroh ba kin ïa poi sha kane ka sngi.
Nongpoh, Ïaiong 25: Ka Federation of Khasi Jaintia and Garo People (FKJGP) North Khasi Hills District mynta ka sngi kala ther tyngeh ïaka District Council bad khamtam ïa u EM Trade halor ka jingkharoi jong ki bar jylla kiba wan trei bylla khlem kot khlem sla bad kumjuh ruh ban seng kam sengjam khlem ki Trading License kiba la shu wan ban trei bad leh mon.
Ka daw bala pynlong ïaka FKJGP ban ther ïaka District Council bad kumjuh ruh u EM Trade ka dei hadien ba naka liang ka seng mynta ka sngi kala leit ban pynlong ka jingkhynra ïaki Trading License bad Labour License haki karkhana haka thaiñ Umiam, bad ha katei ka jingleit khynra naka liang ka seng kala lap ba jan baroh ki karkhana ha katei ka thaiñ kim lah ban pynbiang ïaki kot ki sla naduh ki trading license bad ki labour license ba dei ban ïoh naka District Council kaba la pynlong ïaka seng ban bitar bad khang tala syndon ba kim dei ban plie tad haduh ba kin da lah ban pynbiang ïaki kot ki sla.
Haba kren sha ki lad pathai khubor naka liang u Samla Shanlang Diengdoh General Secretary ka FKJGP North Khasi Hills District haka jingdonlang u Samla Gabriel Sun Education Secretary, Samla Lambha Kurbah Organizing Secretary bad ki dkhot, u la ong ba kum ka seng ka dap da ka jingsngewkhia ban ioh jingtip ba bun naki karkhana ha ka thaiñ Umiam ki dei kiba treikam khlem kot khlem sla kaba la pynlong ïaka seng ban jurip mynta ka sngi bad lap shisha ba kitei ki karkhana kim don kot don sla bad kim lah ruh ban pynbiang ïaki labour license naka bynta ki nongtrei ha kaba kum ka seng kala kynnoh ba ki bar jylla kila pynlong kum ka jaka rieh tngen da kaba wan trei bylla, khlem da don ki kot ki sla bad ka jingpynthikna naki bor shnong bad ki bor pulit, ha kaba kitei ki bar jylla kiba wan trei bylla ki ioh ban leh mon wat ban leh ki kam sniew.
U la ong ruh ba kala don ruh ka jingñiew beiñ da ki manager jong kitei ki karkhana haka liang ka iohkam iohkam ki khasi da kabab uh bun ki bar jylla bad la don katto katne ngut ruh ki longkmie bad ki samla khasi kiba trei ha kitei ki jaka kiba la shah ñion haka rukom treikam tang ba kin phet na katei ka jaka bad ioh ban thep da ki bar jylla haka jaka jong ki, bad kum ka seng kam lah ban pdiang bad kan dang buddien ïa katei ka kam.
Naka liang ka seng ka pynrem jur ïaka District Council bad kumjuh ruh u EM Trade kiba la shu shong tang ha shuki khlem da treikam satia ban pynlong ki jingkhynra lyngba ki pulit Enforcement, kumba kitei ki karkhana mynta kila shu treikam khlem kot khlem sla bad dawa ba ka District Council ka dei ban leit peit bad khmih hi sha katei ka jaka lym kumta naka liang ka seng kan shim pat da kiwei ki sienjam kiba tyngeh.
Shillong, ïaïong : Ka ophis jong ka Ieng Rasong Sports Social & Cultural Club (IRSSCC) ha u kyrwoh lyngba u Bah S.Lyngdoh publicity secretary da kane ka pyntip ba ka Seng kan pynlong ïa ka General Council Meeting bad ka jingpynkup burom ha ka 6 tarik u Jymmang 2023, hapoh Shillong Club Quarter, Shillong ha ka por 2 baje nohphai sngi.
Ha kane ka jingïalang yn iakren halor shibun ki kam kiba kyrkieh jong ka seng bad ruh ban pynkhreh ïa ka prokram kaba ïadei bad ka jingïalap pyrshah drok nalor kiwei pat.
Shillong, Ïaïong 25: U Kyrtong ka Hill State People Democratic Party (HSPDP) u Bah Sandondor Ryntathiang u la ong ba wat la ka National People Party (NPP) ka la jop bun tam ki MLA ha kane ka elekshon ba dang shu dep bad kaba la ïoh ban synshar 5 snem ïa ka jylla hynrei haba phai pat sha Sohïong, ka NPP ka dei ka party ka dang thymmai bha bad ki paidbah kim pat pdiang satia.
U la ong ruh ba u kyrtong ka NPP u Bah Samlin Malngaing u dei u bym don nongrim satia bad ïa kane lah ban sakhi da ka jingieh noh jong u ïa ka nongrim kaba la pynjop ïa u ha u 2018 ban leit pynïasnoh pat sha ka NPP.Haba kren sha ki lad pathai khubor ha ka sngi Ba-ar u Bah Sandondor u la ong ba kumba long ha Sohïong ka NPP ka ïoh tang ïa ki briew ka HSPDP bad wat kiba bun ki briew bad ki nongtrei ka HSPDP ki dang don bad ka party haduh kine ki sngi kiba mynta.
“Kumba long haduh mynta ki paidbah ka Sohïong kim pat pdiang satia ïa ka NPP bad lada peit ïa ki nongtrei bad nongkyrshan kiba ka ïoh ruh ki dei beit ki katto katne ngut ki nongkyrshan ka party jong ngi hynrei namar ka HSPDP ruh ka sei ïa nga kiba bun hi ki nongtrei ki dang don bad ngi," ong u Bah Sandondor.
U la ong ruh ba lada peit na ka elekshon kaba dang shu dep la sakhi ba ki paidbah ha Khasi Hills lait noh ha Ri-bhoi tang khyndiat ngut ki ki kyrtong jong ka NPP kiba poi sha ka thong.
“Ka jingjop ba khyndiat ngut ka NPP ha Khasi Hills hi pyni shai kdar ba u paidbah kine ki lum um pat pdiang ïa kane ka party bad kane ka long kumjuh ha Sohïong ruh.
" u la ong.
Haba kylli ïa ka jingdon lang ka HSPDP ha ka sorkar MDA ba la ïalam da ka NPP, “Kane kan ym ktah eiei bad baroh ngi tip ba kane ka pateng kaba ngi im ka dei ka juk jong ki sorkar synrop bad ym tang ha Meghalaya hynrei sha kiwei pat ki bynta ka ri ruh, bad ka jingïatreilang ka HSPDP bad ka NPP kam ktah satia namar ka jingleit ïasnoh ki MLA ruh ka dei ryngkat ki nongrim," u la jubab.
Haba kynthoh ïa ka rukom ïalap elekshon jong kiwei pat ki party ha Sohïong, u Bah Sandondor u la ong, “Lada phi peit ha kane ka jingïalap elekshon ha Sohïong ki nongïalam jong kiwei ki party ki pyndonkam da ki kyntien kiba pynhiar dor shibun ïa ka kam synshar khadar," ong u Bah Sandondor.
“Ha ka jingïalap elekshon kam don ka jingkren ïa ki mat kiba ktah ïa ka jylla lada phi peit ha kaba ïadei bad ka bym ïohkam ki samla, lada phi phai ha kaba ïadei bad ka Them Motor ne ka Roster ne ka kam pud kam sam ym don mano mano ba kren namar ha kiwei ki party ki mat ba ktah ïa ka jylla kim shimkhia namar ki shim ba ka elekshon ka dei tang ka tamasa pynbieit paidbah," u la bynrap.
Haba kylli ïa ka nongrim kaba ka HSPDP ka ïeng ha kaba ïadei bad ka Roster System bad ka Reservation u Bah Sandondor u la ong, “Dei ba ngi la ïohi ïa ka jingnoh shiliang jong ka Reservation ba ngi sa pynrung ha ka kular elekshon bad kum ka party lei ngi ngeit ba namar ngi don la ka jong ka jinglong kyrpang bad ki Garo na kata ka daw ban pynïoh ïa ka bhah ba 100 Percent ha ka bhah kam ba ngi sa dawa ïa ka jylla la ka jong.
"Haba kylli pat la ka don ne em ka jingtreikam ka bor pisa ha kane ka elekshon, “Ka pisa man ki constituency kan don beit bad ka jingtheh na ki party heh spah ruh kan jur bha hynrei kam mut ba tang ba ki kyrtong heh spah ki la theh pisa kin jop beit namar ha kane ka elekshon kaba dang shu dep ngi ïohi ba ka don ka jingtheh pisa kaba jur ha kiba bun ki constituency hynrei ki jop pat ki kyrtong bym theh pisa bad nga don ka jingsngew skhem ba kumba ha Mawlai u MLA ba jop u lah ban pynjop ïa ki bor pisa kane kan jia ruh ha Sohïong bad kan pynshaïong ruh ïa kiba bun," la jubab u Bah Sandondor.
Shillong, ïaïong :Ki shipai Border Security Force (BSF) Meghalaya ha ka 24 tarik mynta u bnai ki la ïoh ban kem ia arngut ki longkmie nong India bad ïoh ban kurup ïa ka pisa Bangladesh kaba 90,000 Taka katba ki dang wan rung beaiñ sha ki bynta khappud ka India napoh Bangladesh.
ïa kine ki arngut ki longkmie la tip kyrteng kum ka PrimalaHajong bad ka RimiBhadra kiba dei ki nongshong shnong jong ka shnong Betgora PS- Dangar, East Khasi Hills.
Ha ka jingtohkit, baroh kine ki arngut ki la phla ba ki la rung shapoh Bangladesh lyngba ki jaka khappud ba khlem ker sainar bad ïoh pdiang ïa kane ka pisa Bangla na uwei u nongkhaïi beaiñ ka Bangladesh uba la tip kyrteng kum u Hamid.
ïa kane ka pisa Bangla kumjuh ïa kine ki longkmie la aiti noh sha ki bor pulit ha Dangar,East Khasi Hills na ka bynta ban bteng shuh shuh ïa ka jingtohkit bad ban shim ïa ki sienjam ba donkam.
Mawkyrwat, Nohprah, 21: U bah Renikton Lyngdoh Tongkhar, Nongmihkhmat jong ka Mawkyrwat Constituency bad u Myntri ka tnad umbam umdih jong ka Sorkar Meghalaya ha ka 20 tarik u Nohprah, 2022 u la ïoh ban plie paidbah ïa ka ïing Dorbar Hall jong ka Shnong Lawblei, South West Khasi Hills District.
Ïa kane ka Dorbar Hall la pyntrei lyngba ka jingïatreilang da ki ar tylli ki skhim kata na ka MGNREGA kaba kot T.20 lak tyngka bad kumjuh ruh na ka MLA Scheme kaba na ka Special Rural Works Programme (SRWP) ha ka jingmang pisa kaba T.2.5 lak tyngka.
U bah Renikton haba kren ha ka jingïalang u la ai ka jingïaroh na ka bynta ki paidbah jong ka shnong Lawblei kiba la trei shitom bad pyndonkam hok ïa ka bynta ba ki ki la ïoh na ka skhim 100 sngi bad kumjuh ruh na ka MLA Scheme namar watla ki long ki jingïoh kiba tang khyndiat hynrei ka jingtrei hok kane ka jingtei ka sa long kumne kumba ka long.
“Ka jingdon jong ka Dorbar Hall kan sa long ka jingkyrkhu kaba khraw ïa ki paidbah ha kaba kin ïoh ban pyndonkam ïa kane ha kiba bun ki kam la ka long ban pynlong ki jingïalang bad kiwei de ki bynta", ong u bah Renik.
Ha kajuh ka por u la kyntu ruh ïa ki paidbah ba ki dei ban sumar bha ïa ka khnang ba kan lait na ki jingshah pynjot bad kum ki paidbah ki dei ban kheiñ ïa ka kum la ka jong ka ïing.
Ha kane ka sngi la ïoh ruh ka jingkren lyngkot na ka kong Violet Rose Talang, JRDO ha kaba ka la ai ka jingkhublei na ka bynta ki paidbah nongshong shnong kiba la ïa trei shitom ban pynurlong ïa kane ka sngi kaba jop bad kyntu ruh ïa ki paidbah ba ki dei ban donkam ïa kane ka jingtei ha ka rukom kaba dei.
Ïa ka jingïalang la pynïaid da u Myntri Shnong Lawblei, u bah Swington Lyngdoh, ka jingrwai pdiang na ki dkhot ka VO bad ka jingkren khublei na u Secretary ka VEC Shnong Lawblei, u bah Shestarly Nongsiej.
Shillong, Ïaiong 25: U Chief Executive Officer jong ka kompnei ba pynïaid ïa ki lieng suiñ Indigo u Pieter Elbers la ong ba ka jingshah jied ka Shillong kum kawei na ki nongbah ba ka kompeni kan ïarap ban pynphriang paidbah sha satlak pyrthei kum kawei na ki nongbah ba intynnad khnang ba ki briew a satlak ka pyrthei kin tip shapahnga kane ka nomngbah bad ban pynskuiñ ïa ka jingmut jong ki ban wan jngoh ïa ka Shillong bad ka jylla hi baroh kawei.
Haba kren sha ki lad pathai khubor hadien ba ka kynhun jong ka Indigo ka la pyndep ïa ka jingïaid kajat ban leit jngoh ïa ka jyntei mynbarim ne Heritage Site lyngba ka prokram kaba ki la tip kum ka My City My Heritage, u la ong ba ka Indio ka la shim ïa ka sienjam ban pynbna pyrthei da kaba kin buh ha khmat duh jong ka jynsop ka makasain ba ki buh ha ka liengsuiñ kaba yn thoh Welcome to Shillong na bynta shi bnai kynthih.
“Da kane ka jingbuh jong ngi ha ka jynsop ka makasin man ka sngi ki nongleit nongwan ba 2.8 lak kiba pyndonkam ïa ka liengsuiñ jong ngi kin ïohi ïa ka Shillong bad da kane nga ngeit skhem ba kan pynlong ïa ki ban kwah tip shuh shuh sha phang ka Shillong bad ba kin wan jngoh hi dalade.
" ong u Elbers.
Ha kane ka jingïaid kjat ban jngoh ïa ki jyntei ki men barim kiba don ha ki bynta ka nongbah ki kynthup ïa ka All Saint Cathedral, ka Cathedral of Mary Help of Christan, ïa ka Khyndai Lad, hynrei na ka daw ka jingpynthut noh u slap kim shym la lah ban pyndep lut ïa ka jingleit jngoh ïa kiwei pat ki jaka kum shi bynta ban pynbna pyrthei ïa ka jingitynnad kine ki jaka kiba don ha Shillong.
Nongstoiñ, Nohprah, 21: Ka KSU West Khasi Hills District Unit ha ka 20 tarik jong u Nohprah 2022, ka la ïoh ban ïaleh kmen Christmas bad ki 8 ngut ki khynnah skul kiba shem jynjar shem lanot ïa kaba ka Seng ka la kyrshan skul na ka bynta kong ki.
Ïa kane ka jingïalang la pynlong ha ka K.K.Vani Hall Nongstoiñ, West Khasi Hills District.
Ïa ka jingïalang la ïoh ban pynïaid da u Samla Willbest Wanniang Edu-cation Secretary KSU West Khasi Hills District Unit.
La don ryngkat ha katei ka jingïalang da ki Nongïalam jong ka KSU West Khasi Hills District Unit, hapoh ka jingïalang jong u samla John Fisher Nongsiang President KSU West Khasi Hills District Unit, samla Franklinroy Syiemiong General Secretary KSU West Khasi Hills District Unit, ki nongbud nongsynran ïa ki heprit kiba ka Seng ka la kyrshan skul.
La ïadon ryngkat ruh ki Nongïalam jong ka KSU CEC naduh u Samla Raymond Kharjana Education Secretary KSU CEC kum u Kongsan ha katei ka lympung jingïalang.
Na ka liang jong u Kongsan jong ka jingïalang, u la ai ka jingkitbok kit rwiang ïa ka seng KSU West Khasi Hills District Unit, ba kan nang ïai kner ïa ki jingïarap na ka bynta u duk u rangli bad kiba shem jynjar shem lanot.
U la kitbok kyrpang ruh ïa ki hep samla kiba ka Seng ka la ai jingkyrshan bad kyntu ba ki dei ban trei shitom ha ki jingpule jong ki.
U la ong ba kum ka Seng kam kwah eiei ïa ki jingleh kylliang na ki, hynrei ka Seng ka kwah ba kin siew kylliang da ki kam kaba ki leh na ka bynta ka Ri bad ka Jaitbynriew.
Nongstoiñ, Nohprah, 21: Ki saw seng ba kynthup ïa ka seng WKSU, UHM, MYF bad WYF, ha ka sngi hat majai ki la leit ban ïakynduh bad ai jingthoh hakhmat u Chief Engineer ka tnad PWD, ban ujor halor ki kam beaiñ jong ka rukom siang rong ha ka surok shnong Mawduh ter ter ban leit sha Dewlynnong Nongkhnum.
“Na ka liang u CE PWD ba dei peit ïa ka surok PMGSY, ka surok kaba la sdang pyntrei na ka shnong Nongjyllieh shaduh Weinia Sangriang, u la ong ba un sa shimkhia ban phah jurip ïa ka jingpyntrei torti da u contractor ïa katei ka surok ba leit sha ki jaka jngoh kai pyrthei sha Dewlynnong Nongkhnum", ong u Bah D.Sun President ka WKSU haba pyntip sha u nongthoh khubor hadien ka jingleit ïakynduh ïa u Chief Engineer.
U la ong ruh, “U Chief Engineer u la kren shai ba ka jingpyntrei ïa ki surok PMGSY, ka dei ban long kaba pyrkhing bha bad dei ban pyntrei katkum ki kyndon ban pyntrei ïa ki surok ha kino kino ki jaka.
U la ong un sa shimkhia ïa ka jingdawa jong ki saw seng na ka bynta ka jingbit jingbiang ki paidbah jong katei ka dong bad ka thaiñ".
“Ha kaba ïadei bad ka jingthmu ai wai sha ki riew shimet ïa ka IB PWD barim jong ka Nongstoiñ EE PWD Division, na ka liang u CE PWD ® u la kren shai ba kam don ei ei kum kata ka jingthmu na ka liang ka ophis jong u.
Namar, kam don kano ka jingpynshisha lyngba kino kino jingthoh kiba wan na kano kano ka liang.
Hynrei, na ka liang jong ngi ki saw seng, ngin nang ïai khmih bniah halor kine ki mat pynroi na ka bynta ka myntoi lang kiba bun", u la pynkut.
Nongstoiñ, Nohprah, 21: U Deputy Commissioner ka West Khasi Hills Bah Garod LSN Dykes, u la pynjari da ka kyndon 144 CrPC ha baroh kawei ka District, ba la khang pyrshah ïa ka jingtreikam beaiñ jong ki karkhana coke ki bym pat ïoh jingbit.
Ka Ïingkashari Meghalaya High Court dang shen ka la hukum ïa u Chief Secretary ban khang khyrdep ïa ki karkhana coke kiba treikam beaiñ ha West Khasi Hills.
Katkum ka hukum ka Ïingkashari la pyntip ba ki don haduh 16 tylli ki karkhana coke kiba treikam beaiñ hapoh West Khasi Hills District.
Ka Kashari ka la bthah ban khang khyrdep mardor ïa kine ki karkhana naduh ba mih ka hukum, kaba mih ha ka 16 tarik u Nohprah.
Halor kane ka hukum, u Deputy Commissioner ka District, u la pynjari ïa ka kyndon ba la khang pyrshah ïa ka jingtreikam jong kine ki karkhana kiba beaiñ.
U la ong ba kane ka hukum kan treikam mardor haduh ban da pynbna da kumwei pat.
Mairang, Nohprah, 21: U Lamphang ka Ïingdorbar Thaw Aiñ ka jylla, u Bah Metbah Lyngdoh, u ba long ruh u MLA ka thaiñ hynne ka sngi u la leit ban plie ïa ka ‘Pig Multiplier Farm,’ kaba long ka jaka ri sniang jong ka tnat ri jingri ka sorkar jylla ha ka shnong Mawsawa, Eastern West Khasi Hills District.
Ha kane ka sngi la sakhi ïa ka jingïadon ryngkat lang u Syiem ka Hima Nongkhlaw, u Pa’iem P.M Syiemlieh, u Deputy Commissioner ka Eastern West Khasi Hills District u Bah W.Nongsiej, u Additional Superintendent of Police ka District, u Bah H.Kharkongor, I Director ka tnat Animal Husbandry & Veterinary, I Dr (Mrs.) A.Laloo, ki nongtrei jong ki tnat sorkar bapher bapher, ki nongïalam shnong bad ki nongshong shnong ka thaiñ.
Ha ka jingkren ka jong u kum u kongsan, u Lamphang ka Ïingdorbar Thaw Aiñ ka jylla, u Bah Metbah Lyngdoh u la pynpaw ïa ka jingsngewkmen kaba khraw ban ïoh plie ïa kane ka jaka ri sniang (Multiplier Pig Farm), ka projek kaba la urlong lyngba ka jingïatreilang jong baroh kiba ïadei kam kum ka tnat Animal Husbandry & Veterinary, ka tnat PWD bad kiwei kiwei, u Sordar ka shnong Mawsawa, ki trai jaka bad ki nongshong shnong ka Mawsawa.
U la ong ba kane ka jaka ri sniang ka dei kawei na ki jingpyrshang jong ka sorkar, ban kyntiew shuh shuh ïa ka roi ka par jong ki paidbah, kiba shong ha ki thaiñ nongkyndong lyngba ka kam ri jingri.
U Bah Metbah u la kren ruh halor kiwei pat ki shlem treikam jong ka tnat Animal Husbandry & Veterinary hapoh Eastern West Khasi Hills District, kiba kynthup ïa ka Vocational Training Centre kaba don ha Mawnai bad na kaba ki nongshong shnong ka jylla ki la ïoh jingmyntoi shikatdei eh lyngba ki jinghikai ba ju pynlong hangtei halor ka kam ri sniang, ri syiar bad kumta ter ter.
Ha kane ka sngi, u kongsan u la ïoh ruh ban sam ïa ki khun sniang bad ki khun syiar hapoh ka skhim Rural Backyard Piggery & Poultry Scheme sha ki nongïoh bynta kiba la ïa wan sha kane ka prokram.
Kiwei kiwei pat kiba la kren ha kane ka sngi ki kynthup ïa u Syiem ka Hima Nongkhlaw, u Pa’iem P.M Syiemlieh, u Deputy Commissioner ka Eastern West Khasi Hills District u Bah W.Nongsiej, I Director ka tnat Animal Husbandry & Veterinary, I Dr (Mrs.) A.Laloo, u Sub- Divisional Veterinary Officer, Mairang, u Dr.D.Lywait bad u Sordar ka shnong Mawsawa Bah Loving Star Mawlong.
Mawkyrwat, Nohprah, 21: Ka kynhun nongñiah ar shaka jong ka jylla Meghalaya ba la tip kum ka ‘The Ultimate legend Bikers Association’ (TULBA) ha ka 20 tarik u Nohprah, 2020 ki la ïoh ban aiti noh ïa ka ïing ba la pynshna hi da ka seng sha ka kong Tiewlindaris Thongni kaba dei ka long iing ba duk ha shnong Mawthawiang Nongtraw South west Khasi Hills DistrictNa ka liang ka TULBA ha shwa ba kin aiti ïa kane ka ïing sha ka kong Tiewlindaris Thongni bad 4 ngut ki khun ki la ïoh ban pyn long ka jingïalang ba lyngkot ban pynshai ïa ki mat trei kam jong ka seng bad ruh ka jingduwai kyrkhu pynkyntang da u Pastor S.N.Wahlang bad ha dien ka ta ki la ïoh ruh ban ot ïa u ribon bad ruh ka jingot ïa u cake kum ka dak ka jinglehkmen khrismas bad kane ka iing khunswet ha ryngkat lang bad ki dkhot jong ka TULBA bad ki paidbah kiba la wan sakhi lang ha kane ka sngi.
U bah Odicios Shullai, Vice President, TULBA Central Body haba kren ha ka jingïalang u la pynshai khyndiat ha kaba ïa dei ka jingïaid lynti bad ka jingthmu ba kongsan tam jong kane ka kynhun nongñiah ar shaka ba naduh ba sdang ban seng ïa kane ka dei na ka bynta ban ïa noh synñiang ïa u duk u kup shilliang bad kiba shem jingeh bad ki jingkyrduh.
Ula ong ruh ba ym tang katta, kane ka seng ka ai ruh ka jinghikai ne ban rat dyngkhong ïa ki jingsniew kum ïa kiba la kyrni ha ka bam ka dih bad ruh ban hikai ïa ka akor bad ka burom.
“Wat sngew ba phi long kiba duk tam hynrei shibun kiba kham jynjar palat ban ïa phi U Blei U ïohi bad Un phah ïa kiba leh i-synei ïa phi", ong u bah Odicios Shullai.
Namarkata, u la ai ka kyntien kyrkhu kyrdoh ïa ka trai ïing ka kong Tiewlindaris Thongni bad ïa ki saw ngut ki khun ba kin shimti ïa kane ka ïing ba ki la pynshna na ka bynta jongki ban kin ïa imsuk imsaiñ bad kin ïa koid ïa khiah da kaba kynmaw ruh ïa u Blei Nongbuh Nongthaw.
Ha kane ka sngi la ïoh ruh ka jingkren na u bah Kyrshanlang Nongbri, President TULBA Sohryngkham, u bah Karnatik Lyngdoh Tongkhar, President TULBA Mawkyrwat Unit bad ka jingkren sngewnguh na u Secretary shnong Mawthawïang-Nongtraw bad ka jingkren sngewnguh na ka trai ïing ka kong Tiewlindaris Thongni.
La pynshit pynshngaiñ shuh shuh ïa kane ka sngi da ka jingïadonlang ki nongïalam ba hakhmat jong ka kynhun nongñiah ar shaka ka TULBA Central Body bad ki dkhot jong ki Unit bapher bapher na kylleng ki distrik hapoh ka jylla Meghalaya ki ‘riew rangbah, kiba ha ïing ha sem jong kane ka longïing bad ki paidbah jong kane ka shnong Mawthawïang-Nongtraw.
Ïa ka jingïalang la pynïaid da u bah Rishan Nongrum, General Secretary TULBA Central Body.
Jowai, Nohprah 21: U Lahkmen Rymbui myntri ka tnat ki kam pohïng, ka jingnang jingstad ba ki kam border ka sorkar Meghalaya, ha ka jingkren jong u kum u kongsan haka jingïalang ban ai syrnot ïa kiba la pyndep ïaka training, ula kyntu ïaki samla “ba kin kmen ym tang ba kila ïohkam hynrei ba kin long ruh ki nong pynïohkam ïa kiwei".
Nalor kata u ma Rymbui ula kyntu ruh ïa ki samla ba ki shimkhia ïa ka kam bad ban long kiba ñiewkor bad siewspah ïa ka por.
U Dr H.H.Mohrmen haba kren lamphang ula pynpaw ka jingsngew nguh ïa ka tnat Border Area Development ba lyngba u ma Rymbui uba long myntri ba dei khmih ïa kane ka tnat kila lah ban plie lad ïa ki samla jong kane ka thaiñ ba kin lah ban ïeng hala ki jong ki kjat bad seng kam lajong.
Ha kane ka sngi nalor kaba sam ïa ki sertiphiket sha kiba la pyndep ïaka training, la sam ruh ïa ki tiar (startup kits) ba ki nongshah training kin pyndonkam ha kaban sdang ïa ka kam jong ki.
Kine ki samla ki dei kiba la pyndep ïa ka jingai jinghikai ha ka kam shet jingbam street food bad kumjuh ruh ha kaba shna jingbam na ki soh ki pai (food processing) ïa kaba la pynlong da ka Society for Urban abd Rural Empowerment (SURE), Jowai.
Ka SURE kala pynlong ïa ka training ha ki saw tylli ki shnong kiba hap hapoh border kata Nongtalang, Amlarem, Darang bad Nongbareh.
Haduh 147 ngut ki samla na ki than border bad ka Bangladesh kiba don hapoh ka Amlarem Sub-Division kila ïoh jingmyntoi na kane ka training kaba la pynlong lyngba ka jingbei pisa na ka tnat Border Area Development jong ka Ophis u Deputy Commissioner West Jaiñtia Hills District, Jowai.
Ka jingïalang ban ai setiphiket bad ki startup kits ïa kine ki samla kala long haka hall jong ka Syiem Jingsuk School, Amlarem ha kaba hala ïadonlang ruh ka Y.R.Mawlong kaba long ka SDO (Civil) jong ka Amlarem Sub Division, u ma Lambor Suchen District Skill Devlopment Officer, u Rev.Fr.G.Shangpliang uba long u phadar ba dei peit ïa kane ka skul.
Jowai, Nohprah 21: U myntri ka kam pohïing jong ka sorkar jylla u ma Lahkmen Rymbui hynnin ka sngi ula buh mawnongrim ban siang rong ïa ka surok Amlarem-Pdengshakap shaduh Muktapur bad plie paidbha ïa u mawnongrim jong ka surok ba la dep shna na Pdengshakap-Trangblang bad ka surok (Internal Road) ha Pdengshakap.
Hashwa ba plie ïa kine ki ar tylli ki mawnongrim la pynlong ïa ka jingïalang ha madan ka Pdengshakap Amlarem Sub-Division ka West Jaiñtia Hills District, ba la pynïaid da u ma S.Pakynteiñ Secretary Dorbar Shnong Pdengshakap ha ryngkat ka jingwan sakhi lang jong ki paidbah ka shnong.
Na ka liang u bah B.W Phira SE Pwd roads Jowai Circle Jowai ula pynsngew ba ïa kine ki ar tylli ki project shna surok ki kynthup Amlarem-Pdengshakap-Muktapur ha ka jingjrong kaba 14.60 km kaba kot 22 klur tam la bei pisa da ka Central Road Infrastructure Fund bad kane ka pisa ka dei kaba la lum khajna na ki paidbah na manba thep ïa ka petrol, Diesel ha kylla ka Ri India.
Katba ïa u mawnongrim shna surok na Pdengshakap-Trangblang ha ka jingjrong kaba 4.60 km ha ka jinglut kaba 4 klur bad ka surok Pdengshakap (internal road) kaba jrong kumba 2.90 haka jinglut kaba 2 klur, kine baroh ar ki wan na ka Rural Infrastructure Development Fund (RIDF) XXVII (27) lyngba ka NABARD kaba dei peit ïa ka jingïarap pisa ban pynkiew jong ka rep ka riang.
Na ka liang u kongsan ma Lahkmen Rymbui haba ai jingkren ula pynsngew ba ka jingplie ïa kine ki mawnongrim ban shan surok bad kiba la dep shna kan long ka jingkyrkhu ïa ki paidbah jong kane ka thaiñ bad khamtam ïa u surok shaduh Muktapur bala dep sanction naduh ka 30 March 2022 ka ban shna da ka PH Construction ha kaba ka kam kan sa sdang noh shen.
Lyngba kane ka surok kan ïarap ban pynpoi ïa ki mar rep bad kan pynkiew ruh ïa ki kam jngohkai pyrthei ha kitei ki jaka khappud.
Ula ong ruh hadien ba la ïoh ïa ka Amlarem Civil Sub Division dang mynta hi ba ka sorkar kala ïoh ban pynkiew ïa ka Jaraiñ PHC sha ka Sub Divisional Hospital kaba don haduh 50 jingthiah, ïa ka Dispensary ha Padu yn pynkiew noh sha ka Urban Health Center.
Ula pynsngew ïa kawei ka skul kaba don ha Umladkhur la dep sanction haduh 45,79,99.000/- ïa kaba yn hap ban pyndep hapoh 30 bnai.
Shuh shuh ula pynsngew ïa kiwei de ki kam pynroi kiba la wnarah hapoh ka Constituency naduh ki surok, ki umbam umdoh, ki skul bad kiwei de.
Kiwei de kiba ïa donlang ha kane ka sngi ki kynthup ïa u Dolloi ka Elaka Satpator D.Lakasiang, u Rangbah shnong Trangblang ma R.Pohdweng, ka SDO Amlarem Sub Division kong Y.R.Mawlong, MCS, nalor kiwei kiwei de, la pynshong shit shuh shuh ïa kane ka sngi da ki jingrwai bad jingshad na ki khynnah skul ka Pdengshakap Secondary School, U P School, katba ïa ki kyntien ai khublei la ïoh na u Er.
R.D Pakynteiñ EE PWD Road South Jowai Division Jowai.
Jowai, Nohprah 21 : U Deputy Commissioner ka West Jaiñtia Hills District, Jowai mynta ka sngi ula pynmih ïa ka hukum ba baroh ki nongshong die rud surok kiba don ha ki bynta jong ka Iawmusiang bad kiwei de ki bynta jong ka nongbah Jowai ki dei ban kynriah noh na ki lynti ïaid kjat mar mar.
Ïa kane ka hukum la hap ban pynmih biang na ka ophis u Deputy Commissioner, namar ba katba nang mih ki sngi ki por ka jingshim jaka jong ki nongdie rud surok ïa ki lynti ïaid kjat kala nangjur nangjur bad kala wanrah jingeh haduh katta katta ïa ka ïaid ka ieng jong ki paidbah nongleit nongwan.
Kane ka jingshahknieh ki lynti ïaid kjat ha ki nongshong die madan kala pynlong ïa ki nongleit nongwan ban ïaid lynti lyngba ki surok bah bad kane bun sien ka wanrah ïa ka jingjia ba sngewsih ïa ki nongleit nongwan.
Kino kino kiba ïaleh pyrshah ïa kane ka hukum naduh bala pynmih ïa ka kin shah pynshitom katkum ki kyndon ka aiñ.
Jowai: U District Magistrate ka West Jaiñtia Hills ula pynmih ïa ka hukum hapoh ka kyndon 144 Cr.
PC ha kaba ïadei bad ka jingthang ne pynbthei ïa ki bom pataka ha ki sngi rakhe ïa ka jinglehkmen Christmas bad snem thymmai ha West Jaiñtia Hills.
Katkum kane ka hukum ba la pynmih mynta ka sngi yn shah ban pyndonkam ïa ki bom pataka tang naduh ka por 11:55 PM haduh ka por 12:30 AM ha kitei ki ar sngi ba la kdew haneng.
La khang ruh ban pynbthei bom pataka hapoh ka jingjngai kaba 100 metar na ki Hospital, ki Nursing Homes, ki Primary bad District Health Care Centres, ki jaka pule, ki ïingbishar, ki jaka mane blei ne ha kino kino ki jaka kiba la pyntip ba ki dei ki Silent Zone.
U DM ula pyntip ruh ba tang kito ki dukan kiba la ïoh license na ka ophis u Deputy Commissioner ka District ki lah ban die ïa ki bom pataka bad kiwei de ki jingpynbthei, tangba ki dei ruh ban bud ïa ki kyndon jong ka Central Pollution Control Board.
Khliehriat, Nohprah 21 : Ka Khasi Students Union East Jaiñtia Hills District kaba hapoh ka jinglam khmat u President, u bah Streamly Suchen, ka la noh syniang sha ka 7Thyndai Child Care Institute Cum Counselling Centre kaba don ha Tuberkmai Shnong da kaba pynshna ei ïa ka kynroh dewbilat sawdong kane ka Institute ba shong ki khynnah, ïa kane ka kynroh la dep ban shna bad u President rangbah ka seng u bah Lambokstarwell Marngar u la wan ban plie ïa u maw nongrim jongkane ka kynroh ha ka jingïa don ryngkat lang ki dkhot ha kaba ka la don ruh ka jingïalang ba lyngkot ha katei ka Centre.
Haba kren ha ka jingïalang, u bah Lambokstarwell Marngar, u la ai ka jingiaroh ïa ki longkmie kiba ai ka jingshakri jong ki sha ki khynnah ha katei ka 7Thyndai Child Care Institute kaba don ha shnong Tuberkmai Shnong kiba ïaid lyngba bun ki jingeh ha ka jingïaid lynti jong ki ban ai ka jingshakri ïa ki para doh para snam kiba la duh noh ïa ki kmie ki kpa bad ha kajuh ka por, u la ong ruh ba ka jinglong khun swet ka don ar bynta, kawei ka dei ka jingduh noh ïa ki kmie ki kpa bad kawei pat ka jait jinglong khunswet ka dei namar ka jinglong lyngkar ki kmie ki kpa bad u la bynrap ruh ba “Ka jingsynjor ka Jaitbynriew ka sdang na la ïing" ha kajuh ka por u la pynpaw ka jingsngew kmen ïa ka jing don ki longkmie jong ka Seiñ Raij Tuber ki ba kdup ban btin lynti ïa ki hep barit kiba shong ba sah ha katei ka Child Care Centre bad kiba pynshngaiñ ruh ïa ki bad weng noh ïa ka jingsngew tmang, ka jingsngew diaw mynsiem jong ki khynnah, kiba ïarap ban weng noh ruh ïa ka jingartatien na ki khynnah bad pyni ïa ki ïa ki lynti jong ka jingkyrmen ïa ka lawei jong ki.
Ka Secretary jong ka Seiñ Raij Tuber Women’s Wing, ka kong F.Ryngkhlem, ka la pynsngew ïa ka history jong ka 7Thyndai Child Care Institute Cum Counselling Centre kaba la seng naduh u snem 2017 ha kaba ha kane ka jaka la ri bad sumar ïa ki khynnah kiba la duh noh ïa ki kmie ki kpa, ka ïathuh ruh ba ki la ju pynlong da ki prokram bapher bapher ban pynmih pisa, ki ju pynlong da ka fete, ki Theatre, Miss Tuber bad ynda la mih ka pisa kin sa sdang ban seng ïa kane ka shlem ri khynnah ha shnong Tuberknai Shnong bad ha ka jingïaid lynti jong ki ruh la ong ba ki la ïakynduh shibun ki jingeh hynrei khlem kyrtiang dien ki la ïaid shaphrang haduh ban da lah ban saiñdur ïa kane ka shlem bad ka la long ka jingkyrkhu kaba khraw ïa ka imlang ka sahlang.
U President ka KSU East Jaintia Hills District, u bah Streamly N Suchen u la ong ba ka long kaba donkam ban ïarap ïa ki paradoh parasnam khamtam eh ïa ki khun kiba la shah ieh khunswet.
Kiba la ai jingkren ki kynthup ruh u President jong ka Seiñ Raij Tuber, u bah H.Phawa, uba la pynpaw ka jingsngew nguh bad ai khublei ïa ka KSU East Jaiñtia Hills District kaba la don lem ïa ka jingkitkhlieh ïa ka imlang ka sahlang bad kumjuh ruh kaba don ka jingkit khlieh ïa ka shongsuk shongsaiñ hapoh ka bri u Hynñiewtrep, u la ong ba lada ka KSU kam don ngim lah ban im namar ba ka dei ka seng kaba kloi ban mih sha khmat ban ïada ïa ki paidbah ka bri u Hynñiewtrep hynñiewskum.
Khliehriat, Nohprah 21: Ki ar tylli ki sengbhalang ba kynthup ka East Jaiñtia National Council bad ka Hynñiewtrep Youth Council East Jaiñtia Hills, ki la pynpaw ka jingsngew khia halor ka jingpyllait ïa ka SOP ha kaba ïadei bad ka Mining Policy kaba la pynbna da ka sorkar jylla bad da ka jingsngew khia kitei ki ar seng ki la pynpaw ruh ka jingbym hun ïa ka SOP kaba ïadei bad ka kam tih dewïong hapoh ka jylla.
La ong ruh ba ka liang ka Save Hynñiewtrep Mission kan pynlong ïa ka jingïaid paidbah (rally) ha ka 30 tarik mynta u bnai ka ban sdang naduh shnong dkhiah shaduh u mot sah nam u woh Kiang Nangbah uba don ha syndah ka office u Deputy commissioner ha Khliehriat kaba dei ruh ka sngi ïap u Kiang Nangbah.
Ha kaba ïadei bad ka kam tih dewïong, u president rangbah ka East Jaiñtia National Council, u bah Sambormi Lyngdoh u pynrem jur ïakane ka sorkar MDA ba la lamkhmat da ka party NPP, kaba la pynmih ïa ka hukum kaba ong ba lada uno yno uba kwah ban applai prospecting licence u dei ban don beit ka jaka kaba ym duna ïa ka 100 hectares, ïa kane ka jingbthah jong ka sorkar ka seng kam lah ban pdiang da lei lei ruh namar kane ka dei tang ka buit ki high level bad kane ka dei ruh ka buit ban ailad ne plie lad ruh ïa ki benami.
“Haka juh ka por ruh ka seng ka pynrem jur ïa ka jingkren u Conrad sangma ha Jowai, uba la ong ba ïa mynta ym pat la shim rai na ka bynta ki rit ki ria kiba kwah ban khaïi dewïong.
Ka seng kala ioh ruh ban sam ïa ki kot lyngkdop sha ki paidbah halor ki kyndon jong ka mining policy (kaba ïadei bad ka kam tih dewïong)" ong u bah Sambormi.
U Bah Sambormi bad u la ïathuh ruh ba “Na ka liang ka Save Hynñiewtrep Mission ngi la dep phah ïa ka memorandum sha u myntri rangbah ka jylla, u Conrad Sangma bad la pynpaw ïa ka jingpyrshah ïa ki kyndon kiba don ha ka SOP na ka bynta ban ïoh ïa ka prospecting license na ka bynta ban tih ïa u dewïong, kaba nyngkong kaba ngi pyrshah ka dei ka ka 100 hecter, kane ka long kaei kaei kaba buh jingeh ïa ki paidbah khamtam ha ka thaiñ jong ngi bad kito kiba trei dewïong namar dang duna ki paidbah kiba don ïa ka jaka kaba da ki spah hecter, kaba ar pat ngi pyrshah ïa ki kyndon kiba la ong ba kino kino ki company ne kino kino kiba na bar kiba kwah ban aplai ïa ki prospecting licence kiba dei ki bar jylla ki lah ban ïa soi ïa ka jingmynjur na ka bynta ban ïoh ïa katei ka prospecting licence bad kane ka kyndon kan sa ktah ïa ki riti ki dustur jong ka ri bad ka jaitbynriew jong ngi namar haduh haduh mynta hi ngi ha Meghalaya ngi dang pyrshah bha ïa ka Benami Act te lada ngi peit ïa kane ka SOP ka paw shai ba kan don beit ka Benami ha ka kam khaïi dewïong"U tei u nongïalam ka EJNC, u la kynthoh jur ruh ba kane ka SOP ka paw shai ruh ba ka sorkar ka la shna na ka bynta ban wanrah ïa ka Benami bad na ka bynta ki High Level.
U pynbna ruh ba ha shwa ban pynlong ïa ka jingialang ha ka 30 tarik mynta u bnai nohprah kan sa don shwa ka jingbuh syntiew ha u mot Kiang Nangbah kum ka dak ka jingkynmaw burom ïa u khla wait ka ri bad ha ka jingïalang yn ïakren halor ka phang kaba ïadei bad ka kam tih dewiong bad ki khyndai tylli ki mat jingdawa ba la dawa da ka Save Hynniewtrep Mission.
Nongpoh, Nohprah 21: Ka Joint Action Committee Against Shifting of BDO Office Umsning ryngkat ki seng bhalang mynta ka sngi ki la dang pyrsawa jur ïa ka jingpyrshah kaba jur halor ka jingthmu ban pynkynriah noh ïa ka C&RD Block Office Umsning sha Lum-umpih bad na ka liang ka JAC ka la dang ioh bor ruh hadien ba la kyrshan lang da ki 3 tylli ki seng bhalang ba kynthup ïa ka HNYF, HITO bad ka CoRP na Ri Bhoi District.
Ka JAC against shifting of C&RD Block Office na Umsning sha Lum-umpih ka la pynpaw ruh ka jingpyrshah ka dei hadien ba la suit la shor mynta ka sngi ïa kane ka JAC ba la kyrshan da ki 30 tylli ki Dorbar shnong ba hap ha ka Umsning C&RD Block ha Ri Bhoi District.
Ïa kane ka JAC la lamkhmat da u Bah R.Kharkrang kum u Chairman bad u Bah Dondor Marbaniang kum u Secretary.
Na ka liang ka JAC bad kitei ki 3 tylli ki seng bhalang halor ka jingpyrshah ban pynkynriah ïa kane ka ophis C&RD Block na Lumnongrim Dewlieh sha Lumumpih, ki la leit ban aiti ruh da ka dorkhas sha ka ophis u BDO ban dawa ba dei ba sangeh mardor halor kane ka jingthmu ban pynkynriah ïa katei ka ophis u BDO sha Lum-umpih.
Shuh shuh ki la rai ruh ban leit ai da ka shithi ujor sha ka myntri ba dei peit ïa ka tnad C&RD Block, Chief Secretary bad ruh sha u MLA ka Umsning Constituency.
Haba kren sha ki lad pathai khubor, ki nongïalam ka JAC bad ruh ki Seng Bhalang ki la pynpaw ba ki da pyrshah jur ïa kane ka jingthmu ban pynkynriah sha kawei ka jaka ïa katei ka ophis u BDO Umsning bad ki la kynnoh ruh ba u BDO ka Umsning, u la leh leh sop sop ïa kane ka jingthmu pynkynriah jaka ïa katei ka ophis treikam bad kynnoh ruh ba don ei ei sha lyndet halor kane ka jingthmu pynkynriah ïa katei ka ophis treikam u BDO.Ki la ong bad buh ruh ka jingkylli ba u BDO u la ai daw ba katei ka jaka ka la khapngiah bad dei ban pynkynriah noh ïa katei ka ophis treikam bad kane kam lah ban long kumno kata ka jaka kaba don ha Lumumpih ka don tang 2 akar ka jingheh bad kane kaba la don lypa pat ka don haduh 10 akar bad kane ka paw shai ba lada pynkynriah ïa kane ka ophis treikam ka dei kaba don ei ei sha lyndet.
Namarkata, ki la ong ruh ba ki la dawa mardor na ka sorkar ruh ba kam dei ban pynkynriah ïa katei ka ophis treikam bad dei ban pynheh ne pynbha ha katei ka jaka ba la don lypa kaba la don haduh 10 akar ka jingheh ka jaka bad ha kajuh ka por ruh ki la dawa ba dei ban pynkynriah kam noh ïa une u BDO uba don mynta, namar kine ki kam ba thmu ban pynkynriah ïa katei ka ophis la kynnoh ba dei tang ka jingleh sop sop suda, bynrap ki nongïalam ka JAC bad Sengbhalang.
Shillong, Nohprah 21 : U MLA ka Sohïong, Bah Samlin Malngiang ha ka sngi Ba-ar u la ong ba bun ki briew ki pihuiñ haba ki ïohi ba u sam ïa ki skim baroh da ka lynti kaba khuid bad ruh da ka lynti kaba shai.
Utei u MLA uban sa pynïasoh shen sha ka NPP ha ki khyndiat sngi ban wan u la pynpaw ïa kane haba kren sha ki lai hajar ngut ki paidbah kiba ïoh ïa ki skim bapher bapher na u kum u MLA.“Katei ka jingtieng jong ki kadei beit tang kawei ka daw kata namar ba ki tieng lypa ïoh nga jop biang ha kane ka elekshon ban wan," u la ong ha katei ka jingïalang kaba long ha madan Umsaw.
U MLA u la ong ruh tang namar ka jingbishni ïa kane ka jingsam skhim la don ruh kiba leit pan da ka Right To Information (RTI) na ophis jong u BDO Sohïong Block haba ka skhim kam pat wan na ka ophis jong ka Deputy Commissioner, East Khasi Hills District.
Shuh shuh u MLA u la ïathuh ba naduh ba u la jop ïa ka elekshon ha u snem 2018 haduh ban da kut u snem 2023 u la ïoh ban sam skhim sha ki paidbah haduh 12.81 klur tyngka.
Na ka liang jong u, u kyntu ïa ki paidbah ba kim dei ban shah ïalam bakla namar un dang sam beit ïa ki skhim sha ki paidbah lada u dang jop biang ha u snem 2023.
Ha kajuh ka por u la kyntu ïa ki paidbah ban jied ïa u nongmihkhmat donkam ïa u briew uba lah ban shakri namar ha ki por mynshwa u ong ba ki paidbah kim ju tip hangno bad haei la sam ïa ka MLA skhim hynrei naduh ba u shimti kum u MLA u la sam ïa ka skhim haba shit ba shai.
Ha kane ka sngi la ïadonlang u MDC ka thaiñ bah Sherborlang Mawlong bad u BDO Sohïong C & RD Block ryngkat ki riew rangbah, ki longkmie bad ki samla.
Shillong, Nohprah 21: U Bah Banteidor Lyngdoh, MLA ka Mawkynrew Constituency bad Myntri ha ka Sorkar Jylla u la ong ba ka jingkiew ka Constituency ha bun ki liang hi ka dei ba u lehnoh ym dei ba u lehpat.
Kane ka phang jingkren u Bah Banteidor ka la long ha ka jingïalang plie ïa ka ophis treikam ka All Primary School Teachers’ Association (APSTA) Mawkynrew Unit ha Lad Kharang myn ha ka 21 tarik u Nohprah, 2022.
Kaba la pynlong ïa u ban kren bad pyndonkam ïa katei ka kyntien ‘lehnoh’ ka dei hadien ba na ka liang jong u Babu FC Shullai, Secretary ka AMPSTA u la pynkynmaw ïa ki kam kiba mynshwa jong u Bah Banteidor ha ka por ba u dang dei u dkhot ka Hynñiewtrep National Liberation Council (HNLC), ka seng kieng atiar kaba la shah kheiñ beaiñ ha ka Sorkar.
U Bah Banteidor u la ïathuh ba mynshwa u shah kem bad shah set phatok ar snem ha Silchar bad u ong ba u la poi sha ka seng HNLC namar ka jingieid ia ka Jaidbynriew palat hynrei katei ka kam ka shah khein beaiñ ha ka Sorkar namar hap rah tiar ïaleh.
Da kaba ïathuh lyngkot ïa ka jingïaid lynti jong u, u la ong ba ka jingpoi sha ka HNLC ka dei namar ka jingshah khniot beiñ ki nongshong shnong.
“Ynda la lait na phatok nga la pyrshang pat ban ïaid noh da kawei ka lynti bad poi ban bat kum u Chairman ka CPWD Association 20 snem lynter", u la ong.
U la ong ba dei ha kata ka por u sa poi kylleng bad ïoh pat ban ïarap kylliang ïa ki briew lajong bad kumjuh da ka jingdon bynta ha ki synjuk ïalehkai phutbol ka nongbah Shillong bad ka Jylla.
Da kaba ong ba um don jingbabe ba u la don bad ka seng bad u sa long kumne ruh na ki jinghikai ha katei ka por, u la ong, “Por ba nga ïaid ban ïaleh ïa ka elekshon bun ki ong u lehnoh, ki tieng lut baroh hynrei ki nongshong shnong, ki longkmie longkpa bad ki kup shiliang ki sem shiliang ki kyrshan bad ïoh ka jingjop".
U la ong ba haba u la poi pat ha ka bynta ban shakri ïa u paidbah hap ban trei watla ym lah ban leh lut nadong nadong.
Ha kane ka sngi, u Bah Banteidor u la aiti ruh ïa ka Work Order ba lai lak tyngka na ka SRWP Scheme kum jingïatreilang ban shna ïa kane ka ophis treikam.
U Babu FC Shullai, haba ai jingkren u la ong ba ïa u ba kren bieit dang don ka jingmab katba u ba kren kop ban thied ïa ka Bneng te ym don jingmab shuh.
Kane ka jingkren u Bah Shullai ka la long haba khyrwait bad kynthoh tyngeh halor ka jinghiar dor ka rukom long ki nongthaw-aiñ bad ka synshar khadar ha ka Jylla Meghalaya ha kane ka por ba mynta.
Ha shwa kine ki jingkren, ka Association ka la ïoh ban pynkup burom ïa ar ngut ki nonghikai kiba la shongthait noh na ka kam ba kynthup ïa u Babu L Syiemlieh bad i Kong M Songthiang.
Shillong, Nohprah: Ka Seng Hynñiewtrep Youths’ Council (HYC) Mawlai Mawiong unit ha ka step jong ka 21 tarik Nohprah 2022 hapoh ka jingïalam u Samla Drallington Iawphniaw kum u General Secretary ka la hiar sha ki 6 tylli ki jaka saitjaiñ jong ka shnong Mawiong Umjapung bad Mawiong Rim, kita ki long ha Nengnong-B, Tariang -A , Tariang -B bad ha Mawiong Rim ban leit ai sngewbha Khristmas ïa ki longkmie kiba im jakpoh da kaba bylla saitjaiñ.
Ha kane ka step ka Mawiong unit ha ka jingsynrang lang u President ka HYC Mawlai circle Bah Donboklang Kharlyngdoh ka la ïoh ban sam da ki tapmoh khlieh bad ki blanket sha kumba 90 ngut ki longkmie.
Na ka liang u Bah Donboklang haba ai jingkren u la ïaroh ïa ka seng HYC Mawiong unit ba ka la shim ïa kane ka bynta ban wan hiar shaduh sha jaka saitjaiñ, kata ruh baroh 5 tylli ki wah ha kaba ula ong kham ñiar ban shem ba ki briew ne ki nongmihkhmat kin leit sha ki jaka saitjaiñ kumne ban leit ai jingïarap ne ki jingai sngewbha Khristmas.
Ngi ngeit ba phin pdiang ïa kine ki jingai baroh da ka mynsiem kaba khuid bad kaba kmen wat lada ki long ki jingai kiba rit.
Nalor kata u la kyrkhu kyrdoh ruh ïa kine kine ki longkmie kiba im lyngba kane ka kam saitjaiñ nong ba kin nang ïoh ki met ba koit bakhiah bad ruh ba kin nang ïa roi parum pareh.
Shuh shuh ula ong ruh ba to ai ba ma ngi iwei pa iwei ngin rakhe ïa kane ka Khristmas da ka lynti kaba u nongbuh nongthaw un sngewbha shikatdei ïa ngi ki khun bynriew.
Kumjuh u Bah Drallington ha ka jingkren u la ong ba shibynta ka jingrakhe ïa ka Khristmas, ka sngi wan longbriew u Jisu Khrist uba long u Nongpynim u jong ngi, ka HYC Mawlai Mawiong ka la jied ban wan jngoh kyrpang ïa phi, u la ong ba haba ngi ieit ïa ka Jaidbynriew, ngi dei ban ieit ïa ka ïing ka sem, ngi dei ban ieit ruh ïa ki para briew kum ma phi, dei lyngba kane ka jingieit , ngi ruh ngi sa jied ba hashwa ka Christmas ngin wan ban ai ka jingai sngewbha sha phi, hoid wat lada i long iba rit hynrei ngi kyrmen ba phin pdiang da ka mynsiem kaba khuid.
Kane ka long katkum u kyrwoh lyngba u Bah D.Myrthong Vice President HYC Mawlai Mawiong unit.
Ka snem 2022 ka long kyrpang ïa ka Jylla Meghalaya namar ka jingdap 50 snem.
Ka Jylla kam long shuh kumba ka la long 50 snem mynshuwa, hynrei ki kam pynroi ki shu long thohmut thohmat bad ka ïoh ka kot, ka kamai kajih ka noh shilliang.
Khamtam eh, ka jinghiar dor ka longbriew manbriew bad jingjakhlia ka synshar khadar, ka jingleh shilliang khmat bad jingkhñoit beiñ ïa ki rangli ki juki ka la palat liam.
Kiba bun bah ki nongshong shnong ka Jylla ki dei kiba ngeit Blei, lah ban ong ba hapdeng lai ngut ki briew, uwei un dei u tymmen basan ka Balang lane u rangbah jong ka Niam Tynrai ne u dkhot jong ki kynhun niam ba pher.
Phewse, kata ka jingngeit Blei kam paw pat ha ki kam kiba man la ka sngi, la ha ka kren ka khana ne ka treikam treijam, ha ka synshar khadar bad imlang sahlang.
Kaei kaba ngi ngeit bad kaei kaba ngi leh kam ïamir satia.
Ki kam bamsap, ki kam dakaid, ki kam thok ki nang jyllei bad kiba leh kim sngew ei ei.
Bad la pynlong doh longsnam ïa ki kam be-aiñ, katba ki rangli ki juki ki im ha ka jingtieng, jingsyier bad jingartatien.
Kiba lui lui ki shah bom shah tied bad shah pynmynsaw, ki shah pynïap dusmon bad kane ka ktah jur ïa ka ka jingim bad u lyoh ka jingartatien bad jingduh jingkyrmen u sdien ldui ha sahit.
Halor kane bad kum ka dak ka jingñiew burom ïa ki longshuwa, nga kwah ban pynmih ïa kane ka Khubor Khristmas jong u Professor G.G Swell bad kiba ha ïing jong u Professor Swell ki la plie bad pynïaid ïa ka Museum, kaba lum thup ïa ki kam bad ki matti bakhraw jong U, ha Laitkynsew.
Ha ka por bad juk ba u im, u Professor G.G Swell lyngba kane ka khubor u kren sha ka Ri bad ka Pyrthei shaphang ki nongrim tynrai jong ka jingngeit Khristan.
Kum u nongshong shnong jong ka Ri kaba laitluid u ïalap hakhmat ki nongshong shnong bad u khot ïa ki sha ka jingpynthymmai.
Sa shisien pat ka aïom Khristmas ka la poi, ka aïom jong ka jingkmen bad u Angel u la ong ha ki, “Wat sheptieng phi, Nga wanlam sha phi ïa ka khubor ka jingkmen…namar ha kane ka sngi la kha…ïa u Nongpynim…" (Lukas 2:10-11).
Kumno pat keiñ ki briew kin mad ïa ka jingkmen hapdeng ka jingsheptieng bad jingjynjar sat? Ka Jylla ka la shlei da ka bamsap bad ka jingleh bymhok.
Kumno ki briew kin kmen ha kaba 30 % ne lai phew na ka shispah na ki nongshong shnong ki dei ki briew kiba duk bad kyrduh.
Hynrei ngin risa kmen da ka jingkut jingmut ba ngin ïeng bad ïakhun pyrshah ïa ki bor jong ka jingdum bad jingthombor.
Ngi dei ban ïasam lem ïa ka khubor jong ka jingkmen bad ngin kut jingmut ban ïengskhem ha ka hok bad jingshisha.
Ngi dei ban kam kynti ïa ka Jylla na ki kti jong ki katto katne kiba thmu ban die duh bad lilam ïa ka tang na ka bynta ka jingmyntoi shimet.
La kha ïa u Professor G.G Swell ha ka ïing Khristan ba nylla ha ka shnong Laitkynsew bad u la long u Deputy Speaker jong ka Lok Sabha ar sien, kata 1969 haduh 1970 bad 1971 haduh 1977.
U long u briew uba beit bad hok, khamtam eh ha ki kam shakri paidbah.
Ha ki 16 tylli ki mat na ka bynta ka roi ka par ka Jylla, u Professor Swell u ban jur halor ka jinglong jingman ki nongïalam bad u kren shai ba ki nongïalam ki dei ban long kiba beit bad hok ha ka jinglong jingim.
Ki kam pynroi kim don jingmut bad kin shu sah tang ha ki kot sada lymda ngi don ïa ki nongïalam kiba hok bad ba shisha.
(16 Point Programme for Meghalaya, New Delhi Dated 6 July 1973)Ha ki snem ba u dang bat ïa ka kyrdan kum u Deputy Speaker ka Ri India bad ha kawei na ki aïom Khristmas, u la pynmih iwei I kot lyngkdop ba u la jer, “Ka Jingngeit Khristan ka Mut Aiu ïa Nga", bad hangta u la ong ba, “kumne ha ka aïom Khristmas bad snem thymmai ka long kaba kongsan ba ngin ïathir bad ïasam ïa ki symboh pyrkhat halor kane ka phang kaba tynrai bad donkam tam".
Kane ka kot lyngkdop kaba la pynmih 50 snem mynshuwa, ka kren ha phi ha nga mynta da kajuh ka sur kaba la kren san phew snem mynshuwa.
Ka khubor ka long kaba synlar, hynrei kaba nep ban ksam ïa ki thied ki jaw, ki shyieng ki shruh bad kan pynlong ïa ngi ba ngin sngew rem halor ka jinglong mutlop ka pateng mynta.
Kumjuh ruh ha kane ka juk ha kaba ki kam pyntriem, ki kam pynïashun- pynïa isih para briew bad ki kam ïaumsnam ki jyllei, kane ka khubor ka ai jingkyrmen ïa ngi bad nga pynmih ïa kane ka khubor kumba la thoh kumne harum:“Ka kyrdan jong u symbud shongknor ne Deputy Speaker jong ka Ri India ka lah ban long kaba kongsan ne ka bym kongsan ïa nga, hynrei nga shim khia ïa kane ka kam bad ha kajuh ka por nga burom ïa u ne ka briew namar ka jinglong jingim ba hok jong ki, ym namar ba ki heh ne khraw ka kyrdan.
Na ka kyndong jong ka Ri kaba duk, na ka thaiñ shatei lam mihngi nga la ïaksaid hapdeng ka jingkyrduh bad khlem ka jingpynkyntiew skong da kino kino ki seng saiñ hima nga la kiew shaduh ka kyrdan kum u Deputy Speaker jong ka ïing Dorbar Thaw Aiñ ka Ri.
Ka la long ka jingïaid lynti kaba jlan bad ba jwat.
Kumno pat nga la lah ban poi sha kane ka kliar?Kawei kaba nga kynmaw dngong ha ka por jinglong khynnah ka long ka sur kaba jam jong I mei haba I duwai sha u Blei man la ka step khlem pud.
Haba I dwai I khlei lut ïa ki jingeh baroh ha khmat U Blei bad i ïaksaid bad ïapan ïa ka jingïalam lynti jong U.Kaba ar pat, ka dei ka skul kaba nga leit hadien ba nga la pyndep ïa ka jingpule kot ha ka skul kaba don hapoh shnong.
Ym don uwei ruh u khynnah uba kwah ban leit skul ha kata ka skul kaba dang shu plie bad ka bym pat shym la ithuh.
Hynrei dei ha kane ka skul, ka Ramakrishna Mission Cherrapoonjee, ba nga kjit na ki pukri um ka pyrkhat pyrdaiñ jong ki riewkhraw ka Ri India bad kine ki la ai ha nga ïa ka nongrim bad saiñdur ïa ka jinglong jingim jong nga baroh kawei.
Naduh kata hi ka khyllipmat la kumba don mano re kiba buh ïa nga ha ka lieng bad nangta hi nga la king bad kie kylleng.
Hato ka dei na ka jingduwai ba khlem pud jong I Mei? Haba nga kyrtiang dien mynta, nga ngeit ba ka dei ka jingduwai ba shisha bad nylla jong I Mei.
I Mei I dei ka briew kaba ngeit bad shaniah tylli tyllan ha u Jisu, uba kham khraw bor ban ïa I bad ïa kiwei kumjuh.
Uba ha ka jingim doh jong u hangne ha sla pyrthei u la jop ïa ka jingkwah rhah, u la jop ïa ka jingsheptieng, u la jop ïa ka jingïashun, ïaisih bad u la jop wat ïa ka jingïap de.
Niuma, u long pat uba dap da ka jingieit bad jinglong ba tlem.
Ki stad ki jhad kane ka juk shai ki lah ban ïa-rkhie ba kaei kaba nga ïathuh shaphang ka jingngeit bad jinglong I Mei bad ki lah ban ñiew ba ki dei tang ki puriskam kai ki bym lah lehse ban pynïeng nia da ka jingstad jong ka juk shai.
Niuma, to ngin ïa tih jylliew bad khmih bniah ïa ka jinglong jingman ka pyrthei ha kine ki sngi bad to ngin ïaswar kylleng ki Ri ka pyrthei bad ki kynhun niam ba pher.
Ka nuksa, ka mat kaba ngi ïatai jur mynta ka long ka jingthmu bad jingpyrshang jong ki Ri ha ka pyrrthei ban pynduna ïa ki tiar ïapom bad ïalehthma bad kumno ban pynwandur thymmai ïa ka ïoh ka kot, ka kamai kajih bad ka khaïi pateng.
Kata ka jingkyrmen ne ka jingmyntoi kaba ka pyrthei ka khmih lynti ban ïoh na ka jingïasoi soskular ban pynduna ïa ki tiar ïapom thma, kaba la tip kum ka SALT I, hapdeng ki Ri bakhraw bor kum ka Russia bad America, ki la shah tyllep noh ha ka jingstad bad jingshem thymmai ïa ki kor ki bor bad jingstad kiba lah ban pynmih shuh shuh sa kiwei pat ki tiar ïapom thma kiba kham shyrkhei bad ka jingïasoi ne jingïakren halor ka soskular SALT II ka la shu jngut bad jah rngai noh ha kita ki jingïakren shaphang ki tiar ïapom thma kiba la shem thymmai.
Khyndiat shaphang ka SALT I bad SALT II, kine ki dei ki soskular kiba la tip kum ka Strategic Arms Limitation Treaty, (SALT) bad ka dei ka jingïasoi soskular ban pynduna ïa ki tiar ïapom thma da ki Ri ka pyrthei, khamtam ka America bad Russia.
Naduh ka snem 1969, la ïakren bad ïatai bniah ban pynduna ne teh lakam ïa ka jingpynmih tiar ïapom thma da ki Ri bad kane ka la pynlong ïa ka jingïasoi soskular SALT I ha ka snem 1972 bad SALT II ha ka snem 1979.
Phewse kine ki soskular ki khlem poi shano shano ruh, pynban ka jingïamareh thong ban shna bad pynmih tiar ïapom thma hapdeng ki Ri ka nang jur bad nang shyrkhei.
Mynta pat sa ka jingkylli halor ka jingnoh synñiang kaba long 0.7 percent lane 0.7 na ka 100 na ka kamai ne ka ïoh ka kot jong ki Ri kiba riewspah bad ka jingbuh dor halor ki mar ne jingmih kiba shalan na ki Ri kiba dang sahdien sha ki kharkhana pynmih mar ne tiar kiba don ha ki Ri kiba riewspah, ka ban wanrah ïa ka jingmyntoi bad jingïoh nong ïa ki Ri ba sahdien.
Hynrei kane ruh ka shu kut tang ha ki jingïakren kob-sob, ka shu kylla mulot bad dam noh ha ki jingïatai bad jingpynksan nia.
Ngim poi satia shano shano ruh, katba ka pyrthei ka nang troiñ, ka nang pyut bad ka im mynta ha ka syrngiew jong ka jingjot thiaw.
Ar hajar snem mynshuwa u Jisu u la ïatyngkhuh bad kine kijuh ki jingeh bad jingkylli bad u la ïalympat bad ki.
U la ngam jylliew bad shem ïa ka jubab bad weng ïa kine ki jingeh kiba ban khia ïa ki khun bynriew.
Ha ka jubab u Jisu u la ong, “Lada uno uno ne kano kano na phi, phi shah thab shilliang ka ngab, to pynshah sa kawei ka liang; bad lada uno uno ne kano kano ki tuh noh ïa ka jaiñphong jong phi, to phin shah ba un shim sa ïa ka jaiñkup jong phi" bad “uno uno ne kano kano kiba kwah ban long janai, to khie leit bad die noh ïa ka spah ka phew jong phi bad sam sha kiba duk, bad phin kynshew ïa ka spah jong phi ha Bneng.
Ale to bud ïa nga.
" Ka khubor wat la ka long kaba synlar pynban ka shon jur ïa ka jingmut jingpyrkhat bad ka jingim.
Ka Aiñ jong U Jisu ka dei ka Hok, ka Tipbriew bad Tipblei.
Ka jingeh ha ka jingim briew ka dei ka jinglong lyngkar ka jingim bad u ne ka briew ki lah ban pynbeit, ban leh hok, ïaid hok bad trei hok tang lada ki kylla bad im ka jingim kaba beit, ba khuid bad synlar, ym kaba khwan shimet.
Namar kata ka daw, la ha jingim shimet ne ka imlang sahlang ne ha ka jingsynshar pyrthei, ka jiingim bad jinghikai u Jisu ki ïai im bad ki don ban hikai ïa ngi.
Lada ngim lah ban bud ïa ki jinghikai jong U Jisu, kata ka dei ka jingtlot jong ngi.
Kane ka dei ka jingngeit jong nga ha ka niam Khristan".
(Prof G.G Swell).
Nga ai khublei Khristmas bad Snem thymmai ïa phi, ïa ki nongpule bad nongshong shnong.
Ka Jingsuk bad Jingkmen.
Kynshi, Nohprah 21: Ka UDP Youth Wing Mawthadraishan Circle kan pynlong ïa ka program “Excellence Award 2022" ha ka 10t tarik u Kyllalyngkot 2013 ha Kynshi naka bynta ki Samla pule kiba dei napoh ka Mawthadraishan Constituency kiba score 80% shaneng haka SSLC bad HSSLC examination.
U President jong ka Seng, u Bah B.Marngar, u la ong ba ïa ki mark sheet dei ban pynpoi hapoh ka 31 tarik mynta u bnai dakaba shondur bad phah lyngba u WhatsApp number jong u President-7005363167 bad Secretary 7630082469 khnang ban lah ban pynkhreh ïa ki jingdonkam baroh.
Ka seng ka ïathuh urh ba ha ka tei hi ka sngi kan don ruh ka jingïakop rwai tynrai (Traditional song competition) ka ban long tang daka Group Song bad ka Youth Wing ka khot sngewbha ïaki samla naka thaiñ ban sei iaka sap rwai kynhun bad ka khusnam kalong 1st prize 7000, 2nd 5000 bad 3rd 3000.
Yn ym donkam siew ïaka bai rung.
Nangta kan don ruh ka blind penalty football shootout ( dakaba teh jaiñ na ki khmat) bad ka 1st prize Rs.3000,2nd Rs.2000 bad 3rd Rs.1000.
Ka Penalty Shootout kan don ïa ki Shynrang bad Kynthei ruh.
Ha kane ka Penalty Shootout ruh ym donkam siew bai rung.
Kumta ka Seng ka kyntu ïa kiba don jingthmu ban ïashim bynta katkum ki tei ki program ba la kdew haneng, sngewbha ban ai jingtip kloi katba lah ha u President ne Secretary ba kin leh iakaba donkam.
Ha katei ka sngi ka Youth Wing kan pynkup burom ruh ïa u MLA Mawthadraishan, MLA Mairang bad MDC Mawthad raishan Constituency kiba la ïakhun ban wanrah iaka Eastern West Khasi Hills District kaba ai jingmyntoi shikatdei eh ïaki paitbah jongkine ki ar tylli ki Constituency.
Shillong, Nohprah 21: Ka Federation of Khasi Jaintia and Garo People (FKIGP) ha ka sngi Balang ka la byrngem ban leit khang tala syndon ïa ka ophis u Director ka Printing and Stationery lada ka sorkar kam sospon ne pynkynriah kam shipor sha kawei ka tnat ïa u Director ba mynta ka tnat u Salgira R Marak halor ka jingkynnoh bamsap ïa u kaba la palat 2 klur.
Haba kren sha ki lad pathai khubor u Assistance General ka FKJGP u Bah Reginal Thabah u la ong ba ka seng ha ka dorkhas kaba la ai sha u Myntri Rangbah ka jylla ha ka sngi Ba-ar ka la kdew shai ba ka seng ka aipor ïa u Myntri Rangbah bad ka sorkar ba dei ban sospon ne pynkynriah shuwa sha kiwei ki tnat na ka kam ba u bat mynta ïoh ba un pyndam lut ïa ki sakhi satar kiban ieng sakhi pyrshah ïa u halor ka bamsap kaba la paw ha ka RTI.“Lada ka sorkar kam sngap ïa ki jingdawa jong ka seng na bynta ka jingbit jingbiang ka kynhun tohkit bad ba ka jingtohkit ruh kan long kaba khid ngim banse ban leit khang tala ïa ka ophis u Director," u la byrngem.
U la ong ruh ba ha ka jingshisha kat kum ki kyndon ka Meghalaya Civil Service Rule 2020 ka kdew shai ba uno uno u ophisar uba shah tohkit lyngba ka Departmental Proceeding u dei ban shah sospon shipor ne pynkynriah sha kawei ka tnat khnang ba un ym ïoh lad ban pyndam lut ïa ki sakhi sabut kiban pynshisha ïa ka jingbamsap jong uta u ophisar ba shah kynnoh.
U la ong ruh ba ïa ka jingtohkit la peit da u Dr Shakil P Ahammed hadien ba la pynkynriah noh ïa ka Kong R Lyngdoh.
U Bah Reginal u la ïathuh ba kane ka jingpyndonkam bakla ïa ka pisa da u Salgira R Marak ka la paw ha ka CAG report bad kumjuh kakum ka Right to Information (RTI) ba la pan da u Bah Egenstar Kurkalang.
Tura, Nohprah, 21: U Myntri Rangbah ka Jylla u Conrad Kongkal Sangma ha ka Sngi Balang u la plie paidbah ïa ka Batabari Community and Rural Development Block ba thymmai, kaba hap hapoh ka West Garo Hills ha ryngkat ka jingsakhi lang jong u MLA ka Rajabala Constituency u Abdus Saleh.
Haba kren kum u Kongsan, u Conrad Sangma u la pynpaw ka jingsngewkmen hadien ba la lah ban pynurlong ïa ka jingangnud kaba la slem bha jong ki paidbah bad ong ruh ba ka jingplie ïa kane ka C&RD Block ba thymmai kan sa nang pynjan shuh shuh ïa ki jingtreikam jong ka Sorkar sha ki paidbah.
“Ka dei ka thong jong kane ka Sorkar kaba mynta ban pynthikna ba ka roi ka par ka dei ban poi sha ki paidbah kiba im ha ki shnong kiba don sha ki bynta kyndong jong ka jylla bad kane ka C&RD Block kaba thymmai kan sa pynstet ïa ki jingtreikam jong ka Sorkar bad ban pyllait ruh ïa ki skhim sha ki paidbah ha ka por kaba biang," u la ong.
Ha kane kajuh ka sngi, u Myntri Rangbah ryngkat lang bad ki kynrem ki lyndan u la plie ïa u mawnongrim bad ïa ka Veterinary Dispensary kaba don ha Bhaitbari (Rajpur), West Garo Hills.
Ïa ka Veterinary Dispensary la shna da ka jingbei pisa jong ka NABARD ha ka jinglut kaba kot T.90.4 lak.
U Myntri Rangbah u la sam ruh ïa ka FOCUS+ Card sha ki nongïoh bhah ïa ki syïar Kuroiler hapoh ka PROGRESS scheme.
Nalorkata, u Myntri Rangbah u la ai ruh ïa ka bhah pisa lyngba ka Direct Benefit Transfer sha ki 23,491 ngut ki nongïoh jingmyntoi kaba kot T.11.75 klur hapoh ka FOCUS+.
Nongstoiñ, Nohprah, 21: Ka Ïingkashari Special Judge (POCSO) West Khasi Hills, ka la hukum ban set phatok haduh 6 snem ïa uwei u nongleh beijot, u ba la leh ïa kane ka kam bymman pyrshah ïa iwei I Khynnah ha ka shnong kaba hap hapoh ka Nongstoiñ Police Station.
U ne u runar u dei u ba la tip kyrteng u Phering Lyngkhoi bad la pynngat ïa u ha ka jingpynsajia katkum ki ar tylli ki kyndon jong ka POCSO bad ka IPC.Katkum ka kyrwoh na u Superintendent of Police ka West Khasi Hills ha ka sngi balang, ka Ïingkashari ka la pynmih ïa kane ka hukum naduh ka 7 tarik Nohprah.
Kane ka kam leh beijot ka dei kaba la jia naduh u snem 2018 bad la register case ïa ka ha Nongstoiñ Police Station katkum ka case no 52 (06) 2018 hapoh ka kyndon 5(m)/6 POCSO Act.
U la pyntip ba ka Ïingkashari ka la hukum set phatok haduh 5 snem ïa une u runar hapoh ka kyndon 10 jong ka POCSO Act lem bad ka kuna kaba T.10,000.
Nalor kane la hukum ban set sa 1 snem ha phatok hapoh ka kyndon 363 IPC lem bad ka kuna kaba T.1000 tyngka.
Shillong, Nohprah 21 : U MLA ka Mawsynram constituency u ba dang shu hiar shuki shen bad pynïasoh noh sha ka BJP, Bah HM Shangpliang u la ïathuh ba u sla tyrpad bad u synsar kiba mih na Mawsynram ki dei kiba ïaid ïew bha shabar ri khamtam sha ki ri Arab, kata shaduh Qatar bad Oman.
Ïa kane u la ïathuh haba kren ha ka jingïalang shah pynkup burom ha ki nongrep hapoh ka lama jong ka Hills Farmer Union (HFU) Mawsynram Block kaba la long myn ha ka 19 tarik Nohprah 2022 ha Seng Khasi Hall Mawsynram Khliehshnong.
Haba ai jingkren ha kane ka jingïalang kaba la poi da ki spah ngut ki nongrep na ka thaiñ, u Bah HM Shangpliang u la ïathuh ba ïa kane la ïathuh da uwei u nongkhaïi uba la pyntip ba ki mar rep kiba mih na ki riwar jong ka Mawsynram khamtam eh kum u slatyrpad bad synsar ki long kiba bha kiba ïaid ïew bha ban la ju shalan ruh ïa ki sha ki ri Saudi Arabia, Qatar bad Oman.
Nangta u la ïathuh ruh ba la pyntip ïa u ba wat u sohñiamtra ba mih na ki rilum Khasi ki ïaid ïew bha sha kiwei pat ki ri kaba long ka jingsngew sarong kaba khraw ïa ki nongrep na kane ka jylla.
“Nga kwah ba ki nongrep kin long kiba riewspah kumba riewspah ki nongrep ha Punjab, Haryana namar ki kamai da ki klur kat haduh ban kin phah skul bha ïa ki khun," u la ong.
Ha kajuh ka por u la ai khublei ruh ïa u Myntri Rangbah ka jylla, Conrad K Sangma uba la sngap ïa ka jingkren jong u ha Iing Dorbar na ka bynta ban ithuh noh ïa kitei ki jait mar rep kiba mynta ka dor jong ki ka la kiew bad pynkmen haduh katta katta ïa ki nongrep.
La donlang ruh ha kane ka sngi naduh u President jong ka HFU Sengkmie, ki nongkitkam bad ki nongrep na kylleng ki shnong ka Mawsynram constituency kiba la wan pynshngain ha kane ka jingïalang.
Kane ka jingïalang ban pynkup burom ïa u bah HM Shangpliang ka dei namar ki sngewburom haba u ju kren ïa ka jingeh jong ki nongrep ha ïingdorbar Thawain bad uba la lah ban pynkohnguh ia ka sorkar jylla ban pynkylla mar rep ïa ki mar khlaw kum u synsar, slatyrpad bad u sohmrit kaba kine ki mar rep mynta ki la heh bha ka dor ha ïew.
Shillong, Nohprah 21: U Bah Teibor Shanpru u nonghikai skul barim bad paralok ba jan bha jong u Bah LG Shullai haba ai jingkren kum u Kongsan ha ka lecture sah kynmaw ne ka Memorial Lecture halor ka jingim jong u kaba la pynlong da ka Khasi Jaintia welfare Association (KJWA) Research Cell kum shi bynta ban rakhe ïa ka lyngkhuh snem ba 20 jong ka jingkhlad noh jong u bad kumjuh ïa ka lyngkhuh snem ba 10 jong ka KJWA Research Cell u la ong ba lada kyrtiang dien ïa ki synñiang kiba u Bah LG Shullai u la noh sha ka jaidbynriew ka dawa ïa ngi kum ki longdien ban pyrto namar u da pyni ïa ka jingieid ïa ka jaidbynriew ka long kaba nylla bad um treh ruh ban ïapeiñ ïa ki nongrim kiba u don na bynta ki jingmyntoi shimet jong u.
U Bah Teibor u la ong ba kaei kaba u Bah LG Shullai u la leh mynba u dang long kum u CEM jong ka Khasi Hills Autonomous District Council (KHADC) ha kaba um mon ban ïapeiñ ïa ki nongrim jong u na bynta ka jingmyntoi shimet jong u ban pynïahap bad ka rukom pyrkhat ki paralok MDC jong u.
U la ïathuh ba ha kaba nyngkong eh ka jingleit jong u sha ka District ka long beit na bynta ban ka jaidbynriew hynrei ynda u la poi hangtai u la lap pynban ba kaei kaba kiwei ki pyrkhat kam dei eiei na bynta ka jingmyntoi ka jaidbynriew.
“Na kaei kaba la jia ha ki por jong i kum u CEM bad kat haduh kine ki sngi kiba mynta ngi lah ban sngewthuh shai ba ka saiñ pyrthei (politic) kan ym lah ne treh ban ïada na bynta ka jaidbynriew," u la ong.
U Prof LS Gassah haba kren halor ki synñiang jong u Bah LG Shullai ha ka saiñ hima sima, u la ong ba kaei kaba u la pyrshang kum u nongthaw aiñ ha District Council ka long kaei kaei kaba dei ban ïaroh namar kiiba bun bah ki MDC ha kine ki sngi kiba ym pat ju pule satia wat tang ïa ka Khyrnit ba phra ka riti synshar ka ri kaba la pynkup bor ïa ka jingtreikam jong ki District Council.
“Ka jingdon jong ka District Council bad ki rukom synshar tynrai kum ki Dorbar Shnong ka long kaei kaei kaba ngin hap ban tyngkai bha namar kiwei ki jaidbynriew kiba naduh na shiliang duriaw ruh ki don kiba da wan khnang shaduh Shillong na bynta ka jaidbynriew bad ki rukom synshar tynrai jong ngi," u la ong.
U la ong ruh ba ïa ki synñiang u Bah LG Shullai sha ka jaidbynriew lah ban sngewthuh na ki kot kiba u la thoh kiba long ruh ki jingmyntoi na bynta ka jingshemphang ki nongpule.
Haba kren halor ki synñiang kiba u la noh sha ka ka jaidbynriew kum u nongthoh u Prof SS Majaw u la ong ba ki jingthoh jong u lyngba ki poitry kiba u la thoh ka shong nongrim beit halor ka phang Hynniewtrep ne Ka Bri U Hynñiewtrep bad kane hi ka pyni ba u dei u Myllung ieid jaidbynriew.
U la ong ruh ba ki jingthoh jong u ïa ki poitry ha ka sonet ka pynlong wat u Myllung kum jong u SJ Duncann ban ainam ïa ki poitry sonet kiba u thoh kum ka Gilbertian Sonnet namar ki long kiba kynsai bad kiba pher na kiwei hynrei kiba don pat ka dur janai jong ka sonet.
U la ong ruh ba ka jingthoh khanan lyngkot bad ki prose ki la dei ki jingtrei kiba snah bha jong u hynrei sniewbok ba u la hap leit phai noh sha la u kynrad khlem pat da ïoh bha ban pynmih ïa ki jingthoh jong u.
Ha kane ka sngi la ïoh ruh ka jingkren na u khun u Bah LG Shullai u Bah A Lyndem uba la kren halor ki synñiang kiba u kpa jong u u la noh sha ka jaidbynriew la ha kaba ïadei kum u nongthoh ne u nongsaiñ pyrthei.
Shillong, Nohprah, 21: U MLA jong ka Bharatiya Janata Party (BJP) u Bah Sanbor Shullai uba long ruh u Myntri ka Sorkar Jylla ha ka sngi Balang u la ong ba ka BJP kan sa khlaiñbor kum u Kulai ïong ha ka Elekshon sha ka Ingdorbar Thawaiñ ka ban sa long ha u snem 2023 ha kane ka Jylla Meghalaya.
“Ka BJP kan sa leh bha kham palat ban ïa kaba khmihlynti khamtam ha rilum Garo, da ka jingpynïasoh jong kiba bun ki MLA bad ki MDC barim.
Ngin sa pynthikna ba kan dei ka jingïakhun kaba tyngeh ha kiba bun ki Seat ha kaba ngin sa ïoh thaw ïa ka Sorkar bad ki seng saiñpyrthei kiba ïahap jingmut bad ngin sa pynïaid ïa ka jylla ha ka lynti kaba dei katkum ka jingangnud jong u Myntri Rangbahduh ka ri u Narendra Modi," ong u Bah Shullai ha u kyrwoh.
“Ki paidbah ki dei ban ‘ailad shisien’ïa ka BJP namarba ki ladep mad ïa kiwei ki party bad ki la ïohi ruh dalade ïa ka resol.
Lada ki paidbah ki lah ban ailad ïa kiwei ki seng saiñpyrthei balei kim ailad tang shisien ïa ka BJP," la buh jingkylli u Bah Shullai.
“Ki paidbah nong shong shnong kim dei ban ap da ki snem ban pdiang ïa ka BJP namarba ki kabu ksiar ki la nang tuid ei manla ka sngi namarba ka BJP kam don ha ka bor," u la ong.
“Ngi dei ban sngew thuh ba ki MLA ba la shah jied jong ka BJP ki dei ki khun ka ri kiba mihkhmat ïa ka jingkyrmen bad ka jingangnud jong ki paidbah nongshong shnong ka Jylla hakhmat ka Sorkar Pdeng ba la lamkhmat da ka BJP," u la ong bad bynrap, “ha ka party jong ngi, bun na ki nongtrei ki dei na ka Niam Khristan.
U State President jong ngi, u Bah Ernest Mawrie bad u MLA u Bah Alexander Hek ki dei na ka Balang Catholic bad nga, nga dei na ka Niam Tynrai kaba mihkhmat ïa ka Seng Khasi bad ïa ka Seiñ Raij.
U Bah Hek u la ïai buddien ban pynïoh jaka ïa ka KJP Synod ban shna ïa ka iing ha Delhi bad u Bah Mawrie u la long ka sur ban pynsngew ïa ka jingeh jong ka Balang Catholic hakhmat ki nongïalam ha Delhi.
"“Ha kane ka kynti, ka elekshon ka dei ban long ka mat halor ka roi ka par bad ym da ki buit kaba pynlong ïa ki paidbah ban ïohi da kawei pat ka jingkynnoh ba shukor pyrshah ïa ka BJP da ki riewkhwan myntoi shimet.
Kum kine ki jingkynnoh lamler kin sa mih binag, hynrei nga pynthikna ba ki paidbah nongthep vote ba shemphang kin sa kyntait mardor ïa ki khubor hamsaïa ban sa pynphriang da ki riewshim kabu," ong shuh shuh u Bah Shullai.
“Ha kane ka elekshon, to ngin ïakren kumno ban weng ïa ka jingeh jong ki nonghikai, ka jingbym ïoh tulop ki nongtrei ka District Council, kumno ban pynthikna ba ki kam sorkar ba thylli ban pyndap, kumno ban pynneh ïa ka shongsuk shongsaiñ, kumno ban weng ïa ki jingeh ha khappud, kumno ban pynkha bun tylli ki kam ha ki private sector khnang ba ki samla kin ïohkam ïohjam.
Nga kular sha ki paidbah nongthep vote ba dei tang ka BJP kaba lah ban ïada ïa ka hok jong ki paid riewlum, ban kyntiew ïa ka ïoh ka kot bad ïa ki kam pynroi bad ban pynneh ïa ka shongsuk shongsaiñ," la pynkut u Bah Shullai.
Shillong, Nohprah 21 : U Bah Banteidor Lyngdoh, MLA ka People’s Democratic Front (PDF) na Mawkynrew Constituency bad uba dei mynta u Myntri ba dei khmih ïa ka tnad Agriculture, Sports ka Sorkar Meghalaya Democratic Alliance (MDA) u la ïathuh ba u la shah thong haduh 5 klur tyngka ban pynïasoh sha ka National People’s Party (NPP).
Haba kren ha ka jingialang plie ïa ka ophis treikam ka APSTA Mawkynrew Unit ha Lad Kharang, u la ong ba u ieng skhem ha ka nongrim bad un ïai neh bad ïakhun ruh ha ka elekshon MLA 2023 na ka PDF.Ha shwa ban poi sha katei ka jingiathuh, u la ong ba u kynmaw ïa Bah BB Lyngdoh, bam kwai ha dwar u Blei, uba dei u Myntri Rangbah barim ka Jylla uba la kyntait ia ka jingtyrwa ka Congress bad kiwei pat ki seng saiñ-hima ha kito ki por uba la ong ba kham lah kaba jngi ha i wahduid ba sngur ban ha ki duriaw ba tngit.
“U Bah BB Lyngdoh um treh ïa ki jingtyrwa ba bun rukom na ka Congress bad 52 snem u shong beit ha ka iing sorkar haduh ban da khlad bad neh beit ka seng saiñ-hima na ka Jylla", u la ong da kaba bynrap ba ka elekshon ba mynta ka la kylla long tamasa.
U la ong ba mynta la wan da ki nongkhaïi bad kumba long ha Nongkrem Constituency u la lap ba la don kiba kit blanket da ki dumper bad sam sha ki paidbah.
“Kat kato ka jingrben shaei yn lah ban ïa sait ban ïathad", u la ong.
Da kaba kdew ba uta u ba ieh ïa ka Mawhati Constituency kaba bun uba duk ba jynjar bad kham shadien ban ïa ka Mawkynrew Constituency, u la ong, " Phi ong ba phi leit na ka bynta uba duk ba suk hynrei phi iehnoh bad kwah da ka jaka ba duk.
Ka dei kaba phim lah bad ban shakri paidbah kam dei kaba suk".
U la ong ba ka PDF ka dei ka party ka ban ïada ïa ka jaidbynriew bad la seng ia ka ha ka por ba khihwin ka jingshah sloit ka iktiar rangbah shnong bad khlem daw ym lah ban ieh ia ka Party bad kam long kaba bha ban leh arsap ne khwan myntoi hynrei hap ïeng ha ka nongrim.
Shillong, Nohprah 21: Ka Khasi Jaintia Christian Leaders Forum (KJCLF) Shillong, kala pynpaw ka jingsngewkhia bad sngewlem na ka bynta ki para Khristan ha Chhattisgarh, halor ka jingshah thombor ha kine ki sngi kiba ladep namar ka jingmane Blei jong ki.
U Rev Dr EH Kharkongor Secretary, u la ong ba ka Forum ka sngew synei na ka bynta jong ki halor kane ka jingshah ban beiñ namar ka jingngeit jong ki.
Ha kajuh ka por ka Forum ka pynpaw ka jingsngew syier halor ki jingjia kiba jia ha kine ki sngi ïa ki Khristan bad kiwei kiwei de ki niam rit paid ha ka ri India.
“Ki jingjia kum ka jingshah shoh shah dat, ka jingshah beh na ïing, bad kaba kham pynsngewsih eh ka long ba ki bor sorkar kim treh ban rejistar case eiei pyrshah ïa kine ki riew thombor", la ong u Rev.Dr Kharkongor.
Ka KJCLF ka ïasnoh kti lang bad kiwei pat ki Kyhun Khristan ha ka ri ban pynrem jur ïa kine ki jingthombor ïa ki para Khristan ha ri India bad kyntu ïa ki bor sorkar ba kin pynshitom jur ïa kito ki briew kiba donkti ha ki kam thombor bad ban ai jingïada ïa ki.
U Pastor u la ong ruh ba kine ki kam thombor ki kam pyntriem kidei ban sangeh noh bad ka KJCLF ka khot ïa ki nongïalam, ïa ki riewngeit ba dei ban ïeng pyrshah ïa kiba kum kine ki kam thombor ïa la ki parabriew.
Haba pynpaw ba ki kynhun niam ne kynhun jingngeit ki don ka bor kaba khraw ban wanrah ïa ka jingïaieit, ka jingïalong kawei, ka KJCLF ka kyntu ïa ka sorkar ban peit ïa kine ki kam thombor bad ban teh lakam ïa ki da kaba khot ïa ka jingïakynduh lang jong ki nongïalam jong ki jait niam bapher bapher khnang ban wanrah ka jingïa shongsuk bad ban lait na ki kam thombor kiba kum kine.
Lah ban kdew hangne ba ha kine ki sngi kiba baladep, ki Khristan ha jylla Chhattisgarh, ki la shah thombor ha ki kynhun shit niam da kaba pynsangeh jubor ïa ka jingïaseng bad jingduwai jong ki.
Don ruh kiba la shah sei jubor bad shah beh na ki ïing ki sem jong ki.
Shillong, Nohprah 21 : Ka UDP watla ka trei lang bad ka NPP ha ka sorkar synrop Meghalaya Democratic Alliance (MDA) hynrei tang na ka daw ka skim FOCUS ba ju tip kum ka skim nongrep, mynta ka la poi haduh u pud ba ka la ujor syndon shaduh u Chief Election Commissioner ka Ri ban tuklar lang.
Ha katei ka jingujor, ka UDP lyngba u Vice President jong ka, Bah Allantry Franklin Dkhar, la kdew ba ka jingujor kadei beit ia ki katto katne ki Myntri Sorkar bad ki MLA kiba don ka jingïadei bad ka NPP ba ki pyndonkam bakla ïa ka skim FOCUS bad FOCUS+.
Ha katei ka shithi ba ka UDP ka phah sha u CEC la kdew ruh ba ka katei ka jingleh ka long markhongpong ïa ka jingmut jong katei ka skim kaba long kyrpang na kabynta ban kyntiew ïa ki nongrep ha ka jylla.
Shuh shuh la ong ruh ba katkum katei ka skim, ka jylla Meghalaya ka la pyntreikam ïa ka prokram kaba 200 klur tyngka na ka bynta ban kyrshan ïa ki nongrep kiba hadien ka jingwan syllad ka khlam COVID ki la kynduh ïa ka jingeh kaba khraw.
La kynnoh ruh ba u Myntri Rangbah ka jylla, Conrad K Sangma u la leit ban jngoh bun tylli ki distrik bad ki block kiba don ha ka jylla ha kine ki lai bnai ba la dep.
U ong ruh ba katkum katei ka skim, ïa ki nongrep la kynthup bad pynwan ha ki producer groups bad kumta iwei iwei i dkhot i ïoh 5hajar tyngka khnang ba kan long kum ka bai seng ban ïarap ïa ki nongrep ban pynheh ïa ka kam.
“Kaba paw ba ka don ka jingthut ka long ba ki don ki MLA bad ruh ki Myntri sorkar kiba leit ban sam ïa kine ki skim ha ki jaka kiba ym lah satia wat ban rep ruh.
Kane ka pyni ba tang na ka bynta ka jingmyntoi ha ka saiñpyrthei, la pyndonkam bakla ïa ka.
Kumta, nga kyntu jur ïa ka ophis treikam jongphi ban shimkhia halor kane bad tuklar noh mardor khnang ban ym knieh noh ia ka hok jong ki nongrep kiba dei hok ban ïoh," bynrap biang utei u heh UDP ha ka shithi.
Lah ban kdew hangne ba wat na ka liang jong ka Seng BJP ruh ka la kynnoh ba ka skhim FOCUS kadei ka ram ba la shim da ka sorkar MDA na shabar ri bad ki paidbah kiba ïoh ïa kane ka skhim ruh ki hap ban siew ïa ka ram ryngkat ka sut.
ïa kane la kynnoh da u President ka BJP, u Bah Ernest Mawrie.
Nongpoh, Nohprah 22 : Ka Meghalaya People United Front (MPUF) Ri-Bhoi District mynta ka sngi da ka jingkmen bad ka jingsarong ka la pdiang burom ïa ki rang bad thei ïalehkai Muay Thai ka jylla kiba la leit ban ïashim bynta haka Muay Thai Federation Cup 2022 kaba la long dang shen haka jylla Tripura bad kiba la ïoh khur takma ruh na katei ka lympung.
Ki rang ba thei ïalehkai kiba la khur takma ksiar na katei ka lympung ki kynthup ïa u Blaseibok kharbuli Senior male under-23 (48kg), Rishot skhem marboh, senior male under-23 (57kg), Pynkhrawbor Shylla, Senior male under 23 (45kg), Edilberth Ryndongsngi, Senior male /Elite class (86kg), Alfred Wat Klet Riahtam Senior male /elite class (45kg), Jessica Thabah, Senior female under-23 (63kg), Monica Nongrum senior Female/elite class (67kg), Ebilities Diengdoh Senior female/elite class (60kg) lem bad 6 ngut kiba khur ïaka takma rupa bad 11 ngut kiba khur ïaka takma Rnong.
Ïa kitei ki rang bad thei ïalehkai Muay Thai la pdiang burom mynta ka sngi ha Nongpoh da ka seng MPUF hapoh ka jingïalam jong u Jackson Sohtun President bad ki dkhot ha ryngkat ka jingpynkup burom ïaki haka jingdonlang u Bah Angelus Sun President ka kynhun.
Haba kren ha katei ka sngi naka liang u Bah Jackson Sohtun kum u President ka seng u la pynpaw ka jingsngewkmen kaba khraw ba ki rang bad thei ïalehkai khamtam naka dong Ri-Bhoi kila sdang ban kiew shaphrang ha baroh ki liang bad wanrah ruh ki nam bad burom kaba long ka jingsarong ïaka district bad ka jylla baroh kawei.
U la kyntu ruh ïakitei ki samla ba kin dang minot bad trei shitom shuh shuh ba kin dang kiew shaphrang haka jingim jong ki khamtam haka kam ïalehkai.
Shillong, Nohprah 22 : Ka Meghalaya ka la lah ban ïalehkai bha da kaba pynliem da 10 wicket pyrshah ïa ka Sikkim ha ka lympung ïalehkai Ranji Trophy ha madan MCA.Hadien ba ka la lamkhmat ïa ka inning ba nyngkong da 13 ron, ka Meghalaya ka la ai kamai tang 90 ron ïa ka Sikkim kaba donkam ban jop da 78 ron ha ka jingïalehkai kaba la neh shi kynta tam ha katei ka jingïalehkai.
Khlem da pynsep ei ïa ka jingïalehkai kaba lai sien, u Raj Biswa u la ïalam ïa ka kynhun sha ka jingkyrmen da kaba kamai shiteng spah ron (half century) kata da 56 ron na ki 32 bol, kaba kynthup ïa hynñiew tylli ki four.
Kane kadei ka jingkamai half-century kaba lai na bynta jong u ha kaba kum kane ka lympung.
Ha kaba kut jong ka jingïalehkai u Kishan Lyngdoh, u la kamai 16 ron (not out) da kaba khyrwit lai tylli ki four ha kaba ka Meghalaya ka la pyndep ïa ka jingkamai ron tang ha ka 8 over da ka run rate kaba 9.75.
Shwa kane, ka Meghalaya ka la bteng biang ïa ka inning kaba nyngkong da kaba kamai 46/3 ha ka por mynstep, 94 ron shadien ka Sikkim kaba kamai 140 ron bad shah pynhap lut baroh ki wicket ha kajuh ka sngi.
Ka Meghalaya kam lah ban kamai ron bun ha ka por mynstep, hynrei ka la kamai 88 ron bad shah pynhap 8 wicket ha kaba u Punit Bisht (guest professional) uba dei ruh u kapten u kamai tang 24 ron, u Bamanbha Shangpliang 19 ron bad u Dippu Ch Sangma 14 ron.
Kiwei pat kiba la lah ban ïarap ïa ka kynhun ki kynthup u Rajesh Bishnoi bad u Akash K Choudhary, kiba la kamai mar 59 ron ha ka jingduh noh khyndai wicket.
Ka Meghalaya kan sa wanphai biang hadien ba la dep ka Christmas ha kaba kan sa ïakhun pyrshah ïa ka Bihar naduh ka 27 tarik Nohprah ha madan ïalehkai kriket jong ka MCA.Shillong, Nohprah 22 : U MLA ka Mylliem Constituency, u Bah Hamletson Dohling mynhynnin ka sngi u la plie pyrda ïa ka 13th A S Khongphai Memorial Under 14 Football Tournament ha madan Nongpiur.
Haba ai jingkren ha kane ka sngi, u Bah Hamlet u la ïaroh ïa ka Upper Shillong Sports Social & Cultural Association (USSS&CA) kaba pynïaid ïa kane ka lympung, u la ai khublei ruh ïa ka Association kaba trei na ka bynta ban kyntiew ïa ki khynnah bad ki samla ka thaiñ khamtam ha ki jingïalehkai Sports.
U bah Hamlet u la kitbok kitrwiang ruh ïa ka USSS&CA ba kan dang ïai trei ia ki kam kiba bha bad ban sei pyrthei ïa ki sap ki phong jong ki samla ka thaiñ.
Ha ka jingïalehkai plie, ka Nongpiur SC ka la pynliem noh ka Nongkseh SC da 2-0 kol.
Shillong, Nohprah 22 : Ka Meghalaya ka la lah ban ïalehkai bha ha ka sngi kaba lai bad kaba khatduh ha ka lympung ïalehkai U-16 Vijay Merchant Trophy pyrshah ïa ka Hyderabad hadien ka jinglah ban ïalehkai bha ha ka liang ka tied bol ha ka inning kaba ar lyngba u Rudra Singh Rathore bad u Trinayan Dutta.
Haba bteng biang ïa ka inning kaba nyngkong ha ka jingkamai 13/1 ban beh ïa ka ron jong ka Hyderabad kaba kamai 300 ron (all put), ka Meghalaya ka la shah pynhap lut baroh ki wicket da kaba kamai 83 ron bad kaba la hap ban tied biang, ha ka inning kaba ar, ki kham lah shuh shuh ha ka liang ka jingkamai ron da kaba kamai 139 ron duh noh 6 wicket, watla katta ruh ka donkam sa 78 ron ban ai tied biang ïa ka Hyderabad.
U rangkawang bol ba kynsai tam jong ka Meghalaya ha ka sngi ba nyngkong udei u Da U La Biang Shangpliang, uba khur 5 wicket ai kamai 91 ron.
Ha ka pali tied, u Kishlay Vishlux u kamai 25 ron na bynta ka Meghalaya ha ka inning kaba nyngkong.
Ha ka inning kaba ar u Rathore u la khyrwit half-century kata da 54 ron shwa ba un shah pynhap wicket noh da kaba khyrwit phra tylli ki four katba u Dutta struck 36 bad khyrwit phra tylli ki four.
U Vishlux (10) bad u Jarrett M Wanñiang (17) ki la ïarap kamai ron na bynta ka Meghalaya, u Justin Fancon 4 ron (not out) bad u Benedict Jones Makdoh, uba khlem pat ïoh kamai ron.
Ka elekshon MLA ha la Jylla mynta ka la poi hajan eh bad kane kadei ka por ïa baroh ki kyrtong ba kin pyrshang lut ki lad ki lynti kumno ban ïoh khring ïa ki nongkyrshan na kawei ka party sha kawei pat bad kane hi kan ïai bteng tad haduh ka sngi elekshon.
Kiban kham shah kthong bad shah pynbiej ha kum kine ki por kin dei ki Nongïalam ba hakhmat jong kino kino ki party khamtam ha kito ki party kiba kham biang.
Nangne shakhmat phin sa ïohi ba katei ka jingïarung ja mih ka jur bha bad lehse kane ka elekshon kan dei kawei na ki elekshon kaba khampher namar wat na ka liang u kyrtong um don jingshaniah shuh ïa la ki jong ki Nongïalam khamtam lada u ïohi lei lei ba ki leit bad kynduh bad kiwei ki nongïalam na kiwei pat ki party.
Kane ka elekshon kan pynlyngoh lut ruh ïa baroh ki kyrtong kiba mih ban ïakhun namar wat u Nongkyndong ruh u la stad bha bad um pynpaw pyrthei shuh ïano u kyrshan bad ïano um kyrshan.
Kane kam dei shuh ka juk ba ki nongleit jingïalang ki leit da ka jingieid bad ka jingshaniah ïa ki Nongïalam hynrei ka la dei da kawei pat ka jingmut.
Jan man ki jingïalang mynta la ju ïohi beit ba ka jingpoi ki paidbah ka dei beit da ki hajar ngut.
Hynrei kaba pynlyngoh ka long da pynlong kiwei ki party ruh kiba poi jingïalang ka long hi kumjuh bad kane ka ja wat ha ki jingïalang ba pynlong da ki MLA.Kumta ban shu shaniah ha ka jingpoi jong ki paidbah sha ki jingïalang lehse baroh baroh kin kam ba ki la jop beit.
Phewse baroh kitei ki long markhongpong lut namar ynda la ñiew lang ïa ka jingpoi jong ki paidbah ha ki jingïalang jong ki party bapher bapher kan poi pynban lai shah sawshah ïa ka jingdon ki nongthep vote.
Kane kadei ruh ka nongkyntu ïa ki nongshong shnong ba katlah katïai kiar ban rai ïa ka vote jongphi ha i Bai sha ne bai burom namar kane ka long thik ba phi ïapein ïa ka hok kaba phi ïoh shisien san snem bad ki ryngkat pliah.
Donkam ban pyni sha ka pyrthei ba kum kata ka ri tipbriew tipblei ban ym ngop ha ka spah pyrthei ban thied nokot ïa ka shi vote.
Lehse lada u kyrtong u biang bad u ai ruh bad i bai sha, ka shong ha phi ban rai, lehse phi lah ban kyrshan ïa u hynrei wat ailad pat ba ka pisa kan thied ïa ka dor bad ka hok jongphi.
Kadei ruh ka jingshisha ba ha ki khyndiat bnai shwa ka elekshon ki nongleit ai jingïarap kynthup ki nongsngewlem ki bun bha khamtam eh ha ki jaka ba don ki jingjia ba sngewsih ne ïapbriew.
Dei ha kum kitei ki jingjia ba ki kyrtong ki ïohlad ban ïoh ïa kynduh briew lane pynithuh ba ki dei ki kyrtong ba thmu ban aireng.
Teng teng i thamula ruh ba don ki khep ba lai ne sawngut ki kyrtong ki kynduh lang ha kawei ka jaka ba don kum kitei ki jingjia.
Lehse na ka bynta kiba kham duna ka ïoh ka kot ka la long ka jingkyrkhu kaba khraw haba ki nongwan leh isynei bad ki nongnoh synniang ki bun.
Kane kadei ka juk kaba ki paidbah ki dei ban sngewthuh ba kano kano ka jingpynbiej shwa ka elekshon ka dei ka jingthied ïa ka hok jong ki bad kane ka long ruh kumba ki la shim ram shwa ka elekshon.
Kumta ka jingbakla jong ki ban die ïa ka vote shwa ka elekshon ka long kumba ki la bynda ne ki la shimram na ka bynta ki san snem.
La sngewdei ruh ban kynthoh kylla ïa ki nongthep vote lada jia ba ki nongmihkhmat kim lah ban treikam bha lane kim lah ban ïasaid bha ha Iing Dorbar.
Ka long ka jingsngewsarong ïa ka constituency lada jia ba ki nongmihkhmat ki lah ban treibah bad khamtam ban ïasaid ïa ki ishu jong ka thain lane jong ka jylla ha Jaidbynriew.
Kane kan long ruh markhongpong lada jia ba ki nongmihkhmat jong kato ka constituency kim lah ban trei bha.
Ha kaba khatduh hi ka shong ha ki nongjied bad ki nongthep vote ban jied ïa ki nongmihkhmat jong ki, lada dei ba kim biej tang ha ki jingshah pynbiej shipor lehse ka thain jong ki kan ïoh shisha ïa ki nongmihkhmat kiba janai bad lada jia ba kim long kumta, ka constituency ruh kan mad katkum ka jingbit jong ki ban jied.
Shillong, Nohprah 22 : Ka Senior Team jong ka PFR Football Academy kan mih na Shillong ban leit ïashim bynta ha ka 6th Annual Swargadeo Sarbananda Singha National Level Invitation Tournament 2022 kaba la sdang naduh ka 20 tarik Nohprah haduh 30 tarik Nohprah 2022 ka ban long ha Dibrugarh Assam.
Ha kane ka lympung la wan ban ïa shim bynta da ki Club ba pawnam jong ka ri kynthup ïa ka Reserved Team jong ka North East UnitedÏa kane ka Team la lam khmat da u Amit Rai kum Head Coach, u Robin Nongrum kum u Assistant Coach bad u Franky Kharumnuid kum u Team Manager.
Ki rangïalehkai jong ka PFR kiban ïashim bynta ha katei ka lympung ki kynthup u Eben Warbah, Meban Dkhar, Albes Syngkli, Donald Tariang, Shanbor Thangkhiew, Albert Maring, Bantei Muktieh, Pynroy, Samlang Rympei, Mohan, Mewan Lyngdoh, u Wadskhem, Dlessing, Fleming Suting, Robi Maring, Closing Lyngshing, Daminot, Arki, Andy Suting bad u Rohit.
Nongstoiñ, Nohprah 22: Kum ka jingpynkhreh ïa ka election ka ban long ha u snem ban wan, ka Hill State People Democratic Party Mawshynrut Constituency ka la pynkhreh shait shait, da kaba pynlong ïa ki jingïalang ha ki shnong ki thaw bad ban thung ïa ki shnat treikam naduh bapher bapher ha kylleng ki jaka jong ka Constituency.
Ha ka sngi balang ka 21 tarik Nohprah, u bah Methodius Dkhar kyrtong HSPDP jong ka Mawshynrut, u la khot ïa ki nongkitkam jong ki hynriew tylli ki zone ha ka jingïalang kaba la pynlong da ka shiliang wahblei zone ha ka shnong Seiñduli.
Ha katei ka sngi la pynlong ïa ka jingïalang ha madan phutbol jong ka shnong Seiñduli, ha kaba la pynïaid da u bah Kobarding Dkhar President ka shiliang wahblei zone ha kaba ki paitbah na ki shnong ba marjan ki la ïa tuid sha katei ka jingïalang ban sngap ïa ka jingkren jong utei u kyrtong.
U bah Methodius Dkhar haba kren ha katei ka sngi, u la ong ba ka sorkar MDA ba la ïalam da ka NPP ka la pheil ha baroh ki liang.
U la ong ruh ba ki paitbah ha kine ki sngi ki la sngewthuh shai ïa ka jingpheil jong ka sorkar MDA, wat lada ka len katno katno ruh.
U la ong ba ka sorkar ka ju ong ba kam don pisa bad ka jingiakhih da kaba leit thiah surok bad ka jingshah thngan jong ki nonghikai, la ki dei ki nonghikai SSA, Adhoc, bad ki Government LP skul, ka pyni shai kdar ba ka sorkar ka la pheil da kaba ong ba kam don pisa.
Katba ban pynlut da ki spah klur na ka bynta ban pynïeng kyrtong elekshon ha Manipur, Nagaland bad kiwei kiwei ki jylla ka don pisa.
Nalor kata u la pynkynmaw ruh ba wat ki nongtrei ASHA ruh ki hap ban mih sha surok ban ïakhih namar ba ka sorkar kam ban siew tulop ïa ki.
U la kren bynñiaw bad pynkynmaw ruh ba ka NPP ha ka por ba u Conrad Kongal Sangma u wan ban pynlong jingïalang na ka bynta ban kanbas election ha madan Songsak ha Shahlang ha u 2018, u la thok im im peit peit ïa ki paitbah da kaba ong ba lada kin pynjop ïa ka NPP, hapoh hynriew bnai kan pyllait ban tih bad shalan dewïong kumba ju long, hynrei haduh mynta kam pat urlong.
Ki don pat ki briew kiba khaïi dewïong lynter, hynrei ym don ba pynwit namar ba ki Myntri sorkar ki don kti lang, katba ki nongkhaïi dewïong kiba rit baria ki la nang dap ram bad jynjar sat.
U la pynkynmaw ruh ba kawei pat ka jingthok kaba ki paitbah ki la sngewthuh shai, ka dei halor ka jingkular jong u ïa ki nongïalam niam, ba un pynsangeh noh ïa ka jingïakhalai Casino.
Katba ka jingtei ïa ki paki dulan na ka bynta ban pynlong ktem khalai Casino pat ka dang ïaid shait shait.
Ha kajuh ka por u la buh jingkylli sha baroh ki nongïalam jong ki kynhun balang Khrsitan, ba hato kum ki nongïalam niam ki sngew dei ne em ba ïa ka Meghalaya kaba la tip kum ka Christian State yn pynlong kum ka ktem ïa khalaiï.
Hato ki nongsharai balang bad ki longkmie longkpa ki sngew tynnad ba ki khun jong ki kin kylla kyrni ha ki kam ïakhalaiï.
Lada ki nongïalam niam, ki nongharai balang bad ki longkmie longkpa kim kwah ban ïohi ba ki khun jong ki kin kylla long kiba kyrni ha ki kam ïakhalai, ki dei ban kylli na u nongmihkhmat jong ka Mawshynrut, namar u dei na ka NPP ba balei u sngap jar bad um kren ei ei ha Assembly halor katei ka Casino.
U bah Dkhar u la ong ruh ba um kwah ban da kynthoh than ïa u MLA ba mynta, hynrei ki paitbah kin bishar hi namar ki la jied bad phah ïa u, ba un shong ha Secretariat bad ba un leit sha Assembly na ka bynta ban shna ïa ki policy kiba kynsai kiba lah ban ai kam ai jam ïa ki samla kiba don ka sap, ki ban pynkhlaiñ ïa ki paitbah nongrep, ban wanrah ïa k jaka sumar kiba la bit la biang bad ka bai sumar ruh ka logn kaba jem, ban wanrah ïa ki jaka pule kiba biang bad kiba jem ka dor na ka bynta ki samla pule, hynrei utei u nongmihkhmat imat um shym leh ei ei halor kita baroh.
U la ong ba ki, paitbah ka Mawshynrut ki la dei ban pyrkhat sani bad lada ki kwah ban pynkylla, ka rai ka shong ha ki ym ha u kum u kyrtong.
Namar ha ka synshar paitbah iwei I shympriah kti jong uwei pa uwei u nongshong shnong I kham khlaiñ bor ban ïa ki suloi ki tup ki man, kumta ka rai ban pynkylla ka shong ha uwei pa uwei.
Mawkyrwat, Nohprah 22: Kum ka dak jong ka jingsngewlem bad leh isynei ha kajuh ka por na ka liang ka kynhun ki nongñiah ar shaka ka ‘The Ultimate Legend Biker Association (TULBA) mynta ka sngi ki la leit ban ai jingïarap da ka song pisa bad ki jaiñkup ïa kawei ka longïing kaba la shah bam duh ha ka ding na shnong Photjaud South west Khasi Hills District.
Kumban shu kdew ba kane ka jingjia pluh jong ka ïing ka dei ha ka 21 tarik u Nohprah, 2022 bad ka dei ka ïing jong ka kong Merity Shylla bad u bah Honestboy syiemlieh ha ryngkat ki 4 ngut ki khun ha kaba kane ka longïing ka la duh ei ïa la ka jong ka ïing ka sem ha ka ding kaba klang.
Namakata, ha kane ka sngi hadien ba ka kynhun ka la ïoh jingtip halor kane ka jingjia kam shym la sngap hynrei ka la leit ban aiti ïa ka song pisa bad ki jaiñkup lyngba u Welding Shylla, General Secretary ka TULBA Mawkyrwat Unit bad la ïoh ruh ka jingkren ai mynsiem ïa kiba ha ïing ha sem jong kine ki lanot bad ha kajuh ka por la ïoh ruh ka jingduwai na u Wankit Nongkynrieh, Organising Secretary TULBA ka Mawkyrwat South West Khasi Hills District.
Ka TULBA Mawkyrwat Unit ka ai ruh ka jingkhublei ïa ki briew kiba la snohkti lem ban ai jingïarap ïa kane ka longïing ha kajuh ka por na ka liang kiba ha ïing ha sem ki la pynpaw ka jingsngewnguh ïa ka TULBA kaba la wan ban ai jingïarap bad wan ai mynsiem hapdeng ki jingsngewsih kthang ba ki la duh noh ïa ka ïing ba ki sah na ka jingshah bam duh noh ka ding.
Mawkyrwat, Nohprah 22: U bah Renikton Lyngdoh Tongkhar, Myntri ka tnad PHE bad kiwei uba long ruh u MLA ka Mawkyrwat Constituency mynta ka sngi u la plie ïa ka jaka sumar ba 100 jingthiah ha CHC Mawkyrwat, South West Khasi Hills District ha ka jingïadonlang u bah Pius Marweiñ, MLA/MDC jong ka Ranikor, u bah S.Kumar, IAS, Principal Secretary Health & Family Welfare, ka kong C.Kharkongor, IAS, Deputy Commissioner ka South West Khasi Hills District bad kiwei kiwei kiba shah khot sngewbha.
U bah Renikton Tongkhar haba kren kum u kongsan ha ka jingïalang, u la pynpaw ïa ka jingkmen kaba khraw ha kaba la ïoh ban plie noh ïa kane ka jaka sumar kaba ha ka jinglut baroh katkum ka revised estimate ka la kot sha ka 22 klur 41 lak bad kumba 101 tylli ki kam la lait ne ki sanction posts.
U la ai ka burom ïa u nongmihkhmat barim u bah Rowell Lyngdoh (bam kwa ha dwai U Blei) uba la ïohi jngai ïa ka jingdonkam ban don kum kane ka jaka sumar na ka bynta ka jingmyntoi ki paidbah kane ka dong ka thaiñ.
U khmih lynti ruh ba nangne shakhmat yn nang kham pynbha bad ban nangpynbit pynbiang ïa ki jingdonkam jong kane ka jaka sumar.
U bah Renik u la pynpaw ïa ka jingsngewkmen ha kaba la lah ban pynurlong ïa kane ka jingangnud bad ka jingphohsniew jong ki briew kane ka dong ka thaiñ bad u khmih lynti ba kane ka jaka sumar kan lah ban ai ki jingshakri kiba kham bha ïa ki briew kiba donkam jingïarap ha ka liang ka koit ka khiah.
U la ïathuh ruh ba ka sorkar ka la dep pynkhreh lyngba ka tnad ka koit ka khiah, ka tnad Umbam Umdih bad kiwei kiwei ki tnad treikam na ka bynta ki jingshna pynbha ki ban pyntrei ha kane ka distrik ka la kot sha ka 700 (Hynñiewspah) klur ei ei bad u pynpaw ïa ka jingkmen ban ïohi ba kane ka dong ka thaiñ ka la sdang ban ïaid shaphrang ha ki liang baroh lyngba ki lad pynroi jong ki department bapher bapher.
Shuh shuh u la ïathuh ba la lah ban wanrah ïa ki kam ka jingkylla dur ha Ranikor ha ka liang ki surok bad kiwei kiwei ki kam pynroi.
Ha kawei pat ka liang, u bah Renik, u la pynpaw ïa ka jingsngewdiaw halor ka jingkyrduh kam jong ki khun samla bad u la kyrpad ïa ka sorkar ban thaw ïa ki lad ki lynti ban weng ïa ki jingeh ban ban pynbha ïa ka rukom thungkam ha ka rukom kaba shai bad kaba khuid ba suba khnang ban ym pynduh jingkyrmen ïa ki samla wad kam.
Ha kajuh ka por u la ïaroh ïa kane ka department kaba la trei shitom ha kaba lah ban pynurlong ïa ka jingthmu ha kaba plie ïa kane ka jaka sumar da kaba thungkam shipor ïa ki samla tad haduh ba kin da lah ban pyndep ïa ki eksam thung kam na ka bynta ki kam ba lait.
Namarkata, u la khot bad wer ïa ka jingïatreilang jong ki paidbah khnang ban dang lah ban pynbit pynbiang ïa ki jingdonkam jong kane ka jaka sumar da kaba kyntu ïa ki nongpynïaid bad kiba trei ha kane ka jaka sumar ban trei hok bad ban ai ka jingshakri kaba khambha bad ban kren ki kyntien jali jaum kiba lah ban long ka jingtngen bad ka jingkyrmen ïa shibun ki mynsiem kiba kordor.
U bah Pius Marwein haba kren kum u symbud kongsan u la ong ba kane ka dei ka sngi sah kynmaw ha kane ka dong ka thaiñ bad namar ba ka jingkoit jingkhiah ka long kaba kordor ka jingplie ïa kane ka hospital kan ai jingmyntoi bad jingkyrkhu khamtam ïa kiba duk basuk ki bym kotbor ban leit sumar ha ki jaka sumar ba remdor.
U la ïaroh ruh ïa ka sorkar MDA kaba la shim khia kyrpang na ka bynta ban pynbha ïa ka koit ka khiah bad ka roi ka par lyngba ki skhim bapher bapher khlem da klet noh ïa u nongïalam barim uba la prat lynti bad uba la treishitom na ka bynta ban pynurlong ïa kane ka jingphohsniew.
Ha ka jingkren jong u, u la kitbok kitrwiang bad ha kajuh ka por u la kyntu ïa ki nongtrei bad ki bor pynïaid jong ka jaka sumar ban ai ka jingshakri kaba biang bad ba paka na ka bynta kito kiba pang kiba shitom bad kiba donkam ka jingïarap.
U S.Kumar, I.A.S, Principal Secretary, Health & Family Welfare, ka kong C.Kharkongngor, I.A.S, Deputy Commissioner ka South West Khasi Hills District, Mawkyrwat, bad u bah P.Wanniang, Synjuk Rangbah Shnong, Mawkyrwat ki la ai jingkren ha kane ka sngi.
Katba ka Seng Samla Shnong Mawkyrwat (SSSM) ka la ai ïa ka Theme Song jong ka jingrakhe dap 50 snem jong ka jingïoh jylla bapura ka Meghalaya.
U bah L.T.Tariang,.
M.C.S,.
ADC.& P.D.DRDA,.
SWKHD, Mawkyrwat u la pynïaid ïa ka jingïalang bad kham ha shwa u Dr.F.R.Lartang, District Medical & Health Officer, Mawkyrwat u la ai ïa ki kyntien pdiang sngewbha bad u Dr.W.L.Narry, District MCH Officer, SWKHD, Mawkyrwat u ai ki kyntien khublei.
Nongstoiñ, Nohprah 22: Da ki spah ngut ki riew paidbah na jan bad na jngai, ki la tuid ha ka Free Medical Camp ba la pynïaid da ka HSPDP Youth Wing Nongstoiñ Area unit ha ka sngi nyngkong ha ka shnong Mawlangdep West Khasi Hills.
Ha kane ka medical camp, ki nongïalam jong ka HSPDP Youth Wing ki la pynsngewthuh ruh ïa ki paidbah katei ka thaiñ, ïa ka jingmyntoi ba ki lah ban ïoh naa PMJVK scheme, namar ba lyngba katei ka jait scheme lah ban ïoh ïa ki dawai dashin ha ka dor ka ba duna bad ba bit na ki Hospital Sorkar.
La sakhi ruh ïa ka jingkmen na ki longkmie bad ki riew rangbah, kiba la pynpaw ïa jingmyntoi kaba khraw, lada ki khun samla ki ba la nang la stad, ki wanrah kum kine ki jingsumar ei, khamtam ban pynshai paidbah ïa kine ki jait scheme sha ki paidbah ka dong ka thaiñ ban ïoh jingmyntoi lang ïa baroh.
Ka dei ruh ka sien ba nynkong ba la wanrah da ki khun samla jong ka HSPDP kum ïa kine ki program.
Hynrei, la sakhi ba ki paidbah ba bun ba lang ki ïoh ïa ka jingmyntoi.
Kumjuh ruh, ka HSPDP ka la nang pynkhreh shait shait ban pynlong sa ha kiwei pat ki jaka ïa kum kine ki jait program na ka bynta ka jingmyntoi ki paidbah.
Nongpoh, Nohprah 22: Ka kynhun Naki Thiar kaba dei kawei naki kynhun trei mon sngewbha kaba ju don bynta ban ïarap ïaki rangli juki bad kiba donkam ka jingïarap mynta ka sngi kala leit ban pynlong ka jinglehkmen Advance Christmas ryngkat ki khunswet jong ka Govt.
Children’s Boys Home, Govt.
Children’s Girls Home bad ki khunswet jong ka RBP Synod Children’s Home haka jinglehkmen ba shongkun bala pynlong ha RBP Synod Childrens Home ha Mawsyntai.
Ha katei ka jingïaleh-kmen ka ba long ruh kum shibynta ban rakhe lypa ïaka jingwan long briew u Khyllung Jisu sha kane ka pyrthei, la sakhi da ka jingdonlang u Samla Tony Shylla u nongseng jong katei ka kynhun, u Bah Pynwanbor Sylliang u Senior Adviser jong ka kynhun, u Bah Kitburom Mallai uba la wan ban mihkhmat naka CHILDLINE, ka kong Byntabiang M.Mawblei Superintendent jong ka Government Children girl’s Home, Bah Erry Ryngnga Superintendent jong ka Government Children boy’s home bad ka kong Darisha Mallai Superintendent jong ka RBP synod children’s home ryngkat ki heprit ki bym don shuh ki nongpeit nongkhmih bala ri bad sumar da kitei ki iing ri khunswet.
Ha kane ka jingleit rakhe ban ïalehkmen bad ki heprit jong ki lai tylli ki jaka ri khunswet, na ka liang ka kynhun Naki Thiar ki la ioh ruh ban sam ïaki jaiñ kup syaid sha baroh ki heprit, ha ka ba ki la ioh ruh ban bam sngewbha ïa u cake Christmas, ryngkat ka jinglehkmen da kaba shad bad rwai bala shim bynta lang da ki heprit jong kitei ki jaka ri khunswet.
Nongstoiñ, Nohprah 22: “Ka long kaei kaei kaba sngew thamula, hynrei ka long pat kaba shisha ba ïa ka ïew bad ka shnong Shallang kaba dang hap pura ha ka hima Nongstoiñ, la tap lup da u bar jylla.
Ha kine ki sngi lei lei naduh ba ki karkhana thang dewïong ki la jyllei kum ki ñiut, ïa ka Shallang area baroh kawei la dap da ki bar jylla suda", ong u bah Witting Mawsor President HSPDP West Khasi Hills.
U bah Witting Mawsor haba kren ha ka jingïalang kaba la pynlong ha ka madan phutbol jong ka shnong Seiñduli ha ka 21 tarik Nohprah, u la kren shai kdar halor kane da kaba ong ba ki bar jylla ha Shallang kim patiaw shuh ïa ki Khasi la ki dei ki trai shnong ne ki dei na kiwei pat ki shnong.
U la ong ruh ba u la ju ïoh sngew barabor ba ki samla khamtam ki sengbhalang ki ju ong beh dkhar, hooid lada dei ha kiwei ki shnong hapoh ka district ka lah ban long.
Hynrei ha Shallang pat lada ki ong beh dkhar khlem artatien kin shah beh kylla, namar ki bar jylla kim salia shuh bad ki ïaid pynat shadem khlem don jingtieng ïano ïano.
Nalor kata u la ong ba ha Shallang lada phi pynwit ïa ki bar jylla phin ym ïoh leit phai ïing shuh.
U bah Mawsor u la ong ruh ba ka jingshngaiñ bad ka jingsngew skhem jong ki bar jylla ha Shallang ka dei namar ba u don u nongïada u ba long kum ka stieh na ka bynta jong ki.
U la kren bynñiaw ruh ba u nongmihkhmat ba mynta jong ka Mawshynrut constituency, u kham ieit bun shah ïa ki bar jylla ban ïa ki trai jylla bad ka lah ban dei na kane ka daw ba kitei ki bar jylla kim salia shuh ïa ki trai jylla.
Haba kren pat ha kaba ïadei bad ka MLA skhim ba ka sorkar ka la mang kyrpang na ka bynta ki paitbah nongshong shnong, kum ka SRWP kaba dei ka skhim ba u MLA u dei ban ai sha kiba duk, u la ong ba ha ka por ba u long MLA, katei ka skhim ka dang poi tang shi klur tyngka.
Hynrei ha kane ka samoi kaba mynta pat ka la poi sha ka ar klur sanphew lak tyngka ha ka shi snem.
Pynban katkum ka jingïoh jingtip jong u ka long ba ïa katei ka skhim, la ai tang ha kito kiba riewspah bad kiba don ba em, da kaba kynnoh ba lada ai ha kiba duk kin ym lah ban pyndep ha ka ban pyntrei ïa ki projek.
U la ong ruh ba kaba kham sngewsih ka long ba naduh u snem 2018, utei u MLA u la ai jingbit ïa ki katto katne ki nongshong shnong ba kin pynïeng ïa ki khyrdop harud surok ban lum pisa beaiñ na ki trok kit dewïong.
U la ong ba man la ki shnong ki samla kiba lum pisa beaiñ ha ka kyrteng jong ki VDP, ka la jyllei la kum ki ñiut bad katei ka jingailad khlem artatien kan pynkylla nongtuh ïa ki samla lada ym don shuh ki trok kit dewïong.
Nongpoh, Nohprah 22 : Ka long ka jingkyrkhu ïaka shnong Umngtyngar ha Ri-Bhoi kaba hap ha Jirang Constituency hadien ba u MLA ka Jirang u Bah Sosthenes Sohtun, ha ka sngi Baar jong ka taiew u la leit ban buh ïa u mawnongrim naka bynta ban siang rong noh ïa katei ka surok kaba ki paidbah kila ap khmih lynti la bun phew snem mynta.
Katei ka surok ka don ka jingjrong kumba 2.55 km na ka surokbah na Mairang sha Rani bala mang pisa haduh T.3,41,00,000 klur ha kaba ïaka jingtrei yn sa sdang noh ha u bnai Kyllalyngkot jong u snem 2023.
Ha katei ka sngi la don ryngkat ruh da u Bah I Khongkhlad, Additional Executive Engineer PWD (Rd) Patharkhmah, Rev Fr Michael Sun Parish Priest ka Umkadhor Parish, ki nongïalam shnong bad kiwei kiwei ki riew rangbah.
Haba kren ha kane ka sngi, na ka liang u MLA ka Jirang, u Bah Sosthenes Sohtun u la ai khublei ïa ki paidbah Nongshong shnong ka Umtyngar, ha kaba hapdeng shibun ki snem ba ki la ap khmih lynti ki la long kiba ïaishah bad ka jingïaishah jongki mynta ka la urlong kaba dei hadien ka jingphai khmat ka sorkar sha kane ka shnong bad wat ïa ka Jirang Constituency.
Kum u nongmihkhmat paidbah u la ong ruh ba u la pyrshang ban wad ki lad ki lynti na ka sorkar, hynrei dei lyngba ka jingphai khmat ka sorkar ïa kine ki jingdonkam ki paidbah ka sorkar ka la mang tyngka na ka bynta ban siang rong noh ïa kane ka surok ban suk ki paidbah ha ka leit ka wan bad ka kit ka bah bad kaba kham donkam tam ka longba ki paidbah pat ki dei ban ai ka jingsngewnguh ïa kane ka sorkar kaba la ïarap kyrpang ïa ka Jirang Constituency ha baroh ki liang, u la bynrap.
Nongpoh, Nohprah 22: Kumba ha kine ki sngi hadien ba la mih ka khubor ba la thmu ban pynkynriah noh ïa ka ophis ka Umsning C&RD Block sha Lumumpih, la mih ka jingpyrshah da ka JAC ki 30 Durbar Shnong bad ki 3 tylli ki Seng Bhalang ba kynthup ïa ka HNYF, HITO bad CORP bad kumba la ioh lum jingtip na ka ophis u Block Developemnt Officer kane ka jingthmu ban pynkynriah ïa katei ka ophis ka dei tang ka jingphah ïa ka jingthoh sha ka sorkar bad ka rai kaba khatduh hi ka dei ha ka sorkar jylla hadien ba la ioh ei ïa ka jaka kaba 2 akar ba la ai sngewbha da ka trai jaka.
Katkum ka jingioh lum jingtip, ki don ar tylli ki jaka ba la ai sngewbha khlem da siew dor ba kynthup kawei ha Patarim Usmning bad kawei ha Lumumpih ba la ai sngewbha da ka trai jaka bad napeng kine ki ar tylli ki jaka ka jaka ha Lumumpih ka la long kaba biang ban tei thymmai ïa ka ka ophis Umsning C&RD Block bad katba ka jaka ha Patarim la kyntait noh na ka daw ka jingdon jong ki hyper tension line kaba lah ban buh jingma ïa ki paidbah.
Halor kane ka jingpyrshah ban pynkyn-riah ïa katei ka ophis da ka JAC bad ki seng bhalang, katkum ka kaiphod ba la ioh lum na ka ophs u BDO Umsning C&RD Block bad ba ka ophis ka la dep phah ïa kaipod (Reports) ne ki saw sha ka sorkar jylla, la ong ba ym dei tang ba la shu ioh ei ïa ka jaka bad la pynpaw ruh halor shibun ki daw bad khamtam katei ka jaka ha Lumumpih ka long kaba biang tam ban tei ïa ka ophis ba thymmai ka Umsning C&RD Block ba ka don harud ka surok National Highway.
La pynpaw ruh ba kane ka ophis ba la don lypa ka long kaba khapngiah bad kam don jaka wat tang ban pynieng ïa ki Kali ki nongtrei sorkar ne ki paidbah bad ka kynduh jingeh ruh halor ka jingkyrduh um bad ruh wat ki nongtrei sorkar ha katei ka ophis kim sngewtynnad halor shibun ki daw ba kum ka ophis kam ju ioh ka jingïatrei lang na ka Dorbar Shnong bad ki Seng Samla kiba juh buh jingeh ïa ka ophis bad wat ïa ki paidbah.
La pynpaw ruh ha katei ka kaiphod ba katei ka jaka dei ka GAD land ha kaba wat ban pynieng ïa u Mobile Tower la pyrshah da ka Seng Samla Shnong bad la kynnoh ruh ba ka ophis kam shim ïa ka NOC na ka Dorbar shnong, hynrei kim tip pat ba ha ka GAD land ka sorkar kam donkam ban pan NOC lada pyntreikam ïa kino kino ki kam pynroi.
Nalor kata ka Seng Sasmla ka la ujor ruh sha u Deputy Commissioner ban weng ïa utei u Tower bad kane ka la buh jingeh shibun ha kaba bun ki kam hapoh ka ophis la shaniah ha ki bor internet ba kim shem jingeh na ka daw ka jingbym don ka network kaba biang.
La pynpaw ruh ha katei ka kaiphod ba la phah sha ka sorkar, ba ka ophis ka ïa kynduh shibun ki jingeh ha katei ka jaka treikam bad ki jingjia ba sngewsih ha kaba la don ka jingshah kawang maw ïa ka ophis, ka jingshah pynpra u pipe um ba pynpoi um sha ka ophis, la don ruh ka khep ba shah kawang petrol bom bad kiwei kiwei ki jingjia ba la dep ban ujor ruh da ka ejehar sha ki bor pulit, hynrei haduh mynta ym shem la ïoh kem ïa kiba don kti bad kum ka ophis ruh ka kynduh jingeh ka dei nanmar ba kam ju ïoh ka jingïatrei lang da ka bor shnong.
La don ruh ka jingpynsah jubor ïa ki Nepali ha ka quarter jong ka ophis bad hadien ba la weng ïa ki la ïoh jingtip ba la ai bor da u rangbah shnong barim bad wat ha ka por ka jinglynshop ka khlam Covid-19 ruh ki paidbah ki ïa kynduh shibun ki jingeh ha kaba wat la katei ka jaka dei ka jaka sorkar bad la wan pat ban mushli da ki bor shnong bad ki samla Shnong.
Shuh shuh, la pynpaw ruh ba katkum ka khubor ba la ioh lum na ophis u BDO ki don shibun ki jingeh ha katei ka ophis bad wat ki nongtrei sorkar ruh kim sngewtynnad ha katei ka jaka bad ka rai kaba khatduh pat ban pynkynriah ïa ka ophis ka dei ha ka sorkar bad la pynpaw ruh lada pynkynriah ïa katei ka ophis ruh ka jingmyntoi ka dei ïa ki paidbah bad wat ïa ka sorkar, namar ïa katei ka ophis barim lah ban pyndonkam kum kata kka extension block ban pyndonkam na ka bynta ka ophis ka CDPO, SSA Block Coordinator, NRLM, CLLAMP, Basin bad kiwei ki ophis khnang ban kham suk ki paidbah, la pynpaw ruh ha katei ka kaiphod ba la phah sha ka sorkar jylla.
Khliehriat, Nohprah 22: U bah Damewanhi Rymbai, uba dei u kyrtong jong ka Voice of the People Party (VPP) uba ïakhun na ka 6-Khliehriat Constituency, uba dang ïai bteng mynta ban ïalap election khamtam eh ban pynshai paidbah shaphang ka elction kaba khuid ba suba (Clean Politic), haba kren ha kawei na ki rynsan, u la pynpaw ka jingsngew khia halor ka jingshah ktah ka pule ka puthi hapoh East Jaiñtia Hills District, khamtam hapoh ka 6-Khliehriat Constituency kaba na ka daw ka jinghiar kynsan ka kamai ka kajih jong ki paidbah.
Utei u rangbah, u la ong ba na ka daw ka jinghiar ka ioh ka kot, ki kmie ki kpa kim ïohlad shuh ban phah ïa ki khun sha ki jaka pule kum ki skul kiba kham bha kiba don ha Khliehriat, Rymbai, Ladrymbai bad sha Jowai, hynrei ki hap ban phah ha ki skul shnong bad ynda ki la lait na ki skul ruh ki shem jingeh ban phah sha ki college kiba rem kiba don hapoh ka District namar ba kim dei ki college sorkar, haba kren halor kane ka phang, u la pynpaw ba ka la dei shisha ka por kaba la i donkam bha ban don noh ka college sorkar hapoh East Jaiñtia Hills District, namar lada don noh da ka college sorkar kan ïarap shibun ïa ki khynnah pule kiba wan na ki longiïng kiba duk ba kyrduh ba kin ïoh lad ban bteng ïa ka jingpule bad ban lait ruh na ka jingïa knieh jaka ha Kiang Nangbah College kaba don ha Jowai “Ngi ha East Jaiñtia Hills District ngi donkam bha ban ioh ïa ka Government College" ong u bah Damewanhi.
Haba krren pat shaphnag ka shlem ai jinghikai kum ka skul JNV, kaba don ha shnong Rymbai, u la ong ba donbok ba ka shnong Rymbai ka la ai jaka ïa kane ka skul bad la ïoh ban sdang ïa ka skul watla ka jingtei jong kane ka skul kam da long kaba bit ba biang bha bad ha ka jingwad jingtip jong u la ong ba kat haduh mynta na ka liang ka sorkar pdeng kam pat shym la pyllait satia ïa kano kano ka mang tyngka ban pyn heh bad pyn bha ïa kane ka skul bad ki dang don shibun kiba dang duna ha kane ka skul.
“Ha man la ki shnong ki don ki Lower Primary school, ki Upper Primary School, isynei bha haba peit ïa kine ki skul, nga ruh nga dei u nonghikai uba dang shu iehnoh shen ïa ka kam myn ha kine ki khyndiat bnai, nga isynei haba nga peit naduh ki ïing skul, ki nonghkai, ki khynnah skul bad kiba leit ha kine ki skul shnong ki dei kito ki khynnah kiba na ki long ïing ba duk katba kito kiba dang ïoh lad malu mala pat ki phah pule sha ki skul kiba la kham bha kum sha Khliehriat, sha Rymbai, sha Ladrymbai, sha Jowai, hynrei nga pynshai ba lada nga wan ha ka bor bad lada nga poi sha ka thong kine ki skul kin nym long kumne, nga kular ba baroh ki shnong kin don ka jingbit jingbiang (standard) ha ka pule puthi, ha kajuh ka por nga pynshlur ïa ki kmie ki kpa ba ym dei ban ñiewbeiñ ïa ki skul kiba don ha ki shnong hynrei ban ïaleh ban kyntiew ïa ki, ngam kwah ruh ba ki School Managing Committee kin dang pynlong fete ban pynmih pisa hynrei ki nongmihkhmat ki dei ban don kata ka mang tyngka kaba biang na ka bynta ki skul ka ban long ka jingmyntoi, balei nga kren ïa kane ka dei na ka daw ba nga ruh nga dei u nonghikai bad u dkhot ka SMC mynshwa, man ba ngi pynlong fete ngi ki nonghikai ki shah kren haba ngi pan pisa ban ïarap lem ban pynïaid ïa ka kam" bynrap shuh shuh u bah Dame.
Haba kren shaphnag ka Residential school kaba don ha shnong Byndihati, u la ong ba ha ka por ba jop election u bah Justine Dkhar u la rah ïa kane ka skul sha shnong Byndihati, ha kaba ha ka jingshisha katkum ka prposal ïa kane ka skul dei ban shna ha shnong Bataw hynrei la rah noh pynban sha Byndihati bad ynda la rah sha Byndihati hajan shnong Umtyra, ïa ka kane ka skul ym pat shym la lah ban pyntreikam haduh mynta ruh bad kane ka long ka jingjah burom bad bynrap ruh ba “kane ka dei ka dak ka shin ba ki paidbah ki dei ban sngewthuh ba ki nongmihkhmat kim treikam eiei haba ïa ka jingtei kaba da ki klur la sdang hato balei pat ym lah ban pyntreikam ïa ka, balei ym thung ïa ki nonghikai, ki nongtrei ba ki khynnah ruh kin ïoh ban leit skul ha kane ka Residential School, u la ïathuh shuh shuh ba ha ka jingjurip jong u,u la lap ba bun ki tiar ki tar kum ki wire ki la shah tuh bad ki ïit ki la pait lut bad la i pynban kum ka ktem awria , ka ktem ki kam sniew kaba la i kamkai, kane dei kaba u la ïathuh ba ki paidbah kin tip ïa ka jingshisha.
Kawei ruh ka shlem ai jinghikai ïa ki nonghikai, ka DIET kaba don ha shnong Byndihati, la ong ba “Kane ruh ka dei ka project kaba da ki klur tyngka, hynrei sngewsih ban ïohi ïa ki jingbym treikam ki shlem treikam kiba donkam, na ka liang ki bor shnong ki la pyrshang ban pyntreikam ïa kane ka DIET Campus hynrei ka jingbym don mon ki nongmihkhmat kane ka shlem ka duh ka dam noh, balei ba kim pyntreikam ïa kane namar ba kim ïoh jingmyntoi ei ei na kane, ïa ka building la dep shna, sa tang ban shu pyntrei kam, lehse imat ba kim sngew ïoh jingmyntoi kumta ki shu iehnoh kumto bad kim sngew donkam ban pyntreikam ïa kane ka shlem, haba leh kumne ka jingduh nong ka dei ïa ki paidbah nongshong shnong.
".
Nongpoh, Nohprah 22: U wei u rangbah u la khlad noh syndon hashen hadien ba u la shah tynrah ha ka kali ka bym shym la ithuh lane ïoh bat ha surok Shillong Bye pass haka shnong Umeit katba u dang ïaid lyntiKatkum ka jingïoh lum khubor bala ïoh lum la ong ba katei ka jingjia kala jia hynnin ka janmiet haka por 6 baje eiei ha kaba utei u rangbah briew uba la tip kyrteng u Standshanding Kharkongngor uba la Don 46 snem, u dang wan phai na jaka bylla ban leit sha la ïing, hynrei kawei ka kali ka leit ban tynrah ïa utei u rangbah briew haduh ba un da mynsaw jur bad khlad noh syndon na kane ka sla pyrthei khlem da ïoh bat shuh ïa katei ka kali.
Na ka liang ka bor pulit Umiam PS mar sien ïoh jingtip halor katei ka jingjia ki la hiar wut wut sha katei ka jaka bad ka jingtohkit ka dang ïaid shakhmat ban ïohkem ïa katei ka kali.
Nongpoh, Nohprah 22 : Kum ka jingdon bynta lem bad kiba bun ki longiing ba duk ba rangli ha shuwa ban poi ka sngi lehkmen Khristmas kaba dei ka sngi ka jingwan longbriew jong u khyllung Jisu Khrist sha kane ka pyrthei, ka Hynñiewtrep National Youth Front (HNYF) Nongpoh Circle mynta ka sngi kala sam da ki jaiñ kup syaid sha kumba 75 tylli ki longiing ba duk ba rangli jong ki shnong ka thaiñ Nongpoh.
Ha katei ka jingsam ïa kitei ki jaiñ kup syaid la wan ruh ban don ryngkat da u Bah Sylvester Mynsong Rangbah Shnong ka Nongpoh Proper kum u kongsan haka jingdonlang u Bah Marcus Marten President ka HNYF Northern Region, Bah Edilbert Nongrum Secretary, Bah Robert Thabah President ka Nongpoh Circle, Bah Fullbok Lyngdoh Secretary bad kiwei kiwei ki riew rangbah.
Haba kren ha katei ka sngi naka liang u Bah Silvester Mynsong u la ai ka jingïaroh ïaka seng HNYF kaba la shim ïaka sienjam ban sam ïa kitei ki jaiñ kup syaid sha ki longiing kiba donkam ka jingïarap khamtam ba kin ioh pdiang kum ka jingai sngewbha Khristmas, ryngkat ka khubor jingsuk ban wanrah ka jingïa ïeid mar kylliang.
U Bah Marcus Marten kum u President u la pynpaw ba kum ka seng kala shim ïa katei ka sienjam ban don bynta lem bad ki longiing baduk ka thaiñ Nongpoh watla ka dei ka jingai kaba rit jong ka seng, hynrei ai ba katei ka jingai sngewbha kan wanrah ka jingkmen bad ka jingkyrmen ïakitei ki longiing kiba duk ba rangli.
Shillong, Nohprah, 22: Kum shi bynta jong ka jingrakhe Khristmas u MLA ka Mawlai Konstitwensi u Bah Process T Sawkmie ha ka Lah sngi U Blei ka 19 tarik u Nohprah u la ai Khrsitmas Gift sha ka shnong Mawlai Umjajew, kiba kynthup ïa ki tiar shet tiar tiew, ar tylli ki syntek, tyrpal, ki shuki bad ki nep syiad (blanket).
Ki tiar shet bad ki syntek, ki shuki u la aiti ha ka dorbar shnong, katba ïa ki nep syiad sha ki nongshong shnong ka Mawlai Umjajew.
Nalor ki tiar u MLA u la nohsynniang ruh 20 hajar na ka bynta ka pynkhuid shnong bad u la u la ai ruh ïa ki solar light na ka bynta ka shnong.
Haba ai jingkren ha ka jingïalang u bah PT Sawkmie u pynpaw ïa ka jingkmen ba u la ïoh rakhe ïa ka Khristmas da kaba ai sngewbha sha ki nong Umjajew lyngba kine ki tiar.
Ha kane ka sngi la ïoh ruh ïa ka jingkren na bah Wanseng Jyrwa, Working President UDP Mawlai, u bah Roveno Lyngdoh, na rangbah shnong bah P.Majaw ba pynïaid jingïalang bad kiwei kiwei.
Shi sngi shwa kane u MLA u la sam da ki nep syaid sha ki paidbah nongshong shnong ka Mawlai Mawtawar, Nongkohlew, Umpling Umjathang ha Mawsiat-khnam, Umrynjah bad Madan Mawkhar.
U Bah PT Sawkmie u la pynpaw ïa ka jingsngew-kmen ba ki paidbah ki la ïa poi ryntih ban pdiang ïa ki jingai kiba rit kiba u la ai da ka jingieit kum ka dak jingrakhe ïa ka Khristmas, ka jingwan long briew u Trai Jisu Khrist sha kane ka pyrthei.
Ha kane ka sngi la ïoh ruh ïa ka jingkren na Bah Wanseng Jyrwa, working president, na bah Homer Kharko-ngor, President, na bah Lamphrang Mylliem Umlong, ki dkhot ka UDP Mawlai Circle, u rangbah shnong ka Mawtawar Bah C Kharkongor, na ki rangbah dong jong ka shnong Mawtawar, na rangbah shnong ka Madan Mawkhar, Umrynjah, na u rangbah shnong Nongkohlew.
Jowai: U MDC ka JHADC na Jowai Central Constituency u ma Awhai Andrew Shullai uba dei ruh u kyrtong jong ka TMC u ban sa ïakhun ïa ka Election MLA 2023 na ka 2-Jowai Constituency, mynta ka sngi ula ïoh ban shakhi dala ki jong ki khmat ïa ka jingtreikam jong ka Maternal & Child Health Hospital (MCH) 100 jingthiah ha Panaliar, Jowai hadien bala dep plie ïa ka da u Myntri Rangbah ha kane ka 4 tarik mynta u bnai.
Phewse haba une u nongmihkhmat paidbah ula poi ha katei ka Hospital kala wan rah ka jinglyngngoh kaba khraw ïa u ma Andrew ban lap ba katei ka jaka ka dang thylli khlem pat sdang treikam satia bad kiba bun ki bynta jong kane ka Hospital ki long kiba khang tala khlem don satia wat tang uwei ne kawei ruh ki nongtrei jong ka tnat ka koit ka khiah.
Halor kane u ma Shullai ula kynthoh jur ïa kane ka jingleh jong ka sorkar namar kumba long mynta ha ka jaka sumar jong ka Jowai Civil Hospital Ialong kala buh jingeh ïa ki nongpang khamtam ki longkmie kiba leit kha khun bad kiba la hap ruh ban thiah ha ki madan bad ha ki lynti iaid.
U ma Shullai haba kren sha ki nongthoh khubor ula ong ba kane ka jingwan plie mawnongrim jong u Myntri Rangbah ba la plie paidbah ïa ka MCH ha kane 4 tarik u Nohprah ka long tang ka jingpynthame ïa ki paidbah ka Jowai Constituency bad ruh ïa nongshong shnong jong ka Ri Lum Jaiñtia hi baroh kawei.
“Kum ki paidbah nongshong shong ha ka por ba la wan plie ïa u Mawnongrim jong kane ka Hospital kala pynkmen shikatdei eh ïa ki, hynrei haba ïohi pat mynta ka sngi ïa ka jinglong jingman jong kane ka jaka sumar haduh mynta ruh kam pat la treikam satia bad kane ka wanrah kylla ka jingsngewsih bad ka jingduh mynsiem kaba khraw ïa kiba bun ba lang", ong u ma Shullai.
Kumta na ka liang jong u ma Andrew ula pynpaw ka jingsngewkhia kaba jur halor ka jinglong jingman jong ka kane ka jaka sumar Maternal & Child Health Hospital (MCH) namar kumba long mynta kane ka MCH kala dawa eh ïa ki nongpang kiba donkam jingïarap ha kum kine ki por.
Da kaba pynsngew wat na ka liang ka sorkar ka la dep ban thung ïa ki nongtrei ha kane ka jaka sumar hynrei shaei pat ki don bad mynta kila shu bam ei ïa ka bainong (tulop) khlem ka jingtreikam.
Shillong, Nohprah, 22: Da ki spah ngut ki paidbah nongshong shnong jong ka shnong Wahthapbru ki la ïoh jingmyntoi na ka jingai jingsumar ei ba la pynlong da u Bah Michael Kharsyntiew ha kane ka shnong kaba dang hap hapoh ka North Shillong Constituency kum ka jingai burom ïa u Myntri Rangbahduh ka ri u Narendra Modi uba la wan iuhkjat ha nongbah Shillong dang ha ka 18 tarik u Nohprah, 2022 ban pynbna ïa ki song pynroi ha ki jylla jong kane ka thain Shatei Lammihngi jong ka ri India.
Ha ka jingpynlong ïa kane ka jingai jingsumar ei bad ka jingïakop pyni ïa ki khunlung kiba shait ba khlain, la sakhi lang da ka State Mahila Morcha jong ka BJP ka Gita Sarin, ka State General Secretary bad State BJP Mahila President ka Kong Judy Surong, ka State Vice President ka Kong Darihun Marbaniang bad ki Executive Members.
Haba kren ha ka jingïalang, shwa ban pynlong ïa kane ka jingai jingsumar ei, u Secretary jong ka shnong Wahthapbru u Bah Rock Dkhar u la ai khublei ïa u Bah Michael Kharsyntiew uba la pynlong ym tang ïa kane ka jingai jingsumar ei ha kane ka shnong hynrei uba ju don bynta ruh ha kiba bun ki liang ban ïarap ïa ki paidbah ha ka por ba ka khlam jingpang Covid ka la wanlynshop ha kane ka jylla Meghalaya ha u snem 2020 da kaba sam ïa ki marbam bad ki nep syaid sha ki longing kiba kham duna ka ïoh ka kot.
Ha kane ka jingai jingsumar haduh 150 ngut ki paidbah nong-shong shnong ki la ïoh jingmyntoi ha kaba ki don saw ngut ki doktor kiba la ai jingïarap ha kane ka sngi.
Shillong, Nohprah, 22: Kumba shispah ngut tam ki heprit kiba wan na ki longing kiba duk kiba shong basah ha ki shnong kiba hap hapoh ka North Shillong Constituency ki la shah jied kyrpang ban ïoh jingiarap na ka bynta ba kin bteng ïa ka jingshong skul jong ki ha u snem 2023 ha ka jingïalang kaba la pynlong ka Bharatiya Janata Yuva Morcha (BJYM) bad ka Mahila Morcha ha Ophis treikam jong ka BJP 17th North Shillong Mandal ha ka sngi Palei.
Ha kane ka jingïalang kaba la long ha ka ophis treikam ha Riatsamthiah la ïashim bynta lang da u Bah M.Kharkrang, (Retd IPS) uba long ruh u State Executive Member bad u Spokeperson jong ka BJP Meghalaya State Unit.
La sdang ïa kane ka jingïalang da ka jingkren shaphang ka khubor Khristmas da u Pastos Macdonald Pyngrope bad la pynbud pat sa ka jingduwai bad ka jingkyrkhu ïa ki khynnah rit kiba la shah jied ban ïoh pdiang ïa ka jingïarap na ka bynta ka jingpule jong ki.
Shillong, Nophrah, 22: Ka PIB Fact Check Unit (FCU) ka la lap ïa lai tylli ki channel YouTube kiba pynsaphriang khubor thok ha India.
Kine ki channel YouTube ki don jan 33 lak ki briew ba subscribe bad ïa ki video jong ki, jan baroh la lap ba kilong ki bym shisha, la peit palat 30 klur sien.
Kane kalong ka sien ba nyngkong haba ka PIB ka la lap ki channel YouTube ba pura bad ym tang katto katne ki post ha ka social media kiba pynsaphriang ia ki jingkam ki bym shisha.
Ki jingtip jong ki channel YouTube ba la pynthikna ia ka jingshisha da ka PIB kilong ka News Headlines, ka Sarkari Update bad ka LIVE.Kine ki channel YouTube ki pynsaphriang ia ki jingkam kiba bakla bad ki bym don nongrim shaphang ka Supreme Court of India, Chief Justice of India, ki skhim sorkar, ki Electronic Voting Machine (EVM), ki jingmap ia ki ram jong ki nongrep bad kiwei kiwei ki khubor thok.
Nuksa kum ki khubor thok ba ka Supreme Court ka la rai ba ki elekshon ha ki por ban wan yn sa pynlong lyngba ki ballot paper; ka sorkar ka ai pisa sha ki briew kiba don bank account, ki Aadhar Card bad ki PAN card, ka jingkhang pyndonkam ia ki EVM bad kiwei kiwei.
La lap ba ki channel YouTube ki pyndonkam ia ki thumbnail bym shisha kiba don ia ki logo jong ki channel TV bad ki dur jong ki nongpynbna khubor ban ialam bakla ia ki nongpeit ban ngeit ba kidei ki khubor kiba shisha.
La lap ruh ba kine ki channel ki buh ia ki jingpynbna ha ki video jong ki, bad ka jingkamai pisa na ka jingpynsaphriang ia ki khubor thok ha YouTubeKa sienjam ba la shim da ka PIB Fact Check Unit kalong ka jingkhang palat shispah tylli ki channel YouTube da ka Tnat Information and Broadcasting ha ka shi snem ba la leit.
Shillong, Nohprah, 22: U State President ka BJP u Bah Ernest Mawrie ha ka sngi Palei ula takraiñ tyngeh bad pynrem jur ïa u nongïalam ka Trimamool Congress u Kirti Azad uba la kren beiñ bad kren poh ïa u Myntri Rangbahduh ka ri u Narendra Modi uba la phong ïa ka riam Khasi ha ka jingwan iuhkjat ha nongbah Shillong ha ka Sngi u Blei mynta ka taiew.
“U Nongïalam ka Trinamool Congress u Kriti Azad u la pyndonkam da ki ktien ba pynpohdor ïa ka riam Khasi, kaba u Myntri Rangbahduh ka ri jong ngi u la phong da ka jingsngew sarong," ong u Bah Mawrie.
U Bah Mawrie u la ong, kane ka jingkynthoh ka pynpaw ïa ka dur ba shisha jong ki nongïalam jong ka TMC pyrshah ïa ki riewlum ka jylla bad ïa ki riewlum ha ka ri baroh kawei.
U la ong ba ka TMC ka dei ka party kaba peit tang ïa ki menriewspah bad kaba ñiew shiliang ïa kiba rit baria.
“Ka jingkynthoh ka pynpaw shai ba kumno kane ka seng saiñpyrthei na ka jylla West Bengal ka pyrkhat ïa ka jylla Meghalaya, ïa ki nongshong shnong bad ïa ka kolshor jong ki," u la bynrap.
U Bah Mawrie ula kyntu ïa ki nongïalam ka Jylla kiba la pynïasoh ïalade bad ka BJP ba kin peit ïa ki jingshisha shaphang ka jingthmu ba shisha jong ka party jongk i.
“Ki paidbah ka Jylla Meghalaya kin ym pdiang satia ïa ka TMC lano lano ruh," u la ong.
Shillong, Nohprah, 22: Kum shi bynta ka jingpynkhreh ïa ka Elekshon sha ka ïingdorbar Thawaiñ ka jylla ka ban sa long ha u snem 2023, ka United Democratic Party (UDP) Youth Wing, Mawkynrew Circle ha ka sngi Balang ka la pynlong ïa ka jingïakynduh lang jong ki para samla ha kaba ki la pynpaw ïa ka jingsngew diaw watla ka jylla Meghalaya ka la kynjoh sha u mawmer ba 50 snem ka jingïoh ïa ka jylla ba pura, phewse ka thaiñ Mawkynrew ka dang sahdien ha kiba bun ki liang.
Ha kane ka General Meeting ba la pynlong ha ka shnong Maw U Sam ki nongkitkam na ki sub circle bapher bapher kiba don hapoh ka Mawkynrew Constituency ki la wan ban ïashim bynta ha kaba la sakhi lang da u kyrtong jong ka UDP na Mawkynrew Constituency u Bah Remington Pyngrope lem bad u MDC ka Langkyrdem u Bah Ryngkatlang Lyndem.
Ki nongïalam ka UDP na ki Sub-circle bapher bapher haba ai jingkren ki la pynpaw ïa ka jingbynniaw halor ka jingud jingnam jong ki khun samla ki bym ïohkam ïohjam ka pynlong ïa ka UDP ban don da kawei ka thong ba hakhmat eh kata ka dei ban kyntiew ïa ki para samla, ban kyntiew para nongshnong jong ka dong bad ka thaiñ baroh kawei kaba hap hapoh ka Mawkynrew Constituency.
Shuh shuh ki la bynrap ba ki samla ki dei ki lawei hynrei ha kane ka juk ba mynta ki para samla ki dei ruh na ka bynta ka mynta namarba lada ki samla kiba dang shait dang khlain lada kim leh noh mynta lano kin trei pat bad buh ruh ka jingkylli la kin trei da ki lah tymmen!?.
Ka President jong ka Jatah Sub-Circle ka samla Dakmenlang Mynsong haba kren ha ka jingïalang ka la pynpaw ba kum ka samla kaba la sakhi ïa kiba bun ki jingeh ba ki samla ki ïakynduh bad la donkam ban jied ïa ka seng kaba lah ban pynurlong ïa ki jingthmu namar kata ka daw ka lah pynlong ïa nga ban ïaid ha ka jylli jong ka saiñpyrthei bad la jied ban rung ha ka seng UDP ban ïarap ban pynduna ïa ki jingeh jong ki samla bad ban ïoh ruh ïa u nongïalam uba dei u khasi.
U President ka Youth Wing Mawkynrew Circle u Samla Brington Suting u la bynrap da kaba ong, ba u la shimti kum u President ka Youth Wing Mawkynrew Circle ka dei ban ïalam lang ïa kiwei pat ki para samla ban lum thup ïa ki ban lah ban trei na ka bynta ka dong ka thaiñ bad bynrap ruh ba dei hadien kata ka mat ba kin sa lah ban rai da kawei ka jingmut ba ha kano ka bynta bad ha kaei ka jaka ba kin sa lah ban tur shakhmat.
U la ong ba ha kano kano ka bynta ne kino kino ki thaiñ jong ka ri India ne ka pyrthei baroh kawei, khlem ka politk yn ym lah ban ïaid sha khmat lada don shisha ka jingthmu kaba bha bad ban kyntiew ïa ka dong ka thaiñ, khlm da don ha ka politik ne ka saiñhima sima ngin nym lah ban tur ne ban ïaid shakhmat ne ka lynti ban pynurlong ïa ki jingthmu kum u samla bad dei ruh namar kane ka daw u la shim ïa ka seinjam ban tur, ban ïaid shakhmat ban rung ha ka seng UDP namarba ka seng UDP ka dei ka seng rilum bad ka dei ruh ka seng rilum ka baheh hapoh ka jylla Meghalaya.
U MDC ka Langkyrdem u Bah Ryngkat Lyndem uba dei ruh u President ka UDP East Khasi Hills District, haba kren ha ka jingïalang u la pynpaw ba kum u dkhot jong ka seng UDP kaba dei ka party riewlum.
U da thrang ruh ba ka sengriew lum kan bat ïa u lakam shynshar bad ki para-doh para-snam kin ïohi ïa ka shynshar jong ka party riewlum bad kum u nongïalam bad nongtrei jong ka party UDP u ju buh ka jingkylli hato don neem ki nongtrei kiba skhem, ki nongtrei kiba ieid ïa ka party riewlum bad ki nongtrei ki bym kynriah bad ki nongtrei ki bym shah thied.
Shuh shuh u Bah Ryngkatlang u lah ong ba u don jingkyrmen ba ka party UDP kan jop ha u 2023 bad ka seng ka dei ruh ban jop na ka thaiñ Mawkynrew bad na kiwei ki thaiñ marjan bad kyntu ruh ïa ki para nongtrei kam bad nongïalam jong ka party ban long kiba trei shitom bad kiba don ka jingmut kaba skhem ban dup lah ban pynjop ïa u kyrtong jong ka seng uba ieng na ka Mawkynrew Constituency.
U kyrtong ka UDP na Mawkynrew u Bah Remington Pyngrope haba kren ha ka jingïalang u la ong tang kawei ka thong ba un buh kata shiteng na ka MLA skhim ngan buh kyrpang tang na ka bynta ki khun samla ba kumno kin wanrah ïa kata ka roi ka par, ka ïoh ka kot hapoh ka dong ka thain jong ka Mawkynrew Constituency baroh kawei.
U la ong ba ka jingdon bynta lang jong ki khun samla ka ai mynsiem shi katdei eh, ym dei tang shisien san snem ban pyn sngewtynnad ïa ki khun samla tang shi sien san snem shwa ka election bad to kyrmen da kaba skhem bad trei shitom ba ngin ïoh kheit ïa u soh jong ka jingjop ha u 2023 bad ngin ïa don lang ryngkat katba u Blei u dang ibit ban kit ïa ka lyngkor jong u paidbah.
Ha kane kajuh ka sngi u Bah Remington Pyngrope kum shi bynta ban sei ïa ki sap ba kyrpang jong ki khun samla u la plie paidbah ruh ïa ka SEI LA I SAP kaba long kum ka lad ba ki khun samla kin ïoh ïa ka lad ban pyni ïa ki sap ki phong ka ban kut haduh u bnai Rymphang, ha kaba ki la don haduh 70 ngut ki samla na ki shnong bapher bapher jong ka Mawkynrew kiba la ïashim bynta.
Shillong, Nohprah, 22: U MDC jong Tura u Bernard N.Marak ha ka sngi Balang u la dawa ïa u Myntri Rangbah ka Jylla u Conrad K.Sangma ban pyllait noh ïa ka Pradhan Mantri Awas Yojana (PMAY) bad ïa kiwei kiwei ki skhim kiba la mang da ka Sorkar Pdeng sha ki nongïoh bhah.
“Ka long ka bym dei ban pynduh ïa ka hok jong kiba duk kiba dei ban ïoh pdiang ïa ki skhim jong u Modi kumba u la pynbna paidbah lyngba ki lad pathai khubor bad ha ka jingai jingkren ha ka Mann ki Baat," u la ong.
“Ki paidbah ki tip bniah ïa kine ki skhim hynrei balei kim poi sha ki paidbah kata ka dei u dak jingkylli uba heh," u la bynrap.
Dang ha ka Sngi U Blei, u Myntri Rangbah u dang ïaroh ïa ka jingshimkhia jong u Narendra Modi ha ka jingwan iuhkjat ha nongbah Shillong bad mynta ngi khmihlynti ba u Myntri Rangbah un pynurlong ïa ka jingangnud jong u Modi ban sam ïa ka bhah kaba dei hok jong kiba duk, ong shuh shuh u Marak.
U la bynrap, ka jingbym pyllait ïa ka pisa PMAY sha ki nongïoh bhah tang na ka daw ba ka don ïa ka dur jong u Modi halor ka jingkynnoh ba ka BJP ka pyrshang ban khroh vote ka long ka jingkynnoh bym shongnia bad ka jingai jingtip kaba bakla sha ki nongïoh bhah ba u Modi u la knieh noh ïa ka hok bad tang lada ki ai vote ïa ka NPP yn sa pyllait ïa ka pisa.
“Lada kum kine ki jingjia kin wan jia, ki paidbah ki dei ban ujor sha ki ophis treikam jong ka BJP," la kyntu u Marak.
“Kane ka dei ka bamsap kaba shyrkhei jong ki paralok kiba ïatreilang hapoh ka Kynhun Meghalaya Democratic Alliance (MDA).
Ka jingtynrah nadien ïa ki nongïalam ka BJP ka dang ïai bteng bad ngi dawa ba dei ban pyllait noh mardor ïa ka bhah pisa sha ki paidbah kiba dei hok ban ïoh jingmyntoi," ong shuh shuh u Marak.
Shillong, Nohprah 22 : U Myntri Rangbah ka jylla, Conrad K Sangma u la kyntu ïa ki paidbah ba kin rakhe ïa ka Kristmas bad ka Snem Thymmai khlem kano kano ka jingsyier ne jingtieng ïa ka khlam COVID hynrei u la ai jingmut pat ba kin long kiba adkar bad ïada ïalade haba ki leit shim bynta ha kitei ki jinglehkmen.
Haba kren bad ki lad pathai khubor hadien ba la wai ka jingïalang buddien halor ka jinglong jingman jong ka khlam COVID ha ka jylla, u Myntri Rangbah u la ong, “Kane ka jingïalang buddien halor ka khlam COVID kadei shi bynta jong ka jinglong jingman ha ka pyrthei baroh kawei bad ha kane ka sngi u Myntri Rangbahduh ka Ri ruh u lum ïa kane ka jingïalang kum shi bynta ka jingïada ha shwa ba ngin leit sha ka shuti Kristmas.
"U Myntri Rangbah u la ong ruh ba ha ka jingïalang ki lap ba ka jinglong jingman kam don kano kano ka jingsyier ne jingtieng bad ba ki paidbah kim dei satia ban don ka jingsyier jingtieng.
“Tad haduh mynta ka jingtest ka dang ïai bteng kylleng hynrei ka jingdon ki briew kiba ïoh thymmai ka la duna haduh katta katta 0.002 persen lane kumba 0.005 persen.
Kumta kam don satia kano kano ka jingtieng ïa ka khlam," u la bynrap shuh shuh.
Hynrei u la ong pat kum ka sorkar kam dei satia ban kheiñsting hynrei ban long barabor kiba la pynkhreh bad peitngor ïa ka jinglong jingman.
“Hynrei ha kum kane ka samoi lehkmen ka long kaba sngewdei ba ki paidbah kin deng ïa ki mask ban ïada ïalade bad ïa baroh.
".
Shillong, Nohprah 22: U Myntri Rangbahduh ka Ri u Narendra Modi un sa wer biang sa shisien ïa u khliehduh ka Balang katholik u Pope Francis ba un wan ïuhkjat sha India ong u President ka kynhun ki Bishop ha ka ri India ka Catholic Bishops’ Conference of India (CBCI) u Archbishop Andrews Thazhath.
U Archbishop Andrews Thazhath uba la leit ban ïakynduh ha ka sngi Balang ïa u Modi ban ai ka khublei Khristmas ha ka kyrteng ki riewngeit Katholik jong ka ri.
U Archbishop Andrews Thazhath ha ka jingïakynduh u la ban tyrwa biang ïa kaba u President barim ka CBCI, u Cardinal Oswald Gracias ba u Myntri Rangbahduh ka Ri un khot ïa u Pope Francis ban ïuhkjat sha ka ri.
“U Myntri Rangbahduh u la sngap ïa kaei kaba ngi tyrwa ban khot biang ïa u Pope sha India hadien ka jingkhot kaba nyngkong kaba u la khot ha ka jingïakynduh ïa u Pope Francis ha Vatican ha ka 31 Risaw 2021.
Ha kane ka kynti ruh u myntri Rangbahduh u ong ba un phah biang ïa u kyrwoh khot sngewbha ïa u pope bad un pyrshang ruh katba lah ban pynurlong ïa kaei kaba kum ki riewngeit katholik ngi angnud," ong ka kyrwoh na ka CBCI.Ha kane ka jingïakynduh, u Myntri Rangbahduh ka ri u la ai ka jingkular ban bteng ïa ka jingkyrshan ïa ki rit paid ha ka ri kiba kynthup ïa ki khristan ruh haba ai jingkular ïa ka jingkyrpad ka CBCI ban ai jingïada ïa ki Khristan na kino kino ki jingshah khñiot beiñ.
