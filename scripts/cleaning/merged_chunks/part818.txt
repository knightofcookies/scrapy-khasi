“Kumno yn thung jingtohkit da ka club kaba donkti ha kane ka kam.
Ym lah ban pdiang", la long ka Barthakur.
Shillong, 10 Naitung:Lai ngut ki rangbah kin iaknieh ia ka kam sordar ka Raid Mawshun kaba hap ha ka thain Riwar Pynursla.
Kine ki lai ngut kiba la pynskhem ban iakhun ki long u Bah Joy Tariang uba iakhun na ka shap Ksing uba dei na shnong Lapalang, u Bah Lamiki Khongdkhar na shnong Mawshun uba iakhun na ka shap Mawbynna bad u bah Dapkupar Tariang uba na Nongthymmai uba iakhun na ka shap Wait.
Ka elekshon jied sordar jong kane ka raid kan long ha ka 15 tarik ha kaba ki don 1950 ngut ki nongjied kiba dei tang ki shynrang jong kane ka Raid.
U Chairman ka election u Bah Hilarius Pyngrope haba kren bad u Rupang u la iathuh ba ia kane ka elekshon la pyniaid hi da ka Saw Raid, katkum ka ain ba la thaw da ka District Council bad yn shu phah ia ki jingtip sha ka Council, bad kiwei ki bor.
Ki don saw tylli ki jaka thep kynthup ha Nongthymmai, Lapalang, Pomshutia bad Mawshun.
Ia ka jingioh vote jong ki kyrtong ruh yn niew noh ha kato ka sngi hi bad yn pynbna ha Pomshutia, la ong u Bah Pyngrope.
Nongpoh, 21 Naitung:Ka jingshah thngan ba la pynlong da ka HANM, Women Wing, Sengkmie lem bad ki paidbah jong ki 25 shnong ka thain Umtyrnga khappud ka Meghalaya bad Assam, kiba la pynlong ia katei ka jingshah thngan kum ka jingiakhih paidbah ban dawa na ka sorkar ban shna ia ka surok kaba don ia ka jingjngai kaba tang 5 km ei ei, kata naduh 13mer, Byrnihat ban pyniasoh sha ka Shnong Umtyrnga, ki la wan ban urlong mynta, ha kaba ka sorkar jylla lyngba ka tnad PWD ka la mang pisa ban shna noh ia katei ka surok kaba la dawa da ki paidbah ka thain khappud.
Lah ban ong hangne, ba ka HANM, WW, Sengkmie ryngkat ki paidbah jong ki 25 shnong ha ki thain khappud bad ka Assam, ki la sdang ban iakhih halor jong katei ka surok naduh u snem 2014 bad ka jingiakhih kaba kham tyngeh halor jong katei ka surok ka dei ha u Bnai Nohprah jong u snem ba la dep, hadien ba ki la pynlong syndon da ka jingshah thngan kaba la neh Shi Taiew kynthih ha Nongpoh.
Ki nongrim ba hakhmat eh kaba pynlong ia ka HANM, WW, Sengkmie bad ki paidbah ki la iakhih ban pynbor ia ka sorkar jylla ban shna ia katei ka surok, ka dei namar ba baroh shi katta palat 24 snem tam kim shem la don ka surok bad lada ki kwah ban wan sha Shillong ki hap ban pyndonkam da ka surok Assam, ha kaba bunsien ki ju shah pyndik ruh ha ki pulit ka Assam, tang namar ba ka sorkar jylla kam don la ka jong ka surok, na ka bynta ki paidbah ha katei ka thain.
Hynrei mynta ka sngi, ka HANM, WW ha ka jingialam ka Kong Bety Jyrwa kum ka President lem bad ki Rangbah Shnon, ha ka jingiakynduh ia u EE, PWD, Nongpoh Division, u Bah Y.Laloo, kim lah khlem da pynpaw ia ka jingkmen, hadien ba ki la ioh ia ka jubab ba ka sorkar lyngba ka tnad PWD ka la dep ban mang pisa haduh 4.5 Klur, na ka bynta ban shna bad ban siang rong ia katei ka surok, hynrei kaba sah mynta ka long ba ka sorkar ba kan aiti noh ia ka kam sha ki Contractor ban sdang noh ia jingpyntrei.
Shillong,21 Naitung:Ki Phadar, ki Pastor bad ki dkhot jong ka Peace Committee Garo Hills, Meghalaya (PCGHM) ki la leit ia kynduh ia ki myntri ka sorkar jylla naduh ka myntri kam pohiing ka kong Roshan Warjri,ka myntri ka tnad Social Welfare ka Deborah Marak bad u Parliamentary Secretary ka tnad Industry u Limison S Sangma ban ia kren na ka bynta ka jingmyntoi ba ka sorkar ka dei ban ai sha ki lehnoh pyndem wait.
Ia katei ka jing iakren la ialam da u Rev Fr Januarius Sangma, Rev Frithing D Sangma, Roger Benny A.Sangma, Nikman Ch Marak, Rockey Fiellier M Sangma bad u Rakseng R Marak.
Ha katei ka jingiakren ki la kyntu ia ka sorkar ba kan thaw ia ki lad ki lynti kumno ban ia syllok bad kitei ki lehnoh pyndem bad kumno ban ai ia ki lad ka lynti ba kin long briew man briew.
Mawkyrwat, 21 Naitung:Hapdeng ka jing ther u lap bah u ba jur iaid beit ka jingïalang paidbah ban pyrshah tih Uranium ha ka thain west & South West Khasi Hills, bala khot pynlong da ka Khasi Students Union, South West Khasi Hills District ha ryngkat ka jingwan ban iashim bynta lang da ki dkhot jong ka seng KSU Sengkmie bad kiwei kiwei.
Ha shwa ban sdang katei ka jingialang paidbah ka seng KSU kala ioh ruh ban pynlong ïa ka jingïa ïaïd paidbah ha kaba la sdang ïa katei na lad jong ka Office jong u DBO, Mawkyrwat bad la pynkut pat ïa ka ha ïew kaba dei ka jaka pynlong jingialang.
Na ka liang u President ka KSU Seng Kmie u Samla Danial Khyriem haba ai jingkren ula ong ba ka KSU SWKHD bad ki paidbah jong kane ka thain kim long marwei shuh ha kane ka jingialeh ba kum ka jaidbynriew u hynniewtrep baroh kawei ka kyrshan rad bah ia kane ka jingpyrshah ban tih ia u marpoh khyndew ha kane ka thain.
Shuh shuh u la ong ruh ba ha kine ki khyndiat sngi kala don shibun ka jingiakren bad jingpynshai ha ki kotkhubor bad ia ka jingiakawang ktieh iwei ia iwei bad ki jingiakren ban ia um snam hynrei na ka liang ka seng naduh u snem 2008 ha ka jingialam jong u bah Samuel Jyrwa ki la leit ban wad ka jingtip kaba shai shaphang u uranium na u cabinet secretary jong ka ri India bad u director jong ka Atomic Energy kiba la wan hapoh Secretariat.
U tei u nongialam u la ong ruh ba ka seng ka la kylli ia ki lai tylli ki jingkylli lyngba u president u Samuel Jyrwa ba lada tih uranium ka ktah ne em ia ka koit ka khiah bad lada tih uranium ka ktah ne em ia ka haw haw bad ka ktah ne em ia ka mariang bad ka jubab ba kila ioh na kitei ki briew ka sorkar India ka long ba kan don ka radiation bad kan ktah ruh ia ka koit ka khiah bad u pui pui un her sha ka haw haw bad kan ktah ruh ia ka mariang baroh kawei.
Lyngba katei ka jubab la sngewthuh shai ba ka jingtih ia u uranium kan long ka jingma ia ka jaitbynriew jong ngi,bad ngi kum ka seng ngi ieng ha ka nongrim bad rai rangbah ba ngin nym ailad iaka sorkar India ne UCIL ba kin tih ne khlong ia une u mawnguid briew wat la u don ha kano kano ka jaka jongka bri u hynniewtrep ong u tei u nongialam da kaba u la bynrap ruh ba ka seng KSU ka dei ka seng kaba don jingkitkhlieh naka bynta ka ri bad ka jaidbynriew bad lem kumta ki dkhot jong ka seng kin don jingmyntoi aiu ban shong hapoh phatok 2bnai kynthih.
U la pynpaw ruh ba kum ki nongialam jong ka seng ki long kiba la kloi lada ka sorkar Jylla ka kwah ban iakren halor kino kino ki phang, bad ha kajuh kapor u la kyntu ruh ia ki paidbah katei ka thain ba ki dei ban ieng rangbah bad ieng tylli kawei khnang ban lah ban ialeh ia ki jingeh kiba ap iaka jaidbynriew.
Kiwei kiwei ki nongkren ha katei ka sngi ki kynthup ia u bah A.S.Lyngdoh, Secretary LYWA, U Bah B.S.Lyngdoh, President ka LYWAS, u Pastor K.Pyrtuh, Kong Anjela Rngad, u Bah Ohitait Dkhar, President KSU Jaiñtia Hills District, U Bah Ferdinan Kharkamni, President KSU NKHD, u Bah Samuel Jyrwa, NESO, Auguster Jyrwa, Secretary KSU, Central Body bad u samla Forwardman Nongrem President KSU SWKHD.Shillong,21 Naitung:Ki kontraktor na ri Lum Garo kiba don ha ka kynhun North Garo Hills Tribal Contractors’ Association (NGHTCA) ki la ai por ia ka sorkar hapoh 15 sngi ba kan siew dep noh ia ka ram jong ki kaba la kot sha ka T.24 klur tyngka bad katei ka jingbuh por, kan sdang naduh mynta ka sngi.
Katei ka ram ba ki kontraktor ki sah ia ka sorkar jylla ka dei ha ki ar tylli ki tnad kata ka PWD bad ka PHE bad kila byrngem ba lada ka sorkar kam lah siew kin pynlong da ka jingiakhih.
U President katei ka Association u Jagir M Sangma u la ong ba ki la pynkhreh ban pynlong da ka jingiakhih lada jia ba ka sorkar kan ym lah ban siew hapoh ka 15 sngi.
Katei ka Association ka la ai da ka jingthoh sha u myntri rangbah ka jylla u Dr.Mukul Sangma lyngba u Deputy Commissioner katei ka District ba ka sorkar ka dei ban pyllait noh ia ka pisa ba ki la pyntrei hapoh Resubelpara Division.
Ki la iathuh ba ki kontraktor ki la sahram haduh T.1460 lak tyngka tang ha PWD bad T.1000 lak ha PHE, ha katei ka jingthoh sha u myntri rangbah ki la ai ka jingkhein kaba bnaih ha ki ar tylli kitei ki tnad kaba kynthup ia ka FDR (Natural Calamities) 849 (lak), ka 5054 (General) 57 (lak), ka 5054 (13 th Finance) 22 (lak), ka 5054 (SPA) 127 (lak),bad 5054 (RIDF) 354 (lak).
Katba ha ka tnad PWD pat ki ram ba dang sah ki long ha ka 8443-RWSS (Plan) (Works) 500 lak, ha ka 8443-NRDWP (Schools &amp; ICDS Centres) 100 lak, ha ka 8443-NRDWP (Sustainability) 400 lak bad baroh ka kot T.1000 lak.
Shillong, 20 Naitung:Ka tnad Public Health Engineering (PHE) ka sorkar jylla ka la pyn skhem da kaba thungkam pura ia 16 ngut ki briew ba dei na ka thain Hima Mawphlang bad ia kane, la iathuh da u Myntri Rangbah ka jylla u Dr Mukul Sangma hadien ba la wai ka jingialang ka kynhun myntri.
“Ka kynhun myntri ka la pynskhem ia ka jingtyrwa ka tnad PHE ban pynskhem ia ki 16 ngut kiba la shah thung kam kontrak ha ka tnad PHE halor ka nongrim ka jingiateh ba la iasoi hapdeng ka sorkar lyngba ka tnad PHE bad ka Hima Mawphlang ha u snem 1978″, la ong u Myntri Rangbah.
U la ong ba katkum kane ka jingiateh, ka Hima Mawphlang ka la ai jaka ei iaka sorkar ba kan shna ia ka tum ki tam ban sam sum sha ka nongbah Shillong bad kum ka bai nong ia ka jingai jaka ei jong ka Hima, ka sorkar ka la iateh ba kan thungkam katba lah ia ki briew kiba dei hapoh ka Hima Mawphlang na ka bynta ki kam Grade-III bad Grade-IV.“Kum ka kular ba la iateh, ka sorkar ka la rai ban pynskhem ia ki 16 ngut kiba la thung kontrak kham mynshwa", la ong u Myntri Rangbah bad bynrap ba ka tnad PHE ka la sdang ban thungkam naduh u snem 1980.
U la ong ba ia kane ia ka jingiateh la rejister ha ka ophis jong u DC ka East Khasi.
“La pynskhem ia ki hadien ba la bishar bniah ia ka kot ki sla da ka tnad kam ain ka sorkar jylla bad kiwei  de", la ong u Myntri Rangbah.
Kawei pat ka rai jong kane jingialang ka long ba ka la pdiang ia ka Service Rules ia ki tnad Water Reources kaba kynthup ia ka lai bynta, kawei ia u Chief Engineer, Executive Engineer, bad u Sub Divisional Officer (SDO).
Nongstoin, 21 Naitung: Hadien ba u slap u ba jur u ba la neh la kumba lai sngi ei ei, ka sor Nongstoin ka la hap ban mad biang ia ka jingshlei um kaba la kham jur ban ia nujor bad kiwei ki snem kiba la dep bad  katei ka jingjia shlei um kala jia mynta ka sngi ha kaba ka um na wah Nonbah bad wah Nondein, ka la shlei sha ki surok bah jong ka sor Nongstoin bad tap ruh ia ki katto katne tylli ki jingkieng kiba don ha sor Nongstoin.
Shuh shuh katba nangjur u slap ka um ka nang kham heh shuh shuh ha kaba ka la rung ruh sha ki iing briew ba don ha rud wah bad kumjuh ia ki dukan die mar bam bad ki wei kiwei bad katei ka jingshlei um ka la wanrah ruh ia ka jingjulor kaba la kot sha ki klur tyngka.
Kaba kham sngew shyrkhei ka long ba ha katei ka jingjia shlei um mynta u snem san ngut ki mynsiem briew ki la lait thaw na ka jingshah rong ha ka umsaw, bad kitei ki kynthup ia ka kong Spilda tyrsa 17 snem, u  Banteilang Tyrsa  khunlung ba dang shi snem shiteng, u bah Krosning Nongphud 25 snem, kong Skildaris tyrsa 18 snem bad u bah Letsing K.Bani 48 snem.
Katei ka jingjia ka la jia ha ka por 9.00baje mynstep, katba kitei ki briew ki dang don ha la ka jong ka iing sah ha rud jong ka wah Nondien bad khlem da lap shuh ban mih sha bar namar ka um ka la kiew sted bad rung shaduh ka iing sah ka jong ki, hynrei don bok hadien ba ki pulit jong ka tnad Fire Service Nongstoin, ha ka jingialam jong u bah S.Nongrem Station Officer Nongstoin Fire Service,  ki la ioh ban pyllait im noh ia kitei ki san ngut ki mynsiem briew.
Ym tang katta ha kaba iadei bad katei ka jingshlei um ka wei pat ka iing kaba don ha ka shnong Pyndenglawar kaba dei jong ka kong Skiloda wahlang, West Khasi Hills ka la twa noh  hadien  namar ka jingsynjor ka khyndew, bad kala don ruh ka jingtwa khyndew ha ki katto katne tylli  ki surok kaba la pynlong ruh ka jingthut ha ka iaid ka ieng jong ki paitbah.
Shillong 20 Naitung:“La iathuh ia nga, ba dei  tang ha District Council ba u kpa u thungkam ia u khun, ka lok, ka khun, kane kam dei ka lynti", la ong u Mukul haba iakren bad ki kotkhubor mynta ka sngi.
U Mukul Sangma, myntri rangbah ka Jylla, ula ong ba ka sorkar kam kwah ba ki tnad sorkar kin long kum ki District Council ha kaba u kpa, ka lok, ki khun, ka khun ki ia shong lang ki ia trei lang, namar ba ka rukom thungkam ka bym long kaba shai bad kaba khuid,wat la um shym la iathuh pat, la katei ka jingthung kam, ka dei ha ka District Council aiu.
Haba kren hadien ka jingialang jong ka kynhun myntri mynta ka sngi, u Myntri Rangbah ka jylla u Mukul Sangma u la ong ba baroh ki tnad sorkar wat u President ka ri India ruh la thung da ki politishian bad u la pynksan ia ka jingthung da ki politishian ha ki tnad thungkam ka sorkar kum ka Meghalaya Public Service Commission (MPSC), District Selection Committee (DSC).
Haba jubab ia ka jingkylli na ki nongthoh khubor halor ka jingthung da ki politishian ha kine ki tnad thungkam, u Mukul u la ong, “Haei phi lap bym don kiba thung da ki politishian, wat u President ka ri India ruh la thung da ki politishian ne Political Appointee".
Hynrei ha kawei ka liang, u la ong ba ka sorkar ka kwah ban pynkhlain ia ka rukom thungkam jong ki DSC ha man ki district ban pynthikna ba ki samla ne kiba wad kam kiba dei hok kin ioh, ym ban don shuh ka jingthung kam sop sop ne leh hi da u ophisar jong kano kano ka tnad sorkar.
“Ngi la rai ban pynkylla ia ka rukom ialeh eksamin kam jong ki samla ki DSC bad ha kaba kan nym don shuh ka jingkylli jrong (descriptive) hynrei nangne shakhmat kan don beit tang ki jingkylli lyngkot (objective)", la ong u Mukul.
U la ong ba ka jingkhein mark baroh kan long 300, kynthup ka English 70 mark, Aptitudes test 130 mark, General Knowledge (GK) 30 mark, bad personal interbiw 30 mark.
U la ong ba ka sorkar ka la rai ba baroh ki tnad sorkar ki dei ban pynthikna thik pa thik ia ki kam ba lait bad ban pyntip ia ka tnad thungkam wut wut ba kan pynlong ia ka eksamin kam.
Kane ka long ban pynlait noh na ka jingthung kam adhoc ha ki tnad sorkar namar ba ka jingthung adhoc ka long kumba ailad ia uwei u briew ne ophisar ban thungkam hi da ka lynti ba jar jar.
“Kane ka jingthung adhoc ka lah ban ialam sha ka jingthung kam ia kiba haiing hasem khlem kano ka lynti kaba dei", la ong u Mukul.
Shillong, 22 Naitung:   Ka Shnong Nong kynrih kaba kynthup ia san shnong la pynrung ha ka skhim kyrpang kaba la jied da u MLA ka Sohra ban pynlong kum ka ModelVillage ne ka Shnong Nuksa lyngba ka Saansad Adarsh Gram Yojana (SAGY) kaba la pyntreikam da ka sorkar pdeng jong u Narendra Modi.
Hadien ba la bthah ia baroh ki MP ban jied ia kawei ka shnong ban pynlong kum ka Model Village ha ka konstitwensi jongki, ka sorkar pdeng ka la bthah ruh ia baroh ki MLA ba kin jied kawei ka shnong ban bud ia kaba la leh ki MP, bad shi bynta na ka bynta kane, u MLA Sohra u Bah TW Chyne u la long uba kham nyngkong napdeng baroh ki 60 ngut ki MLA ban pyntreikam ia kane ka skhim da kaba jied ia ka shnong Nongkynrih ban long ka Shnong Nuksa ha ka konstitwensi jongu.
Kum ka jingsdang ia kane, la pynlong ia ka jingiasyllok bad ki paid bah nongshong shnong ki san shnong kiba hap ha ka Nongkynrih kynthup ka Madan Phutbol, Madan Lyngdoh, Mawkynring bad Wahtyngngai.
Shwa ban ai ia ka jingbatai kaba bniah halor kane ka SAGY na ki ophisar, la ioh ia ka jingkren na u MLA uba la ong ba la jied ia kane ka shnong ban pynlong ia ka Shnong Nuksa, ka dei hadien ba la iashong iasyllok bad ki bor pyniaid shnong jong ka thain naduh mynshem snem.
“Ngam kwah ban kut tang ha ka jingkren hynrei ki kam ki dei ban iaid kumba la thmu", la ong u Bah Chyne bad bynrap ba shi bynta na kane ka jingthmu, u la pynbuh skhim ruh kham bun ha kane ka shnong kaba long katkum ka kyndon pyniaid ka SAGY.U la ong ba kane ka jylla, ki don tang kumba 10 ngut eiei ki MLA kiba dang pyrshang ban pyntreikam ia kane ka skhim.
“Baroh ki kam ka shong nyngkong na ki paidbah ka shnong ban leh bad kane ka dei ka jingthmu ba kongsan jong kane ka skhim", u la ong.
Shwa ia kane, la ioh ia ka jingbatai kaba kham bniah na u BDO ka Mawkynrew u Bah Bil Marbaniang namar ba u dei u BDO ba ia don bynta ban pyntreikam ia ka SAGY.Haba batai ia ka jingmut jong kane ka skhim, u Bah Marbaniang u la ong ba ki don phra tylli ki mat ba kongsan ha kane ka skhim bad kaba nyngkong ka dei ka Personal Development ne ka Ban kyntiew ia ka Akor ka Burom jong ki nongshong shnong, kaba mut ki dei ban long kiba leh khuid, bym dih kyaid, ba lait na ki kam kum ka jingtim sih, kren sih bad kiwei.
Kaba ar ka dei Human Development ne ka jingkyntiew ia ka jinglong briew kum ka jingdon ki skul ba biang, ka lad ai jingsumar ba biang bad kiwei.
Kaba lai ka dei ka Social Development ne ka jingroi ha ka imlang sahlang, ban burom bad niew kor ia ki briew ba la tymmen ban ai khusnam ia ki man ka por, kaba saw ka long ka Economic development ne ka roi ka san ha ka ioh ka kot ka kamai kajih jong ki nongshong shnong, kaba san ka dei ka Environment Development ne ka jingpynroi bad iada ia ka mariang, kaba hynriew ka dei ka Basic amenities ne ki jingdonkam ba kongsan jongki paidbah nongshong shnong kum ka jingai iing ia kiba duk, ka umbam umdih kaba khuid, ka bording ia baroh ki longiing, ban don ki bank bad kiwei.
Kaba hynriew ka dei Social Security ne ka jingai jingshngain ia ki briew kum ka jingthep insurance ha kaba ki briew kin ioh jingmyntoi haba pang ba shitom, hadien ba la tymmen, kaba phra ka long Good Governance ne ka synshar khadar kaba bha, kaba mut ba ki dorbar shnong ki dei ban don ki ophis treikam kaba biang kaban don ka internet, ki komputer, bad kiwei ki jingdonkam bym donkam shuhia ki nongshong shnong ban leit sha jngai.
U BDO u la ong ba kine ki dei ki mat ba kham kongsan jong kane ka SAGY hynrei kaba kham kongsan duh ka dei ban sdang na ki briew ki shnong bad kim dei ban mut dur ba shisien ba la jied ban long ka Shnong Nuksa, kiei kiei baroh kin wan na ka sorkar bad ki paidbah kin shu ioh lut ki skhim.
Shisien ba la jied ia ka shnong, donkam ban leh surbe ia ki briew, ia ki longiing bad kiwei kiwei ki jingdonkam baroh khnang ban tip ia ki shwa ban leh ia kino kino ki kam.
Kawei kaba kongsan ruh ka long ba shisien ba la jied ia ka shnong kum ka Model Village, ki tnad sorkar ki dei ban shim khia ha kaba kin ai skhim kham kyrpang ia ka shnong ban pyntrei ia ki kam na ka bynta jong u paidbah lyngba ka jingiashong bad ki bor pyniaid shnong kaban don ka komiti na ka bynta kane.
Ha kane ka sngi, la don lang ka BDO ka Kharat shnong Kong EL Warjri, bad kiwei kiwei ki ophisar, kynthup u Rangbah Shnong Bah Shur bad ki paidbah jong ki shnong na kine ki san shnong.
Nongstoin, 21 Naitung:Ka kong Evangeline Kharbuli kaba la shah kem noh ha ki pulit ka West Khasi Hills District, ha ka 14 tarik mynta u bnai, halor ka jingdon kti ka jongka ban bam pisa thok na  ki samla pule ki bym donkam don jam, ka la lait jamin noh ha ka sngi ba ar jong ka taiew hadien ba ka iing bishar, ka la ai jamin noh ia katei ka longkmie da ka jingwan bah jamin u lok jong ka u bah Mewanshwa Lyngdoh.
Haba pyrshang ban kylli ia u SP ka West Khasi Hills, ia ka daw jong ka jinglait jamin noh jong katei ka longkmie tang hadien katto katne por ba ki pulit, ki la ioh ban kem halor ka jingdon kti ka jong ka, na ka liang jong u SP u la ong ba ia katei ka jingpyllait jamin la leh da ka iing bishar ym na ka liang jong ki pulit, bad ka jingioh jamin noh kloi katei ka longkmie ka long namar ka jingbym koit ha ka met ka phad ha kaba ka iing bishar ka la buh ruh ia ki kyndon ia katei ka longkmie.
Shuh shuh u la iathuh ruh ba ha ka por ba ki pulit ki leit ban kem ia katei ka longkmie na ka iingsah ka jong ka, ha katei ka por ruh katei ka longkmie ka la pynpaw ba ka don hapdeng ka jingbym koit bym khiah bad ka la leh tlot ruh ha katei ka sngi, kumta na ka liang jong ki pulit ruh mar mar ki la pynkit noh ia katei ka longkmie sha Civil Hospital Shillong.
Na ka liang jong u SP u la ong ruh ba ha ka jingshisha na ka liang jong ki pulit halor katei ka jingai jamin ka iingbishar ia katei ka longkmie, ka la pynpaw ia ka jingpyrshah bad ka tnad pulit ka la pan ruh ia ka Police Custody ban buh ia katei ka longkmie kumba shitaiew, hynrei na ka liang jong ka iing bishar kam shym la ai satia namar ba kadei ka longkmie bad ha kajuh kapor ka don ha ka met ka bymkoit bym khiah.
U SP u la ong ruh ba ha ka jingshisha halor katei ka jingkem ia katei ka longkmie halor ka jingdon kti ka jong ka ban thok bad shukor ka don ia ki sabut kiba khlain bad kiba biang bad kata kalong kum ia ki shithi applai kam ba la ioh kurup bad ka riam pulit ba pyndonkam katei ka longkmie, u la bynrap shuh shuh ba wat la katei ka longkmie ka la ioh jamin; hynrei na ka liang jong ki pulit kin nym shong kli kti hynrei kin iai buddien ha kaba iadei bad katei ka jingjia.
Katei ka longkmie, ka la shah kem ha ki pulit jong ka West Khasi Hills, ha ka 14tarik mynta u bnai, hadien ba ka la ioh ban pynbiej haduh 450 ngut ki samla wad kam jong ki shnong kyndong kiba don ha ka thain Mairang, ha kaba ka la dawa ruh ban siew ia ka ha ka dor 50 hajar tyngka marwei marwei, bad la ioh jingtip ruh ba ha ka por ba ka wan sha kitei ki shnong ban shim ia ka pisa ka la riam ruh ha ka Uniform Pulit kaba don ia ka kyrdang SI.Katei ka longkmie kala ioh ruh ban khung haduh 2 klur 25 lak ka pisa na kitei ki samla kiba lui lui.
Ki pulit ka West Khasi Hills, ki la pynlong ia ka jingthwet ia katei ka longkmie, ha kaba ki la ioh kem, ha ka 14 tarik mynta u bnai, na ka iing sah ka jong ka ha Mawlai Kyntonmassar.
Shillong,22 Naitung:Na ka por sha ka por ki shipai ki ju ioh kem ia ki masi ba thmu ban shalan tuh sha Bangladesh lyngba ki khappud bad hadien ba la ioh kem ia kitei ki masi ki BSF ki ju aiti sha ka tnad Custom ban leh ia kaba donkam, hynrei ha ka kyrwoh khubor ba la pyllait paidbah mynta ka sngi ki shipai BSF ki la ong ba hadien ba la aiti ia ki masi sha ki Custom, kitei ki juh ki masi ba la shah kem ki poi biang ha kti ki nongkhaii tuh kiba wan thied ha ka por die lilam ka tnad Custom.
Mynta ka sngi ki BSF ki la ioh bat 15 tylli ki masi kiba la thmu ban khaii tuh sha Bangladesh,ia kitei ki masi la ioh bat na ki thaiñ jong ka Muktapur , West Jaintia Hill katba ki briew pat kiba ialam ia kitei ki masi ki la ioh phet krad.
Ia kitei ki masi ki shipai BSF ki la aiti sha ka tnad Custom.
Jowai, 19 Naitung:Ka Behdein khlam kaba heh tam ha Khasi Jaintia Hills kaba la pynkhreh da ka Sein Raij Tuber – ka la sdang naduh ka sngi Nyngkong ha kaba la pyndep bad un dang pyndep ia ki lehniam bapher bapher da u Longdoh bad ki Wasan jong ka Niamtre ha East bad West Jaintia Hills.
Kane ka lehniam Behdeinkhlam kaba heh tam ha ka jylla kan kut ha ka sngi Palei ha kaba u Myntri ka sorkar Meghalaya uba dei peit ia ka tnad PWD, u ma Sniawbhalang Dhar ha ryngkat uwei kiwei de ki nongmihkhmat MLA bad MDC ha ryngkat ki sahep sorkar long ki nongshah khot sngewbha.
Ka lehniam Behdeinkhlam ha ki saw sngi yn pyndep ia ki lehniam bapher bapher na ka bynta ban beh krat ia ka Khlam kaba lah ban wan ha ka dur ka pang ka shitom, ka jingbishni, pihuin, ka jingap thngan, ka jingsniew ba har rukom ha ka imlang ka sahlang bad ha ka kamai ka kajih bad ka bor mariang.
Mynhynnin ka phang ‘Wah’ ka la kiew sha ka Phang Nein ban ai ia u klong u sko bad ka pyrnah pyrjin ban pyndep ia ka niam ka rukom bad mynta ka sngi pat ka Phang Wah ka la leit kiew sha ka Phang Nein ban leit aiti ia u Klong u Sko.
Mynta ka sngi la pyndep ruh ia ka lehniam Ku Tyngkong bad ka Bam Tyngkong ha iing U Longdoh bad ki paid ka Niamtre ki la wan ai ia ka Khrong ka Tri jong ki sha u Longdoh ka Raid Tuber.
U Longdoh u dei u nongpyndep ia ka niam ka rukom ha ryngkat ki Maji, ki Sangot bad ki wasan.
Ka lehniam Shoh Thyndai – ha ki shnong kiba kham jngai la sdang naduh mynta ka sngi bad kan iai bteng haduh ka step Palei shwa ban leit rah ia ki rong lane ki rot sha ka Pung Biar kyntang ha Tuber Kmai Shnong.
La shai ka sngi ki ar liang ka Phang Wah bad ka Phang Nein kin leit rah ia ki ar tylli ki Dien Bhang na ka bynta ban pynpoi sha pung Biar bad ban pyndep ia ka lehniam Iathan Bhang ha ka sngi Palei ha ka Pung Biar.
Na ka liang u President ka Sein Raij Tuber u ma Helping Phawa u la khot la wer ia baroh ki paid ka bri u Hynniew khlem da khein ia ka jingiapher niam ban kin wan ban sakhi ia kane ka lehniam Behdeinkhlam ba shisien shisnem.
Shillong, 22naitung:Ha ka jingkhynra ia ki Taxi kamai bad ki Auto Rickshaw kiba kit palat pud ki pulit pyniaid kali ki la ioh bat haduh 128 tylli ki kali, bad na kitei ki kali ki la ioh kamai haduh T.34,300 tyngka ka bai kuna.
Ki pulit ki la ong ba kate ka jingkhynra kan dang iai bteng.
Shillong, 22 Naitung:U MP ka Tura u Conrad K Sangma u la ujor sha u myntri tnad surok ka ri u Nitin Gadkari ba ki don trai jaka kim pat ioh ia ka jingsiew na ka sorkar pdeng ia ka jingshna ia ka surok NH-44 (E) kaba hap ha ka thain Rongjeng ka East Garo Hills.
Ha ka jingkynduh ia u Myntri surok ka sorkar pdeng, u Conrad u la ong ba watla ia ka jaka la dep aiti bad ka jingshna ia ka surok la dep hynrei ki dang don shibun ki briew kiba la dep ai ia ka jaka ki bym pat ioh ia ka bai khyndew.
“Nga kyntu ia phi ban peit ia kane ka kam ban pynsted ia ka jingsiew ia ki trai jaka", la ong u Conrad.
Ha kawei ka liang, u Conrad u la iathuh ruh ha u myntri ba ka ka surok na Rongjeng sha Adokgre lyngba ka Mansang kumba 50 km ka dei kaba shah iehbein bha ha ka sorkar pdeng bad ka sorkar jylla.
Ki briew kiba im ha kane ka thain ki iakynduh jingeh ha kaba kam don ka surok kaba pyniasoh bad ki bynta jong ka jylla.
Ha ka jingshisha, kane ka thain ka dei kaba pawnam bha ha ka rep ka riang hynrei namar ka jingbym don ka surok kaba biang, ki nongrep ki la shem jingeh ban pyniaid iew ia ki mar rep.
U Conrad u la ong ba ka surok na Agia (Assam) sha Garobada  lyngba ka Tikrikilla, Phulbari bad ka Rajabala ka dei kawei kaba la iakynduh namar ka jingshlei um ha ka por slap.
Ia kane ka surok la shna da ka jingbei pisa na ka NEC kaba la leh da ka National Highways ban pyniasoh ia ka thain Garo Hills bad ka jylla Assam.
Hynrei namar ka jingsniew kane ka surok, la pynlong ia ki briew ban leit sha Assam na ka NH 52 kaba jngai ban iaid bad donkam ban pynbha ia ka ban pynsuk ia ka leit ka wan jong ki paidbah, la ong u Conerad ha u Nitin Gadkari.
Shillong, 22 Naitung:3 ngut ki la mynsaw ha ka jingjia aksiden kaba la jia mynhynin ka sngi ha Rangshken kaba hap hapoh ka Block Mawphlang.
Ha katei ka jingjia kawei ka   Mahindra Max kaba don ia u nombar ML10A – 1985 kaba wan na Mairang ban leit sha Shillong ka la ia tyngkhuh bad kawei ka Hyundai Grand i10 kaba wan na ka liang ba mar pyrshah ,katei ka Hyundai ka dei kaba don ia u nombar ML06 – 7196.
Katei ka Hyundai ka dei kaba wan na Shillong ban leit sha Nongstoiñ.3 ngut kiba la mynsaw ki dei kiba shong hapoh katei ka Hyundai ki long u bah Kampass Sohshiang (30snem), u bah Shimlinti Marbaniang (24 snem) bad u Everist Ryntathiang (32 snem) ,la pynkit ia kitei kiba la mynsaw sha PHC Mawphlang bad kham hadien la pynkynriah noh sha Civil Hospital, Shillong.
Shillong, 22 Naitung:Ka Poor People Movement (PPM) ka la dawa ba ka sorkar jylla ka dei ban pyntrei kam noh ia ka ain ka Supreme court kaba rai ha u 2006 ban pynduh ia ka jinglong riewlum ia ki kynthei kiba shongkha bad u shynrang u bym dei u riewlum.
Ia kane ka sur, ka PPM ka la pyrta ha ka jingialang paidbah mynta ka sngi ha Motphran stand Jaiaw la wan ia shim bynta kiwei de ki sengbhalang ba kynthup ia ka HYC, HANM, HUAM bad kumjuh ruh u MDC ka Jaiaw u Bah Adelbert Nongrum ban pynsngew thuh paidbah halor ka jingma kaba ap ia ka jaitbynriew na ka jingshong kha khleh.
U Bah Nongrum haba jingkren ula ong ba kat dang mih ki sngi ka jaitbynriew ka la nang shah hiar thma jar jar ha ki mynder ri ban knieh ia ka hok long trai jong ka jaitbynriew kum ha ka khaii pateng,ka kamai kajih, synshar khadar da kaba phrung khlieh ha ka jaitbynriew ban ia shong kha bad ki kynthei khasi.
“Haba ngi phai sha ka mat jong ka jingwan rung kyrthep u mynder ri,ki ishu khappud,ki jingbym ioh kam ki khynnah samla,u uranium,ILP ka long kaba donkam hynrei kaei kaba donkam kyrkieh mynta ka dei ka ain shongkha shongman bad ki kynthei khasi kiba ioh ia ki bar jylla la dei ban pynduh noh ia jinglong riewlum", la ong u MDC ka Jaiaw.
Katba u President u Bah Louis Dohtdong ula ong ba ka long ba sngewsih ban peit ba ki kynthei Khasi mynta kim nang shuh ban burom ia u shynrang Khasi bad kaba kham isaitmet ban peit mynta ha jaka khaii pateng kum ka Iewduh, Khyndai lad ka dei ka jinglong tad dor ki kynthei Khasi kiba shu ia shong sop sop ha kyndong bad u dkhar, ia jingiathap met, ia pasiaw kaba pynhiar dor ia ka jaitbynriew bad ia u shynrang Khasi.
“Ngi kwah ban pynshai paidbah ba ka jingshongkha khleh ka wanrah ka jingma kaba khraw ia ka jaitbynriew kaba lehse tang ha ki khyndiat snem ngin ym lah shuh ban iohi ia ki dur khmat jong ki khasi paka, nylla kaba ka snam ka dei jong u bar jylla katba ka jait ka dei ka jait Khasi", la ong u Bah Dohtdong.
U la ong ba seng kan sa pynlong kum kane ka jingialang sha kiwei pat ki bynta jong ka jylla ha Nongpoh, Byrnihat,Jowai bad khliehriat ban pynsngewthuh paidbah halor ka jingma kaba ap na ka jingshongkha khleh.
Khliehriat, 22 Naitung: Ka seng Southern Border Youth Welfare Association (SBYWA), East Jaintia Hills Dist, Khliehriat hadien ba ka la ioh ia ka jingujor na ki paidbah jong ka thain halor ka jingsahdum ne ka jingbymdon bording, ha ka Bataw PHC la kumba 3-4 bnai eiei namar ka jingbymtreikam shuh u Transfomer (Power supply) jong katei ka PHC, te na ka liang ka Seng SBYWA ha ka jingialam u Samla Namphrangmi L.Talang Genl.
Secretary bad u Samla Niyo Biam Asst.Genl.
Secretary ryngkat ki Dkhot Central jong ka seng ki la ia kynduh markhmat bad u M.Patlong EE, MePDCL Khliehriat ha ka 20tarik une bnai.
Kaba pynlyngngoh ia ka seng ha katei ka jingiakynduh ka long ba na ka liang u Bah M.Patlong EE MePDCL u la ong “Lada ka sorkar lyngba ka tnad ka koit ka khiah kam pat siew ia ka Bill jong ngi kaba dangsah haduh T.10, 35, 579/- kaba dei haduh u bnai Naitung 2016 (10lakh 35hajar 5spah 79tyngka), ngin ym lah ban bujli lane ban ai bording ia katei ka PHC namar ka Sorkar (Health Dept) kam kheiñ snep bad kam shimkhia lem ban siew ia ka Bill bording jong ngi kaba la sah da ki phew snem", la iathuh u Bah M.Patlong ha ki nongialam jong ka seng.
Nangta na ka liang u Samla Namphrangmi L.Talang Genl.
Secretary jong ka seng u la ong “Lada kumne haba tang ia ka Bill bording jong ka MeECL ka Sorkar kam lah ban siew, te shaei kan poi kata ka jingthmu jong ka Sorkar lyngba ka tnad ka koit ka khiah, ba kan shimkhia pat ban weng ia ki wei ki jingeh jong ki paidbah ha ka liang ka pang ka shitom khamtam ia u duk u rangli haba tang ia ka Bill bording ka sorkar kam lah ban siew tikna , la buh jingkylli u samla Talang.
Kumta kaba khatduh na ka liang ka seng kaba peit ia ka eh ka shon jong ka thain, ka kyrpad jur ia ka sorkar lyngba ka tnad ka koit ka khiah khamtam ia ka Ophis DMHO,Khliehriat, Ka Ophis SDO (HEW), Jowai bad ia ki nongmihkhmat jong ka thian kumba la dep ai jingthoh ba kin sngewbha ban shimkhia na ka bynta ban iakren bad ka Sorkar ba kan siew noh ia katei ka Bill bording jong ka MeECL, Khliehriat khnang ba katei ka tnad (MeECL) kan ioh ban bujli kloi ia utei u Transformer (Power supply ) ha Bataw PHC namar lada ym don bording ka ktah bha ia katei ka PHC ban jingai shakri ia ki paidbah jong ka thain khamtam ban pynkha khun ia ki longkmie, ban buh ia ki dawai dashin kum ki Injection, Vaccine bad ia kiwei ki wei de, la bynrap u Samla N.Biam AGS haba pynkut ia ka kyrwoh jong ka seng SBYWA.Shillong,22 Naitung:U Chairman ka NESO, u bah Samuel Jyrwa u la ong ba haba pyrshah ia ka jingtih Uranium dei ban khanglad shisyndon ia baroh ki lad ki lynti ki ban poi sha ka jingtih Uranium, “Lada pyrshah Uranium dei ban pyrshah ia baroh ki lad ki lynti ki ban poi sha ka jingtih Uranium, ka surok dei ka lynti sha kiei kiei baroh bad ka dei ka sienjam ban poi sha u Uranium" ong u bah Samuel haba ia kren bad ki nongthohkhubor hadien ba la wai ka jingialang ki sengbhalang bad u myntri rangbah ka jylla.
U bah Samuel u la ong ba mynshuwa katei ka surok ka wan beit na ka UCIL hynrei hadien ba la mih ki jingpyrshah kiba bun, laleh pat da ka buit sianti da kaba wanrah ia katei ka surok lyngba ka Ministry of Road and Highway (MoRTH) tang ban ioh ban tih Uranium.
Katba u President ka KSU pat u samla Daniel Khyriem u la ong ba ha katei ka jingialang ki sengbhalang ki la pynshai sha ka sorkar ba ki la ioh ka jingtip kaba thikna ba katei ka surok 2 Lane ka dei ban pynsuk ia ka jingtih Uranium bad dei halor kata ka nongrim ba ki ieng pyrshah bad ki la ai jingmut ba ka sorkar ka dei ban shna pynbha ia ki surok kiba la don lypa ha katei ka thaiñ.
Katba na ka liang u Secretary jong ka JACSO pat u bah Robertjune Kharjahrin u la ong ba ha katei ka jingialang ka JACSO ka la buh jingkylli ia ka sorkar hato kaei ka jingmut ba la leit ban ai surok na Nongstoiñ sha Mawthabah bad katei ka surok kan kut noh tang ha Mawthabah.
u la ong ba la ia kren ia ka jingpyniasoh ia ka surok na katei ka thaiñ sha Assam hynrei kaei pat ka jingmut ba la ai 2 Lane sha Mawthabah kaba don tang hapoh 30 tylli ki longing, u la ong ba ka sorkar kam shym la lah ban jubab ia katei ka jingkylli.
Utei u nongialam ka JACSO u la pynpaw ka jingkmen naba ka sorkar ka la khot ban ia kren beit haba shai ia baroh ki sengbhalang bad u la kyntu ruh ia ka District Council ba kan khot ia kaba kum katei ka jingialang ia baroh ki liang kiba pyrshah bad kiba ia shah khnang ba ka jingiakren kan long kaba seisoh na bynta ka lawei jong ka ri.
U Chairman jong ka JAC kaba dawa surok pat u bah Ricky Sohlang haba ia kren bad ki nongthohkhubor u la ong ba katei ka kynhun jong ki kamdei ka kynhun kaba kwah tih Uranium bad mynta ka jingiakren u la ong ba ka dei beit thik tang ia ka surok 2 Lane kaba dei na bynta ka roi ka par katei ka thaiñ, “Ha kaba ia dei bad u Uranium, ngim don eiei ban ong ka shong ha u paidbah hynrei kaba ngi kwah ma ngi mynta ka dei beit ka surok na bynta ka roi ka par jong ka thaiñ" u la ong.
Shillong, 22 Naitung: Ka sorkar jylla ka la hukum ia ka UCIL ba ka dei ban weng noh shipor ia ka jingkhot Tender jong ka na ka bynta ki kompani kiba kwah ban trei ia ki kam jong ka ha South West Khasi Hill ne ka Expression of Interest (EOI).
Ia kane la pyntip da u myntri rangbah ka jylla u Dr.Mukul Sangma haba kren sha ki nongthoh khubor hadien ba la wai ka jingialang bad ki seng bhalang bapher bapher uba la ong ruh ba ka sorkar kan sap hah da ka jingthoh sha u myntri rangbah.
U Dr.Mukul Sangma mynta ka sngi u la khot jingialang ia ki seng bapher bapher naduh ki sengbhalang kiba pyrshah ia ka jingtih Uranium, kiba pyrshah ia ka surok 2 Lane na Nongstoiñ sha Mawthabah bad kumjuh ruh ia ki Sengbhalang kiba kwah surok bad kiba dang dawa NOC na ka KHADC.Ha katei ka jingialang ba la khot da u myntri rangbah na ka liang kiba pyrshah surok la don ka KSU, ka LYWA, NESO bad ki 9 tylli ki seng kiba don hapoh ka kynhun ka JACSO katba na ka liang kiba kwah surok pat la wan da ka JAC kaba la ialam da u bah Ricky Sohlang bad u bah Woodslight Lyngdoh Sangriang.
Katei ka jingialang ka la neh kumba 3 kynta tam eiei, u myntri rangbah u la khot ia katei ka jingialang ban ia kren bad ki seng bhalang halor ki ar tylli ki mat kata ka jingtih Uranium bad ki kam pynroi kiba wan sha katei ka thaiñ Mawthabah.
Haba kren ia ka Tender ba ka UCIL ka la pynbna paidbah ha kine ki khyndiat sngi ba la dep u Dr.Mukul u la ong ba ka sorkar kam shym don jingtip eiei bad bad u la ong ba mynta ka sorkar ka la hukum ia ka UCIL ba ka dei ban weng noh shipor ia katei ka Tender kaba khot ia ki kam pynroi ha South West Khasi Hills.
U Dr.Mukul u la ong ruh ba kat bym pat ioh ia ka jingmynjur jong ki paidbah ka sorkar kan ym shah ia ka UCIL ba kan trei kino kino ki kam tih Uranium ha katei ka thaiñ.
Ha katei ka jingialang u Dr.Mukul u la ong ruh ba la ia kren ia ka rai jong ka kynhun myntri sorkar kaba la rai ha ka 24 tarik u nailar, 2009 kata ba ka kynhun myntri ka la mynjur ban ai wai ia ka jaka kaba heh 422 hektar sha ka UCIL, halor kane u Dr.Mukul u la ong ba haduh mynta ym shym la pyntreikam ia katei ka rai namarba ka sorkar ka ieng skhem ha ka nongrim ba yn shah ban trei ia ki kam Uranium tad hadien ba la ioh jingmynjur na ki paidbah.
U Myntri Rangbah ka jylla u Dr.Mukul u la ong ba ka sorkar ka don ka bor bad ka don ka Aiñ kaba khlaiñ ban khanglad ia ka jingtih Uranium ha South West Khasi Hills watla kan don ka jingshna ia ka surok ruh, “Ngi ka don, ngi don ki aiñ kiba khlain ban pynthikna ba kan ym don ka jingtih Uranium watla yn shna ia ka surok ruh, kam long kaba suk ia ka UCIL kin hap ban iaid lyngba ki aiñ" ong u Dr.Mukul.
Ha katei ka jingialang la donlang kiwei pat kimyntri sorkar ba kynthup ia ka kong Roshan Warjri,myntri kam pohing,ka kong Ampareen Lyngdoh, Zenith Sangma, Prestone Tynsong bad kiwei pat.
Shillong,24 Naitung:Ka Khasi Jaintia Tourist Maxi Cab (SUMO) Association ka la pynbna paidbah ba naduh ka 1 tarik u nailar ki Sumo Jowai kin ieng noh ha ka jaka ieng kali kaba thymmai kaba don ha Stand jong ka Seinraij Jowai kaba laju pyndon kam da ka Meghalaya Transport Corporation Jowai, ka kyrwoh khubor na u President katei ka seng u bah M.sungoh u la pyntip ba ki paidbah kiba kiew kali na Jowai sha Shillong kin hap ban leit na katei ka jaka ieng kali thymmai naduh ka 1 tariku nailar.
Shillong, 22 Naitung: Kham mynshuwa ka la don ka jingiasuba bad ka jingiakren wur wur wer wer hapdeng kiba bun ba lang ba ka People Democratic Forum ( PDF) kan sa kylla noh shen kum ka seng saiñ pyrthei bad ia kane la ong ba kan sa paw pyrthei shuwa ka elekshon 2018.
Ka PDF ka dei ka kynhun synrop kaba bat ia ka bor synshar ha KHADC bad la ialam ia katei ka kynhun da u Chief Executive Member ka KHADC u bah Pynshngaiñ N Syiem.
Hapoh ka jingsyn shar ka PDF ha KHADC, katei ka kynhun synrop ka la mad bun ki jingiatyngkhuh bad ka sorkar jylla ha kaba bunsien u CEM ka KHADC u ju kren pyrshah ia ka sorkar jylla kaba synshar da ka seng jong u hi -ka seng Congress.
La iathuh ba hadien kitei ki jingtyngkhuh,u nongialam ka PDF u bah Pynshngaiñ u la ioh jingkyrshan na kiba bun ki riew pawkhmat ha kane ka jylla bad la ong ba ka la don ka jingiasyllok ban pynkylla noh ia ka PDF kaba la ioh jingkyrshan na baroh MDC ha KHADC (lait noh ka seng HSPDP) kumka seng saiñ pyrthei.
Katba nangiaid ki sngi la iathuh ba ki la don bun ki riew khmat ka jylla kiba la ai mynsiem bad kiba sngew iahap ban pynkylla seng saiñ pyrthei noh ia ka PDF ha kaba ki lad khubor ki la iathuh ba katei ka jingthmu mynta ka la kylla long kaba jop.
La iathuh ba ka jingthmu ban pynkylla seng saiñ pyrthei noh ia ka PDF ka la long kaba thikna bad ki la don bun kiba la long lypa ki dkhot jong ka.
Hynrei kaba sah mynta la ong ba ka dei tang ban shu pynbna paidbah noh bad ia katei la ong ba shen yn sa pynbna paidbah ha kine ki khyndiat bnai ban wan.
Ki lad khubor ki la iathuh ba mynta u bah Pynshngaiñ u dang pyrkhat ia ka dur ka dar jong ka Lama ka PDF bad kumjuh ruh u dang pyrkhat da kano ka shap kin buh ha ka dur jong ka lama.
Haba wad jingtip shuh shuh kino ki dkhot jong ka PDF, ki lad khubor ki la iathuh ba mynta katei ka seng ka bym pat shym la pynpaw pyrthei ka la don bun ngut ki dkhot jong ka kiba la pynkhreh ban ia aireng ha ka elekshon ka ban wan.
Don napdeng jong ki, kiba dei ki satar bad ki dohiap jong ka seng Congress bad don ruh na kiwei pat ki Party, hynrei la ong ba ha katei ka seng kin kham bun ki Rangbah Shnong kiba don jingmut ban ia khun elekshon,kiba ju don mynta ha kti ha kjat u bah Pynshngaiñ.
Lah ban pynkynmaw ba ha ki khyndiat bnai ba ladep, ki la don katto katne ngut ki heh Congress kiba la mih noh noh na katei ka kam bad kitei ki long u nongialam barim ka Youth Congress u bah Ravi Kharmawphlang, u bah C.B Syiem na Ri-Bhoi bad dang shen u Prof.Don War.
Nongstoin, 24 Naitung: Hadien ba ka sor Nongstoin, ka la mad ia ka jingshlei um kaba kham shyrkhei ban ia ki snem kiba la dep, namar ka jingjur jong u slap u ba la neh lynter la palat lai sngi; ka la pynlong ia ka wah Nonbah bad Wah Nondein ba kan shlei bad tap ruh ia ki ba bun ki iing briew, ki dukan bad ki skul kiba don markhap bad kitei ki wah.
Wat hadien ba ka um na kitei ki ar tylli ki wah ka la sdang ban rngat, hynrei ki paidbah ki ba don ia ki iing ki sem ki jong ki ha rud jong kitei ki wah, ki dang don hapdeng jong ka jingrit bad syier mynsiem, namar ba u slap haduh kine ki sngi um shym pat la rang satia, wat la um da kham jur shuh kum ha ki taiew bala dep.
Katkum ka jinglong jingman jong kitei ki ar tylli ki wah kiba don ha ka sor Nongstoin, ka wah Nondein ka dei ka wah kaba kham rit bad kam da shim por than ban shlei, lada u slap u ba jur un neh kumba shi kynta, katba ka wah Nonbah; wat la ka long kaba kham heh ban ia ka wah Nondein ruh kam da shim por than ban shlei um lada jur u slap, namar ka jingkyntur pud palat jong ki briew kiba shna ia ki iing ki sem ha rud wah bad ka pynlong ruh ia ka um ban nym iad beit, namar ka jingsahkut bad ker kut da kiba kum kitei ki jingtei.
Nalor katei ka Wahriat kaba dei ka kshaid kaba noh rymphum da ka jingwan ia kynduh lang jong kitei ki ar tylli ki wah, ka dei ka kshaid kaba don da ki mawsiang bah bad lah ruh ban ong ba ka jingdon jong kitei ki mawsiang bah ka long ruh kumba den noh ia ka um kaba wan na kitei ki ar tylli ki wah bad ka kham suki ruh ban tan ia ka um.
Kumban shu pynkynmaw ba ha katei ka jingjia shlei um ha sor Nongstoin kaba la jia ha ka sngi palei jong ka taiew kiba bun tylli ki iing ki sem ki dukan bad ki skul, ki la shah ktah bad ka jingjulor ruh ka la long kaba shyrkhei.
Nalor kata ha katei ka jingjia la don ruh ka jingjia ha kaba ki san ngut ki mynsiem briew ki la jan shah rong ha ka um saw bad ka la don ruh ka jingtwa ki iing ki khyndew ha rud surok bad ka la long ruh ka jingthut ha ka iaid ka ieng.
Shillong, 24 Naitung:Ka CSWO ka la lyngngoh ia ka jubab ba la ioh lyngba ka jingpan da ka RTI halor ka jingiap jong u pulit SI PJ Mar baniang.
Ha ka jingpynlait khubor, ka President ka CSWO ka Kong Agnes Kharshiing ka la ong ba ka la pan ia ka RTI na Police Headquarters, Meghalaya ia ka kaiphod ba la tohkit da u J Rymmai halor ka jingiap jong u Bah Mar baniang hynrei ka la ioh pynban ia ka kopi na ka Appellate Authority kaba ong, “Ka jingtip ba la pan da ka ma ka, la hap ban ai ia baroh ki phail (file noting) bad ka xerox copy jong ka jingtohkit da u J Rymmai.
"Kaba lyngngoh ka long ba ka kmie jong u Bah Marbaniang kam ju pat ia ka  Inquest report hynrei ka pan ia ka Inquiry Report ba la leh da u  J Rymmai.
“Ka hukum jong ka First Appellate Authority ka long kaba bakla lane ka lah ban type ne thoh bakla khnang ban ialam bakla namar ba nga don lang bad ka kmie jong u SI P J Marbaniang ha ka sngi ba shim bishar bad kam don kano kano ka jingiakren ia ka Inquest bad khamtam ka RTI ba la pan ka long na ka bynta ka jingtohkit ne Inquiry Report ba la leh da u J Rymmai", la ong ka Kong Agnes.
Ka Kong Agnes ka la buh jingkylli, kumno ka lah ban long ba u Myntri Rangbah, ka myntri kam pohiing lane u Chief Secretary kim tip ia kane ka kaiphod ba donkam?.
“Hato ia ka jylla la synshar da u DGP ka Meghalaya?, hato kane kam dei ka jingdonkam paidbah haba u Police Officer u la shah pyniap ha jaka sah jongu kaba dei ka Police Outpost tang hadien khyndiat kynta ba u la bat ia ki 32 tylli ki trok kit dewiong beain", la buh jingkylli ka kong Agnes.
Ka la ong ruh ka long kaba sngew lyngngoh kumno ka Inquiry Report khlem suhlang ha ka Chargesheet, khamtam haba kane ka jingtohkit ne Inquiry la leh ha ka sngi ba bud ka jingjia ba iap u pulit Marbaniang.
Ka la ong ba ha ka RTI  ka jubab kyllain da ka tnad pulit ha kaba ka la ong ba, ‘ ym ioh pdiang eiei ka kopi jong ka jingtohkit hynrei  la ioh ia ka hukum ban ai ia ka inquest report’.
“Balei kane ka kaiphod jingtohkit ka long kaba rieh bad balei la ai ia kane ka kaiphod ha ka SIT bd balei ka SIT ka la bat biang ia kane ka kaiphod jingtohkit? Kane ka dei ka jingjia ba iap ha jaka sah ki pulit balei ym thung da ka magisterial inquiry?", la ong ka Kong Agnes.
Shillong, 24 Naitung:Ka jylla Meghalaya ka dang ioh duna palat u slap mynta u snem,ki don saw tylli ki jylla ka thaiñ shatei Lam mihngi ka ri India kiba dang ioh duna eh u slap mynta u snem bad kitei ki long ka Meghalaya, Assam, Naga land bad Tripura, kane ka long katkum ka jingtip ba la pynmih da ka Indian Meteorological Department (IMD) kaba la shim jingkhein naduh ka 1 tarik u jylliew haduh ka 24 tarik mynta u bnai.
Katkum katei ka jingkhein katei ka tnad la ong ba naduh ka 1 tarik u jylliew haduh mynta ki don tang saw tylli ki jylla kiba ka jingioh slap ka la long palat katba 21 tylli ki shu biang, bad 10 tylli pat ki ioh duna palat.
Katba ha kane ka jylla pat ka East Garo Hills, East Khasi Hills, bad West Khasi Hills district ki dei ki distrik kiba ioh palat u slap, ka Jaintia Hills, Ri Bhoi bad South Garo Hills ka duna slap palat.
Shillong, 24 Naitung:Ka shatri jong baroh ki nonghikai skul bym dei sorkar ha ka jylla ka JACATAM ka la rai ban iaid beit ia ka jingiakhih ba lai sngi kynthih halor ka jingsngap mynthi ka sorkar ia ka jingdawa jongki ban shimti noh ia ka kam nonghikai ne provincialisation ha ka jylla.
Haba pynbna ia kane, u Publicity secretary ka JACATAM u Babu Kular Khongjirem u la ong ba ka jingialang jong ka JACATAM ha kane ka sngi Saitjain ka la rai ban iaid beit ia ka jingiakhih da kaba iashong kyrain ha phyllaw skul ha ka 27 bad 28 tarik bad ha ka 29 tarik pat kin ialum lang khrui ha man ki district headquarter ki 11 tylli ki district ka jylla.
Haduh mynta, ka sorkar kam pat jubab eiei ia ka jingbyrngem iakhih jong ki nonghikai skul ha ka jylla hynrei dang shen, ka la shu pynbna ban pynkiew tulop ia ki nonghikai skul Adhoc Secondary bad Higher secondary.
“Ngi pdiang sngewbha ia ka rai ka sorkar ban pynkiew tulop ia ki nonghikai skul Adhoc ha ki secondary bad higher secondary, hynrei ka jingieh bein pat ia ki nonghikai skul adhoc ha ki primary bad upper primary ka dei ka jingleh shiliang", la ong u Babu Khongjirem.
U la ong ba ka sorkar ka dei ban pynkiew ia ka tulop ia baroh ki nonghikai da kata ka rukom kaba ka jingsiew ba iayngkat bad ka kam.
U la ong ba ka jingdawa ka JACATAM ban shimti ia ka kam nonghikai da ka sorkar ka dei ka jingdawa kaban ieng beit ym tang ka jingpynkiew tulop ia ki nonghikai adhoc, la bynrap u Babu Khongjirem.
Shillong, 24 Naitung:Ym tang ba ka ioh ia ka nam ka burom kum ka shnong kaba khuid tam ha dewbah Asia hynrei ka Mawlynnong ka la lah shuh shuh ban khring ia ki briew na kylleng ki jaka lyngba ki kam lehsbun jong ki briew kiba shong ba sah ha katei ka thaiñ da kaba kloi ban len lade na ka bynta ban iarap ia kiwei pat.
Ha ka sngi palei jong ka taiew la iathuh ba u wei na ki nongwan jngohkai pyrthei uba la wan sha Mawlynnong u la hap na jingkieng jri ha wah, hynrei marsien iohi ia katei ka jingjia uwei u rangbah uba shong die madan hajan katei ka ijngkieng jri u la ieh noh la ki jingdie jong u bad u la su hwut ha wah ban leit iarap bad pyllait im ia utei u nongwei.
Utei u rangbah uba die jingbam hajan katei ka jingkieng u dei uba la tip kyrteng kum u Eveningstar Khongthohrem (45snem) na ka shnong Nongsohphan kaba don hajan ka Mawlynnong.
La ong ba u bah Evening u la pyllait im ia utei u nongjngohkai pyrthei ha ka por 12:30 baje mynsngi ha ka sngi palei jong ka taiew.
Shillong, 24 Naitung:Ka FKJGP ka kwah ba u bah A.G.W Khar kongor un shimti ia ka kam CMD ka NEEPCO bad ba un long ruh u Khasi ba nyngkong eh ban shimti ia katei ka kam,bad ka la dwa na ka sorkar jylla bad sorkar pdeng ban pynkloi noh ban thung ia utei u rangbah kumu CMD bad hakajuh ka por ka la dawa na ka sorkar bad ka ophis jong ka NEEPCO ba kan pynbna paidbah ia ka ripod jong u CVO barim u Shatish Verma khnang ba ki kynrum kynram kin shai.
Katei ka seng ka la ong ba ka la ioh jingtip ba ha u bnai nohprah 2015 ka P.E.S.B.ka la rai ban thung noh ha u A.G.W.Kharkongor, Director (Finance) NEEPCO kum u C.M.D.ba thymmai ha ka juh ka por u S.B.Borkahain,Director (Personal) NEEPCO u la shim bynta lang ia kane ka interview ia kane ka post ha Delhi bad ha ka juh ka por lah ai F.I.R.pyrshah ia u chairman, P.C.Pankhaj, Director Personal S.B.Borkahain bad ia u executive Director Security, P.K.Jaiswal, halor ki bam sap.
Ka seng ka ioh jingtip ruh ba la don ki jingujor pyrshah ia u bah A.G.W.Kharkongor bad ka ministry of power da ka jingthmu ban pynthut ia ka jingshimti w.
e.
f.
(1.7.2016).
Ka la ong ba Hadien kine ki jingkynnoh bam sap bad kiwei kiwei ki kam buituh ba lah pynkhamti ruh ha u C.V.O.Shatesh Varma ba un wad bniah halor kane ka kam bam sap jong ki heh ka NEEPCO kynsan kynsan ma u ruh  la shah pynkynriah kam ka ba pyn tikna shuh shuh ki don ki katto katne ki ba kwah ban burieh ia ki kam thok kam buituh ha kane ka office.
Ka seng ka ioh ruh ia ka jingtip ba une u briew u ba kwah ruh ia ka post C.M.D.u lah haduh ban tuh ia ki kot donkam ka office jong u bah A.G.W.Kharkongor khnang ban pynthut ia ka post jong u Kharkangor kum u C.M.D.bad ban pynthohbria ia ka kyrteng jong u.
Shillong, 24 Naitung:Ka jingkhang khyrdep ïa ka Meghalaya Bamboo Chip Ltd (MBCL) ka la pynlong ia ka sorkar ba kan bthah ia ki 15 ngut ki nongtrei ban shim noh da ka Voluntary Retirement Scheme (VRS) hadien ba ka sorkar ka la iakynduh jingeh na ka jingbym lah pyniaid ia kane ka karkhana kaba la seng naduh u snem 1979.
Ha kane ka sngi Saitjain u Myntri Rangbah u Mukul Sangma ula leit ban peit ia kane ka karkhana kaba la shu shong kumto la bun snem kaba don ha Nongchram ka East Garo Hills.
Ki bor pyniaid jong kane ka karkhana sorkar, ki la iathuh ha u Myntri Rangbah ba ka jingbym lah treikam jong kane ka karkhana, ka dei na ka daw ka jingsahdien, ka jingshah pyndik ha ki kam lehnoh, ka jingshlei um ha ka karkhana bad ka jingbym biang ka bording.
Wat hapdeng ki jingïakhun ban pynim ïa kane ka Unit hynrei kane ka unit kam shym la lah ban khie khlieh bad na ka liang ka kompani kaba peit ïa kane ka Unit ka la rai ban iehnoh bad siew noh da ka VRS sha ki 15 ngut ki nongtrei.
U Myntri Rangbah u la jngoh ia kane ka jaka ka long shibynta ka jingbuhthong ka Sorkar ban kyntiew ïa ka ioh ka kot ki paidbah lyngba ka rep siej bad thung dieng Agar kaba la pynbna ha ka jylla baroh kawei naduh u snem baladep.
La synran lang da u PM Sangma, Deputy Commissioner ka East Garo Hills, P.M.Sangma bad ki heh ophisar ka MIDC bad ka tnat Commerce & Industries, kynthup ïa u General Manager ka MDCL, u R.Kharbuli.
Lah ban kdew ïa ka MBCL la pynkha ha u Nailur, 1979 da ka jingbhah pisa kaba T.10 lak bad ka ram ba la bei T.9 lak na ka MIDC ha kaba la buhthong ban pynmih 100 ton ki siej na kane jaka kaba ïar 25 akar ïa kaba la noh synniang da ki Nokma ka Nongchram.
Ka jingthmu na kane, ka long ban pyndap ïa ka jingdonkam ki karkhana shna kot kum ka Ashok Paper Mills, Titaghar Paper Mills bad Bengal Paper Mills kiba don ha Assam bad ban kyntiew ïa ka ioh ka kot ki paidbah.
U Myntri Rangbah u la iohlad ruh ban ïasyllok bad ki nongshong shnong bad bthah ïa ki ophisar ban thaw ïa ka skhim ban pyntreikam biang ïa kane ka Unit na ka bynta ban ai jinghikai ïa ki nongshong shnong bad kiwei kiwei ki lad jingdonkam.
Shillong, 24 Naitung:La shi taiew mynta ka la don ka jingtwa khyndew ha ka surok Rangshken, katei ka jingtwa khyndew ka dei ha ka jaka kaba marsien lait na ka shnong Rangshken bad ia katei ka jaka la ju khot ka Pynnoh Rang shken.
Ka twa ka la bam shi pawa na ka jingiar katei ka surok bad la iohi ruh ia ki dak orpait kiba poi shaduh mar shiteng ka jingiar katei ka surok kaba pyni ia ka dak kaba i kumba kan sa khyllem noh.
Ban peit ia katei ka dak or pait ka la i shyrkhei bad itriem bad ka la buh jingma ruh ia ki kali ba iaid lynti lyngba katei ka jaka, hynrei kaba I tha mula ka long ba ka tnad ba dei peit ia katei ka surok kam shym la leh eiei haduh mynta ruh hynrei la ker kynroh pynban da ki plastic dewbilat kiba la pyndap da u shyiap hapoh byrni Plastik.
Lah ban kdew ba katei ka surok ka dei ka kadbah ban leit sha ki shnong kiba don ha West Khasi Hills.
Na ka liang ka HNYF Western Region ka dawa ba dei ban mait ne tih pynheh na neng  ha ki katto katne ki jaka ba long khun  bad kum ha katei jaka ba twa  surok mynta ban pynsuk iaki kali heh namar bun sien la ju kylla kali bha ha katei ka surok ha Riat tang namar ki tei ki jingeh.
U Bah KS Rani u president ka seng u la ong ba ka jingtwa kane ka surok ka la wanrah jingsahkut kali barabor bad pyn jynjar iaki paitbah ba iaid na ka surok haka tei ka Riat.
Ka HNYF  shen kan sa iakynduh  iaki heh ka tnad PWD NH-44 halor kane surok.
Shillong, 25 Naitung:Ka jingdawa ka Joint Action Committee of All Teachers Association of Meghalaya (JACATAM) ban shimti noh ka sorkar ia ka kam nonghikai skul ha ka jylla ka lah ban nym urlong satia namar ba ka sorkar kam kwah ban bamja khluit halor kane ka kam.
Ha ka jingiakren bad u Symbud Myntri Rangbah ba peit ia ka tnad pule puthi ka jylla u Dr Roytre C Laloo hynne ka sngi, u la ong ba ka sorkar kam lah ban shu shimti ia ka kam nonghikai kumba la dawa da ka JACATAM namar ba lada ka thmu ban leh kumta, kan hap ban iakren shwa bad ki bor pyniaid jong ki skul ne Managing Committee (MC).
“Kaei ba ka sorkar ka lah ban leh ka leh beit, ha kane dang shen ruh ka la pynkiew ia ka tulop jong ki nonghikai skul adhoc ha ki secondary bad higher secondary ha ka jylla", la ong u Dr Laloo.
U la ong ba kiba dawa ban shimti ne provincialise ka sorkar ia ka kam nonghikai kim dei ki skul sorkar hynrei ki skul shimet bym dei sorkar ba la pyniaid da ki kynhun bapher bapher.
“Kiba dawa ki dei ki skul bym dei sorkar, katba lah ka sorkar ka leh beit ia kaba ka lah.
Hynrei kine ki nonghikai kim dei ki trai namar ba ia ki la thung da ka bor pyniaid jong ki skul bad ka sorkar shu peit ia ka kyrdan pule ba ki biang ne em bad ka siew tulop namar ba ki shakri ia ki briew ka jylla", la ong u Symbud Myntri Rangbah.
U la ong ba ka sorkar kam lah ban leh bor ia ki Managing Committee tang ba la dawa ki nonghikai skul namar ba ki Managing Committee ki dei ki trai jong ki skul kiba thung kam ia ki nonghikai.
"Kumno ki managing committee kin sngew lada ka sorkar kan shu shimti noh ia ki, hato ngi sngew kumno lada wan u briew un shu knieh noh ia ka kam ka jam kaba ngi dei trai, kata kam lah ban long", la ong u Dr Laloo.
U la ong ba lada ka sorkar ka don jingthmu ban shimti ia ka kam nonghikai kumba la dawa da ka JACATAM, kaba nyngkong kan hap ban iakren shwa bad ki bor pyniaid skul bad hadien kata, kan sa bishar bad peit ia kaei kaba dei ban leh.
Lah ban kdew ba ki nonghikai hapoh ka lama ka Joint Action Committee of All Teachers’ Association in Meghalaya (JACATAM) ka la pynbna da ka jingiakhih ha ka bynta ba nyngkong.
Ka jingiakhih kan sdang ha ka 27 bad 28 tarik mynta u bnai Naitung da ka jingiashong kyrain jong baroh ki nonghikai ha phyllaw ka skul bad ha ka 29 tarik pat, kin ialum lang ban iashong kyrain ha man ki district headquarter jong ki district, ban dawa ba ka sorkar ka dei ban shimti noh ia baroh ki kam hikai ha ka jylla.
Ki don palat 14, 000 ngut ki nonghikai skul bym dei sorkar ha ki 4500 tylli ki skul bym dei sorkar kynthup ki adhoc, deficit system bad deficit pattern.
Kumba 900 klur tyngka ka sorkar kan hap ban pynlut ban siew tulop ia ki nonghikai skul lada kan shimti noh kaba mut ba sa tang 400 klur tyngka kan hap ban pynlut na kaba ju pynlut kaba long 500 klur.
Shillong,25 Naitung:Mynta ka step uwei u koidi uba la tip kyrteng kum u Shamol Ali, 2 snem karta u la khlad noh ha Civil Hospital, Shillong.
Utei u koidi u dei uba la set ha Shillong District Jail namar ki kam tuh kaba la rejistar hapoh Rynjah PS hynrei la pynkit noh ia u sha Hospital ban phah sumar bad u la khlad noh mynta ka step.
Ki pulit ki dang tohkit ia katei ka jingjia.
Shillong, 24 Naitung:U Bah DD Lapang, uba dei u lamphang jong ka North East Congress Co-ordination Committee (NECCC), ula ia kynduh ia ka Sonia Gandhi, President jong ka AICC hynnin ka sngi, ha ka iing sah jongka, ha Tenth Janpath.
U Bah Lapang, u iathuh ia ka Madam Sonia, halor ka jing donkam ban nang pynkhlain shuh shuh ia ki jingtrei kam jong ka NECCC, kaba dei kawei na ki jingdonkam kaba kongsan bad halor kane ka phang, ka Sonia, ka iathuh ba kan sa shim ia ka rai, na ka bynta ban pyn urlong ia katei ka jingkhmih lynti jong ka NECCC.Ha kaba iadei bad ka sain hima sima ha ka Jylla, ka Sonia Gandhi, ka la pan ia ka kaiphod, kaba shai bha, na U Bah Lapang, halor ka jinglong jingman jong ka sain hima sima ha ka Jylla bad ka kwah ruh ba un pyn ia tylli kawei, ia ka jinglong jingman jong ka seng Congress ha ka Jylla.
Ka khlieh duh jong ka AICC, ka la bthah ruh ia U bah Lapang, ba un pynleit jingmut ia ki nongtrei kiba don ha ki tynrai bah, kiba lah ban trei shitrhem, na ka bynta ka seng.
Ka Sonia Gandhi, ka la bthah ruh ia U bah Lapang, ba un iakren bha ia U Joshi, uba dei U General Secretery, uba peit ia ka Meghalaya bad ka la ong ruh ba kan sa bthah ruh ia U Joshi, ba un iakren bha bad U Bah Lapang, halor ki phang, kiba ka AICC ka pyrkhat ia ka jing iadei bad ka Meghalaya.
Ha ka jing ia kynduh bad U Joshi, la iathuh ba utei u pyrman jong ka AICC, u la pynpaw, ia ka jingsngewkhia, halor ka jinglong jingman jong ka seng ha ka Jylla bad ula ong ba un nym salia ban shim ia ka rai kaba tyngeh, ynda haba ka por, ka la I donkam ban leh kumta.
Shillong, 25 Naitung:Ki MP na Megha laya kynthup u Conrad K Sangma bad u Bah Vincent H Pala nalor u CEM ka KHADC ki la iakynduh ia u Managing Director ka National Highway Infrastructure Development Corporation Limited (NHIDCL) ban iakren ia ki surok kiba iadei bad kane ka jylla.
Ia ka NHIDCL la thaw da ka sorkar NDA  hapoh ka jingialam jong u Narendra Modi ban pynroi bad ban pynsted ia ka jingshna surok ha kane ka thain shatei lammihngi ka India.
Na ka liang u Conrad u la iakren ha kane ka jingialang ia ka surok NH 51 – Tura  sha Dalu kynthup ka Tura By pass.
Ia ka DPR la pyndep bad dang ap ia ka Social Impact Assessment  na u DC bad hadien kane, ka jingtrei kan sa sdang noh shen ha ka jingmang pisa kaba T.250 klur.
Shuh u Conrad u la kren ruh ia ka NH 62 haduh Dalu lyngba ka Baghmara bad ka Siju ha kaba ka jingpynkreh ia ka DPR ka dang iaid ha ka jingmang pisa kaban long T.950 klur.
La iakren ruh ban pynsted ia ka surok na  Baghmara sha Ranikor lyngba ka Mahadeo bad ka Maheshkola  kaba long 129 km ha ka jingmang pisa kaba T.1200 klur kaba dang iaid ha ka jingpynkhreh mynta bad ka dang ap ia ka jingbit na ka tnad khlaw shwa ban sdang noh ia ka kam.
Nongstoin, 24 Naitung:Ka Synjuk ki Nongsynshar Shnong Warsan Lyngdoh Area, ka la dawa na ka ophis jong u SDSEO, Mawkyrwat, ba ka dei ban pyllait noh mardor ia ki tulop jong ki nonghikai jong ka thain 18 Shnong, namar ba ki nonghikai skul katei ka thain, ki la shu leit hikai shah thngan khlem ka jingioh tulop mynta ka 5 bnai kynthih.
Kat kum ka kyrwoh ba la phah da U bah AK Bani Secretary ka Synjuk la ong ba na ka liang jong ka Synjuk ka ai por ruh ia ka ophis jong u SDSEO Mawkyrwat 1 taiew, ban pyllait noh ia ka tulop jong ki nonghikai bad lada kam lah ban leh ei ei ha katei ka por ba la buh, ka Synjuk, kan sa leit ruh ban wad ki lad jingiarap na ki bor ba halor bad ki bor jong ka ain ban tuklar lem halor ka jingshah leh bein jong ki nonghikai katei ka thain.
Shuh shuh u bah Bani u la ong ruh ba ka Synjuk ka dap ruh da ka jingsngew lyngngoh hadien ba ka sorkar Jylla lyngba u Director jong ka Education Shillong, ka la bthah ia u Sub-Divisional School Education Officer, Nongstoin ban aiti noh ia baroh ki kam School, katei ka thain sha South West Khasi Hills, naduh u bnai Rymphang 2016; hynrei haduh mynta ka ophis jong u S.D.S.E.O Mawkyrwat, kam shym pat la lah satia ban leh ei ei.
Kam dei tang katta, hynrei ka ophis jong U SDSEO Mawkyrwat kam shym la lah satia ban shna tang ia ka tulop ki nonghikai khamtam ia ka Deficit Dchool, Contract Basic bad Adhoc School la 5 bnai mynta bad katei ka paw shai ruh ba ka dei tang ka jingbym shimkhia jong ki nongtrei ka ophis u S.D.S.E.O.Mawkyrwat ong u bah Bani ha ka kyrwoh.
Ha kajuh kapor ka Synjuk ka pan ruh ia ka jingpynshai na ka ophis jong u Deputy Commissioner Supply South West Khasi Hills, ban pynshai na ka bynta ka skhim National Food Security Act, namar ba katei ka thain kam pat ju ioh ia u khaw bad u shini reshon naduh bala pyntreikam ia ka ain NFSA hapoh ka Jylla.
Ha kaba iadei pat bad ka um phniang sharak katei ka Synjuk kala pynpaw ruh ba naduh ba la phah ia ki sha South West Khasi Hills, ka um phniang sharak ba ki dei ban ioh kumba ju ioh mynshwa na Nongstoin, ruh la shah khate noh da ki spah liter ha ki nongsam jong ka ophis Supply MawkyrwatKumta na ka liang jong ka Synjuk ka la pynpaw ba lada ka ophis Supply Mawkyrwat, kam lah ban ai jingpynshai ha kaba iadei bad kitei ki skhim, na ka liang jong ka Synjuk kan sa leit ban wad jingtip na U Director Supply Meghalaya Shillong.
Shillong, 25 Naitung:Ka Meghalaya Pollution Control Board mynta ka sngi ka la hukum ia ki san tylli ki Hotel ha Ri Lum Garo ba ki dei ban khang noh, kitei ki 5 tylli ki Hotel ki kynthup ia ka Paramount complex, Natraj hotel, Rajkamal hotel, Sundare Hotel bad kawei pat kaba don ha ka kyrteng jong u JR Marak kaba don ha Hawakhana.
Ka Board ka la pynmih ia katei ka hukum namarba kitei ki Hotel kim shym la bud beit bud ryntih ia ki kyndon jong ka.
Haba kren sha ki lad khubor u DC ka West Garo Hills u Pravin Bakshi u la ong ba ia katei ka hukum la pynmih hadien ba ka por ba ka board ka la ai shibnai mynshuwa ka la kut noh.
U la pyntip ruh ba ia katei ka hukum ka board ka la phah jingtip sha ka ophis jong u bad kumjuh sha ka Tura Municipal Board ba dei ban weng noh ia ka jingai um sha kitei ki Hotel bad sha ka MeECL ba ka dei ban ot noh ia ka bording.
Lah ban kdew ba dang shen ki la don haduh 5 tylli ki Hotel ha Shillong kiba ka Board ka la pynmih hukum ban khang noh.
Lah ruh ban kdew ba ka NGT ka la hukum ia ka MPCB ba ka dei ban shim jingkit khlieh ban pynthikna ba ki Hotel kin ym pyntuid pathar ia ki um jaboh kiba mih na ki Hotel jong ki namarba ka pynjaboh ia ki tyllong um tyllong wah.
Shillong, 25 Naitung:Ki khynnah klas IV kiba pule ha kawei ka skul ha ri Lum Garo la ong ba kim nang tang ban thoh ia ka kyrteng la jong ruh bad la kynnoh ba katei ka dei namar ka jingleh mon ka nonghikai ka bym ju poi thikna sha skul.
Katkum ka jing iathuh ki lad khubor la ong ba ki khynnah klas IV ka skul Manda Apal Primary School kaba don ha East Garo Hills kim nang ban thoh ia ka kyrteng lajong bad la iathuh ba ka Head Teacher jong katei ka skul ka poi hikai tang 20 sngi ha ka shisnem.
La ong ba katei ka jingjia la ka jia mynta la saw snem tam ha kaba ka Derino Momin ka Head Teacher kam ju hikai tista ia ki khynnah skul.
KI sengbhalang ha ri Lum Garo ba kynthup ia ka AYWO, ADE bad ka FKJGP ki la dawa ba dei ban weng kam noh shisyndon ia katei ka nonghikai.
U Raksrang Sangma u Secretary ka FKJGP u la kynnoh ba katei ka nonghikai ka la ong ba ka sngi balang ka dei ka sngi shuti bad ia kane la pynbna da ka MBOSE, la kynnoh ruh ba kam ai ia ka ja sngi ki khynnah skul naduh u snem 2012.
Kitei ki sengbhalang ki la dawa ba dei ban tohkit ia u President ka School Management Committee (SMC) namar ka jingiadonkti lang bad katei ka nonghikai, ki sengbhalang ki la khyllie ruh ia ka jingiarap ba la poi sha katei ka skul kaba ki la dawa tohkit bad ki la ong ba ka DI ophis na Williamnagar ka la lap ba T.5 lak tyngka la dep ban sei ia ka pisa kaba dei ka Grant ban pynheh ia ki kamra klas na ka T.7 lak tyngka ba la mang.
La lap ba na katei ka T.5 lak, la pynieng mynta tang saw tylli ki paia.
Ki sengbhalang ki la kynnoh ba ki nongshong shnong ha katei ka shnong ki la ujor pyrshah ia katei ka nonghikai ha ki sngi ba la dep hynrei ym shym leh eiei ia ka.
Shillong, 25 Naitung:Ha ki khyndiat sngi, u Mukul Sangma, u myntri rangbah ka Jylla, ula pynsngew, ia ka jing donkam ban buh noh da ka rel ka ban iaid na Shillong sha Assam, na ka bynta ban kit ia ki nongshang pyrthei.
Halor katei ka phang, U bah Bindo Lanong, uba dei U Senior Working President jong ka seng UDP, ula kynthoh, da kaba ong “Don ka por, ba u kren khleh biej" bad halor katei ka mat, U bah Lanong, u ong ba lada U Mukul, u kwah ban pynkiew ia ka kam shang pyrthei, ula dei ban pynbiang shwa ia ka kad liengsuin ha Umroi, nangta u dei ban pynbiang ia ki surok sha Sohra, Dawki, namar ba kitei ki surok, ki long kiba khim bad nangta ba un buh ruh ia ki hotel, kiba biang, ba ki nongleit shang kai pyrthei, kin ioh ki jaka shong jaka sah pyngngad kiba biang.
U bah Bindo, ula kynnoh ruh, ba kato ka skhim, ia ki nongshang pyrthei, ba kin sah ha ki iing jong ki riew paidbah, kam shym la long satia kaba trei kam, namar ba ki nongshang pyrthei, kim da sngew tynnad hi ruh ban sah ha kite ki iing briew.
La ong biang U bah Bindo, ba ha Arunachal Pradesh, ki briew ki leit shangkai pyrthei bha, wat la kam don rel bad ka trei kam ka ain ILP, nangta ha Sikkim ruh kam don lynti rel satia bad ka don ILP, hynrei ki briew, ki leit kai bha, nangta ha Mizoram ruh ka don ka ILP, hynrei ki briew ki ia leit kai sha katei ka Jylla.
U bah Bindo, u ong ba ka UDP hi ka pyrshah ban buh lynti rel haduh ha Shillong, namar ba kan pynduh noh ia ka jingjyrngam ka mariang, ha kaba yn hap ban pynduh ia ki lum kiba itynnad, lyngba ka jingthaw ia ki lain rel bad nangta, kan nang wan rah ia ka jingdheng kali kaba jubor bha, ha kaba ki kali, kim lah ban iaid ha shwa ka jingwan jong ka rel bad ha kajuh ka por, sa ka jingwan shiteng miet, lane dang step phyrngab jong kitei ki rel, ha kaba kin wan kit ia ki poiwir kiba har rukom bad kiba long pyrshah ia ka jingwan tuid jong ki briew kiba nabar.
Hynrei, utei u nongialam, u ong ba na ka liang jong ka seng UDP, kam shym la pyrshah satia ban buh lynti rel pat haduh ha Byrnihat bad katei ka dei ka rai, kaba ka seng, ka la ieng naduh mynshwa.
Halor ka Inner Line Permit Bill, U bah Bindo, ula ong “U buh hi ianga kum U Chairman ka ILP Komiti bad u jied hi ma u, ia ki sengbhalang" ha kaba U Bah Bindo, ula iathuh ba ia katei ka jingpynbna, ka shu leit poi hi, ha ka miej jongu, khlem da don lypa ia ka jingia syllok ne ka jingmynjur jong U bah Lanong, ha ka por ba thaw ia katei ka komiti ha u snem 2012.
Nongstoin, 25 Naitung: “Ka surok ka dei u bud lum jong ka ioh ka kot ka roi ka par hynrei kata ka surok ka dei ban wan ha ka lynti kaba khuid ym na ka bynta ban ioh ia kynduh bad u ksuid tymmen uranium, u uranium u dei u ksuid rangbah u ba la pyn sngewpher jaitbynriew, pynsngewpher thain, pynsngewpher Seng bhalang, bad ka surok 2 lane na Nongstoin sha Mawthabah kadei beit na ka bynta ban iakynduh ia u ksuid tymmen Uranium" ong u samla Nickson Dohling Organising Secretary HYC Sengkmie ha ka jingialang paidbah jong ka HYC ha Nongstoin.
U tei u samla u la ther tyngeh ruh ka National Green Tribunal (NGT), da kaba u la ong ‘Ko NGT pha la leh aiu, pha ong kumno ba da tih dewiong ka ktah ia ka koit ka khiah, pha khang noh wut wut, pha la leh aiu pat mynta haba ka sorkar kala thmu ban tih ia u uranium, hato phala matlah na ka jingioh myntoi na une u ksuid tymmen (uranium)’.
Shuh shuh u bah Dohling u la ther tyngeh ruh ua u MP ka Shillong u ma Vincent H Pala u ba la ong ba ka jingdon jong ki sengbhalang ka long ka jingpynwit ia ka roi ka par, bad u la ong ruh ba ha kano ka rukom ba ki sengbhalanbg ki wit ia ka roi ka par, bad u la ong ia u MP ba un sngewbha ban pynshai lane wan ban iatai nia bad ha HYC ha Nongstoin lada u nud, u la buh ruh ka jingkylli ia u MP ba u la leh aiu na ka bynta ki jaka kiba don ha ki thain khappud.
“Ko UCIL sangeh noh shi syndon ka jingleit pynsngewthuh bakla ia ki paidbah hynrei wan ban iatai nia shwa bad ka HYC ha Nongstoin" ong biang u bah Dohling da kaba u la bynrap shuh shuh ba lada ka sorkar bad ka KHADC ka ai ia ka NOC, ka la long lypa ka jingtih liwlep ia ka Jaitbynriew bad ia ka pateng ban dang wan.
U la kynthah ruh ia ka JAC jong ka surok 2 lane Nongstoin – Mawthabah da kaba u la pynpaw ba katei ka JAC kala lum ia ka jingialang ha ka thain Mawthabah bad ha katei ka jingialang ki la ong ba kin shah tang ia ki trai shnong, hynrei kaba sngewsammut ka long ba u Chairman katei ka JAC um dei u trai shnong na katei ka thain.
Ha kaba iadei bad katei ka JAC na ka liang jong u samla Robert June u la iathuh ba katei ka JAC kaba la pynlong ia ka jingialang ha Nongstoin ban dawa surok bad pyrshah uranium ynda ki la leit ban  ia kren bad u Mukul, ki la ong ba kim wan ban iakren uranium bad ki lah ban kyrshan lane pyrshah hynrei ki wan ban iakren beit thik tang ia ka surok, “Hato phi lah ban shaniah ia kiba kum kitei ki briew kiba ha khmat jong ka sorkar ki ong da kumwei hynrei ha khmat jong ki paidbah ki ong da kumwei" bynrap u samla Robert.
Shillong,25 Naitung:Ka KHADC ka la shim ia ka rai ban ym ai NOC da lei lei ruh ban pyntrei ia ka surok na Nongstoiñ –Wahkaji sha Mawthabah.
Ia kane u bah Pynshngaiñ N Syiem u la kren shai ha ka jingialang bad ka National Highway Infrastructure Development Corporation (NHIDC) Limited kaba la long ha Delhi.
U bah Pynshngaiñ ryngkat u bah Hadrian Lyngdoh ki don ha Delhi ban ia kren ia katei ka surok bad la donlang ruh u nongiasaid jong ki u bah Erwin Sutnga.
La ong ba ha katei ka jingialang u bah Pynshngaiñ u la pyni ia ki daw ba um patlah ban ai NOC namarba katei ka mat ka dang sah ha ka jingiakren namar ba ki la don bun ruh ki kynhun kiba pyrshah bad ka jingiakren ia katei ka kam ka dang iaid shakhmat.
Shillong,25 Naitung:Ka Hall kaba la pynlong jingialang da ka seng BJP mynta ka sngi ha Mairang ka la dap smam da ki paidbah kiba la wan sha katei ka jingialang bad ha katei ka jingialang ka BJP ka la pynrung dkhot kumba 2000 ngut ki paidbah kiba la ong ba ki dei ki paid nongkyrshan jong ka seng HSPDP.Ia kitei ki paidbah na ka seng HSPDP la wan ban ialam da uwei u nongialam radbah ka seng HSPDP u bah C.S Wahlang uba dei ruh u kyrtong MDC ka HSPDP ha u snem 2014.
Lah ban pynkynmaw ba ha ka elekshon 2014 u bah Wahlang u la ioh kumba 5000 vote tam bad mynta utei u la leit ia soh sha ka seng BJP ryngkat ki nongkyrshan jong u.
Ki heh ka BJP kiba la donlang ha katei ka jingialang ki long u Shri Ranjit Majumdar Co-Ordinator BJP North East, Dr.N Momin , BJP MLA Assam, Shri Gemes Hanse General Secretary BJP National ST Morcha, u Ma Shibun Lyngdoh, President BJP Meghalaya, u bah David Kharsati General Secretary BJP Meghalaya bad kiwei pat ki nongialam katei ka seng.
Katkum ka kyrwoh khubor na u nongaiktien ka BJP u Basu Chakravorty u la ong ba ki la don ruh kiwei pat na ka seng Congress bad na kiwei pat ki seng riewlum kiba la pyniasoh bad ka BJP mynta ka sngi.
Lah ban kdew ba katei ka seng mynta ka la sdang ban suh thied ha kylleng ki konstitwensi bad ki la don bun ki konstitwensi kiba ka la leit ban pynrung dkhot ia ki paidbah, mynta ka kynti katei ka seng ka la rung sa hapoh Mairang konstitwensi.
Shillong, 26 Naitung:U Bah Pynshngain N Syiem u CEM ka KHADC u la shah takrain tyngeh ha ki nongialam ka Congress ba u dei uba pyrshah ia ka roi ka par jong ki paidbah ka jylla namar ba um shym la ai No Objection Certificate (NOC) ia ka jingshna ia ka surok na Nongstoin sha Maw-thabah-Wahkaji.
Ka jingtakrain ia u Bah Pynshngain ka wan na u nongialam ba rangbah ka party uba dei ruh u Symbud Myntri Rangbah ka jylla u Bah Rowel Lyngdoh, uba la ther ia u Bah Pynshngain kum u briew uba ‘pyrshah ia ka roi ka par jong ki paidbah ka jylla baroh kawei’.
Kane ka jingkren kynthah u Bah Rowel ka long hadien ba u Bah Pynshngain hynnin ka sngi, u la kren hakhmat ki nongialam ka National Highway Infrastructure Development Corporation Limited (NHIDCL) ba don lang u Managing Director ba ka KHADC kan nym ai NOC satia ia ka sorkar ban shna ia katei ka surok.
“U Bah Pynshngain u dei u nongpyrshah ia ka roi ka par jong u paidbah ka ri Khasi Jaintia", la ong u Bah Rowel haba iakren bad u nongthoh khubor hynne ka sngi.
“Na ka jingpeit jong nga, u CEM ka KHADC u dei u nongpyrshah ia ki kam pynroi ka sorkar bad kumjuh ia ki paidbah ka jylla", la bynrap u Symbud Myntri Rangbah ka jylla.
U Bah Rowel u la ong, ba kiwei kiwei ki district council ki iatreilang bad kyrshan ia ka sorkar hynrei dei tang u CEM ka KHADC uba ialeh pyrshah ia ka sorkar.
“Ki paidbah ki iohi hi ia ki kam pyrshah kam pynroi u CEM ka KHADC", la ong u Bah Rowel.
Lah ban kdew ba dang shen wat u Myntri Rangbah ka jylla u Dr Mukul Sangma u la takrain ia u CEM ka KHADC halor ka jingpyneh jongu ban nym ai NOC ban shna surok sha Mawthabah-Wahkaji.
“Lada u CEM ka KHADC um ai NOC, u pyrshah ia ka kam pynroi jong ki paidbah.
Um lah ban nym ai",la ong u Dr Mukul.
Shillong,26 Naitung:Ka FKJGP South West Khasi Hills District (SWKHD) hapoh ka jing-ialam jong u Bah P Thong-ni, Chief Organising Secretary bad u Borbanjop Wahlang Publicity and Information Secretary ka seng nalor kiwei ki dkhot ki la leit ban iakynduh ia ka ADM jong ka District ka kong R Iangrai ban kylli tohkit halor ki jingpyntreikam jong ka Ophis ka Deputy Commissioner ia ki skhim sorkar kiba bun tylli kiba la pyntreikam hapoh ka District baroh kawei.
Ha kane ka jingleit ia kynduh, kawei na ki jingkylli na ki bor pyniaid District ka long halor ka Basin Development (BD) bad ki rukom pyntrei ia kane ka skhim, ha kaba na ka liang ka kong Iangrai ka la pyntip bad pynshai sha ki dkhot ka seng ba kane ka BD ka la iarap bha bad ka kynhun kaba peit ia kane ka skhim ka la leit ruh sha manla ki shnong ban tohkit kiei ki jingdonkam ki paidbah ki donkam khamtam halor u duk u suk.
“Ka ADM ka la kyntu ruh ia ki paidbah ban nym ap than tang ia ki kam sorkar, hynrei ban pyrshang ruh ban ieng ha la ki jong ki kjat," ong u Borbanjop.
Ula ong ruh ba ka seng ha ka jingleit tohkit halor ka surok ka shnong Wahseij ka ADM ka la dep phah ia ka jingai jingmut (proposal) bad kane ka kam ruh ka la dang iaid bad ka Basin Development ha kaba la phah ruh ia ki briew ban peit ia ki jingdonkam halor kane ka surok.
Ha kaba iadei pat bad ka skul Navodaya, u Bah Borbanjop ula iathuh ba ka ADM ka la pyntip sha ka seng ba ka jaka halor kane ruh la dep ioh, watla mynshwa ka la don ka jingiakajia pud hapdeng ki ar shnong, hynrei ka seng ka sngewkmen ba da ka jingtrei shitom bad lah ki bor pyniaid District la lah ban wanrah ka jingiasngewthuh jingmut hapdeng ki ar shnong, mynta ka NOC ruh lah jan ioh kaba dei ruh ha ki thain Mawlangwir.
Halor ka skhim Chief Minister Carrier Guidance Sponsored Scheme, ka seng ka la pyntip ba ha ka jingiakynduh bad ka ADM, ka la pynshai ba kane ka skhim la pyntreikam mynta bad kaba donkam ka long tang ka jingiatreilang ki paidbah bad ki shnong.
“Watla ka jingthmu ka seng ban ia kynduh ka long ka DC, hynrei namar ba kam don, kumta ngi la leit ia kynduh noh ia ka ADM halor kine ki scheme hapoh ka District ha kaba ka ADM ka la kyntu ia ki paidbah bad ki bor pyniaid shnong ban iatreilang bad kino kino ki skhim sorkar khnang ban long ka jingmyntoi ia ka thain bad ka District baroh kawei," ong u Bah Borbanjop.
Ula ong ruh ba ka seng FKJGP SWKHD ka kyntu ia ki paidbah ban pyndonkam ia ki skhim sorkar ban wad jingtip shuh shuh halor jong ki, khnang ba kan long ka jingkyntiew ia ka thain baroh kawei.
Ha kawei ka liang, ka seng ka pyntip ba kan don ka jingiakynduhlang ba kyrpang ki nongkitkam ka FKJGP SWKHD bad ki President, Secretary jong ki Circle ha ka 29.07.16 ha kaba kan don ruh ka jingwan jngoh kyrpang ka FKJGP Central Body ia ka FKJGP SWKHD, kumta la kyrpad ia kitei ki nongkitkam ban ia poi ryntih ha Mawkyrwat Church of God UP School ha ka por 11 baje mynstep, pynkut ka kyrwoh na u Bah Borbanjop Wahlang Publicity and Information Secretary.
Jowai, 25 Naitung:U MDC rim ka Tuber, u ma Helping Phawa u la ujor ejahar ia ki lai ngut ki riew thok riew shukor ha kane ka Lahsngi U Blei.
Kitei ki lai- ngut ki kynthup ia kawei na ki nongtrei ka PWD, ka kong Tidle Warjri na Ladthad laboh, ia ka kong Humi Kynjing na Ladthadlaboh bad ia u ma Timi Ryng khlem uba dei na Dem thring bad uba sah ha Ladthadlaboh hi.
Kitei ki lai ngut ki la wan pan ram na u ma Phawa haduh 3 lakh 50 hajar tyngka bad ki la wanrah ban bynda daka jaka kaba ka Land Holding Certificate pat kaba dei kaba la shna hi thik kum ka LHC kaba aid a ka JHADC.U ma Phawa uba dei ruh u President ka Sein Raij, Rangbah Shnong ka shnong Mutong bad President ka Sengkur Phawa –Siangshai ha ryngkat une u NOngthoh khubor ki la ia kynduh ia kitei ki lai ngut ha Yingkein Myntdu ha ka jaka ba ki la phah wan ban jurip shwa ia katei ka jaka kaba ki la thmu ban bynda.
Utei u TImi Ryngkhlem ula thok ba u dei u Chibeit Phawa na ka shnong Iooksi, katba katei ka kong Humi Kynjing ka kam ba kadei ka lok jong u TImi katba katei ka kong Warjri pat kadei ka nongiakren bad kadei ruh ka nongialam ban thok ban shukor da kaba leit pan ram kylleng kylleng da kaba bynda da katei ka kot khyndew ba la shna thok.
La ai jingujor sha ki pulit dei hadien bala pyntikna da ka JHADC ba katei ka dulir khyndew kadei kaba la shu shna thok.
Ha katei ka sngi, la ialam beit beit ia kitei ki lai ngut sha Thanad Jowai da u ma Phawa ha ryngkat u rangbah shnong ka Caroline Colony, Ladthadlaboh Jowai.
Ki pulit ki kem ia kitei ki lai ngut bad la ai jamin ia ki katkum ki kyndon jong ka ain ha katei ka juh hi ka sngi, hynrei ki pulit ki la register case pyrshah iakitei ki riew thok shukor hapoh ki kyndon 420, 488 bad 34 IPC.Ia ioh jingtip ruh ba katei ka kong Tidle Warjri ka la pyndonkam ia katei ka LHC ba shu shna thok naduh u snem 2002 ban thok ban shukor ia ki riew luilui ban leit bynta ban kamai pisa.
Shillong 26 Naitung:Hadien ba u Sym-bud Myntri Rangbah ba peit ia ka tnad pule ka jylla u Dr RC Laloo u la kyntait ban shimti ia ka kam nonghikai skul, ka JACA TAM ka la pynshai ba ki bor pyniaid skul ne ki Managing Committee jong ki skul kim dei ban sngew artaten satia halor ka jingdawa jongki, ban shimti noh ka sorkar ia baroh ki kam nonghikai skul ha ka jylla.
Ha ka jingpynlait khubor, ka JACATAM hynne ka sngi, ka la ong ba Managing Committee kim dei satia ban tieng ne artatien ban shu provin-cialise tang ia ka kam ne service ki nonghikai namar kan nang pyn-khlain bad pynjanai shuh shuh ia ki.
Ka la ong ba ki nonghikai JACATAM kim shym la dawa ban shimti ia ki skul kumba kumba la thmu ka sorkar jylla mynshwa 2012 lyngba ka ophis u DSEO.“Ngim iahap satia bad bun ruh ki skul mission ki la kyntait ia kum kane ka jingtyrwa ka sorkar jylla namar ka ktah pynban ia ki bor pyniaid skul", la ong u publicity secretary ka JACATAM u Babu Kular Khongjirem.
U la ong ba ki nonghikai ruh kim sngew iahap satia lada ka sorkar ka leh kumta namar kim lah ban len ba ka jingpyniaid skul hi ka kham biang ban pyniaid da ki kynhun bym dei sorkar kum ki skul Mission bad kiwei bad ka result ruh ka kham biang.
Kat kum ka jingtip, bun hi ki skul kiba kyrshan lada shimti ne provincilise tang ia ka kam ne service ki nonghikai, bad ai ba ka sorkar sa shisien pat kan tyrwa biang sha ki skul sa mynta ka sien ban provincialise noh tang ia ka service ki nonghikai bad kan sa ioh jubab katno tylli ki skul kiba pdiang bad katno pat kiba kyntait, la bynrap u nongialam ka JACATAM.Lah ban kdew ba hynnin ka sngi u Dr Laloo u la ong ba ka sorkar kam lah ban shu shimti ia ka kam nonghikai kumba la dawa da ka JACATAM namar ba lada ka thmu ban leh kumta, kan hap ban iakren shwa bad ki bor pyniaid jong ki skul ne Managing Committee (MC).
“Kaei ba ka sorkar ka lah ban leh ka leh beit, ha kane dang shen ruh ka la pynkiew ia ka tulop jong ki nonghikai skul adhoc ha ki secondary bad higher secondary ha ka jylla", la ong u Dr Laloo.
U la ong ba kiba dawa ban shimti ne provincialise ka sorkar ia ka kam nonghikai kim dei ki skul sorkar hynrei ki skul shimet bym dei sorkar ba la pyniaid da ki kynhun bapher bapher.
“Kiba dawa ki dei ki skul bym dei sorkar, katba lah ka sorkar ka leh beit ia kaba ka lah.
Hynrei kine ki nonghikai kim dei ki trai namar ba ia ki la thung da ka bor pyniaid jong ki skul bad ka sorkar shu peit ia ka kyrdan pule ba ki biang ne em bad ka siew tulop namar ba ki shakri ia ki briew ka jylla", la ong u Symbud Myntri Rangbah.
“Kumno ki managing committee kin sngew lada ka sorkar kan shu shimti noh ia ki, hato ngi sngew kumno lada wan u briew un shu knieh noh ia ka kam ka jam kaba ngi dei trai, kata kam lah ban long", la ong u Dr Laloo.
U la ong ba lada ka sorkar ka don jingthmu ban shimti ia ka kam nonghikai kumba la dawa da ka JACATAM, kaba nyngkong kan hap ban iakren shwa bad ki bor pyniaid skul bad hadien kata, kan sa bishar bad peit ia kaei kaba dei ban leh.
Ki don palat 14, 000 ngut ki nonghikai skul bym dei sorkar ha ki 4500 tylli ki skul bym dei sorkar kynthup ki adhoc, deficit system bad deficit pattern kiban iasangeh hikai naduh lashai ka sngi shi bynta na ka jingdawa na ka sorkar ba kan shimti ia ka kam nonghikai ha ka jylla.
Jowai, 25 Naitung:Ka jingkieng Kurliya kaba la tei halor ka wah Myntang na ka bynta ban pyniasoh ia ka West Jaintia Hills bad ka shnong Khatkasla, Psiar bad kiwei kiwei de ki shnong kiba don hapdeng ka jingiakhajia pud bad ki ar jylla, ka Assam bad Meghalaya ka la sangeh biang.
Na ka por sha ka por ki Pulit na Assam ki pyndik bha halor katei ka jingpyntrei iaka jingkieng.
Ha u Bnai Lber une u snem ki Pulit Assam ki la khang ia u Kontraktor ban pyndep ia katei ka jingkieng kaba la sdang naduh u snem 2005, hynrei hadien ba ki ar sorkar ki la iakren, ka jingtrei ka la iaid biang shakhmat.
Ha kine ki khyndiat sngi pat, ka jingsangeh ban trei ia katei ka jingkieng kaba donkam tam ia ki paid Khasi Pnar kiba shong basah sha thain Block I, kam dei shuh na ki Pulit Assam, hynrei na ka daw ba ka sorkar Meghalaya lyngba ka tnad PWD kam shym la siew ia ka Running Bill jong u Contractor, u ma Pyrkhat Hinge.
“Ka jingtrei ka la sangeh bad ka daw ka long namar ba u Contractor um shym la ioh ia ka Running Bill", la iathuh ka khubor na uwei na ki Rangbah Shnong katei ka thain.
“Ngi donkam bha ia katei ka jingkieng bad ngi kyrpad ia ka sorkar ba kan pyllait noh ia ka bill jong u Contractor khnang ba ka jingtrei kan iaid shakhmat bad ban myntoi ki paidbah ka thain", u la bynrap.
Shillong, 25 Naitung:Mynta ka sngi, kynsan kynsan ki nongtrei ka Dr H Gordon Roberts Hospital kaba don ha Jaiaw, ki la wanrah da ka lama iong bad plakad hakhmat ka ophis ka Khasi Jaintia Presbyterian Synod, kaba don ha Mission Compound ban dawa ban weng noh mardor ia u Medical Superintendent ka Hospital u Dr David Tariang, kiba la kynnoh ba dei uba la wanrah ia ka kynrum kynram bad ka huri hura ha ka hospital.
Ryngkat ki jingthoh pynrem, ki nongtrei ka Robert Hospital da ki spah ngut ki la wan ban pynpaw pyrshah hakhmat ki bor pyniaid ka KJP Synod hadien ba kim lah shuh ban shu pun ban shu sngap ia ka jingpynslem jongka ban leh ia ki jingdawa jongki.
Ki nongtrei kane ka hospital ba rim bha ha ka nongbah, ki la shim ia kane ka sien jam hadien ba ki la dep ai por ia ka bor pyniaid ba kan leh ia ki jingdawa jongki naduh kine ki sngi.
“Ngim shaniah shuh ia u Medical Superintendent, u Dr David D Tariang bad ngi dawa ba ka bor pyniaid ka dei ban weng noh mardor ia u namar ba ka hospital ka la nang ring sdot katba nang mih ki sngi hapoh ka jingpyniaid jongu" la ong kine ki nongtrei ka hospital.
Ki la dawa 10 tylli ki mat na u Secretary ka KJPA Senior Administrative u Pastor NS Phawa.
Hynrei namar ba u Pastor Phawa um lah wan namar ka jingshitom ki la leit phai biang sha jaka trei bad kin wan iakynduh biang ha ka sngi Balang.
Ki la pynpaw ba kane ka jaka sumar mynta ka la ring sdot bha ha kaba kam biang shuh ki dawai, ki tiar, nalor ki doktor bad ka daw ka mih na ka jingleh jong u Medical Superintendent.
Namar ka jingmih ka kynrum kynram, ki briew kim wan shuh ban shah sumar ha kane ka jaka sumar bad ki la leit sha kiwei pat ki jaka sumar.
“Ngim don ki tiar ba biang ban leh ia ka test snam, nalor bun ki jingduna bad kane ka la pyntieng ia ki nongpang ban wan shah sumar", la ong kine ki nongtrei.
Ki la kynnoh ruh ba ki doktor kiba shu wan shah hikai ruh la ai kam ia ki ba kin sumar ban ai dawai bad kane ka buh ka jingma ia ki nongpang namar ba ki doktor kim pat dei kiba tbit.
“Lada ym pynbeit kloi ia kane ka jingeh, khlem pep, ka jaka sumar kan sa khang kdam noh", la ong ki nongtrei ka hospital.
Ki la ong ba mynta kane ka hospital ka bank account jongka ka sah jiro (0) lyngba ka jingleh jong u Medical Superintendent bad kane kan buh ka jingma ia ki nongtrei kane ka hospital.
Ki la iathuh ba dang shen u Dr Tariang, u la phah ia ka shithi risain hynrei u dang trei kam pat haduh mynta kum u khlieh ka hospital.
Hynrei ha kawei ka khubor, ki bor pyniaid jong ka KJPA ki la ong ba ki dang ap ban ioh ia ka kaiphod jong ka Special Committee kaba la thung ha 12 tarik Naitung ban tohkit ia ka jingeh jong ka hospital.
“Ngi dang ap ia ka kaiphod ka komiti bad ngim pat lah ban ong eiei ia ka jingdawa jong ki nongtrei" la ong u Pastor ER Kharkongor ka KJPA.Lah ban kdew ba kane ka hospital ka la paw ka jinglong kynrum kynram naduh mynshem snem haba la mih ka jingkynnoh ba ia u Medical Superintendent, Dr David D Tariang bad ia u Administrative Officer u KT Rynjah  ba ki la pyndonkam bakla ia ka pisa jong ka hospital da kaba pynkhein ia ka Memorandum of Association (MoA).
Shillong, 26 Naitung:Ki nongialam ka Co-Ordination Committee on International Border (CCIC) ba kynthup ia u Chairman jong ka u bah Kmenlang Myrchiang , u President ka KSU u samla Daniel Khyriem, President ka HNYF u bah G.H Kharshanlor mynta ka sngi ki la ia lum khrui hapoh ophis ka BJP kaba don ha nongbah Shillong ban ia kren ia ka jingker sainar shiah ha ki thaiñ khappud.
Haba ia kren bad ki nongthohkhubor u bah G.H Kharshanlor u la ong ba ka daw kaba la pyn-long ia katei ka kynhun ban leit ia kynduh ia ki nongialam ka BJP, ka dei hadien ba ki la iohi ba la da ki phew snem ba ka sorkar Congress ne ka sorkar MUA-II kam shym la patiaw eiei ia katei ka mat.
“Ka sorkar MUA-II ka leh kumba kam tip eiei, wat hadien ba ngi ia la khih la katta snem,na kata ka daw ngi wan ban ia kynduh ia ki nongialam ka BJP ba kin iarap ban pyniakynduh ia ngi bad u myntri rangbah ka ri na bynta katei ka kam" ong u bah Kharshanlor haba ia kren bad ki nongthoh-khubor.
U bah Kharshanlor u la takraiñ ruh ia ki Deputy Commissioner khamtam ia u DC ka West Jaintia Hills uba la shu kyrkieh beit tang ban pynbeit noh ia kata ka jingker sainar shiah khlem da pynshong nongrim bha ia ka jingmyntoi bad ka jingduh jingmyntoi ki paidbah ba sah ha khappud.
Ula ong ba katei ka kynhun kan phah ia ka mat jingdawa sha u myntri rangbah duh ka ri ha kine ki khyndiat sngi bad kan pynbeit ruh bad ki nongialam ka BJP ban pyniakynduh ia u myntri rangbah duh ka ri ban ia kren na bynta katei ka kam.
U samla Daniel Khyriem President KSU u la ther ia ka Fact Finding Committee ka sorkar naba ka la shu pyniaid kai ia ki sengbhalang bad ia katei ka kynhun da ki taiew hynrei katei ka jingsorbe bad ka jingwadbniah jong ki kam shym la seisoh eiei.
Ula pynpaw ka jingbym sngew iahap ia ka jingpynmih ka tnad Ministry of Home Affairs ia ka jingkynthoh ban ker sainar shiah na Zero Line tang na ka jaka ba shong briew hynrei u la ong ba donkam ban shim ruh naduh ki jaka ba don ki bri ki bsah jong ki briew kaba dei ka jakpoh jong ki.
Ula takraiñ ia u DC ka West Jaintia Hills namar ka jingkyrkieh palat ia ka jingker sainar shiah ha kaba u la ong , “Lada uta u DC u tip ia u pud u sam, naei ban ker sainar shiah ,naei u Pillar, ai ba un kdew ma u, u hap ban pynshai ruh katkum ki jingshisha" ong u samla Daniel.
U Chairman jong ka CCIB u bah Kmenlang Myrchiang u la ong ba ha ka por ba la ia phiah ia ka East Pakistan bad ka India ka don ka jingthoh tyngkreiñ ha ka jingasoi u myntri rangbah duh ka East Pakistan bad u myntri rangbah duh ka India u Pandit Jawaharlal Nehru hynrei ia u pud u sam ym shym la pyntreikam katkum ka jingiateh kaba la tip kum ka Nehru Note Agreement.
Utei u nongialam ka CCIB ruh u la kdew ba dei ban iaid katkum ka jingthoh jong u snem 1958 ha kaba kan ym duh noh tang shi damli ruh ka khyndew ka shyiap jong ki paidbah nongshong shnong ha ka thaiñ khappud.
U la pyntip ruh ba naduh Nongjri haduh Jaliaghola ki don ki jaka jong ki Khasi ki bym shym la pyndonkam da ki briew jong ka Bangladesh ne ki briew ka India haduh mynta hynrei ki la shu kylla khyndew duh ei namar ka jingbym ailad ia ki shipai BSF ia ki paidbah katei ka thain ban rep ban riang.
Shillong,26 Naitung:Ka Aam Aadmi Party ( AAP) na kane ka jylla ka la phah jingthoh sha u Chief Election Commissioner ka ri India, ba u dei ban mait kyrteng noh ia ki 18 ngut ki MLA ka Meghalaya kiba bat ia ka kam Parliamentary Secretary.
Ka kyrwoh khubor na u General Secretary katei ka seng u ba Wonder Lapang, u la ong ba ka jingbat ka mar maloi kitei ki 18 ngut ki MLA ka long pyrshah ia ka Article 191 (1)(a) jong ka riti synshar ka ri.
U la ong ruh ba katei ka jingthungkam ka sorkar Congress ka dei tang ka jingpynsyrwa kai ia ka pisa paidbah namar ba ia ka tulop jong ki ka sorkar hap siew tam, sa ia ka tulop Parliamentary Secretary ryngkat kiwei pat ki jingmyntoi kum ki kali sorkar, ki jaka sah,ki bor pahara bad ki don ka juh ka kyrdan kum ki myntri sorkar.
Utei u nongialam katei ka seng u la ong ba kat shaba phai haba ki paidbah ki ud ka jubab ba ioh na ka sorkar ka long bym don pisa, katba ia ka pisa pat ki shu pynsyrwa kai da katei ka rukom.
Ula ong ruh ba katkum ka Article 191 (1)(a)ka kren shai ba uno uno u MLA um lah ban bat ar kam ne ka jingmyntoi ha ka jingioh nong bad katei ka jingleh ka sorkar Congress ka dei ka jingpynkhein ia ka riti synshar.
Lah ban pynkynmaw ba u Chief Election Commissioner (CEC) ka ri India u dang pynkhreh ban mait kyrteng ia ki 21 ngut ki MLA ka AAP ha Delhi kiba ka sorkar AAP ka thun gkum ki Parliamentary Secretary khlem da ai jingmyntoi eiei ia ki , katei ka seng ka dawa ba lada mait kyrteng ia ki 21 ngut ki MLA jong ka ka dei hok ruh ban mait kyrteng ia ki 18 ngut ki MLA Congress khnang ba kan ym long kaba shah shiliang.
Shillong, 26 Naitung:Ka BJP ka la kob ba kan ia khun beit ha baroh 60 tylli ki konstitwensi ha ka elekshon 2018.
“Myn-ta ngi dang pynkhreh ban pynbit pynbiang ha baroh 60 tylli ki konstitwensi, kumba long mynta ngi la dep thaw haduh 49 tylli ki Mandal bad ngi buh thong ba hapoh u nailur, 2016 ngin pynbiang 60 tylli ki Mandal" ong u bah Shi-bun Lyngdoh President Rangbah ka seng BJP ha kane ka jylla.
U President ka BJP u la ong ruh ba katei ka seng ka long kaba la khreh ban ia khun ha baroh 60 tylli ki konstitwensi bad ka la kob ruh ba ha u 2018 kan ialam ia ka sorkar ha kane ka jylla.
Ha kaba ia dei bad ka jingthaw ia ka NEDA ka kynhun synrop hapdeng ka BJP bad kiwei pat ki seng riewlum kum ka UDP bad ka NPP ha kane ka jylla u bah Shibun u la ong ba ka kynhun synrop ka dei ka kam jong ka sengkmie na Delhi bad ka BJP ha kane ka jylla kam lah ban ong eiei khlem da ioh ktien na ka sengkmie.
“Kumba long ha ri Lum Garo ha ka elekshon MP shiteng samoi ngi kwah ban buh kyrtong ba ngi sngew khlain hynrei ka sengkmie ka la hukum ba dei ban kyrshan ia ka NPP,ngi hap ngeit ia kata, ngin peit kaei ka ban jia" ong biang u bah Shibun.
Haba phai sha ka NEDA u ba Shibun u la ong ba ka thong jong ka NEDA ka dei ban khylliap noh ia ka seng Congress ha kane ka thaiñ shatei Lam mihngi , kumta u la ong ba ha ka por ba la pynsmai ia ka sorkar BJP ha Assam ha ka 24 tarik u jymmang la shim rai ba donkam ia ka kynhun ka ban pynbna paidbah bad ka ban kren hapoh ing dorbar shaphang ki skhim jong ka sorkar pdeng bad namar ka jingbym don MLA katei ka seng ha ki katto katne tyli ki jylla ha ka thain shatei Lam mihngi kum ha kane ka jylla , ha Mizoram la rai ban pynmih noh da kawei ka kynhun.
Kumta u la ong ba ha ka jingialang kaba la long ha ka 22 tarik u jylliew ha nongbah Guwahati la rai ban thaw ia ka NEDa bad ha ka 13 tarik mynta u bnai la pynbna paidbah ba la thaw ia ka NEDA bad la pynbna ia kane ha ka jingialang kaba la long ha nongbah Guwahati ha kaba la donlang u President ka UDP u Dr.Donkupar Roy bad u President ka NPP u Conrad K Sangma.
U bah Shibun u la ong ba ha ka por ba la thaw ia ka NEDA la bthah ia baroh ki seng riewlum ba lada ki donkam ban tip eiei shaphang ki skhim ka sorkar pdeng ki donkam ban leit ia kynduh ha ophis katei ka seng kaba don ha nongbah Guwahati.
Katkum ka jingong u bah Shibun ka long ba ia ka jingiakhun elekshon ka BJP na kane ka jylla ka long kaba la khreh ban ia khun bad kano kano ka Party ruh ha ka jingiatyngkhuh ha kano kano ka konstitwensi, katba ia ka kam ia teh pat ka shong ha ka rai jong ka seng kmie na Delhi, “Ngi long kiba la khreh ban ia khun, hynrei ia ka jingiateh ha ka kynuhn synrop kan shong ha ka sengkmie" u la ong.
Shillong, 26 Naitung:Ki paidbah jong ka shnong Umkiang ki dap da ka jing sngewbitar ia ka BSNL (CellOne), na-mar ba u tnum jongka, uba don ha shnong Umkiang Um trei kam shuh bad ki paidbah kim ioh network cellone shuh mynta la jan dap hynriew bnai.
Bun ki paid bah ki la dom bad ki la ai jingmut ia ka shnong ba dei ban khang tala noh shi syndon namar ym don jing mut ka jing don ia utei u tnum mobile, ha shnong haba ym ioh network.
U Rangbah shnong ka Umkiang, u kyrpad ia ka BSNL ban pynshai halor kane ka jingduh network u tei u Tower khnang ba ki paidbah kin ym duh jingshaniah bad ba kin sngewthuh shai ia ka daw.
Shillong, 26 Naitung:Ka Hynniewtrep National People Movement (HN PM) Sohra circle ka la kynnoh ba u Sordar ka Hima Nong-steng ba hap ha Shella confederacy u Bah Lit Malngiang uba la leh donbor ban ai wai ia ka jaka kaba hynriew akar ka jaka shnong sha uwei u briew ba nabar shnong.
Ha ka jingpynlait khubor, u President ka HNPM Sohra Riwar circle u Bah Kitbor Hynniewta bad u Bah Rangdajied Donshiew na seng kmie, hadien ba la ioh ia ka jingujor na ki paidbah ka Hima Nongsteng ia ka jingleh donbor jong u Sordar, ka shim khia ia kane ka kam namar ba kane ka jingleh jong u Sordar ka long pyrshah ia ka rukom pyniaid ka shnong kaba leh naduh mynshwa hyndai hynthai.
Ki la ong ba katkum ka KHADC, kam shym la ai bor ia ki rangbah shnong, ki sordar halor ka khyndew ka shyiap hynrei ka jingleh u sordar ka NongSteng ka la long ka jinguhroit.
Halor, kane ka seng ka la kyntu ia u Syiem ka Hima Sohra ba un shim khia halor kane ka jingleh donbor jong u sordar katei ka Hima ban shu ai ia ka jaka haduh hynriew akar sha u briew ba nabar shnong,la pynkut ka kyrwoh na kine ki nongialam ka seng.
Shillong,26 Naitung:Shibun ki jing-iakren ha kine ki sngi, ki la mih halor ka jingthmu jong U Chief Executive Member ka KHADC, u bah Pynshngaiñ N Syiem ban seng noh da ka seng saiñ pyrthei kaba thymmai.
Bun ruh ki jingiakren ki la mih ba u bah Pynshngaiñ um don jingmut shuh ban ia khun ia ka elekshon 2018 ka ban wan na Mawsynram konstitwensi, kaba dei ka konstitwensi kaba u long MLA mynta bad ka konstitwensi kaba la pynlong CEM ia u ha KHADC.Don ruh kiba la ong ba u bah Pynshngaiñ u la lum jingialang ha ka sngi thohdieng jong ka tiew ba la dep ban shong pyrkhat na ka bynta ban seng ia ka seng sain pyrthei kaba thymmai –ka PDF kaba bat ia ka bor synshar ha KHADC da kaba kdew ba la don ruh bun ki riew rangbah kiba la don ha katei ka jingialang ban pyrkhat ia katei ka seng thymmai.
Ban pynthikna ia katei ka khubor kaba saphriang sted bha ha kine ki khyndiat sngi u Rupang u la wad jingtip kaba bniah bad la ioh jingtip ba ha ka miet sngi thohdieng jong ka taiew ka la don ka jingialang kaba la khot da u bah Pynshngaiñ ha Nongrim Hills, Shillong ha ka jaka kaba la ju don ka ophis ka tnat Mining.
Ki tyllong khubor kiba jan bha ki la iathuh ba u bah Pynshngaiñ, u la khot jingialang tang ki katto katne ngut ki riew rangbah ka konstitwensi Pynthor –Umkhrah bad ha katei ka jingialang la ong ba ki don kumba 30 haduh 40 ngut ki riew rangbah kiba la poi sha ka jingialang.
Don padeng ki riew rangbah kiba shong ha katei ka jingialang, hynrei kiba la buhrieh noh ia ka kyrteng jong ki, ki la iathuh ba ka jingkhot jingialang u bah Pynshngaiñ ka dei ban ia syllok ban thaw ia ka Party thymmai –ka PDF hynrei katei ka jingialang kam pat shym lalah ban shim ia ka rai ba khadduh, wat la 80% ka la long thikna ba un thaw beit ia katei ka seng thymmai.
Nalor katei ka mat la ong ruh ba u bah Pynshngaiñ u la phai khmat sha ka Pynthor-Umkhrah na bynta ka elekshon 2018 , bad u la ia syllok bad kiba bun ki riew rangbah katei ka thaiñ kiba la poi sha ka jingialang ha kaba la long ba kiba kham bun na ki ki dei ki nongsynshar shnong.
La iathuh ba na katei ka jingialang u bah Pynshngaiñ la sdang shuwa tok tok ia ki dak pynsuh thied ia ka kyrteng lajong ha Pynthor da kaba pyrshang ban pynkha bun tylli ki Unit kiba yn tip ha ka kyrteng jong ka Pynthor-Umkhrah Development Committee ( PDC) bad ia kane u la bthah ia ki paralok jong u ba kin iaid shaphrang ban pynkha Unit shaid shaid ha katei ka konstitwensi.
Ki khubor, ki iathuh ba ha katei ka jingialang, ki ar ngut ki riew rangbah, kiba paw kyrteng bha kim shym la don satia bad kitei ki long U bah RG Lyngdoh bad U Prof Donkupar War.
Ha kawei pat ka liang, u nongthohkhubor u la lum jingtip ruh na kiba bun ki nongkyrshan jong u bah Pynshngaiñ na Mawsynram konstitwensi ha kaba na ka liang jong ki, ki la kren sngew thikna ba u bah Pynshngaiñ un dang ia khun beit na Mawsynram ha ka elekshon ka ban wan, ka jingkylli ba mih mynta ka long hato u bah Pynshngaiñ un ieh noh ia ka Mawsynram namar ba mynta u la sdang kynih sha Pynthor-Umkhrah ne un ia khun baroh ar tylli ki konstitwensi?.
Shillong, 27 Naitung:Ki trai kali, kiba don taksi kamai lane ki auto rickshaw ha East Khasi Hills District, kin ioh ia ki stiker, naduh ka 2tarik Nailar haduh ka 30tarik Nailur 2016 na ka ophis jong U Superintendent of Police, East Khasi Hills, Shillong.
Kito kiba dei ban ioh ia kitei ki kot, ki dei ban don ia ka Registration Certificate, ka Insurance, Fitness, Permit, Trading license ia ki bar Jylla, Passenger Tax, Professional Tax, M.L.M.T.U.Certificate.
Ynda haba ki kot ki la biang lut nadong shading, kumta yn sa ai ia ka stiker, ban tah ha jingkhang iit jong ki taksi kamai.
Shillong, 27 Naitung:Ka Nongpoh Town Committee hadien ba la pyndep ia ki kot ki sla badonkam bad ka ophis u Deputy Commissioner Ri Bhoi District hynnin ka sngi ka shim ia ka rai ban pyntip/pynbna paidbah ba ka la pynbeit thym-mai ia ka rukom pyn-ieng kali (Parking of Vehicles) ha Sor Nong-poh naduh ka 1tarik Nailar, 2016 ia kaba la dep ia-jurip lang ryngkat ki Nongpoh Traffic Police.
Na bynta ki Kali kamai: Sumo & Taxi (Local) (Umden, Um-sning, Umroi & Shillong: ha Parking-lot Urban Shopping Complex bad ar-ar tylli ha phyllaw & Service-road.
Na bynta ki Bus kin ieng ha Service-road ha pyrshah Thanat (Police station).
Ia ki kali praibed, kin ieng ha Service-road – ha khmat MR Bank & ha khmat State Bank.
Katba ki Auto-Rickshaw, kin ieng haMawdiang-um,Saiden, Mawtnum & Marngar : Ha Service-road ha khmat Apex Bank Mawroh, Umbuda, Nongkhrah & Pahambir : Ha Service-road ha khmat RBP Synod Office.
Umlyngkdait (Dc’s & DTO Office), Pahamri-oh & Shangbangla : Ha Service-road ha khmat Forest & BSNL Office.
Kane kan treikam naduh ka 1tarik Nailar 2016 tad haduh ban da lah ban pynbiang, ong ka kyrwoh khubor.
La ong shuh shuh, ba ia ki jaka pynieng kali kiba paka (Permanent Parking Place ) , kumba la juriplang da NHAI , ILFS bad u DC Ri Bhoi.
Shillong, 26 Naitung:Ka Federation of All Meghalaya Adhoc Secondary Teachers’ Association (FAMASSTA) ka la pynshai ba ka jingmih khubor hynnin ka sngi ba kam nym shim bynta ha ka jingiakhih jong ki nonghikai hapoh ka lama ka JACATAM kam long kaba shisha.
Ha ka jingpynshai mynta ka sngi, ki nong-kitkam ka FAMASSTA ki la ong ba ka jingmih khubor ka dei ban ialam bakla ia ki paidbah namar ba kumba la iarai naduh u snem 2013, kin bat bad ieng beit bad ka JACATAM.“La kyrpad ia baroh ki dkhot ka FAMASSTA ba kin iashim bynta shit rhem ha ka jingiakhih kaban sdang naduh lashai ka sngi hapoh ka lama ka JACATAM", la ong ki dkhot ka Executive Committee ka FAMASSTA ha ka jingpynlait khubor hynne ka sngi.
Lah ban kdew ba hynnin ka sngi, ba ka Kong M Pyrtuh kumba la mih ha kawei ka khubor Khasi, ka la ong ba ka FAMASSTA kala shim ïa ka rai ban ym leit ïashim bynta ha ki prokram jingiakhih jong ka JACATAM, hynrei na ka liang ka Association ka ai pat ia ka jingkyrshan na ka bynta ka jingmyntoi jong ki para nonghikai.
Ha kawei ka liang, ka jingiakhih jong ka JACATAM ban dawa ia ka jingshimti noh ka sorkar ia ka kam hikai skul, kan sdang lashai ka 27 tarik bad ban bteng haduh ka 29 tarik.
Ha kane ka jingiakhih, ar sngi kata ha ka 27 bad 28 tarik kin pynlong shwa da ka jingiashong kyrain ha phyllaw ki skul bapher bapher bad ha ka 29 tarik pat kin ialum lang ha man ki district headquater ha ka jylla.
Shillong,3 Nohprah:U President ka Meghalaya Pradesh Congress Committee u bah D.D Lapang u la leit ia kynduh ia ka President rangbah jong ka seng Congress ka Sonia Gandhi ha Delhi ban iathuh ha ka ba un ym ia khun shuh ha kane ka elekshon ka ban wan namar ka jingbym shait ka met.
Ka Sonia ka la pdiang ia katei ka rai jong u bad ka la kitbok kitrwiang ba un shait un khlain noh bad ka la kyntu ruh ba un bteng ban ai ka jingshakri ia ka seng Congress bad ban long kum nongaibuit jong katei ka seng.
U bah Lapang u la ia kynduh ruh ia u C.P Joshi uba dei peit ia ka Congress ha kane ka jylla ia katei ka jingbym lah shuh jong u ban ia leh elekshon.
U bah Lapang bad u Dr.Mukul Sangma kin don ha Delhi lashai ka 4 tarik bad la 5 tarik ruh ban ia shim bynta ha ka jingjied President thymmai jong ka seng Congress (AICC).
Shillong, 26 Naitung:U President Rang-bah ka seng BJP ha kane ka jylla u bah Shibun Lyngdoh u la ong ba ki don bun ngut ki nongmihkhmat na ki seng saiñpyrthei bapher bapher kiba la wan ia kren bad ban tyrwa ialade ban rung BJP noh hynrei u la ong pat ba ka jingiakren bad ki ka dang iaid shakhmat naba ki la wan tyrwa da kaba buh kyndon, “Bun ki nongmihkhmat kiba la wan tyrwa ban rung BJP, ngi dang ia kren bad ki naba ki buh kyndon, don kiba wan tyrwa da kaba ia kren beit beit ia ka tiket ha u 2018, ngim pat lah ban ong eiei haduh mynta ngin dang hap ban ia kren bad ki" ong u bah Shibun haba ia kren bad ki nongthohkhubor mynta ka sngi.
U bah Shibun u la ong ba haduh mynta ka seng BJP ka pdiang lut ia baroh kiba wan ia soh sha katei ka seng namarba ka jingpynrung dkhot ka dang iaid shakhmat.
Haba la kylli hato ka pdiang ne-em lada jia ba u nongialam barim jong ka u bah A.L Hek uba dei mynta u myntri sorkar bad u MLA ka Pynthor-Umkhrah un wan ia soh biang bad katei ka seng, u bah Shibun u la ong, “Ngin jin da la kmen eh lada jia lei ba u bah Hek un wan phai biang sha ka seng, ngi pdiang ruh wat ia u MP ka Shillong lada u wan ia soh bad ngi" ong u bah Shibun.
Utei u President ka BJP u la ong ruh ba kumba ka long haduh mynta katei ka seng ka la khlaiñ bad nangioh bor shuh shuh da ka jingwan ia soh kiba bun ki riew pawkhmat bad ka don ruh ka jingkyrmen kaba skhem ban ialam ia ka sorkar ha u 2018.
U la iathuh ba dang ha kine ki khyndiat sngi ba la dep u President barim ka RBYF u bah Banduhai Mawkdoh na Mawhati u la wan ia soh sha katei ka seng ryngkat ki 700 ngut ki nongbud jong u.
Shuh shuh u la ong ba dang mynhynin ka sngi u bah Councellor Wahlang na Mairang u la wan ia soh bad katei ka seng ryngkat ki 2000 ngut ki nongkyrshan jong u bad ha kine ki khyndiat sngi ki ban wan u la ong ba uwei u MDC shimet ka GHADC na Rajabala konstitwensi u Rahman un wan ban pyniasoh sha katei ka seng ryngkat ki hajar ngut ki nongkyrshan jong u.
La kylli na u bah Shibun hato ka long ne-em kaba shisha kumba la saphriang ki hamsaia ba u bah K.K Dkhar MLA/MDC barim ka Nongshken bad u Manas Choudhary MLA barim ka Laban –Mawprem ba kila wan ia soh bad ka seng BJP, “Ngim pat lah ban ong eiei ka jingiakren bad ki ka dang iaid, ngin pynbna ha ka por kaba biang" ong bah Shibun uba la iathuh ba ka BJP kan pynbna tad haduh ba ki la dei ki dkhot ba pura jong katei ka seng.
U bah Shibun u la kob ruh ba ha u 2018 ka BJP kan ialam ia ka sorkar ha kane ka jylla bad kan khylliap ia ka lama jong ka seng Congress ha kaba u la ong ba kumba long mynta kiba bun ki riew pawkhmat kane ka jylla ki la wan ban tyrwa sha katei ka seng , “Ngi don ka thong ba hapoh u nailur mynta u snem ngin pynrung dkhot kumba 8 lak ngut eiei" u la ong da kaba bynrap ruh ba shen ka BJP kan ai jingkheiñ ha kine ki khyndiat sngi ia ka ijngkhlain jong ka katkum ka jingdon ki dkhot jong ka.
Shillong, 3 Nohprah:Ka ophis u myntri rangbah bad kumjuh ka ophis jong U Chief Secretery, ki lehrain ban ai jingtip, ia ka jingwad jingtip jong U Ma Madal Sumer, ha kaba iadei bad ka jinglut jingsep, ba kynthup ia ka tulop bad kiwei de ki jingioh, kiba ki ju ai sha ki Parliamentary Secretery, wat la utei u rangbah, ula pan da ka ain jingwad jingtip paidbah na ka sorkar.
U Ma Sumer, u iathuh, ba ula wad jingtip, ha ka 20tarik Nailur 2017 bad la iathuh na ka ophis U Chief Secretery, ba ia katei ka jingtip, kin hap wad na ki tnat bapher jong ka sorkar, kumba la wad da utei u nongpan jingtip.
Ka jing ujor jong utei u rangbah, (kaba ka Meghalaya High Court ruh, ka la khein beain ia ki kam Parliamentary Secretery) ka long ba namar ba kitei ki kam, ki long beain, kumta kitei kiba bat ia kitei ki kam, ki dei ban pynphai noh ia baroh ka pisa, kaba ki la shim, namar ba ka riti synshar ruh, ka khang ia kaba kum katei ka jing pyndonkam bakla ia ka pisa paidbah.
U Ma Sumer, u dawa namarkata, ba kito kiba pyndonkam bakla ia ka pisa paidbah, kim dei ban ioh ialeh elekshon satia bad u dawa ba ki MLA, ki dei ban pynphai noh ia ka pisa, kaba ki la pyndonkam bakla ha kine ki saw snem tam ba ladep.
Shillong,3 Nohprah:U Waheh Chnong ka Ummulong uba la shah sloit bor ha ka JHADC u la ong ba un ym hiar shuki hi tdot bad un dang iai bteng kum u Waheh Chnong jong katei ka shnong.
Ha ka kyrwoh khubor u la ong ba ka jingshah sloit bor jong u kam dei satia ka mon jong uba bun balang hynrei ka dei kaba la shu leh sop sop tang da u Daloi bad u AO ha ryngkat ka jingiasngewthuh jingmut bad ka EC jong u bah Andrew Shullai hynrei ki la don pat 2 ngut ki EM ki bym treh soi.
U la kynnoh ba kate ka jingjia ka lah ban dei na ka kam politik jongno re jongno.
U la byrngem ruh ban iaid shakhmat lada jia ba hap ban iaid sha ki bor jong ka ain.
Shillong, 03 Nohphrah:U President ka Seng Khasi kmie u Bah O Pyngrope u la ong ba ka Seng Khasi kmie kam shym la treh ban ia leit iashim bynta ha ka tamasa jingsuk ba pynlong da ka KJP Synod ha Mawphlang ha kane ka 2 tarik hynrei kam khang pat ia ki tnad seng kiba kwah ban leit.
“Ma ngi na ka Seng Khasi kmie ngim treh ban leit iashim bynta namar ba ka dei tang ka jingshad tamasa ban iapyni jingshad hynrei ngim khang ia kiwei ban ia leit namar ba ka shong ha ki", la ong u Bah O Pyngrope.
U la ong ba ka Seng Khasi Kmie kam sngew myntoi ban ia leit shad sha kane ka tamasa namar ba la khot ruh tang ban shu iashad khlem kano kano ka jingiakren iaphylliew jingmut.
“Ngi sngew ba ka tamasa kam don jingmut ban shu ai jingshad jingrwai", la ong u Bah O Pyngrope.
Halor ka jingleit iashim bynta ka Seng Khihlang ha kaba u nongai jingmut u bah SK Sun u la leit ban ai jingkren ha katei ka tamasa u Bah O Pyngrope u la ong ba kata ka shong ha ka Seng Khihlang namar ba na ka liang ka Seng Khasi te kam shym la phah briew ban leit hynrei kiba leit dei kiba leit shimet hi.
Ia shim bynta ki kynhun Niam bapher ha ka Tamasa JingsukKi kynhun niam bapher, ki la iashim bynta ha ka Tamasa jingsuk kaba la long ha ka sngi saitjain ha Mawphlang, kaba la pynlong da ka Social & Economic Life Development Department jong ka Khasi Jaintia Presbyterian Synod Sepngi.
Ukongsan ha katei ka sngi u dei u Dr.Henry Lamin Pro-Vice Chancellor ka skulbah NEHU.Ki kynhun niam kiba la poi sha katei ka tamasa ki long u Dr.Fr.Festus Shadap, Prof of Theological Sacred Heard Mawlai uba dei ruh u Parish Priest ka Laitkor, u Bah Moses Lyngdoh Adviser ka Sein Raij Diengshynrung, u Bah SK Sun, Adviser ka Seng Khihlang, pastor na Balang u Blei ( Meghalaya & Assam) bad na ka balang Presbyterian pat ki long u Rev.SS Majaw uba dei u Moderator ka KJP Assembly, u Rev.WC Khongwir, Chairman ka SELDD bad kiwei pat ki pastor ki riew rangbah.
U kongsan haba kren ha katei ka sngi u la ong ba ka jingpynlong ia katei ka tamasa jingsuk ka long ban ia phylliew jingmut ia ki riti ki dustur.
U la ong ba ka jingwan ia shim bynta ki niam kiba pher ka pyni ba ka jaitbynriew ka ia tylli bad ka thong jong kate ka tamasa ruh ka dei ban pyntylli ia ka jaitbynriew.
La pynphuh pynphieng ia katei ka tamasa da k jingrwai jingshad kiba bunjait kum ka Shad Suk Mynsiem na ka Seng Khasi Mawphlang, Shad pliang na ka Sein Raij Jowai, jingrwai tynrai na KJP Synod Ribhoi bad KJP Synod Mihngi, Shad Kiew ing na Seng Khasi Riwar Mihngi, Shad Thma Seng Khasi Laban, Shad Lahoo na Sein Kyntu 12 dolloi, jingpyni riam tynrai na Jingiaseng Kynthei KJP Synod Sepngi, Shad Wait Seng Khasi Darrang, Phawar Khasi na Seng Khasi Nongthymmai bad ha ka jingialang plie la ai jingrwai da ka KJP Synod Sepngi bad BSI Standing Choir.
Shillong, 03 Nohprah:U MLA ka Sohiong uba dei ruh myntri sorkar jylla, u Bah Horju Donkupar Roy Lyngdoh u la ong ba ka elekshon 2018 kan long kaba thymmai ban jied biang ia ki nongmihkhmat sha ka iing dorbar bad ma u, kum u MLA un long kum ka um ba thymmai ban shah jied biang.
Haba kren ha ka jingialang ha shnong Nongpathaw ha kane ka sngi Saitjain, u Bah HDR u la ong, “Nga uba la shah jied 25 snem, mynta ha kane ka jingjied ne elekshon kaban wan, ngan long kum ka um ba thymmai ha u bilor rim, ym kum ka kyiad rim ha u bilor thymmai".
Ha kajuh ka por, u la pynsngew ba ka pali ka kam myntri rangbah ne ka symbud myntri rangbah kan dei ia u lada un ioh biang ban jop na ka Congress namar ba baroh ki MLA ba kham rangbah kynthup u Bah DD Lapang, u Dr RC Laloo ki la rai ban shong thait noh na ka sain pyrthei.
“Lada nga long symbud myntri rangbah ngan kham lah shuh shuh ban wanrah ia ka roi ka par jong phi sha ka konstitwensi",la ong u Bah HDR.Ha kane ka sngi, la pynkup burom ruh ia u Bah HDR namar ka jingtrei borbah jongu ban wanrah ia ki kam pynroi sha ka shnong Nongpthaw bad ka thain.
U la ong ba mynshwa haba u jop na ka HSPDP, u la leit iakren bad kyrpad ia u Bah Hoping Stone Lyngdoh (bam kwai ha duwar u Blei), ba un phet noh sha ka Congress namar ba um lah ban iai neh ha kane ka party namar ba um sngew lah ban wanrah ia ki kam pynroi.
“Shwa ban phet na ka HSPDP nga iakren bad u bah Hoping markhmat bad u bah Hoping ula bat ia ka kti jong nga ban duwai hadien ba u la shoh mynsiem ia ka jingkren jong nga ba nga kyrpad ia u ba ngan rung noh sha ka Congress ba ngan kham lah ban rah ia ki kam pynroi", la ong u Bah HDR.U la ong ba u khlem phet jyndat na ka HSPDP bad dei na kata ka daw ba u ioh ia ka jingkyrkhu na u bah Hoping.
U Bah HDR Lyngdoh u la jop MLA naduh 1988.
Ha kajuh ka por, u la thalain ia u kyrtong ka HSPDP u Bah Samlin Malngiang uba la pyrshang ban kynnoh da ki ktien kiba khlem nongrim tang ban pynjah burom ia u bad ka longiing jongu.
“U kyrtong HSPDP u long kum u nongialeh eksamin ba leit ialeh eksamin khlem khreh kot ban shu peit tuh bad namar ba um don daw da kumwei pat, u la shu pynsaphriang pyrshah ia nga da ki khubor lamler", la ong u Bah HDR.U Bah HDR Lyngdoh u la ong, “ha kawei ka jingialang, u kyrtong HSPDP u kynnoh ba haba nga lap lap ia u ha kawei ka jaka, nga la kyiuh bad nga la ong ia ki nongbud jong nga sei sei kumba phah sei pistol hynrei haa, nga la sei pynban da u bilor bad nga dih krak krak hana",.
“Kum kine ki jingkynnoh ba khlem nongrim ka dei bym don nia.
Balei ngan tieng ngan kyiuh.
Haba kwah iakhun, sei da ki nia rangbah ba shongnia ym ban kynnoh khlem nongrim",la ong u bah HDR.U la ong ruh ba don kiba kynnoh ba ka rot (thei awria) na Mawiong ka la ar met na u khun jong u bad tang namar bym treh kam khun u khun jong nga, hana nga phah da ki kunda (Gang) jong nga ban leit shoh leit dat.
U la ong ym tang katta ki la kynnoh ruh ia u ba u dei u nongkhaii kynthei nongshalan kynthei bad ki pynsaphriang ruh ia ka dur ka briew kaba dei na Aaudi Arabia kaba trei missionary.
“Ngam ju pynsngap haba ki kynnoh hynrei namar ba ka jingkynnoh ka la ktah ia ka burom jong nga, ngam banse ban ujor sha ka ain", la ong u Bah HDR.U la ther ruh da kaba ong, “Ka jingkren bein u kyrtong HSPDP ka long kumba haram ia u trai ba la lehbha ia u".
“Naduh ba nga aiti sha ka ain la thanda ban pynsaphriang khubor lamler ha whatapp ha facebook.
Lada kum kine kin long MLA tip ka ri kan long kumno", la ong u Bah HDR bad bynrap, “Ngam ju pynsngap lada ki kynnoh katno katno ruh tangba haba ka la palat nga aiti beit sha ka ain".
Ha kajuh ka por, u la ong ba kum u nongmihkhmat um ju pyrkhat shuh ialade hynrei u pynleit jingmut beit ia ki paidbah.
“Nga long nongmihkhmat ngam ju pyrkhat shuh ialade.
Kum u khun Khristan imat u Blei ula thoh ia nga ban ialam iaphi ki paidbah bad ba ngan aiti lut shaphi ki paidbah ki khun bynriew.
“Kum u khun Khristan haba phi shakri ia ki paidbah shiteng ka jingshakri ka long kumba shakri ia u Blei",u la ong.
Jowai, 4 Nohprah:U Dkhot ka National Commission for Safai Karmacharis lane u dkhot ka Commission kaba dei peit ia ka bha ka miat ki Kharmetor kane kito kiba trei na ka bynta ban pynkhuid ia ki jakhlia, ki jaboh jabain, U Jagadish Hiremeni u la wan hiar sha Jaintia Hills mynta ka sngi Nyngkong.
Ha kane ka jingwan utei u dkhot ka National Commission for Karmacharis, u la pynlong ka jingialang bad ki heh District ha DC Office ha Khliehriat bad ha Jowai.
U ma SC Laloo, uba dei u ADC bad ruh u CEO ka Jowai Municipal Board, u la iathuh ba ka jingthmu ba kongsan jong utei u dkhot ka Commission uba dei peit ia ka jylla Meghalaya ka long ban wad jingtip shaphang ka bha ka miat jong ki Karmacharis (Kharmetor) bad kiwei kiwei kiba trei ha ki kam pynkhuid ia ki jakhlia.
Ha ka jingshisha la khot ia kito ki nongtrei jong ka Municipal Board, kiba trei ha ki tnad bapher bapher khamtam ha ki Hospital ba kin donlang ha katei ka jingialang hynrei bun ki bym shym la wan satia.
Utei u dkhot ka Commission u la bthah ia ka bor District ban pynlong ia ka jingai sumar ei kaba shisien ha ka 3 bnai na ka bynta ban jurip ia ka koit ka khiah jong ki, ban pynioh insuran ha na ka skim Dr.Ambedkar Foundation bad ban iarap ban pynioh loan shna iing ia ki katkum ki kyndon jong ka ain Karmacharis.
Na ka liang ka bor District ka la kular ha khmat utei u dkhot ka Commission ba kan iarap katei ka kynhun batrei ia kum kitei ki kam bad ha ka juh ka por u la iathuh ba la pynsngew ruh ha utei u dkhot ka Commission halor ka jingeh jong ki nongtrei ka Jowai Municipal Board.
U ma Laloo u la iathuh ba ki don haduh 33 ngut ki nongtrei ban pynkhuid ia ki jakhlia hapoh ka Jowai Municipal Board bad 10 ngut na kitei kidei kiba shu trei bylla nongsngi ha ka jingsiew kaba 6000 tyngka shibnai.
Ka bor District kan pynkhreh ruh ia ki list jong ki na ka bynta ban ioh phah sha ka Commission.
Shillong, 4 Nohprah:Ka samoi hikai Khasi kaba lai jong ka Skul Hikai Khasi jong ka SBUK, kan sdang naduh ka 17 tarik u Rymphang jong ka snem thymmai.
?a ki application forms dei ban pynpoi ha ne shuwa ka 20 tarik u Kyllalyngkot, 2018, bad kito kiba kwah ban nang ïa ka ktien Khasi ki dei ban long kiba la 18 (khatphra) snem shaneng ka rta.
Na ka bynta ban kyntiew shuh shuh ïa ka ktien bad ka thoh ka pule Khasi, bad ban pynsuk ruh ha ki jingïadei ba man ka sngi, ha ka imlang ka sahlang bad kiwei ki nongshong shnong ki bym dei ki Khasi, ka SBUK ka ai jinghikai halor ka ktien Khasi ïa kito ki nongshnong shnong ki bym dei ki Khasi, ha man la ka Sngi Saitjaiñ, ha Shillong Law College, naduh ka por 5 baje janmiet, bad ym donkam jingsiew eiei.
Ka dei ka skul maphot! Na ka bynta ki jingtip kiba bniah, kylli na une No.9863023736, ne email: wankharkrang@gmail.
com.
Ka SBUK ka kyrpad ïa ki jingkyrshan lem jong ki para-ri.
Khublei ShiSBUK!.
Jowai, 4 Nohprah:Ban pynshlur ha ki kam rep kam riang na ka bynta ban kyntiew ia ka ioh ka kot ki paidbah ha ka thain khappud, Karbi-Anglong bad West Jaintia Hills, ka Chankylliang Development Society (CKDS) ha kane ka sngi Saitjain ba la lah ka la thaw ia ka Club jong ki nongrep kaba la tip da ka kyrteng kum ka Psiar Farmers’ Club ka ban treikam na ka shnong Psiar, West Jaintia Hills.
U Executive Director katei ka Club, u ma D Shadap u la iathuh ba ka jingthmu ba kongsan kane ka Society ka long ban iarap ia ki paidbah katei ka thain ha kaba iadei bad ki skim sorkar kiba ma ki kim ju bna satia baroh shi katta.
Kane ka Farmers’ Club kan iarap ruh ia ki paidbah ha kaba iadei bad ka kam pyniaid iew ia ki mar rep jong ki khamtam eh ia u Sying, u Shynrai bad ia u Sansar.
Ka Club kan pyntikna ba ki paidbah kiba shong bas ah ha ka thain khappud kim dei an don ka jingsnew ba ki la shah iehbein ha ka sorkar namar ka Block Officer bad ka bor District ka donlang ryngkat bad ki ban peit ia ki jingeh jong ki.
Ka CKDS ka don ruh ka jingthmu ban plie ia ka ‘Miej Iarap’ (Help Desk) bad ruh ia ka Information Centre lane ka Meij ban ioh jingtip halor ki jingeh bad ki jingdonkam jong ki paidbah.
Ia kane ka Help Desk bad Information Centre yn buh ha Jowai kaba dei ka nongbah ka WJH.Shillong, 04 Nohprah:Ka Hynniewtrep Youth Council (HYC) ka la pynbna ba kan pynlong ia ka jingiakhih pyrshah ia ka jingkuman kane ka sorkar ban dawa ban pynlong kam ia ki 14 tylli ki mat kynthup ka Inner Line Permit (ILP).
Shi bynta ban pynjur ia ka jingdawa na ka sorkar, ka HYC ka la rai ban pynlong ia ka jingshah thngan kaba lai sngi kynthih naduh ka 7 tarik mynta u bnai haduh 9 tarik ha mot u Bah Bull N Lyngdoh uba dei u president barim ka KSU bam kwai ha duwar u Blei.
U general secretary ka HYC u Bah Robert June Kharjahrin u la ong ba kane ka jingiakhih ka long shi bynta na ka ‘Save Hynniewtrep Mission’ kaba bteng biang na ki jingiakhih ba la leh naduh kham mynshwa.
“Ngin sdang ia ka jingiakhih da kaba shah thngan naduh ka 7 tarik mynta u bnai ha ka por 10 baje mynstep na u mot sah kynmaw jong u nongialam barim ka KSU, u Bah Bull N Lyngdoh ba don ha Dhankheti bad yn pynlong ia ka jingshah thngan haduh lai sngi lynter naduh ka 7-9 tarik", u la ong haba kren sha ki nongthoh khubor mynta ka sngi.
U la ong ba lada ka sorkar kam wanrah ia ka jingiatai ha ka dorbar tlang ia ki mat jingdawa ka seng khamtam kiba iadei bad ka jingioh rung ki bar jylla na ka liang ka seng kan sa pynlong ia ka jingiakhih ba kham tyngeh ka ban sa pynbna hadien ka 9 tarik pyrshah ia ka sorkar bad ki MLA kiba don ha ka liang synshar.
U la byrngem ruh ba lada ki seng sain pyrthei kim lah ban pynrung ia ki mat jingdawa jong ka seng ha ki mat elekshon ne manifesto jongki, ka seng kan ialap pyrshah ia ki ha ka elekshon.
U nongialam ka HYC u la ong ba ka jingiakhih kan iaid ruh ha ki sngi ba long ka dorbar tlang.
U la ong ba ka CEC ka la rai ban bteng ia ka jingiakhi pyrshah ia ka jingkuman jong ka Sorkar MUA-II ia ki mat dawa jong ka seng kaba la ai ruh ha u Myntri Rangbah ka jylla u Dr Mukul Sangma naduh 23 Rymphang, hynrei ka Sorkar ka khlem leh eiei.
Halor kane ka seng ka la khot ruh ban iakren bad ki myntri sorkar hynrei kim shym la poi satia, bad na ka liang ka seng ka la leit ban pynsngewthuh paidbah kylleng ka bri Hynniewtrep.
U la iathuh ba ka seng ka la iakynduh ruh ia ki seng sain pyrthei kiba don ha ka liang pyrshah, kum ka UDP bad HSPDP, bad wat ki party ki bym don ia ki MLA ha ïing dorbar kata KHNAM bad PDF, ha kaba u la iathuh ba ka KHNAM ka la kular ban pynrung ia kine ki mat ha ka vision document jong ka, bad ka HSPDP ka la rah 5 tylli ki mat ban shimkhia, katab ka UDP wat ka la kular hynrei haduh mynta kam pat ong eiei.
Nongstoiñ, 04 Nohprah:Halor ka jingdawa pynkynriah kam ka HNYF ia u BDO ka Mawthad-raishan C&RD Block, na ka liang jong ka seng Khasi Student Union (KSU) Mawthadraishan Circle ka la ai ia ka jingkyrshan kaba pura ia ka seng HNYF bad ka sngewiahap ruh ia katei ka jingdawa ban pynkynriah kam noh ia u BDO u bah L.Diengdoh.
U samla A.Hoojon Publicity Secretary ka KSU, ha ka kyrwoh khubor ba la phah, u la ong ba ka Mawthadraishan Block haduh mynta hi ka dang long kawei na ki Block kaba dang sahdien tam haba ia nujor bad ki wei pat ki Block ha ka West Khasi Hills District.
“Ha kine ki snem ba don u tei u BDO u bah L.Diengdoh ka Block kam don satia kata ka jingkiew ha kano kano ka liang , kyrpang lei lei ia ka tei ka ophis kaba la long kum ka sem masi sem blang, kat ka jingshisha ka iing (building) jong katei ka ophis ka la biang palat hynrei namar ka jingbym shim khia da u tei u heh katei ka ophis, ka la long ka jingilehrain ia ki ba hap hapoh katei ka Block" ong u tei u samla ha ka kyrwoh.
Wat la ki sengbhalang jong katei ka thain, ki la dawa ban pynkynriah kam noh ia u tei u BDO, hynrei na ka liang jong ka Synjuk ki Rangbah shnong Kynshi Area pat ki la pynpaw ka jingpyrshah kaba jur halor katei ka jingdawa pynkynriah kam jong ka seng HNYF ia u tei u BDO jong ka Mawthadraishan.
“Ka jingdawa pynkynriah kam, ka long tang namar ba u BDO u bun kam ha ka kam election ha ka jingshisha sha katkum ka jinglap jong ka synjuk u tei u BDO ba mynta u long shisha u briew u ba kit khia ia ka kam u bym ju pep ban wan ophis kumba la kam da katei ka seng" ong u bah Aiban Syiemlieh President ka Synjuk ha ka kyrwoh khubor.
Shuh shuh ka kyrwoh na u tei u nongialam ka synjuk u la ong ruh ba u BDO u long ruh u briew u ba kloi ban iarap ia ki shnong ki thaw ban pynbeit wat ia ki jingduna kiba ki shnong ki ia kynduh ia ki jingeh naduh bala wanbah L.Diengdoh kum u BDO ki kam ki kam ki iaid beit iaid ryntih kam ju don ka kam kaba dkoh kumba la kam da katei ka seng.
Shillong, 04 Nohprah:U president ka BJP Meghalaya u Bah Shibun Lyngdoh u la ong ba ka jinghiar shuki noh u bah Comingone Ymbon ka la paw ba ka la don ka jinghuri hura kaba jur bha ha ka Congress kaban sa bthei shen.
Haba twad jingmut mynta ka sngi, u Bah Shibun u la ong ba ka Congress ka la don hapdeng ka jingsyier bad ka jinghiar shuki u Bah Comingone ka la nang pynpaw pyrthei shuh hadien ba u president ka MPCC u Bah DD Lapang u la rai ban nym iakhun shuh; nangta u Dr RC Laloo ruh u la rai ban shong thait noh bad kumjuh ka myntri tnad ka koit ka khiah ka Kong Roshan Warjri ruh.
“Ka jinghiar shuki u bah Comingone ka la paw ba ka huri hura hapoh ka Congress ka la jubor", la ong u Bah Shibun.
U la ong ba ki nongialam ba kham rangbah ka Congress ki la rai ban nym iakhun shuh ha kane ka elekshon namar ba ki la sngewthuh ba ka party kan nym poi shuh shano shano ruh.
“Baroh ki ju iaknieh ia ka kam myntri sorkar hynrei ka jinghiar shuki u bah Comingone ka la paw ba kane ka party kam don jaka shuh ha kane ka jylla bad ka BJP kumba la kam u nongialam u Nalin Kohli kan sa thaw ia ka sorkar ha ka jylla hadien ka elekshon", la ong u Bah Shibun bad bynrap"U Bah Comingone u long myntri tang khyndiat bnai ruh u la mad ia kane ka sorkar kaba ialam da u Dr Mukul Sangma".
Hynrei ha kawei ka liang u bah Shibun u la ong ba ka BJP kam pat kwah ban pynpaw ia ki MLA kiban iasoh namar ba ka ap haduh ban kut ka dorbar tlang kaban sdang shen mynta.
“Ngi la don ka jingiakren bad ki MLA ban iasoh hynrei ngim pat kwah ban pynpaw namar ba kan ktah ia ki ba ki dang don ha ka jinglong MLA",la ong u Bah Shibun bad bynrap, hadien ka dorbar yn sa paw pyrthei baroh.
Shillong, 04 Nohprah:Hato ka dei namar ka daw ka elekshon, ka la mih ka jingkylli ha kaba ka skhim sam um kaba la iaid ha ka jingpyntrei kaba la mang T.5.92 klur na ka MNP ha Nongrah, ka la shah pynjulor ha ki runar mynta ka step phyrngab.
Ia kane ka skhim la wanrah da u MLA ka Nongthymmai u Dr Jemino Mawthoh bad la sdang ban ksam ha ka 30 tarik Naiwieng.
Kane ka skhim MNP la buh thong ba kan sam um sha ki shnong ba kynthup ia ka Marboh, Nonglum, Nongrah, Nongpdeng, Pohtoin kiba don baroh 12021 ngut ki nongshong shnong.
U Rangbah shnong ka Nongrah, u Bah B Pyngrope u la iathuh ba ia kane ka projek la dep naduh ka 30 tarik Naiwieng, bad hadien ba la dep ban ksam la tap noh ruh ia ka hynrei mynta ka sngi, dangstep phyrngap ki la don ki runar kiba la pynpra dusmon hynrei donbok namar ba la dep ban tap noh ia ka ka jingjulor ka long tang malu mala.
“Mar ia tip ia kane ka jingjia, ka shnong ka la pyntip mar mar sha ka tnat Public Health Engineering (PHE) bad ki heh ka PHE ki la ujor noh da ka ejahar halor kane", ula iathuh u Rangbah Shnong.
U Bah Pyngrope u la pynrem jur ruh ia kane ka jingleh jong ki runar namar kane kadei na ka bynta ka jingbha jong ki paidbah.
Ha kane ka skhim la jied 3 tylli ki jaka ba kynthup ia ka Mawshyieng, dong Mongmarboh ban ksam um bad la sdang shwa na ka dong Madan Nongrah.
Shillong, 4 Nohprah:Ka Khasi Students’ Union (KSU) Central Executive Council lyngba kane ka kyrwoh, ka pyntip sha baroh ki dkhot ka seng ba kum shi bynta ban rakhe ia ka lyngkhuh sngi iap kaba 23 jong u Bah Bull N.Lyngdoh, President ba mynshwa ka KSU, kan pynlong da ki prokram bapher bapher ha ka 7tarik Nohprah 2017 kaba dei ka sngi iap jong une u khlawait ka Jaidbynriew.
Ka seng ka khot ka iawer ia baroh ki dkhot ka KSU ban ia poi ryntih lang ha kajuh ka por ha ka por 10 baje mynstep ha katei ka sngi ha khmat u mot sahnam jong utei u riewkhraw ha Malki.
Ha katei ka jaka ka seng kan pynlong ia ka jingialang ha kaba yn iohsngew ia ki jingkren na ki nongialam ka seng kiba mynta bad kiba mynshwa.
Ha katei kajuh ka jaka ka seng kan pynieng ruh ia ki lama ka seng kum ka dak eh rngiew halor ka jingiaid lynti jong ka seng hapoh ki nongialam jong ka naduh ba la seng ia ka tad haduh ka khyllipmat kaba mynta.
Ynda la dep kane ka prokram, ka seng kan leit ia shim bynta ruh ha ka Football tournament ba la pyniaid da ka KSU Malki Circle ha ka kyrteng u bah Bull N Lyngdoh ha madan Malki.
Kumta ka seng ka kyntu ia baroh ki dkhot ka seng na kylleng ka Bri U Hynniewtrep ban ia poi khlem pep sha katei ka prokram kum shi bynta ban pyni ka dak burom ia utei u nongialam ka seng uba ia ieng radbah na ka bynta ka dawbah ka Jaidbynriew.
Jowai, 4 Nohprah:Ka Kiang Nangbah Government College (KNGC) ha Jowai, ka don shibun ki jingeh naduh ka jingbymbiang ka Hostel Shynrang namar ba ka la jot rathai, haduh ka jingbym pat shym la lah ia ka Hostel ki kynthei kaba la dep ban tei bad kiwei kiwei.
Nalor kitei ki jingeh kiba ki samla pule ki la dawa na ka por sha ka por, mynta pat katei ka jaka pule ka don hapdeng ka jingduna Nonghikai.
La kumba 5 bnai mynta- katta naduh u bnai July haduh mynta katei ka College kam don satia wat ia u nonghikai jingkhein ha ka Class XI bad XII Science.
U Nonghikai uba ju hikai, u la pass MPSC dangshen bad la thung ia u sha Sohkha Higher Secondary School bad 5 ngut kiwei pat kiba la dep pass ruh kim pat shym la shah khot thung kam.
Katei ka College ka don ka jingduna Nonghikai haduh 9 ngut khlem da khein ia u nonghikai Jingkhein ha ka Class XI bad XII.Ka College ka dang duna Nonghikai 2 ngut ha ka subject Political Science mar iwei ha ka subject Economics, History bad ha ka Botany, Physics bad Chemistry.
Hadien ka jingud ki samla pule, ka kynhun ki nongthoh khubor ki la leit ia kynduh ia u Principal katei ka College, u ma OU Lyngdoh bad na ka liang jong u u la iathuh ba ka bor pyniaid ia ka College ka la dep thoh sha ka tnad ban thung ia ki nonghikai hynrei na ka liang ka sorkar kam pat shym la thung satia haduh mynta.
Ka Kiang Nangbah Government College ka don ka Kyrdan Degree bad ka Higher Secondary bad ruh ka don ka Morning Section (Arts) bad Day Section (Arts bad Science).
Ha ki por ba ladep, ki nonghikai na ka Day Section ki jurap ia ki Morning Arts Class XI bad XII, hynrei namar ba ki kyndon ka MBoSE ka ong ba tang kiba pyndep B.Ed kiba lah ban hikai ia ki Class XI bad XII kumta ki nonghikai degree wat lada ki nang ban hikai, kim lah namar kim don ia ka kyrdan B.Ed katba ha College pat ym donkam ban don B.Ed namar ba ki la pyndep ia ka Master Degree jong ki.
Shuh Shuh, ha kaba iadei bad ka Girls, Hostel, u Principal ka College u la pynshai ba ha ka jingshisha la ioh ia ka order ban plie noh ia ka, hynrei namar ba ka rukom shna ia katei ka Hostel ki kynthei kam don satia ki kamra kaba biang ban sah ka Warden bad namar bym don ba treh ban long Warden la pep ban plie ia ka.
“Ngi la thoh sha ka sorkar bad sha ka PWD Department ban shna ia ka kamra kaba biang na ka bynta ban sah ka Warden", la ong u Principal ka College.
Ka Kamra ba la mang na ka bynta ka Warden ka long tang shi kamra, ym don jaka shet kamra shongkai satia.
Ha kaba iadei bad ka Hostel Shynrang la iathuh ba ha ka jingshisha ka tnad PWD ka la phah moramot ia ka, hynrei namar ba kam shym la lah ban ai work order ia u Contractor, u Contractor u la hap ban sangeh noh hadien ba u la pyllut katto katne na pla jong u.
Shillong, 5 Nohprah:Mynta ka step ka dukan jong ka kong Lippiya Lyngdoh Nonglait kaba don ha Mawiong Umjapung Block C ka la pluh bad katei ka jingjia ka la jia ha ka por 4 baje mynstep.
Ha katei ka jingjia nalor ki tiar ki tar ha dukan kiba la ing la don ruh ki kali kiba pynieng shabar kiba la julor.
Kawei ka kali ruh kaba pynieng ha phyllaw, ka la kem ding ha katei ka jingjia.
Shillong, 05 Nohprah:U Kyrtong ka NPP na Songsak uba dei ruh u MLA ba mynta, u Nihim D Shira ula ong ba um don satia kano kano ka jingtieng ka jingkyiuh lada u myntri rangbah u Dr Mukul Sangma un wan ban iakhun pyrshah ia u ha kane ka elekshon.
“Nga dei u khun dap shynrang (son of the soil), ngam tieng eiei ia u Dr Mukul", la ong u Nihim haba kren mynta ka sngi.
U Nihim u la ong ba ka jingwan ialeh ne ka jingbym wan ialeh u Dr Mukul ka shong ha u namar ba um kwah ban kren eiei namar ba ma u, u la long u kyrtong uba la phrang bha ban iakynduh iano iano bad badno badno ruh ha ka elekshon.
Kane ka jingkren jong u Nihim ka long hadien ba kala mih ka khubor ba u myntri Rangbah u la iaid bha mynta sha ka thain Songsak ban iakhun ha kane ka elekshon na ar tylli ki jaka kynthup bad na ka Ampati.
“Nga la iohi bad ioh sngew ba u la leit sha ki jaka kylleng ka konstitwensi jong nga da kaba plie mawnongrim ia ki projek bapher bapher bad sam skhim sha ki paidbah", la ong u Nihim.
Ha kajuh ka por, u la ong ba ki paidbah kim lah shuh ban shaniah ha ka sorkar ba ialam da ka Congress bad ka la don ka jingkwah jongki paidbah ia ka jingkylla ha ka sain pyrthei ha kaba ka NPP kan shimti ia ka bor synshar ha ka jylla.
“Wat u myntri sorkar u Bah Comingone Ymbon ruh u la hiar shuki bad kane ka paw ba kam don ka jingiaid beit ha ka sorkar bad ka Congress", u la ong.
Ha kajuh ka por, u Nihim u la ong ba ia ka No Confidence motion ba wanrah da u James K Sangma pyrshah ia u Lamphang ka dang don ha ka jingiakren mynta bad kiwei ki seng sain pyrthei.
Shillong, 5 Nohprah:Ka kong Wandashisha Wahlang ka nongialam jong ka NPP na Jirang konstitwensi ka la mih noh na katei ka seng mynta ka sngi bad ka jingmih jong ka, ka dei halor ka jingshah pynduh tiket ha katei ka seng.
Ka kong Wandashisha ka la pynkhreh ban ia khun ha ka elekshon MLA 2018 na Jirang konstitwensi na ka seng NPP bad ka la thaw ruh haduh 87 tylli ki Unit ban pynkhlain ia katei ka seng ha kaba ki la don haduh 47 tylli ki Unit jong ki rangbah, 22 tylli ki unit jong ki longkmie bad 18 tylli ki unit jong ki samla.
Kham mynshuwa ka la iaid haduh 60 tylli ki shnong ban pynkhlain ia ka NPP da ka jingmut ba kan ia khun na katei ka seng.
Hynrei ka 9 tarik u naiwieng ka dei ka sngi ba dum ia ka bad ki nongkyrshan jong ka ha kaba ka NPP ka la pynbna ia u bah Sosthenes Sohtun kum u kyrtong jong ka na Jirang.
Ma ka bad 25 ngut ki nongialam ba hakhmat ka NPP ki la mih noh na katei ka seng bad shen kin sa shong pyrkhat ban shim ia ka rai khadduh na ka bynta ka elekshon MLA 2018.
Halor katei ka jingduh tiket ki nongialam ka kong Wanda ki la kynnoh ba ka dei ka jingshah pynbiej bad shah pynngop ki heh NPP ha ki heh spah bad ki la kynnoh ruh ba ka jingioh tiket jong u bah Sohtun dei lyngba ka syrngiew jong ki heh spah.
Shillong, 5 Nohprah:Mynta ka nohphai sngi ha ka por 3:30 baje eiei ki pulit ka Umiam ki la ioh khwai ia kawei ka metiap jong ka kynthei briew kaba don hapdeng ka snem 35 haduh 40.
Haduh mynta ym pat shym la ithuh ia katei ka metiap bad ym pat don ba wan kam satia.
Ia katei ka metiap la buh mynta ha jaka buh metiap ha Civil Hospital, Shillong.
Jowai, 5 Nohprah:Hadien ba ka Executive Committee jong ka JHADC ka la shim ia ka rai ban weng noh ia u Rangbah Shnong ka Ummulong, u ma Shelsing Langi ha kaba la tung Rangbah Shnong Shipor ia u ma Leo Laloo, na ka liang u ma Shelsing Langi u la kiew sha iing Bishar ka Meghalaya High Court.
Na ka liang ka Iing Bishar badonburom mynta ka sngi ka la shim ia ka rai ban hukum ia u tei u Rangbah shnong ka Ummulong ban lum noh ia ka Dorbar Shnong hapoh shi taiew lane ha ka 12 tarik une u bnai.
Kane ka hukum ka la mih na ka daw ba la lap ba ka daw ba ka JHADC ka la weng ia u ka long namar ba um shym la khot dorbar satia bad ka Iing Bishar ka la kyntu ruh ia ka JHADC ban weng noh ia ka hukum weng rangbah shnong ia u ma Shelsing Langi ba un khot ia ka dorbar shnong.
Ha kajuh ka por ka iing bishar ha ka hukum ba la pynmih da u Chief Justice, ka la bthah ia ka District Council ban bthah ia u Dolloi ka Elaka ba un long u nongpeit ngor ha katei ka Dorbar Shnong bad ba un phah ia ka report sha ka EC jong ka JHADC khnang ba JHADC kan shim action halor ka Report jong u Dolloi.
Na ka daw ba ka don ka jingsuba ba ka lah ban mih ka huri hura, ka Iing bishar ka la dei ban kyrpad ruh ia ka bor District ban pynbiang ia ki bor pahara ha ka por ba pynlong ia ka dorbar shnong.
Shillong, 5 Nohprah:“Kiba shu ia shong khlem iathoh ruh, ki dei ban ngat ha ka ain ia shong kurim" lane Ka Meghalaya Compulsory Registration of Marriage, kaba la thaw bad pynkylla ha u snem 2017, ha kaba la weng noh ia katei ka bynta, ha katei ka ain kaba thymmai, ong ka Seng Kur Ka Meisin bad ki khun jong ka Khmah.
Ha ka shithi, kaba la thoh sha u myntri rangbah ka Jylla mynta ka sngi, ki nongialam jong katei ka seng, ba kynthup ia U Pastor PBM Basaiawmoit bad U Bah Edmund Kurbah, kim sngew iahap, ba la weng ia katei ka kyntien, ia kiba shu ia shong ruh, ba ki dei ban ngat lang ha ki ain shong kurim bad katei ka dei ka ain thymmai jong ka sorkar Jylla, kaba ha u snem 2015, kaba la weng noh ia katei ka kyndon, kaba ki ong ha ka ktien phareng “live in relationship".
Shillong, 5 Nohprah:Ki nongialam ka NPP ki la iathuh ba u MLA barim ka Nongshken konstitwensi u bah Donkupar Massar uba dei ruh u kyrtong jong katei ka seng na Ranikor konstitwensi un hiar sha Pynursla bad sha Shella konstitwensi ban leit ialap elekshon ia ki kyrtong ka seng NPP ha kito ki jaka kiba u khlain bha ha ka por ba u jop ia ka elekshon MLA.La iathuh ba ha Shella konstitwensi ki jaka kiba u bah Don Massar un leit ban ialap ia u kyrtong ka NPP kin long ha Umniuh Tmar bad ha Nongjri, hynrei ha kaba ia dei bad ka Pynursla konstitwensi la ong ba ka jingiapynbeit ka dang iaid shakhmat hynrei la ong ba ha ki jingialang ki ban long ha Pynursla un shu don ryngkat ha ka jingialang.
Katkum ki lad khubor la iathuh ba ka don ka jingiakren hapdeng u bah Don Massar bad ki nongialam ka NPP ban pynkiar ia u na Pynursla konstitwensi naba ka dei ka konstitwensi kaba ka lok jong u ruh ka kong Grace Mary Kharpuri MDC ka Nongshken kan ia khun na ka seng PDF.Lah ban kdew ba u kyrtong ka NPP na Pynursla konstitwensi un dei u bah Prestone Tynsong bad na Shella konstitwensi pat u bah Sainkupar Riahtam.
Shillong, 6 Nohprah:Ka HNYF Dawki, ka ai khublei ia ka tnat shna surok, kaba la maramot ia ka surok na Wahkdait sha Dawki.
La ong ba katei ka jing maramot, ka dei hadien ba ka seng, ka la ai por shi taiew, ban leh ia kane ka kam.
Ka seng ka kyntu ruh ia ki bor ba peit jong katei ka tnat, ba kin peit ba kiba trei ia katei ka kam, kin nym leh torti satia ia katei ka jingmaramot surok.
Nongpoh, 05 Nohprah:Namar ka jingiaipyndik ba barabor da ki bor Pulit ka Assam ha ki shnong khappud kiba hap hapoh ka Raid Nongtung, ka KSU ka la byrthen ba kan sa pynlong ia ka jinglumlang jong baroh ki Nongialam shnong, kaba long ruh kum ka dak ban pynpaw ia ka jingpyrshah kaba jur halor ki kam lehdonbor ba man ka por da ki Pulit ka Assam ha katei ka thain.
Haba iakren bad ki nongthohkhubor, ki nongialam ka KSU, Nongtung Area Circle, kiba kynthup ia u samla Edmund Shadap, President bad u samla Aloysius Bina General Secretary, ki ong ba kum ka seng kam lah khlem da pynpaw ia ka jingsngew pyrshah kaba jur halor kane ka jingiai thombor da ki bor Pulit ka Assam, ha kaba kane ka jinglehdonbor da ki Pulit ka Assam, ka la ktah shikatdei eh ia ki paidbah nongshong shnong ha katei ka thain, khamtam eh haba iadei bad ka jingpyntrei ia ki skim pynroi kiba dei na ka jylla.
Ki la iathuh ruh ba dang ha kine ki khyndiat sngi, ki pulit ka Assam ki la wan ban hiar sha ka shnong Khlieh Umwang bad ha katei ka sngi ki byrngem ruh ia ki nongialam shnong ba ki dei ban pynpra noh ia u mawsah jingkynmaw kaba la tei da ka Khasi Hills Autonomous District Council ha madan jong katei ka shnong.
Ym tang katta hynrei kitei ki Pulit ki la bthah ruh ia ki nongialam shnong ki dei ban pan jingbit (No Objection Certificate) na u Deputy Commissioner ka Karbi Anglong halor ka jingshna ia ka Ing Durbar, lym kumta kin sa pynpra ia katei ka Iing Durbar.
“Ka seng ka pynpaw ruh ia ka jingsngew pyrshah kaba jur halor ka jingthmu ka sorkar Assam ban buh ia ka Police Outpost ha ka shnong Umru kaba dang dei hapoh u pud u sam jong ka Raid Nongtung, namar katkum ka jingtip ba la ioh da ka seng la ong ba ka jingthmu ban buh ia ka Police Outpost ha Umru, ka dei namar ka jingkyrpad da ki Khar Nepali kiba sah ha katei ka thain bad ki bym kwah ban pyniasoh ialade sha Meghalaya" ong kitei ki nongialam.
Namarkata, kane ka jingiapynthut kaba man ka por da ki bor Pulit ka Assam sha ki shnong jong katei ka thain, ka seng ka buh ia ka jingkyrpad hakhmat ka sorkar jylla bad ka KHADC ba kin shim khia ban leh ei ei khnang weng ia ka jingeh kaba la iakynduh da ki paidbah jong katei ka thain.
Shillong, 5 Nohprah:U Davies NR Marak, Superintendent of Police jong ka East Khasi Hills, ha ka 21tarik Naiwieng 2017, ula thoh shithi sha ki Rangbah Shnong ha Shillong, ha kaba ula pyni ba ka don ka jingwan tuid kaba jur jong ki briew kiba nabar ha ka nongbah Shillong bad don na kitei kiba leh ia ki kam runar, kum ki kam tuh, kam shait kynthei bad katei ka long ka jingma ia ka suk ka sain jong ki nongshong shnong ha sawdong ka nongbah Shillong.
La bthah ia ki bor shnong, namarkata ba kin shim jingtip shaphang ka jinglong jingim jong ki nongshongwai ha ki shnong jongki bad katei kan pynsuk ia ki pulit, ba kin tohkit ia ki kam beain jong kiba kum kitei ki briew.
La bthah ba kin ai ia kitei ki jingtip hapoh 15sngi, naduh ba pynmih ia katei ka shithi bad ba kin pynpoi sha ki thanat bapher, kiba don ha ka nongbah Shillong.
Katto katne ki Rangbah Shnong, haba iakren bad u nongthoh khubor, kim mynjur satia ia katei ka ain, ban pyni, ba tang kiba poi ha ki shnong, ki dei kiba sniew, hynrei na ka jingshim jongki, ka long ba ka jingma kaba khraw, ka dei ia kito kiba wan rung beain sha ki bynta bapher jong ka Ri Khasi Jaintia bad ki bym pat shong satia ha ki iing ki sem, hynrei kiba poi sha ki khlaw ki btap, sha ki krem ki kroh, sha ki krem dewiong bad kitei ki dei kiba buh jingma shibun ia ka imlang sahlang bad kam dei satia ia kito kiba la rung kum ki nongshong wai ha ki shnong ki thaw.
Haba ia kren bad u General Secretary ka Synjuk Ki Nongsynshar ka Bri u Hynniewtrep u bah R.L Blah u la ong ba haduh mynta um pat ioh ia ka shithi hynrei u shu iohsngew ba ki iathuh ki Rangbah Shnong, u la ong ba namarba um pat ioh da ka jingthoh ka dang eh ia u ban ia kren eiei.
Haba ia kren pat bad u Rangbah Shnong ka Mawpat u bah Khrawbuit Ryntathiang u la ong ba u la ioh ia katei ka shithi hynrei u la ong ba ha ka shnong jong u ki ju leh hi kumtei haba wan ki nongshong wai.
U la ong ba la ju pan ia ki certificate jong ka shnong ba ki wan bad ka shnong ka tip bad u la ong ba ha Mawpat ym don Dkhar , kiba wa dei ki Khasi lait noh ki shipai BSF, ia ki shipai BSF ruh u ong ba la ju pan ia ka sertiphiket kaba la ai jingtip ia ki ban sah shabar bad la shim ruh ia u nombar ID jong ki.
Shillong, 6 Nohprah:‘Ka biang ne-em ka bam ka dih, katno bnai phi la sah hangne?’ kylli u Dr.Mukul Sangma myntri rangbah ka jylla na ki nongthiah pang ha Reid Chest Hospital ne ka T.B Hospital kaba don ha Mawbah.
Hadien ba la wai ka jingialang buh mawnongrim ban tei ia ka Shillong Medical College wut u myntri rangbah u la mih na jaka shong bad u la leit wad ia ka jaka thiah ki nongpang bad u la ia kynduh ia ki nongthiah pang hangtei.
Tang mar ia kynduh u la ia pajut kti bad ki nongpang bad u la kylli shaphang ka bam ka dih jong ki la ki ioh ne-em bad katno bnai ki la thiah hangtei, ki la kham ioh bor ne-em, ki dawai ki biang ne-em , naei ka shnong jong ki bad u la kyntu ba ki dei ban dih dawai haduh ba kin da ioh jingkhiah.
U la kylli ruh na ki doktor katei ka jaka sumar hato nalor ka bam ka dih kaba ju bam sa kaei de ki ai ia ki nongpang ba kin bam ba kin nang ioh bor hynrei ki la jubab ba ki ai tang da u B.Complex.
U Dr.Mukul uba dei ruh u doktor sumar briew u la batai ia ki doktor ia ka rukom ai bam ai dih ia ki nongpang bad kumno ki dei ban pyni ia ka khmat phuh samrkhie sha ki nongpang khnang ba lada ki sah ha katei ka jaka sumar ruh kin sngew kum ha ing lajong ba kin ym kwah ban leit phai ing noh tad haduh ba kin da khiah.
Shillong, 06 Nohprah:Tang hadien ar bnai tam eiei ba la seng, la pyndam noh mynta ka sngi, ia ka People Democratic Forum (PDF) Mawlai.
Ym tang katta, hynrei u nongialam jong katei ka seng na Mawlai, U bah Teibor Pthaw, ula ai kyrteng thymmai ruh ia ka PDF, da ka Pynshngain Destructive Formula (PDF), ha kaba U Bah Pathaw, ula kynnoh ba u nongialam ba dang shong narieh, u Bah Pynshngain N Syiem u la shet kylla ban nym ai tiket ia u Bah Teibor Pathaw, na ka bynta ka elekshon MLA ban wan.
Kine nongkyrshan jong u Bah Teibor Pathaw ki la kynnoh ia u Bah Pynshngain ba ka PDF ka long tang kum ka ‘Pynshngain Destructive Formula’ (PDF), kaba shu par kat shaba lap ba shem khlem sngewthuh.
Haba kren sha ki nongthoh khubor mynta ka sngi, u bah Teibor ula ong ba ha ka por ba u iakren bad u Bah Pynshngain, u la ioh ia ka jingpynthikna kaba 100 percent ban ai tiket ia u na Mawlai na ka PDF bad ha ka 19 tarik u Risaw ki la ia rung sha kane ka seng, hynrei mynta ki la shet kylla pynban ha kaba ki la kyntait ban ai ia ka tiket kumba la kular.
“Nga la dep iakren bad u Bah Pynshngain ba ngam kwah ban iaknieh tiket bad lada phi ai tiket ngan rung bad nga la ioh ka jingpynthikna kaba 100 percent ban ioh tiket", la ong u Bah Teibor Pathaw, bad bynrap ba khlem poi pyrkhat ba ki nongialam kin shet kylla.
Namar ba ka PDF ka la shet ban nym ai tiket, u bah Teibor u la rai ban iakhun noh kum u kyrtong shimet ha kane ka elekshon na Mawlai.
Katba u Bah LS Lyngdoh u secretary ka PDF u la ong ba ha kine ki sngi la mih ha ki lad pathai khubor ba ka tiket PDF na Mawlai kam nym poi sha u Bah Teibor bad ka lah ban leit sha kong Sarita Lyngdoh bad halor kane ka seng ka la pan jingshai na ka Seng, hynrei kaba sngew lyngngoh ka long ba ka seng ka la ai jubab ba ia ka kam kyrtong ki dang ia peit pyrman bha bad yn sa rai da Central Election Committee (CEC).
“Ha ka por ba ngi mut ban rung sha ka PDF ngi iohi ia ka lyngkha hynrei ynda la rung ka long lyngkra", la ong u Bah LS Lyngdoh.
Namar ka jingpynkhein ka PDF ia ka rai ban nym ai tiket ia u Bah Teibor, ki nongialam bad ki nongkitkam ka PDF Mawlai zonal committee ki la pyndam noh bad khylliap lama syndon hynnin ka sngi.
Shillong, 05 Nohprah:Ha ka por ba rung u Amit Paul ha ka jingiakop Indian Idol, baroh ki paidbah ka ri Khasi-Jaintia ki la iashong shit ban ia vote bad miet bad sngi hynrei mynta ki la kynjah ban mih shakhmat ban kyrshan ia ki para Khasi kiba rung sha ka jingiakhun kiba kum kane ka rynsan.
Mynta kawei ka samla Khasi ka Samla Daphisha Kharbani ka la ioh rung ha ka top 14 jong ka Dance India Dance kaban sa ioh rung sha ka top 12 bad top 10 lada ka jop ha ka jingiakhun kaban long ha kane ka sngi Saitjain bad sngi u Blei por 9 baje janmiet.
Halor kane, ka hynmen ka Daphisha Kharbani ka samla Annie Kharbani ka la kyrpad ia ki paidbah ka jylla ba kin sngewbha ban ai ka jingkyrshan ia ka para jongka, kaba dang don mynta ha ka jingiakhun ha ka lympung Dance India Dance Seaon-6.
Ka samla Daphisha ka don ha ka top 14 bad bad kan kiew sha ka top 12 bad 10 lada kan jop ha kane ka jingiakhun kaban sa pyni paidbah ha ka Sony ha kane ka sngi Saitjain bad ka sngi u Blei por 9 Pm.
Haba kyrpad ia ki paidbah ban ai jingkyrshan, ka samla Anni ka la ong ba ka samla Daphisha ka dei ka khynnah kynthei ba nyngkong na Mehalaya ban poi sha kane ka kyrdan bad lyngba ka jingkyrshan ki paidbah, kan sa ioh ban kheit ia u soh ha kane ka jingiakhun.
Kumjuh ka kong Marvella Mawroh ka la kyrpad ia ki paidbah ban ai jingkyrshan ia u khun jongi, u Peldan Mawroh uba dei u chorographer ia kawei ka nongshad na Assam ka Misti.
U Bah Peldan u dei u nonghikai ia ka shad bad lada ka nongshad kaba u hikai kan jop, kan long ruh ka jingjop ia u khamtam u dei uwei na ki samla na kane ka jylla ban poi sha kane ka thong.
Kumjuh u president ka All Meghalaya Dancer Association (AMDA) u Bah Kitbok Thabah u la kyntu ia ki paidbah ba kin ai ka jingkyrshan ba kylluid mynsiem ia kine ki nongshad bad nonghikai kiba dei na kane ka jylla.
Ia ka jingkyrshan ia kine lah ban shu leh lyngba ka phun da kaba peit na ki jingbthah ban sa pynmih da ka Sony ban sa pyni ha ka janmiet sngi Saitjain bad sngi Blei por 8 Pm bad 9 pm.
Shillong, 6 Nohprah:Wat la ka Seiñ Kyntu Seiñ Raij 12 Doloi, napoh ka Ri lum Jaintia na ka Ri ki 12 Doloi, kam shym la kdew kti markhmat ia ka KJP Synod, hynrei ka jingkynthoh jongka, halor ka tamasa jingsuk ka KJP Synod, ka pyni, kumba katei ka seng ka shonkhmat ia ka Synod bad kumjuh, halor ka jingshah thang ka iing niam ha Baniun.
Ka Sein Kyntu Sein Raij, kumta ka pynrem jur ia ki riew dusmon riew thrangsnam kiba thang dusmon ia ka iing Lehniam, ha “Banium Mylliem" kaba don ha ka Shnong Mylliem.
Ka Seiñ Kyntu Seiñ Raij 12 Doloi ka pynrem jur ia ka jingleh jong kine ki riew dusmon ki bym don shuh ka jing ia sngew para briew bad ka Seiñ Kyntu Seiñ Raij 12 Doloi kam lah shuh ban ban klet ia ka ei kaba dang shu dep jia ha ka 11tarik Nailar 2017 ha ka por ba leit sngewlem bad leit on lynti khadduh naduh iing haduh jaka leit on thang ia U Bah Kulam Nongrum, President ka Sengbah ki Nongshat Nongkhein Hynniew Skum Hynniew Trep, bad mynta kumne ka dang iai jia shuh shuh ka jingthombor ia ka jing ngeit Niam tynrai, kiba dang bat dang ksoh ia ka “Niam Khasi" hapoh ka bri u hynniewtrep hynniew skum.
Ka Sein Kyntu Sein Raij 12 Dolloi, ka kynthoh ruh ba ka jingshah thang dusmon kane ka iing Lehniam, ka jia tang hadien 3 sngi ba la dep ban pynlong ia ka tamasa jingsuk,da ka Khasi Jaintia Presbyterian Synod Sepngi (KJP) ha ka 02tarik Nohprah 2017 ha ka Shnong Mawphlang East Khasi Hills District.
Ka seng ka kynnoh ruh, namarkata ba kane ka tamasa jingsuk kam don jingmut bad jingmyntoi ban wan rah ia katta ka jing ia sngewthuh jingmut.
Kumta ka seng, ka kyrpad ia ki bor jong ka aiñ ba kin sngewbha ban shim khia ia kane ka jingjia ban thwet ia kini ki nong leh sniew ban kem bad pynshitom ia ki katkum ki kyndon jong ka aiñ bad ban set byndi ia ki shirta khnang ba kin sngewthuh ia ka jing im jong ki.
Shillong, 6 Nohprah:U Dr.Mukul Sangma myntri rangbah ka jylla u la ong ba ka jingslem ban pyntyllun ia ki kam pynroi ha kane ka jylla ka dei namarba ki la bun palat ki jingiakhih bad ka jingslem ban tei ia ka Shillong Medical College ruh ka dei na katei hi ka daw ba bun ki jingiakhih kum ka ILP bad kiwei.
“Naduh ba nga shimti kum u nongialam ia ka jylla, la bun sa tang ki jingiakhih, ka sdang naduh ka jingjia ha Langpih kaba la iap briew, bud sa ka jingpyntriem na ka GNLA, mih ka jingiakynad hapdeng ki Garo bad Rabha, mih sa ka jingiakhih ILP, kine baroh ngi la dep ban pynbeit hynrei dang don pat kiba dang kwah khyllie biang" u la ong.
Ha katei ka jingialang buh mawnongrim ban plie ia ka Shillong Medical College on PPP Mode ha Reid Chest Hospital, Mawbah la donlang ki myntri sorkar ba kynthup ia ka kong Ampareen Lyngdoh, u bah Ronnie V Lyngdoh.
Na ki jingpynkhreh pynkhrum bad ki jingthoh kiba wah la iohi ba la khot ia u MLA katei ka thain u bah Paul Lyngdoh hynrei um shym la wan poi satia sha katei ka jingialang.
Ia katei ka jaka pule doktor yn ia treilang hapdeng ka sorkar jylla bad ka KPC Medical College na Kolkata.
Haba kren kum u kongsan ha katei ka sngi u Dr.Mukul u la ong ba donkam haduh 6 tylli ki Medical kolej ha kane ka jylla ban pyndap pynbiang ia ka jingdonkam ki samla bad u la ong ba manla u snem ki don bun bun ngut ki samla pule ba kwah pule doktor hynrei ym don jaka ia ki.
“Dei na katei ka daw ba ngam sngewiahap ban peit shilliang ha ka thungkam thungjam ban peit tang ia ki Bonded, ngi peit ruh ia ki Non Bonded namar ka jingkylla Non Bonded jong ki ka dei na ka daw jong ngi hi ba ngim don jaka pule ia ki, ngi sngewnguh toi ia ki kmie ki kpa jong ki ba ki la pynlut pisa nalade ban phah pule ia ki" ong u Dr.Mukul.
Shuh shuh u la ong ba ha ka por ba u dang shu jop elekshon nyngkong ha u snem 1993 u la kren ba donkam ban wanrah ia ka Medical College ha ka jylla, “Hynrei baroh baroh ki rkhie bein ia nga , ki ong une u Mukul u la biej namarba lada don Medical College la ka jong ngin duh noh ia ki Quata sorkar, nga ong ia ki ba kam don jingmut kata ka Quata ban phah ia ki khun jong ngi shabar, ngim dei than ban pyrkhat tang ia ki samla pule doktor hynrei ngi dei ban pyrkhat ia ki paidbah ba pang, ka jingioh jingmyntoi ha ka ioh ka kot, peit mynta ha NEIGRHIMS ym dei tang India kiba wan phah sumar hynrei nabar ri, ki briew jong ngi hangne ki ioh kamai" u la ong.
Shillong, 06 Nohprah:Ka Iing Seng Iing Dang ka Sengbah Ki Nongshat Nongkhein Hynniewtrep Hynniew-skum (SNNHH) kaba don ha Baniun ka la thang dusmon ha ki runar ha kane ka janmiet sngi Baar haduh ba ka la kylla dpei lut.
Katkum ka jingiakren bad ki nongkitkam ka Seng, la iathuh ba kane ka la jia ha ka janmiet sngi Baar ha ka por 10 baje ne 11 baje duna mynmiet.
Kane ka iing seng ka don ha jaka ba ju pynlong ia ka shat ka khein jong ka seng ba la shna ha ka jaka jongka seng hi.
U Vice President ka Seng u Bah Pranshon Jala u la ong ba ka seng ka dap sngewsih ia ka jingshah dusmon ki runar ban thang ia kane ka iing kaba ju pynlong ia ka jingknia jingduwai.
“Ngi sngewsih ia ka jingleh ki dusmon, tang u Blei uba tip, ngin aiti ha ka bor u Blei nadong shadong", la ong u Bah Pranshon.
U la ong biang, “Ngin sa leh da ka niam ka rukom ba donkam ban iathuh sha ka bor ka mariang bad ka bor Blei".
U Bah Pranshon u la ong ba ka Sengbah kan sa iashong jingialang ban iapyrkhat ia kane ka kam.
U Vice President ka seng u la ong ba ka jingthang ia ka iing seng iing dang ka dei ka jingleh dusmon ki runar, khlem kano kano ka daw kaba la wanrah ka jingsngewsih ia ka seng.
Kane ka ing ka dei kaba la ju pynlong ia ka jingiashong pyrkhat ia ki kam bad hakhmat jongka, ka don ka duwan ba ju pynlong ia ka jingleh niam leh rukom.
“Baroh ki tiar kiba la buh ha kane ka iing katkum ka rukom jingleh u Khasi, la ing khong luit khait namar ka jingshah thang ha ka ding", la ong u Bah Pranshon.
Mynta hi ka step, la ujor sha ki pulit ka Mawngap kiba la wan ban jurip ia kane ka jingjia bad ban rejister katkum ka ain.
Shillong, 06 Nohprah:Tang hadien ar bnai tam eiei ba la seng, la pyndam noh mynta ka sngi, ia ka People Democratic Forum (PDF) Mawlai.
Ym tang katta, hynrei u nongialam jong katei ka seng na Mawlai, U bah Teibor Pthaw, ula ai kyrteng thymmai ruh ia ka PDF, da ka Pynshngain Destructive Formula (PDF), ha kaba U Bah Pathaw, ula kynnoh ba u nongialam ba dang shong narieh, u Bah Pynshngain N Syiem u la shet kylla ban nym ai tiket ia u Bah Teibor Pathaw, na ka bynta ka elekshon MLA ban wan.
Kine nongkyrshan jong u Bah Teibor Pathaw ki la kynnoh ia u Bah Pynshngain ba ka PDF ka long tang kum ka ‘Pynshngain Destructive Formula’ (PDF), kaba shu par kat shaba lap ba shem khlem sngewthuh.
Haba kren sha ki nongthoh khubor mynta ka sngi, u bah Teibor ula ong ba ha ka por ba u iakren bad u Bah Pynshngain, u la ioh ia ka jingpynthikna kaba 100 percent ban ai tiket ia u na Mawlai na ka PDF bad ha ka 19 tarik u Risaw ki la ia rung sha kane ka seng, hynrei mynta ki la shet kylla pynban ha kaba ki la kyntait ban ai ia ka tiket kumba la kular.
“Nga la dep iakren bad u Bah Pynshngain ba ngam kwah ban iaknieh tiket bad lada phi ai tiket ngan rung bad nga la ioh ka jingpynthikna kaba 100 percent ban ioh tiket", la ong u Bah Teibor Pathaw, bad bynrap ba khlem poi pyrkhat ba ki nongialam kin shet kylla.
Namar ba ka PDF ka la shet ban nym ai tiket, u bah Teibor u la rai ban iakhun noh kum u kyrtong shimet ha kane ka elekshon na Mawlai.
Katba u Bah LS Lyngdoh u secretary ka PDF u la ong ba ha kine ki sngi la mih ha ki lad pathai khubor ba ka tiket PDF na Mawlai kam nym poi sha u Bah Teibor bad ka lah ban leit sha kong Sarita Lyngdoh bad halor kane ka seng ka la pan jingshai na ka Seng, hynrei kaba sngew lyngngoh ka long ba ka seng ka la ai jubab ba ia ka kam kyrtong ki dang ia peit pyrman bha bad yn sa rai da Central Election Committee (CEC).
“Ha ka por ba ngi mut ban rung sha ka PDF ngi iohi ia ka lyngkha hynrei ynda la rung ka long lyngkra", la ong u Bah LS Lyngdoh.
Namar ka jingpynkhein ka PDF ia ka rai ban nym ai tiket ia u Bah Teibor, ki nongialam bad ki nongkitkam ka PDF Mawlai zonal committee ki la pyndam noh bad khylliap lama syndon hynnin ka sngi.
Shillong, 07 Nohprah:Ka NPP ka la pyrshah bad pynrem ia ka sorkar ba ialam da u Dr.Mukul Sangma kaba la pynbna ia ka 28 bad 29 tarik Nohprah kum ka sngi trei ia baroh ki shakri sorkar.
“Ka Khrismas bad ka Snem thymmai ka dei ka por ha Meghalaya ia ki longing ban ialum ialang ban iakynduh ban rakhe ia ka sngi kha jong u Jisu Khrist", la ong u James haba pynlait khubor mynta ka sngi.
U la ong ba ka jingleh jong u Dr.Mukul Sangma, ka kren ia ka jinglong atlukhi bad bym pyrkhat ia ki nongtrei sorkar.
“Ka jingphah wan trei ha kine ki sngi ka long kumban pynsuk na ka bynta ban ioh buh mawnongrim kham bun da u Dr.Mukul Sangma", u la ong.
Ka NPP ka pynrem jur ia kane bad u Dr.Mukul Sangma u dei ban weng noh ia kane ka jingpynbna da kaba ai shuti noh ha kitei ki sngi, u la ong u James.
Jowai, 6 Nohprah:Uwei u samla rangbah uba la tip kyrteng kum u Kheinlang Sana 31 snem ka rta uba na ka shnong Pynthorsale, East Jaintia Hills District, u la mih na iing bad jah noh naduh ka miet jong ka 05tarik Nohprah 2017 naduh ka por kumba 1:30 shiteng synnia.
U Kheinlang Sana u dei u khun ka kong Sai Sana bad u ma Kel Phawa, ha ka por ba u Kheinlang u mih na iing u phong da ki juti jri, jaket rong bthuh bad patlun rong iong.
Na ka liang kiba ha iing jong u ki la buh ia ka FIR ha Lad Rymbai Police Out Post ha ka 5.12.2017.
Na ka liang kiba ha iing jong une u rangbah ki la kyrpad ia kino kino kiba iohi ne lap ia u kin sngewbha ban pyntip ne phone ha kine ki number: 8014077329 / 7005761995.
Shillong, 6 Nohprah:Ki nongbylla jong ka thain Sohra kiba don ha ka lama jong ka Sohra Labour Union ki la phah jingthoh sha u myntri rangbah ka jylla u Dr.
