Ha kawei na kitei ki ar tylli ki komiti u bah D.D Lapang na kane jylla uba ioh ban long dkhot bad katei ka komiti ka dei kaba la tip kum ka Indira Birth Centenary Celebration Committee bad ha katei ka komiti ki don 21 ngut ki dkhot ba kynthup ia ki heh Congress na kylleng ka ri kum u Dr.Manmohon Singh, Rahul Gandhi, Sheila Dixit, P.Chidambaram, Tarun Gogoi bad kiwei pat.
Kawei pat ka komiti ka dei kaba la tip kum ka Indira Gandhi Birth Centenary Implementation Committee bad ha katei ka komiti ki don 12 ngut ki dkhot ba kynthup ia ka Sheila Dixit, u Motilal Vora, Mukul Wasnik bad kiwei pat.
Shillong, 23 Jylliew:Ka KSU South West Khasi Hills ka la ther tyngeh ia u MP ka Shil long Parliamentary Konsti twensi u Ma Vincent Pala bad kumjuh ruh ia u Chairman ka KHADC u bah Mansturdy Nongrem namar ka jingleit pynlong jingialang jong ki myn hynnin ka sngi ka 22 tarik U Jylliew ha Wahkaji.
Ka KSU ka la ong ba kitei ar ngut ki nongmihkhmat paidbah ki la leit sha katei ka jaka ryngkat ki nong ialam jong ka National Highway and Infrastructure Development Corporation Limited ban pyn phriang bakla ia ka jingsngew ki paidbah.
Ka KSU ka la kyn noh ba katei ka jingleit pynlong jingialang kitei ki nongmihkhmat paidbah ka de ka jingleh arsap bad ka kam shukor, ka la pynrem ruh ia u Sumitra Kumar Dev Deputy General Manager ka NHIDCL ha kaba ka kynnoh ba kilalumtang ia katto katne ngut ki nong ialam shnong kaba ka la ong ba ki dei kikhwan myntoi shimet bad ki bym don ka jingkitkhlieh ia ka lawei jong ka dong bad ka thaiñ da ka jingthmu ban pynkbum ia ka shyntur ki paidbah da kaba pynshai bakla katba ka jingshisha pat ka long ba ka jingkwah surok jong ki na Nongstoiñ sha Mawthabah ka dei ban khlong ia u Uranium.
“Ngi dap da ka jinglyngngoh ia ka jingleh lamwir bad leh khleh biej jong u bah Vincent Pala bad u bah Manstudy da kaba ialam bakla ia u paidbah.
Kane kam dei kaei kaei hynrei ka buit politik tang ba kin ioh myntoi ialade ha u snem 2018.
Ngi lyngngoh ba kumno kine ki Lei san snem kim tip ia ka jingshisha ba kane ka surok kaba naka liang ka MoRTH ka la pynbna paidbah ha u snem 2010 lyngba ka Website jong ka.
Kane ka pyni ba ki dang dei ki Nongmihkmat ba dang sahdien ha ka jingtip ne ka lah ban long ba ki dei ki suri kup snieh langbrot kiba kloi ban die ia ka jaitbynriew tang na ka bynta ka myntoi malade shimet" ong u samla Shemphang Nonglang, Vice President KSU SWKH ha ka kyrwoh khubor ba u la phah sha u nongthohkhubor.
Utei u nongialam ka KSU, u la buh jingkylli ruh ia kitei ki nongmihkhmat da kaba ong “Kaei ki la leh na ka bynta ka roi ka par jong ka South West Khasi Hills District, Hato kum ki nongmihkhmat kaei ki la leh halor ka jingbym aiti jong ka UCIL sha ka State Govt ia ka Wahkaji PHC.Kaei ki la leh halor ka jingorpait jong ka dam Uranium ka ban sa buh jingma ia ki paidbah katei ka thain bad kaei ki la leh halor ka pule puthi bad ki shnong bym pat don surok ha katei ka thain.
Ka paw ba kine kim dei ki Nongmihkhmat jong u paidbah hynrei ki nongdie ri bad ki ejen jong ka UCIL" u la ong biang.
Ka KSU ka la kynnoh ba ka NHIDCL ka dei tang ka dur bula jong ka UCIL, kam dei kaei kaei hynrei ka dur bula jongka UCIL, ka la pynrem jur ruh ia ka jingleh jubor jong ki katto katne ki nongialam shnong da kaba pynlong jingialang sop sop ha umdohlun ha ka 22 tarik ha kaba tang da ki phew ngut kiba wan jingialang bad ba ki trai shnong ruh kim poi pyrkhat ba kan don kata ka jingialang paidbah ha Wahkaji.
Ka KSU ka la kyntu ia u bah Pynshngain Syiem, CEM bad ia ka EC jong ka KHADC ban nym ai NOC ia kane ka surok namar kan long ka jingtim ia ka lawei.
“Ngi ai jingiaroh ia ka EC ba mynta jong ka KHADC kaba la kren shai hakhmat ka dorbar ba kan nym ai NOC ia ka ban tih Uranium.
Ngi kyntu namar kata ba ka dei ban nym ai NOC ia kane ka surok namar kan lam hi sha ka jingtih ia u Uranium" pynkut katei ka kyrwoh khubor.
Shillong, 22 Jylliew:U Myntri Rang bah ka jylla u Dr Mukul Sangma u la pynbam nia kylla ia ka jingkynthah u nongialam ka BJP u Nahlin Kohli, da kaba ong ba lada um kren kynthah ia ka sorkar, un sa shah beh kam ha u Myntri Rangbah duh ka ri u Narendra Modi.
U Kohli u la kyn thah man ka por ba u wan sha kane ka jylla kane ka sorkar MUA-II ka Congress kan sa khyllem hi noh namar ka jingiahuri hura hapoh ka sem Congress.
Hynnin ka sngi ruh u Kohli  ha ka jingkren jongu,  u la ban biang ia kane kajuh.
“Lada u Kohli um leh um kren kynthah ia ka sorkar Congress, un sa shah beh kam noh ha u Narendra Modi", la ong u Dr Mukul haba kylli ki nongthoh khubor mynta ka sngi halor kumno u sngew ia ka jingkren u nongialam ka BJP.“Ha u Kohli ka don tang ka jingsngew shong shit “, la ong u Dr Mukul bad bynrap da kaba kop, um don satia kiba sngew tynnad ia ka BJP ha kane ka jylla.
“U Kohli u dei ban sangeh ka wan Shillong tang ban leh politik, u dei ban kren ruh ia ki kam ba bha ka sorkar ka Congress", la ong u Mukul.
U Dr Mukul u la ong la ther ia u Kohli, “Hato u Kohli u ju iaid lyngba ka surok Shillong-Nongstoin sha Rongjeng.
U shu tip tang ia ka nong bah Shillong hynrei um bna ei ei ia kiwei ki jaka ka Meghalaya".
U la pyneh patho da kaba ong, “Ka jingshah rem ka Congress ha kylleng ki jylla ka ri kam dei ka jingkut.
Peit ia ka jingioh vote ha ka elekshon ba la dep ha Assam, West Bengal, Kerala, ka Congress ka kamai bun ban ia kiwei ki party".
Halor ka jingrem ka Congress ha ka elekshon, u la pyneh da kaba ai daw ba ka long namar ba ki briew ki klet biej ia ki kam bha ka Congress.
“Ki briew ki klet biej palat, hap ban pynkynmaw bunsien bunsien", la ong u Dr Mukul.
U la kyntait ruh ia ka jingkynnoh ka BJP ba ka Congress ka shaniah beit tang ha ka longiing Gandhi.
“Kane ka dei ka synshar paidbah, ka jingjied nongialam ia ka longiing Gandhi ka dei ka mon jong u paidbah", la bynrap u Mukul.
Hynnin ka sngi, na ka liang jong u nongai ktien ka BJP bad u ba dei peit ruh ia ka Meghalaya u Nalin Kohli, u la pynpaw ba ka kam ar-sap ha ka tnad ka pule puthi jong ka sorkar ha ka jylla Meghalaya ka dei kawei na ki kam ar-sap kaba khraw tam napdeng kiwei pat hapoh ka jingialam jong kane ka sorkar jylla MUA-II ba lam khmat da ka Congress ha ka jingialam u Dr Mukul Sangma.
Haba ia kren bad ki lad pathai khubor, ha ophis treikam ka party BJP, u Kohli u la ong ba ki kam ar-sap jong ka sorkar ha Meghalaya kin sa paw pyrthei man la ka sngi na ka jingbym biang ha ka jingtreikam ha kane ka sorkar ba mynta.
“Khlem pep hadien ba ki paidbah kin kyntait ia kane ka sorkar pyrshah imlang sahlang, ka sorkar kaba ym don kano kano ka jingkiew bad ka sorkar ba dap sa tang ki kam bam sap, kiei kiei kin sa mih paw pen ryngkew sha madan" la ong shuh shuh u Kohli.
Katkum ka jingkdew u tei u nongai ktien ka BJP, kane ka sorkar kam shym la wanrah kano kano ka jingkiew haba kane ka sorkar ka lapmiet ban wad lad ban pynbun jingioh ia la ki jong ki MLA da ka ba ai ia ki ban don bynta lang ha ka sorkar bad ia ka kyrdan ‘Parliamentary Secretary’.
“Kane ka pyni ia ka jingtlot ha ka sorkar kaba don ryngkat haka ia ka jingkwah leh donbor," la ong u Kohli.
U la kdew ba wat la bun bah ka mang tyngka ka la wan bad pyndonkam, hynrei ki kam pat kim paw satia bad kane ka pyni ruh ba kam don jingkiew haei haei ruh bad kaba kdew shai ba bun ki dei ki kam bam-sap.
U Kohli u la ong ba ki paidbah ka jylla Meghalaya khamtam ha Garo Hills ki la ai ka khubor kaba khlain bha ba ki la kyntait ia ka Congress bad ki rukom trei kam jong ka.
“Haba ka kurim u Mukul Sangma, ka kyrtong na ka seng Congress ka la shah rem haduh 23 tylli ki na ki 24 tylli Assembly Constituency Polling Station ha Garoh Hills ha u Conrad Sangma ha ka Election MP ba dang shu dep.
kum ban shu ong noh ym don jingthoh shuh kaba kham shai ia ka jingisih Congress ki paidbah ha Meghalaya," u la ong.
Halor ki khubor ba kiwei kiwei ki nongialam na kiwei ki Party ha ka jylla Meghalaya kin sa pynia snoh bad ka BJP, u Kohli u la ong ba ka dei ka dak jong ka ‘Jingkyrmen’ bad ka pyni ba ki briew ki la sngew thuh ia ki mat trei kam bad pynkhreh ban ia tylli lang kawei.
“Ngi la iohi ha Assam ha kaba u Himanta u la ieh ia ka Congress kaba khlem lah ban trei kam bad mynta ki paidbah ka Assam ki ai ia ka party BJP ka jingjop ka ba yn sah kynmaw.
U la ong ba ka BJP ka la sdang ban treikam ha thain North-East, u Kohli ua la ong ba ka jingkhang jong ka Party BJP ka plie ia uno uno u ba don ka jingmut ban pyn-iasnoh ha ryngkat ka jingthmu ban wan rah ia ka roi ka par.
U la ong ba ka BJP ha Meghalaya hapoh ka jingialam jong u Ma Shibun Lyngdoh ka la suhthied bha ha ki jingtreikam bad kane kan wanrah ia ka jingia-tylli ban wanrah ka jingtreikam kaba khlain.
Shillong, 22 Jylliew: Haba jubab ia ka jingkren ki MDC halor ka mat iatai kaba ia dei bad ka mang tyngka ka KHADC ha ka dorbar lyiur jong ka, u bah Pynshngaiñ N Syiem u la ther tyngeh ia ka sorkar jylla da kaba kynnoh ba ka la leh khlem akor da kaba pynslem ia katei ka pisa.
“Ki dei ki riew khlem raiñ, ki riew khlem akor kiba bat sah ia katei ka pisa" ong u bah Pynshngaiñ ha ing dorbar.
U bah Pynshngaiñ u la ong ba ka sorkar ka dei tang ka nongpynrah lem ia katei ka pisa kaba la ai bhah kyrpangka sorkar pdeng ia ki District Council, “Ki dei tang ki nongpynrah lem, hynrei imat ha shiteng lynti ki la pyndon kam pynban hangne hangtai, lada donbok ba bha ka pyrthei te ki lah ban pynphai sha ngi ia katei ka pisa hynrei lada sniew bok te ym tip shuh" u la ong.
U bah Pynshngaiñ u la pyntip ruh ha ka ing dorbar ba shibun bah ki shithi ka KHADC ka la phah ha kaba ia dei bad katei ka T.133 klur tyngka, kaba u la ong ba la phah shithi sha u Adviser jong ka Ayog, sha ka tnad pla tyngka bad sha kiwei pat ki tnad hynrei haduh mynta ka sorkar jylla ka dang bat triang ia katei ka bhah jong ka KHADC.“Ka long kumba ka sorkar pdeng ka phah rah lem hano hano pynban kam shym la poi sha kibriew kiba dei ban ioh pdiang" u la ong.
Ha kawei pat ka phang ka la mih ka jingkren na ka MDC ka Mylliem Konstitwensi ka kong Teilinia Thangkhiew kaba la ong ba ka shnong tynrai ha Mawphlang ka dei kaba ka KHADC ka la pynlut tyngka ha ka Monolith Festival hynrei kat ka jingwan iuh kjat u myntri rangbah duh ka ri u Narendra Modi ha katei ka jaka ym shym la pyntip eiei sha ki MDC bad ki MDC kim ioh ruh tang ban ia khublei kti ia u Modi, ka la ong ba katei ka long ka jinglehraiñ kaba khraw ia ka Council kaba long trai ia katei ka jaka.
Ha kaba ia dei bad katei ka jingkren ka kong Teilinia u bah Pynshngain, CEM u la ong ba ha ka jingshisha ka sorkar ka la dei ban pyntip ia ka KHADC bad u la ong ba lehse ka lah ruh ban dei ka jingbakla na u Lyngdoh ka Mawphlang u bym shym la kynjoh ktien sha ka KHADC, hynrei u la kdew kti ba ka dei ka kamram jong ka sorkar ban pyntip, “Kim iaid katkum ki kyndon kiba dei ban iaid ki la shu iaid lait ia ka Council, hynrei watla katta ruh ka long ka jingsarong ia ka Council namar ha ka shnong tynrai la thoh shai ia ka kyrteng jong ka Council kaba ri ba sumar ia katei ka jaka" ong u bah Pynshngaiñ.
Shillong, 22 Jylliew:U Tilberth G Marak, u la phla ba u khlem ioh ia ka certificate thok na ka MBOSE hynrei u la phla pat ba ki don shibun ki certificate kiba don ia ka shap ka muhor jong ka MBOSE ki ba la pyndonkam bakla ia bun ki kyrteng jong ki skul kiba paw ha Norh Garo Hills.
U Tillberth U jah ruh na ing naduh ka miet ba la dep hadien ka jing iathuh jong u ha ki dkhot ka Garo students’ Union hapoh ka jingialam u Walseng Akai Neng minja u ba dei ruh u President ka GSU-Tikrikilla Unit, ba ka la don ka jingshah byrngem ha ki nong pynshna thok ia ka Certificate ban nym iathuh briew hano hano ruh hynrei lym kumta un ngat ha ka jing shah pyn-shitom kaba lah ban poi shaduh ka jngiap.
U Tillberth u la ong ruh ha ki dkhot ka GSU ba kan bha ba un shah pynshitom ban ia kaba phla ia ki kyrteng bad ki briew kiba shna ia kitei ki certificate thok.
Na ka liang ka GSU lyngba u Walseng ka iathuh ruh ba ka seng ka don ia ka jingsuba ba ia kitei ki certificate la shna bad pynbit pynbiang bha ha ki khappud Assam-Meghalaya bad don ruh ia ka shap ka muhor jong ka MBOSE kumjuh ki muhor jong ki Principal jong kiwei pat ki skul kiba bun ha North Garo Hills.
Ia ki kot bad certificate thok jong u Tillberth ki don mynta ha ka kti ka GSU kaba dang thmu ban phah ejahar ban lap shuh shuh ia ka kynhun jong kitei ki nongshna certificate thok.
“Nga la leit jurip ia ki skul bapher bapher bad kumjuh ia ka Sikoam Sec School bad lap ba u Roll No 53851 bad u Registration No 61363 of 2014 u dei hok jong ka Sengrikchi B Sangma, ia kaba u Tilberth u la thep ei ha ki certificate thok jong u ha ka por ba u thep ban rung college ha Tikrikilla College", la ong shuh shuh u Walseng.
Ka seng GSU ka dang wad bniah bha mynta ban lap ia kiei kiei ki jingshisha baroh.
Nongpoh, 23 Jylliew:Da kaba shim khia halor ki jingujor kaba la ioh na ki samla pule, mynta ka sngi ki nong ialam ka Federation of Khasi Jaintia & Garo People (FKJGP) North Khasi Hills, ki la pynlong ia ka jingleit jurip ia ka District Institute of Education& Training (DIET) kaba don ha shnong Saiden, Ri Bhoi District.
Ha kane ka sngi ki nongialam ka FKJGP North Khasi Hills District ia kaba la ialam khmat da u Chief Organizing Secretary, Bah Lui Lyngdoh, ha ryngkat ka jingiasynranlang bad ki katto katne ngut ki nongialam ba hakhmat eh ka FKJGP NHKD, ki la lap ruh ia ki jingduna ha katei ka jaka khamtam eh haba iadei bad ka khuid ka suba ha katei ka Institute.
Ha kane ka jingleit jurip, ki nongialam ka FKJGP ki la ioh ruh ban iakynduh ia u Lecturer.
B.Nongrum, uba dei u Principal jong katei ka Institute bad ha ka jingiakren bad u Principal, ki nongialam ka seng ki la ioh ruh ia ka jingshai bad tip ia ka daw kaba la pynlong ia katei ka Institute ba kan hap ban mad ia shibun ki jingeh.
Na ka liang u Principal jong katei ka Institute, u la iathuh ba mynta la 3 snem kam shem la don kano kano ka Sanction Scheme na ka sorkar bad dei na kane ka daw ka pynlong ia katei ka Institute ba kan shem jingeh ban pynbiang ia ki jingdonkam ha kane ka jaka, khamtam haba iadei bad ka jingwanrah ia ka jingkhuid ha ki sawdong jong kane ka jaka.
“Hooid ki don ki nongtrei Casual kiba dei ban peit ia ka khuid ka suba ha kane ka Institute, hynrei kine ruh kim shimkhia namar ba kim la ioh ia ka jingsiew na ka sorkar, hynrei lada donkam ban pynkhiud ia ki sawdong jong kane ka jaka ai jinghikai ngi hap ban khot bylla da ki briew ba nabar" ong u Lecturer B.Nongrum.
U la ong ruh ba mynshwa ka ju don ka Central Sponsored Scheme (CSS) na ka sorkar pdeng, hynrei mynta kine baroh kim don shuh bad halor jong kine ki jingeh bunsien hi nga leit iakynduh tang ia ka Director jong ka tnat pule puthi, u la bynrap.
Hadien kane ka jingiathuh da u Principal jong katei ka Institute, ka seng hi ka dap da ka jingsngewkhia halor ka jingieh bein bad ka jingbym phai khmat ka sorkar ia katei ka jaka ai jinghikai, khamtam kaba dei ka jaka kaba ai jinghikai ia ki samla kiba don ia ka jingthmu ban long kum ki nonghikai.
Namarkata, na ka liang jong ka seng ka da kyntu ia ki bor bahalor ba kin shimkhia na ka bynta ban pynbiang ia ki jingduna kiba bun ha katei ka Institute, khamtam haba iadei bad ka umbam umdih lem bad kiwei kiwei ki jingdonkam jong ki samla kiba pule ha katei ka jaka, bynrap u Bah Lui Lyngdoh.
Shillong,23 Jylliew:U CEM ka KHADC u bah Pyn shngaiñ N Syiem u la pyntip sha ka ing dorbar ba ka KHADC ka la dep phah jingthoh sha u myntri rangbah duh ka ri u Narendra Modi ha ka por ba u wan ha nongbah Shillong ban kyrpad ba un shimkhia halor ka jing khang dewiong ha kane ka jylla kaba ka ktah ia ka ioh ka kot u paidbah.
U bah Pynshngaiñ u la ong ba ka Council ka la ioh jingtip ruh ba u myntri rangbah duh ka ri u la phah ia katei ka jingthoh sha ka Ministry of Home Affairs ba kan tuklar.
Shuwa ban ioh ia ka jubab ba u CEM kiba bun ki MDC ba kynthup ia u bah L.G Nongsiej MDC ka Nongstoiñ, bah Pyniaid Sing Syiem MDC ka Sohryngkham bad kiwei pat.
Kitei ki MDC ki la kyntu ia ka Council ba kan shimkhia ia katei ka kam namar ba ym tang ba ka ktah ia ka pla tyngka jong ka Council hynrei ka ktah khamtam eh ia ki paidbah kane ka thaiñ kiba im kamai na u dewiong.
Ha kawei pat ka phang u CEM ka KHADC u la bthah ia baroh ki hima kiba hap hapoh ka jingpeit ka KHADC kiba don ha ki thaiñ khappud bad ka Assam ba ki dei ban ailad ia ki paid riewlum ba kin pyndonkam ia ki jaka jong ki kiba kim pyndonkam khnang ban lait na ka jingshah kyntur pud ha ka Assam.
U bah Pynshngaiñ u la ong ba shen ka district Council kan tuklar ia katei ka kam ba ki Hima kum ka Jirang bad ka Nongspung ki dei ban shah ia ki riewlum kiba wan na kiwei pat ki shnong ba kin pyndonkam ia ka jaka kaba kim pyndonkam eiei.
Katei ka jubab u CEM ha ing dorbar ka la wan hadien ka jingkren u bah Victor Rani MDC ka Jirang uba la ong ba ka jingsah khlaw ki jaka bym shym don nongpyndonkam ka pynshlur ia ki briew ka Assam ba kin wan buhai shnong kaba lah ruh ban poi sha u pud ba kin kam trai syndon.
Shillong, 23 Jylliew:Ka sorkar jylla ka la rai ba kan nym shimti ia ki ki skul bad kolej ne provincialise ha kane ka jylla hynrei kan iai bteng ban kyrshan kumba ka ju leh baroh shi katta.
Ia kane la shim ha ka jingialang ka High Level Meeting kaba la pyniaid da u Myntri Rangbah ka jylla u Dr Mukul Sangma ba la don lang u Symbud Myntri Rangbah ba peit ia ka tnad pule puthi u Dr RC Laloo.
Ka khubor na ka sorkar, ka la ong ba ka sorkar jylla kan pynshlur ban iatreilang bad ki nongseng skul, kolej bad kam don satia kano kano ka jingthmu ban shimti ia ki skul  bad kolej ne ka provincialisation.
“Ka sorkar kan iai bteng ban ai ia ka jingkyrshan ia ki skul bad kolej lyngba ka Deficit", la ong ka khubor sorkar.
Ka jingialang High Level Meeting ka la iakren ia ka iakren ia ka jingkynduh jingeh ki samla pule ban ioh rung klas XI ha ka jylla.
Halor kane ka sorkar ka la mang pisa T.3.5 klur bad 102 ngut ki Assistant Lecturer bad 11 ngut ki Laboratory Assistant yn sat hung noh da ka kontrak ban pyndap ia ka jingduna ha ki kyrdan +2 level.
Ia kane la shim ban pynthikna ba ki samla pule kim dei ban duh rung klas ha kane ka jylla.
Ka jingialang ka la ong ba ruh ba ki jaka hikai kiba shah ktah na ka jingjulor ha ka bor mariang ki dei ban pynbha ne moramot da ka pisa lyngba ka Disaster Relief Fund ban bteng ia ka jinghikai.
Shillong,23 Jylliew: Mynta ka miet ha ka por 9 baje eiei iwei I sim phylla I la wan poi ha ka ing sah jong u bah M.R Alya (ba la khlad noh) kaba don ha Lum kshaid.
Itei I sim I don ia ka rong lam jyrngam na thapniang bad na tdong, ka rong sawbthuh na khlieh, ka rong lieh na kpoh bad I don ia ka khmut kaba jrong bad kaba nep.
Haba ia kren bad u bah Langdonbor Chyne uba shong ba sah ha katei ka iing u la ong ba u la iohi ia itei I sim ha ka por 9 baje eiei mynta miet bad u iohi ba I tyngkhuh shi tyng khuh ha tnum sem kali bad sa shiphang i leit tur pyntyngkhuh ha kynroh ing hapoh ing bad kumta hi u la shim bad u la buh bha noh ia tei I sim.
Haduh ba thoh ia kane ka khubor u bah Lang u la ong ba u buh hapoh mula ha ing jong u bad u tap da ka jaiñ namarba lada ym tap jaiñ I kynthih shane shatai bad tang shu tap jaiñ I shongkhop noh.
U bah Lang u la ong ba la ithuh ba I dei I sim iba dang rit.
U la iathuh ba u la pyrshang ban ai bam da u soh.
Ha ka jingiakren bad utei u rangbah u la ong ba um tip kaei ka jingmut ba wan poi itei I sim phylla hynrei u la ong ba lah ban dei iba wan poi wir na kiwei pat ki jaka.
Haba peit ia itei I sim la ithuh ba im dei I sim iba ju don ha kane ka jylla.
Jowai, 23 Jylliew:Ka JHADC mynta ka sngi 24 tarik kan ai Sanad ia baroh ki Rangbah Shnong ba la ithuh da ka JHADC ha ka jingialang kaban long ha Chutwakhu Indoor Stadium.
Kane ka jingai Sanad ia ki Rangbah Shnong ka long hadien ba ka ain Rangbah SHnong, Dolloi ka la long ain hadien ba la mynjur da u Lat ka jylla.
Mynta ka sngi, ki rangbah dong na ki 6 tylli ki dong kiba hap hapoh Ladthadlaboh, ki la leit ia kynduh ia u CEM ka JHADC halor ka jinglyngngoh jong ki ba kim shym la paw kyrteng lait noh tang u ma LD Lakiang uba dei u Rangbah Shnong ka Ladthadlaboh Dorbar ShnongKane ka long namar ha ki por barim ka Ladthadlaboh ka hap tang hapoh kawei ka jingsynshar jong u Rangbah Shnong, hynrei suki suki ka la nangheh nangiar bad bun ia ki nongshong shnong kiba la wan buhai shnong na kylleng ka Jaintia sa mih kiwei kiwei ki kyntoit kum ka Mooralong, Lumpariat, Mookyrdup, Dongmihsngi, Carolyne, Mookyrdup bad Tyndowapung.
Kane ka la wanrah ia ka jingkulmar ha u pud u sam bad kumjuh ha ka jingiadei bad ka jingsynshar shnong.
Hadien ka jingiakynduh ia u CEM ka JHADC, na ka liang u CEM u ma Thombor Shiwat u la rai ban pynsangeh shwa ka jingai Sanad ia u ma LD Lakiang katkum ba la buh lashai ka sngi.
Shillong, 23 Jylliew:Ka kynhun kaba da ki spah ngut jong ka Greater Shillong Progressive Hawkers & Street Vendors Association bad ka Thma u Rangli (TUR) ha ka sngi Palei ki la pyn paw ia ka jingsngew khia bad jingjynjar jong ki sha ka sorkar jylla hadien ka jingshah beh na ki jaka ba dei jingdie ha ki rud surok, ki lynti syngkien na GS Road, Them Bijoy da ki bor pyniaid ka Municipal Board ar bnai mynshwa.
Ka TUR ryngkat katei ka synjuk ki nongdie madan ki la pynlong ia ka jingiakynduh lang ha phyllaw ka Additional Secretariat hapdeng ka jingpahara kaba pyrkhing bha jong ki bor pulit.
Hadien katei ka jing iakyn duh lang jong ki, kitei ki ar synjuk ki la phah ia ka dorkhas sha ka sorkar jylla da kaba dawa ba ka sorkar ka dei ban burom ia ki hok jong ki ban im bad ban kamai bad dawa ruh ba ka sorkar kan teh lakam ia ka Shillong Municipal Board bad ki bor pulit ban nym don jing khynra beain, jing beh beain, jingshoh jing bom, ki jingtim ki jing byr ngem, ki jingpyn tieng bad jingknieh bad lute ia ki mar ki mata jong ki.
Na ka liang ki nong die jingdie ha ki rud surok rud lynti ki la kam ba ka jingdie jong ki ia ki mar mata ha rud surok kam pynwit satia ia ki nongleit nongwan naba ki don kam tang khyndiat eh ka jaka ban die ia ki jingdie jong ki.
Ki la pynpaw ruh ba kim dei ki nongleh kam sniew bad ka kam khaii jong ki ha ki rud surok bad lynti syngkien kam dei kaba be-ain, hynrei ki la pynpaw ba ki dang pyrshang ban kamai ia la ka jong ka ja-kpoh.
Ha ka jingiakynduh bad ka M Ampareen Lyngdoh, ka Myntri ba dei peit ia ka tnad kam pynroi sor jong ka sorkar jylla, na ka liang kitei ki ar synjuk ki la pynpaw ia ki jingeh kiba ki ia kynduh bad kyntu ia ka sorkar ba kan burom ia ka hok jong ki ban im bad ban kamai ja-kpoh.
Haba kren sha ki nong thoh khubor ka kong Angela Rangad kaba dei na nongialam ka TUR hadien ka jingiakynduh bad ka Myntri, ka la pynpaw ba ki nongdie jingdie madan bad rud surok kin bteng ia ka jingkhaii jong ki harud surok GS Road, naduh lashi ka sngi.
Ka la pynpaw ruh ba la ia kren ia ka jingeh ha ka bor sorkar halor ki jingban bein bad shah beh noh ha ki bor jong ka Shillong Municipal Board da kaba ong ruh ba ka jingkhynra be-ain bad knieh noh ia ki mar jingdie jong ki nongdie jingdie madan ka long kum ka jingknieh noh ia ki hok ban im kaba long ruh pyrshah ia ka ain bad ka hukum ba la ai da ka Supreme Court.
Ka Kong Rangad ka la ong ruh ba Meghalaya Street Vendors (Protection of Livelihood & Regulation of Street Vending Act, 2014 jong ka sorkar Meghalaya ka dei kaba tlot bad kam don jingthmu ban iada ia ki ho jong ki nongdie jingdie.
Halor ka jingthmu ban shan ia ka Town Vending Committee, ka kong Rangad ka la pynpaw ruh ba ka sorkar ka dei ban kynthup lang ia ki dkhot nongkit-kam jong kine ar tylli ki synjuk ryngkat lang bad ki nongmih khmat na ka Shillong Municipal Board, ki briew sorkar lem bad ki bor pulit.
Ka kong L Marbaniang bad u bah S Thabah ki ba dei ki dkhot ka Greater Shillong Progressive Hawkers and Street Vendors Association ki la ong ba ka long kaei kaei kaba eh ban pyrkhat ba ka sorkar pyndik lada trei ia kane ka kam bad shah pyndik ha ki briew jong ka ain, katba ka kpoh ka thngan bad haba ban ka jingthngan kim ban se ban trei ia kane ka kam khaii ha ki lynti syngkien.
Ka Kong L Marbaniang kaba la iathuh ruh ba tang ha GS Road ki don palat ia ka 250 ngut ngut ki nongdie jingdie madan.
Ki pynpaw ruh ba ki siew T.20 tyngka ha ka shitaiew sha ka Shillong Municipal Board, kine ki briew kiba wan lum ia kane ka pisa na kine ki nong die madan ki kam ba ki dei ki briew jong ka Municipal Board, kumta ki ai na ka bynta ka jingpynkhuid ia ki jaka ba ju shong die jingdie hynrei mynta la ar bnai naduh ba ki khlem leit shong die jingdie ka jaboh jabain ka mih kumjuh bad kane ka dei na ka jingleh ki dukan heh kiba theh ia ki niut ha ki jaka shong shong jong ki.
Jowai, 23 Jylliew:Ka jingbymioh rung ki samla ban pule ha Kiang Nangbah Government College, hynnin ka sngi ki la mih sha surok ban rah placard bad ban pynpaw ia ka jingpyrshah jur ia ka sorkar Jylla kaba la kyntait pynrung class ia kitei ki samla kiba dang shu pass ia ka SSLC bad HSSLC ha une u snem.
Ka Kiang Nangbah Government College ka dei tang ma ka, ka College Sorkar ha Jaintia Hills.
Kane ka College ka khapngiah man la u snem namar ba ka hap ban pdiang palat pud ia ki samla pule ki bym ioh jaka sha kiwei kiwei ki jaka pule khamtam eh kito kiba kamai rit mark nalor kito ki bym ioh lad ban pule sha ki jaka pule ba pyniaid da ki riew shimet lane da ki seng niam kiba pdiang tang kiba heh mark bad kiba lah ban siew rem.
Hynnin ka sngi, ki samla pule kynthup ruh ia kito ki samla ba kwah rung ha katei ka jaka pule ym duna ia ka 1500 ngut ki la iaid paidbah naduh na katei ka College shaduh DC Office bad ruh na jan ka iing sah u Deputy Chief Minister, u ma RC Laloo uba dei ruh u ba peit ia ka tnad Education.
Ki dkhot ka NEHU Students Union ruh ki la wan ban kyrshan lang ia ki samla pule ka Kiang Nangbah.
Na ka liang ki nongialam ki samla pule KNGCSU ki la ia kynduh ruh ia u Deputy Commissioner, u Arun Kumar Kembhavi, ha kaba u la kular ban iarap ia ki hynrei u la kyntu ia ki ban ai da ka jingthoh ha ka sngi Friday khnang ba un ioh ban rah ia ka sha ka sorkar.
U la ong ruh ba ka sorkar ka la shimkhia halor kane bad ha kaba la dep ruh ban iakren ia ki jingeh ym tang ha Kiang Nangbah hynrei wat ha ki jaka pule jong ka sorkar kiba kynthup ia ka Government Boys’ bad Government Girls’ Higher Secondary School ha Jowai.
Shillong, 18 Risaw:U MDC ka Nongkrem u bah H.S Shylla, u la ong ba u la dep kheiñ jingkheiñ na ka bynta ka elekshon MLA 2018.
Katkum katei ka jingkheiñ jong u-u la ong ba ka HSPDP kan ioh vote tang 6000 tam, ka BJP bad Congress kin ym lah ban tam ia ka 3000 vote, ka bor pisa lada shu theh khlem jingkheiñ u la ong ba kan ioh 4000 vote eh.
U la ong biang, ba ha ka MDC u la ioh 6000 vote lait noh 500 vote kiba na Mawkynrew bad mynta u la ong ba kiba la wan kyrshan ia u ki don sa 3000 vote na Madanriting, Rangbih-bih, Umsaw, Mawnarian, Mawiong, Lyngkien Shyiap, Mawsing bad Mawpynthih bad ka vote ba un ioh kan ym duna ia ka 9000 vote kaba la biang pura ba un jop elekshon.
U la ong ba ki paidbah ka Nongkrem ki la tip lut naduh khlieh haduh kjat ia ka jinglong jingman jong ki 3 ngut ki kyrtong na katei ka konstitwensi kiba la long teng ki MLA kata ma u uba long MLA naduh u snem 1983 haduh 2008, bah Lambor Malngiang 2003-2008 bad bah Ardent M Basaiawmoit 2008 haduh 2017.
U bah Shylla ha ka kyrwoh khubor u la ong ba shen un sa khot ia ka jingialang paidbah ki nongkyrshan jong u ban ia donlang ha ka Party kaba kin rai ban ia leh ha ka elekshon 2018.
Ha katei ka kyrwoh khubor u bah Shylla um shym la kdew shai satia ba un ia khun na ka Party PDF, hynrei u la ong ba ma u bad ki nongkyrshan kin shim rai ban ia khun na ka Party kaba kin ia khun ha u 2018 (khlem kdew ia ka PDF) bad hangne ka la mih ka jingkylli la u bah Shylla un ym ia khun na ka PDF ne un ia khun na kawei pat ka Party.
U bah Shylla u la ong ba ka jingpynkhreh elekshon ka dei ban long kaba jai jai ym ban ia khluit lane ban ia thad nep jot naba ka jop ka rem ka don la ka jong ka dor bad ym dei ban pynmih jingiashun na bynta ka elekshon.
Lah ban pynkynmaw, ba U bah HS Shylla, ula pyniasoh ialade sha ka seng Peoples’ Democratic Front (PDF), ha u bnai Nailar 2017.
Shillong,19 Risaw:Ka HYC Mawlasnai, ka dawa ban maramot noh ia U Transformer jong ka tnat bor ding, uba don ha Mawlasnai.
Da ka jingsniew u transformer, la iathuh ba ka don ka jingthut ha ka pule puthi ki samla bad kumjuh ruh ka wan rah ia ka jingshong syier ha ka shnong ka thaw, khamtam ha ka por mynmiet.
Shillong, 19 Risaw:La pyllait paidbah mynta ka sngi ia ka kot ba la thoh da u Rev.GR Mawblei kaba la ai kyrteng ‘Ki Khasi : Ka tynrai ki Isreal’, ia katei ka kot la pyllait paidbah mynta ka sngi da u Rev.S.S Majaw Moderator KJP Assembly ha KJP Assembly Conference Hall, Mission Compound, Shillong.
U nongthoh u dei u Pastor jong ka Mairang Presbytery.
Katei ka dei ka kot kaba la sot bad pynshong nongrim ia ka jingthoh jong u Rev.Jacob Tomlin u Mishoneri uba la wan sha ri Lum Khasi ha ki snem 1827 bad katei ka kot jong u ka dei kaba u la ai kyrteng ka ‘The Khasias , an Isrealitish Origin’.
Katei ka dei ka kot kaba la thoh shaphang ka rukom im ki Khasi kaba ia syriem kum ki Jiw.
Katkum katei ka kot ka jingiayriem ki Khasi bad ki Jiw ka long ha ka rukom lehniam leh ruom, ka rukom pynieng mawbynna, ka rukom khein kyntang ia ki lum ki wah, ka rukom kñia rukom khriam.
Ha katei ka kot la batai ba ki jiw ki khein kor ia ka kynthei kum ba long ki Khasi bad ki don ruh ia ki Law kyntang kumba long ki Khasi.
U Rev.Mawblei u la sot ruh ïa ka shithi u Rev.Jacob Tomlin, ha kaba u la ong ruh ba ki Khasi ki lah ban dei ki Langbrot ba la sakma na ka ïing Israel.
Ia katei ka jingïalang la pynïaid da u Rev.Dr.ES Langstieh bad la ioh jingduwai na u Rev.KB Snaitang, Executive Secretary ka KJP Synod Sepngi.
La iadonlang ruh u Rev NS Phawa, Senior Administrative Secretary bad Rev.P.Hynniewta, Administrative Secretary ka KJP Assembly bad kiwei kiwei de.
Shillong, 19 Risaw:Ka sorkar jylla kan pyrshang tyngeh ban pyntreikam noh ia ka jingsiew tulop thymmai ia ki nongtrei sorkar ha shwa ban pynbna ia ka elekshon ha kane ka jylla, kaban long lashem snem 2018.
Katkum ka jingiakren bad ka Principal Secretary ka tnad pla tyngka ka sorkar, ka Kong RV Suchiang, la iathuh ba ka dang pynkhreh mynta ia ka kaiphod shwa ba kan phah sha ka sorkar jylla ba kan shim ia ka rai ban pyntreikam ia ka.
Ka MLA elekshon ka la jan bad ka jingpyntreikam ia ka model code of conduct ka la buh jingeh ne pynartatien lypa la kane ka sorkar kaba mynta la ka dang lah ne em ban pyntreikam da kaba siew tulop thymmai sha baroh ki nongtrei sorkar.
La kumno kumno, la sngewthuh ba ka sorkar kan pyrshang ban pyntreikam ia kane ka jingsiew tulop thymmai ne ka 5th Pay Commission ha u bnai Naiwieng ban wan.
Ia ka kaiphod ka 5th Meghalaya Pay Commission la aiti sha ka sorkar ha ka 2 tarik Nailar 2017 hapoh ka jingialam u PJ Bazely IAS, Chief Secretary barim ka la ktik bad ai mynsiem ia kiba bun bah ki nongtrei sorkar.
Ki khmih lynti ban ioh noh da ka tulop ba thymmai khamtam eh ba u Myntri Rangbah u la kren jan bha ban pyntreikam noh kham kloi katba lah.
Ka jingthung ka sorkar ia ka Empower (Finance) Committee hapoh ka jingialam jong ka Kong RV Suchiang ka Principal Secretary (Finance) ban peit bad bishar bniah ia ka hapoh 3 bnai ka la theh umpjah ia ka jingangnud jong ki nongtrei sorkar.
Shillong, 19 Risaw:Hynnin ka miet, ki shipai pahara khappud, ki la ioh kurup ia 218 tylli ki masi, na ki bynta jong ka Mawkyrnot, Phlangtyng-ur, kaba don harum Pynursla.
Ki shipai BSF, hadien ba ki la ioh jingtip, ia ka jingiaid jong kitei ki kali, ki la leit beh wut wut bad ki la pynieng ha khongdong jong katei ka surok, kaba don hajan jong kitei ki ar shnong bad mar ia shah thap ha ki shipai BSF, kitei ki nongkhaii, ki la phet bak na katei ka jaka, hynrei ki shipai, ki la ioh kem ia arngut na kitei ki nongkhaii bad kitei ki kynthup ia U bah Amos Nongrum (22yrs) na Siatbakon bad sa U Pynbiand Sohkhlet (23) na Dusaw, Pynursla bad la ioh kurup ia ar tylli ki trok ha ryngkat bad 30 tylli ki masi, kiba shongdor T.14lak lem bad ka trok.
Ha kawei pat ka jingjia hynnin ka sngi, ki shipai BSF, ki la ioh kurup ia kawei ka trok lem bad 8tylli ki masi, kiba shongdor T.13.7lak bad ha kawei pat ka jingjia, la iathuh ba la ioh kurup sa 96 tylli ki masi kiba shongdor T.11.5lak na katei hi kajuh ka jaka.
Ym shym la ioh kem ia ki briew, namar ba ki la phet krad, hadien ba ki la leit beh thong ki BSF bad ha ka jing talasi ia katei ka jaka, la ioh kurup shuh bun tylli ki masi.
Shillong, 19 Risaw:Mynta ka janmiet ha ka por 7 baje eiei , u Bom Diwali ( Rocket Bomb) u la her sha sañium ki sla jong uwei u diengbah uba don ha Quinton Road, Khyndailad bad ha katei ka jingjia utei u dieng u la kem ding bad la jan pluh ka Khyndailad, hynrei la lah ban tem noh ia ka ding na ka jingwan poi kloi ki kali pynlip ding.
Ka jingpynbthei Bom Diwali ka la sawa ha nongbah Shillong naduh ka mynta ka janmiet.
La iohi ha iewduh ki nongiew ki la lum noh ia ki tum ki tam jong ki dang kham kloi namar ka jingtieng bom diwali.
Shillong, 19 Risaw:Mynhynnin ka sngi kawei ka samla kaba trei bylla ha kawei ka ing kaba don ha Mylliem Madan ing Syiem ka la kha khyllung hapoh paiñ-khana.
Ki tyllong khubor ki la iathuh ba marsien kha hapoh pain khana katei ka samla ka la leit ia thuh ha ki trai ing ba hap khyllung ha painkhana.
Ha katei ka por la ong ba ki trai ing ki nangmut dur ba ka ioh leh bakla bad ka phlei snam,kumta ki la pynkit noh bak bak ia ka sha Ganesh Das Hospital.
La ong ba ha ka por janmiet ki briew na katei ka ing ki la lyngngoh ba ka painkhana ka sahkut (Block) bad ha kiba ki khlong ia katei ka thliew paiñkhana ki lap pynban da i khyllung kynthei.
La iathuh ba katei ka briew ka la kha biang bnai ia itei I khyllung hynrei i la khlad noh namar ka jingthep hapoh thliew painkhana.
Shillong, 19 Risaw:U bah HDR Lyngdoh MLA ka Sohiong mynta ka sngi u la plie ia ka surok kaba mih na Mawdngung sha Mawlynthoh ( Sohiong konstitwensi) bad u la buh maw nongrim ruh ban shna pynbha bad ban siang rong ia katei ka surok.
Katei ka surok ka dei kaba don 1.20 Km ka jingjngai, ka dei kaba la mang ha ka jinglut kaba T.1.10 klur tyngka.
La pyntrei ia kate ka surok da ki 12 ngut ki kontraktor.
Ha katei ka sngi la donlang ki ophisar na ka tnad PWD Shillong South Division ryngkat ki nongialam shnong.
Ia ka jingialang la pyniaid da u sordar bah T.Lyngdoh.
Haba kren ha katei ka jingialang u bah HDR u la ong ba dei ha ka por ba long MLA ma u ba shibun ki kam pynroi la wanrah hapoh Sohiong konstitwensi bad ki ophis bapher bapher ki la oi ha Sohiong.
U la ong ba shuwa ba un long MLA ka Sohiong dei kaba sahdien duh bad ka ju shah kheiñ beiñ ha ki briew, “Ha ka por ba ngam pat long MLA, lada ki briew ki kylli shano phin leit, tang shu ong ba leit Sohiong ka mut kin ong beit oh phi leit kit kyiad ne leit dih kyiad, hynrei mynta pat lada kylli ia kiba leit Sohiong kin ong oh nga trei ha kata ka ophis ha kata ka ophis, ki briew ki lyngngoh ki ju ong te kata ka Sohiong ka la kylla haduh katta katta" ong u bah HDR Lyngdoh.
U la kdew ia kiba bun ki kam pynroi ba u la wanrah ha Sohiong kum ka C&RD Block, ka PWD, MeSeb, ki surok, ki Bank, ka iew bad kiwei pat hynrei u la ong ba wat hapdeng kat katei ka jingleh bha ki dang don pat ki briew kiba kren pyrshah.
“Ka jingiakren jong nga bad ka sorkar ka dang iaid bad ngi dang pynkhreh bad lada jia ba ngin poi biang ha ka bor ha u 2018 , ngin wanrah ia ka Civil Sub-Division ha Sohiong.
Phin ioh naei uba briew uba kum nga uba don ka jingiohi jngai shano kita kiwei pat kin don kaba kum kata ka jingpyrkhat ia phi.
Ialade nga la biang, ki khun ki kti ki la biang, ka ing ka sem nga la don, lada ngam pyrkhat ia phi ki paidbah ngan ym ia leh elekshon shuh, hynrei nga iohi ba phi dang donkam ia ka jingshakri jong nga" u la ong biang.
Shillong, 19 Risaw:U MLA ka Sohiong uba dei ruh u myntri ka tnad pohing ka sorkar jylla u bah HDR Lyngdoh khyndiat sngi mynshuwa u la ujor pyrshah ia u bah Trailin Malngiang uba dei u hynmen trai jong u bah Samlin Malngiang MDC ka Sohiong bad hadien katei ka jing ujor ki pulit ka Laitumkhrah PS ki la khot hajir ia u bah Trailin bad ha ka sngi leit hajir la leit synranlang ruh da u para jong u, u bah Samlin.
U bah Samlin u la kynnoh ba ka jingujor FIR u bah HDR kam dei tang ka sien kaba nyngkong hynrei u la ujor teng ruh ia uwei u briew bad u la ong ba ka jingleh jong u kam dei kaei kaei ruh hynrei ka dei ka jingtieng ia ka elekshon MLA 2018.
Mynta ka sngi u Rupang u la ia kren bad u bah HDR Lyngdoh ban kylli bniah ia ka daw ba u ujor ejahar.
U bah HDR u la ong ba u la ujor dei namar ka jingpynkhlem rain jong u bah Trailin ia u da kaba pynsaphriang khubor thok lyngba ka Whatapps da kaba kynnoh da ki jingkynnoh kiba khlem nongrim.
U la pyni ia ka Whatapp ba ki paralok jong u ki phah sha u bad ha katei ka Whatapp la buh ia ka dur jong kawei ka briew kaba mynsaw bad kaba la shah suh ksai ka shyntur bad la thoh ba la shoh la tangon ia katei ka briew da ki Gunda jong u bah HDR, namar ba ka la phla ha Facebook ba u khun jong u -u la pynioh khun ia ka.
“Ka jingkren , ka jingleh jong ki ka la long palat, ki pynsaphriang khubor ba u khun jong nga u leit pynpun khun ia kata ka rot, ki ioh ka dur kaba na Saudi Arabia ba kawei ka briew ka la shah suh ksai ka shyntur ba ka phla ia ka kyrteng u Jisu Krist , da katei ka dur ki pynphriang ha Whatapp ba shoh ki Gunda jong nga, nga la mut ban shu sngap jingshisha ngam kwah hynrei haba nga la ia shong bad ki paralok bad ki heh pulit ki ong ba kane ka kam te hap ban ujor da ka FIR bad nga la leh kumta" ong u bah HDR haba ia kren bad u Rupang.
Nangta u la ong ba u hynmen jong u bah Samlin u la pynsaphriang ia ka dur ba u long jingialang ha Rangshken ha ka por ba u pynshai ia katei ka jingkynnoh bad la buh jingthoh ba iam u bah HDR ba shah thad , jaw ummat u Pur.
U bah HDR u la ong ba ka jingtohkit ki pulit ia katei ka kam kam pat poi sha kaba kut bad kin dang hap ban khot shi khot hajir biang ia u Trailin Malngiang haduh ban da lap ia ka tynrai mano ba la pynsaphriang ia katei ka dur.
U bah HDR u la ong ba haba kwah ban ia khun ia ka elekshon ym dei ban leh da kitei ki jaitkam , “Haba kwah ia khun elekshon te ia khun beit, ym ju dei pat ban leh kum kitei ki kam" u la ong.
Shillong, 20 Risaw:U Acting Syiem ka Hima Mylliem u Pa’iem Ricky Nelson Syiem u la maham ia ki Rangbah Shnong ba hap hapoh ka jingsynshar ka Hima Mylliem ba kin ym lah ban ia don bynta bad ka politik bad u la ong ba ka aiñ ka Hima Mylliem ruh ka la kdew shai ba kim lah ban ia don bynta ha ka politik kum ka jingleit ialap elekshon na ka bynta ki kyrtong.
U Pa’iem Ricky u la ong ba ba lada lap ia ki Rangbah shnong kiba pynkheiñ ia katei ka aiñ ka hima kan hap ban pynshitom ia ki.
Shillong, 20 Risaw:Ki pulit, ki la lap na lade, ba ka don ka jing ia khalai diwali, hynnin ka miet hapoh ka ophis PWD ba Barik bad nangta sa kawei pat, kaba la pynlong ha ka jaka sah ki nongtrei ha Shillong Club.
Hynnin ka sngi, ki pulit, ki la ioh kem ia 29ngut ki briew, ba kynthup ia 9ngut kiba pynbthei ia ki bom diwali, hadien ka por 10baje mynmiet, katba 10ngut, ki dei kiba shah kem, namar ba ki ia khalai bad sa 10ngut kiwei pat dei kiba ia dih kyiad bad halla kyrkait.
Katei ka jingkhynra jong ki pulit, ka long ban nym ailad ba kin don ki ban shim kabu ban pynkulmar shnong, ha ki por jong ka jingrakhe diwali.
Shillong, 20 Risaw:Mynta ka step ha ka por 10:30 baje kawei ka bos sawkhmut kaba wan na ki thaiñ Smit ka la pheil brek bad ka la syllad haduh san tylli ki kali rit ba kynthup ia ki Local Taxi.
Katei ka jingjia ka jia ha Mawblei.
Katei ka bos sawkhmut ka dei kaba don ia u nombar ML -01-6855 ba la ñiah da u Khrawboklang Pyngrope, 20 snem karta.
San tylli ki kali rit kiba la shah syllad ha katei ka jingjia ki dei kiba don ia u nombar ML 05N 9465, ka Local Taxi ML05N 5476, ka Local Taxi ML-05Q 2262, ka Local Taxi ML-05J 8746, Local Taxi ML-05K 1862.
Uwei na kiba shong ha katei ka taxi 1862 u la mynsaw jur bad la pynkit sha Super Care Hospital, katba uwei pat u nongñiah Local Taxi uba la tip kyrteng kum u Erik Kharkongor u la mynsaw jur, la pynkit ia u shapoh Civil Hospital, Shillong.
U SP ka East Khasi Hills, ha ka jingiakren bad U Rupang, u iathuh ba ki pulit, ki la ujor ejahar halor katei ka jingjia, wat la u mynjur ba ka dei ka jingpheil jong ka brake, kaba la pynmih ia katei ka jingjia ba sngewsih ia kitei ki kali kamai mynta ka sngi.
Shillong, 20 Risaw:Ka long kaba pyn kyndit shi katdei eh, ba ki khar Bangladesh, ki wan poi thied masi shaduh sha Pynursla.
Halor katei ka phang, ka KSU South Central East, ka la maham ia ki ejen Khasi kiba ialam ia ki khar Bangla ban wan rung beain ban wan thied masi hi shaduh Pynursla.
U President ka KSU South Central East u Bah Ennocent Khongstia haba kren sha u nongthoh khubor mynta ka sngi, u la ong ba ka seng ka la ima bha ia ka jingshlur jong ki Khar Bangladesh ban wan rung beain shaduh thain Pynnursla lyngba ka jingiarap ki ejen Khasi ban wan thied masi.
“Ngi pynrem jur ia ka tnad Infiltration Wing ka tnad pulit kiba shu shongkai haba ki khar Bangladesh ki nud ban wan wad masi shaduh Pynursla,imat shaduh Laitlyngkot ruh lyngba ki ejen Khasi jong ngi", la ong u Bah Ennocent.
U la ong ba ka seng ka maham ia kine ki ejen Khasi kiba long ki nongialam ia ki khar Bangladesh da ka lynti ba beain.
Haduh mynta, ka thain Pynursla ka long kum ka ktem khaii masi ha kaba da ki spah tylli ki masi ki hiar man ka sngi sha Bangladesh bad kata ruh ka jia wat hapdeng ka jingpyrkhing ki shipai BSF naduh shnong Mawlieh.
Dang myn shi sngi ruh,palat ar spah ki masi la ioh kurup na thain Pynursla bad ar ngut ki briew kila shah kem halor kane.
Shillong, 20 Risaw:Ka trok kaba don ia u nombar AS 01-FC-2577 ka la tynrah nadien jong kawei ka Alto 800 kaba don ia u nombar ML-04C-1144 bad katei ka Alto ka la leit rung pat ha khrum jong ka trok kaba don ia u nombar AP 16 TH 5277.
Katei ka Alto 800 ka la lwet pum bad dien bad khmat.
Ha katei ka jingjia 3 ngut ki briew kiba shong ha katei ka Alto kamai Tourist ki la mynsaw.
Katei ka jingjia ka la jia ha ka shnong Puriang Wah Mynso.
Kiba la mynsaw ki dei kiba la tip kyrteng kum u E Lathong, 23 snem karta uba dei u nongñiah jong katei ka kali, ka kong Lehbha Suchiang 44 snem karta bad ka kong D Biam 40 snem karta.
Baroh 2 ngut ki nongñiah jong kitei ki trok ki la phet krad tang mar ia jia katei ka jingjia hynrei kham hadien u nongñiah jong ka trok kaba hakhmat (AP 16TH 5277) uba la tip kyrteng kum u Firoz Hussain u la leit mih hapoh Mawryngkneng PS.Shillong, 20 Risaw:U myntri ka tnad pohing ka sorkar jylla u bah HDR Lyngdoh u la ong ba ki seng riewlum ne ki seng trai ri ki nang tang ban beiñ ia ka seng Congress hynrei ki khlem pyni pat ia ka dak ka shin ba ki ieit shisha ia ka jaitbynriew.
U la ong ba ki seng trai ri ki kren tang da ka ktien ba ki ieit ia ka jaitbynriew katba ka kam pat ym iohi satia.
U la ong ba ha ka por ba ka sorkar NDA ba lamkhmat da ka BJP ha Delhi ka la pynbna ban pynlong kum ka Good Governance Day ha ka sngi Kristmas bad ka Digital India ha ka sngi Good Friday ki seng riewlum kim shym la ang tang shi kyntien ruh.
Nangta u la ong ba ha ka por ba ka sorkar BJP ka pynmih ia ka aiñ ban pyrkhing ia ka jingshalan masi lane ka jingot doh masi ki seng riewlum kim shym la kren eiei.
“Shaei kita ki seng trai ri, ki seng riewlum kiba pyrta ieit jaitbynriew, shaei ki jah, ngim iohi tang shi kyntien ruh ba ki kren ha ka por ba pynbna Good Governance Day ia ka sngi Kristmas bad Digital India ia ka Good Friday, dei tang ka seng Congress kaba la kren pyrshah ia ka BJP bad thoh sha ka sorkar ba ka jylla Meghalaya kaba dei ka jylla Kristan kam pdiang satia, namar ba kitei ki dei ki sngi ba kyrpang jong ki Kristan.
Ha ka por ba pyrkhing shalan masi kaba thmu ban poi sha ka jingkhang bam doh masi shaei kita ki seng trai ri, dei ka sorkar kaba ialam da ka Congress kaba la khot ia ka dorbar kyrpang ban shim da ka rai ha ing dorbar bad thoh sha ka sorkar pdeng" ong u bah HDR Lyngdoh haba kren ha ka jingialang kaba la long ha Mawlynthoh mynhynnin ka sngi.
U bah HDR u la ong ba ki paidbah kim dei ban shah pynbiej ha ka seng riewlum tang da kaba shu pyrta ieit jaitbynriew hynrei ki dei ban tip ba dei tang ka Congress kaba ai laitluid ia ki paidbah la ha ka bam ka dih, ka niam ka rukom, ne ka riti ka dustur.
U la pynkynmaw ba ha u snem 1998 ha ka por ba ki seng riewlum ki synshar kam don satia ka shongshuk shongsaiñ bad ki paidbah ki la shong syier namar ka jingjubor palat ki seng lehnoh bad u la ong ba dei na kata ka daw ba ki paidbah ki jied ia ka Congress bad ki shongsuk shongsaiñ.
“Ha u snem 1998 ba synshar ki seng riewlum ki paidbah ki shong syier, kiba leit iew leit hat tang shu kem dum ki la kyrkieh ban leit ing noh namarba tang sa shiphang ar phang la ia siat ki pulit bad ki lehnoh, dei naduh ba synshar ka Congress ba ki seng lehnoh ki la troiñ bad ka shongsuk shongsaiñ ka la wan" u la ong.
Nongstoiñ, 20 Risaw:Mynta ka sngi, ha kapor kumba 7.00 mynstep, ka la don ka jingjia aksiden kali kaba shyrkhei bha ha ka surok bah Nongstoiñ-Shillong kaba hap ha ka shnong Mawroh West Khasi Hills, ha kaba kawei ka trok kaba don ia u Number As 01 DD 7036 kaba dang wan na ki thain Shillong, ka la leit ban tynrah ia kawei ka kali Maruti Alto kaba don ia u Number ML 06 7353 haduh ba kawei ka long kmie, kaba shong ha katei ka Maruti ka la khlad noh ha shen hadien ka jingmynsaw kaba shyrkhei na ki bynta jong ka khlieh.
Kat kum ka tyllong khubor ba la ioh lum, la ong ba katei ka longkmie lem bad kiba haiing ha sem kiba ia don lang kumba 5 ngut ei ei hapoh katei ka kali, ki la mih na ka shnong Laitkseh dang step da ka jingthmu ban leit sha Guwahati ban leit peit ia ki khun kiba don ha ka jingpule, hynrei mar iapoi ha katei ka jaka kynsan kynsan katei ka trok, ka la leit ban tynrah beit beit ia katei ka kali kaba ma ki ki shong.
Katei ka longkmie, kaba la khlad, ka dei kaba kyrteng ka kong Rose Lyngdoh 56 snem, na ka Shnong Laitkseh bad u nongniah jong katei ka Maruti u bala tip kum u Stanbording Marthong 40 snem ei ei, u la mynsaw jur.
Ka khubor la ong ruh ba katkum ka jingpeit ka jingbakla ka dei hi na ka trok kaba la leit ban tynrah bad rat ia katei ka Maruti.
Hadien katei ka jingjia na ka liang jong ki pulit, ki la pynkit noh ia ka met jong I tei I longkmie sha Civil Hospital Nongstoiñ ban pyndep ia ki jingdonkam bad ki pulit ki la ioh ruh ban kem noh ia u nongniah jong katei ka trok u ba la kam ruh ba ka daw jong katei ka jingjia ka dei namar ka jingbym treikam shuh ka brake jong ka trok kaba u niah ka jingtohkit ha kaba iadei bad katei ka jingjia ka dang iaid shakhmat.
Shilong, 20 Risaw:Ka KSU South Central East, ka la dawa ba ka Election Committee ka Saw Raid kaba la bynshet ban pyniaid ia ka kam elekshon jied sorkar Raid Shabong, ka dei ban pynbeit iaka jingmih kyrteng pathar ar tylli lai tylli uwei u briew ha ka thup ki nongjied ne electoral roll ka Raid Shabong.
Ka elekshon jied Sordar Raid Shabong kan long ha ka 11 tarik u Naiwieng ban wan bad ha kane ka elekshon ki don lai ngut ki kyrtong ban iakhun kynthup u u Bah Jeffree Khonglam na ka shap ka iing, u Bah Kolektor Khongdup uba ieng na ka shap u Khlur bad u bah Biggest Lyngdoh na ka shap u mawbynna.
U president ka KSU South Central East u Bah Ennocent Khongstia lem bad ki riew rangbah ka raid Shabong haba kren sha ki lad pathai khubor mynta ka sngi, ki la pyni ia ki kyrteng jong ki briew kiba mih ar kyrteng katkum ka thup kyrteng ba la pynmih da ka election committee.
Katkum ka jingong jongki, kiba mih ar kyrteng ki kynthup ia ka kyrteng u Bah JS Jeffree Khonglam kaba paw na Pynter bad kawei pat kum u Jeffree Khonglam na shnong Nongshyrngan, ka kyrteng u Sambor Khongbuh kaba paw na Pynursla bad u Samborlang Khongbuh na Mawpran, nangta Imaya Khongbuh na Mawpran bad Imaialang Khongbuh na Pynursla, Samuel Khongbuh na Pynursla bad Samuel Khongbuh Massar na SIatbakon, Premus Tynsong na Pynter bad Premus Tangsong na Nonggshyrngan, Serian Tangsong na Pynter, Serian Tynsong na Nongshyrngan, Anjelus Nongkrot na Pynter bad Anjiius Nongkrot na Nongshyrngan, Pyndapborlang Khonglam na Pynursla bad Pyndapborlang Khonglam na Pynter, Bikes Tangsong na Pynter bad Bikes Tangsong na Nongshyrngan, Hima Khongtiang na Pynter bad Hima Khongtiang na Nongshyrngan, Rikober Tangsong na Nongshyrngan bad Rikober Tynsong na Pynter bad u Dominik Massar na Pynter bad Dmoninik Massar na Pynursla.
U Bah Ennocent u la ong ba kine ki briew ki dei kiba mih ar kyrteng uwei u briew na ki ar jaka bad kynnoh ba kane ka dei ka jingleh pathar ka election committee bad lada kam lah ban pynbeit, ka seng kan ieng pyrshah beit ia ka elekshon namar ba katkum ka Saw Raid Act 1997 ka KHADC, uwei u briew u dei ban ioh kawei ka vote.
“Ngi kwah ba ka dei ban pynbeit ia kane bad dei ban pyndonkam ruh da ka EPIC ka election commission ban iathep vote ym da ka slip ka Election Committee",la ong u Bah Ennocent.
Ia ka Election Committee ka Saw Raid la khlieh da u Bah Hilarius Pyngrope.
Ka KSU ka la ong ba kijuh ki briew ki shu iapher tang ka kyrteng malu mala na kawei ka shnong kaba u sah mynshwa bad mynta.
Katkum ka jinglap ka KSU wat u kyrtong ban iakhun ia kane ka kam Sordar ruh u Bah Jeffre Khonglam u mih ar kyrteng.
Ka la dawa ba dei ban pynbeit thikna shwa ia ka thup nongjied bad sa pynlong ia ka elekshon bad lada kim sngap kin sa pyrshah belt ia ka elekshon.
Ka raid shabong ka don 15 Shnong bad 4024 ngut ki paidbah nongjied tang ki shynrang ba la dap 18 snem shaneng.
Shillong, 22 Risaw:Ka jingthmu rung ki MLA na kiwei ki seng sain pyrthei ha ka BJP ne sha kiwei, kan jia hadien ba la kut ka dorbar kut samoi jong ka jinglong MLA kaban long ha u Nohprah mynta u snem.
Ha ka jingshisha, katkum ka jingtip la don kiba kwah ban rung noh sha kiwei ki party hynrei ki la hap ban pynap namar ba mynta kim pat ioh pynlait lut ia ka MLA skhim kaba dang sah sa mar shiteng eiei.
U President ka BJP u Bah Shibun Lyngdoh haba kren mynta ka sngi, u la ong ba ki MLA kiba kwah ban rung sha ka party ki lah ban leh ia kane hadien ka dorbar kut samoi jong ka jinglong MLA kaban long haduh u Nohprah.
“Ka daw ka dei namar ba ki kwah ban ioh pynlait lut ia ka MLA skhim ka bym pat lait lut mynta bad hadien ka dorkar kin sa rung", la ong u Bah Shibun.
U la ong ba ha ka jingshisha, ka sorkar ka la dei ban pynlait ban pynlait ha u Nailur hynrei namar ba ka sorkar ka dang pan por ban pyntreikam ia ka GST,  ka la hap ban pynsuki namar ba ki hap ban pynbiang ia ki jingdonkam ha kaba iadei bad ka GST.Haba kylli ba don ki MLA ban rung sha ka NPP, ym sha ka BJP, u Bah Shibun u la ong ba haduh mynta wat sha NPP ruh kim pat rung bad sa peit ynda la dei ka por.
Ha kawei ka liang, u Bah Shibun u la iathuh ba u Nalin Kohli ba peit ia ka BJP Meghalaya, u la wan ha kane ka sngi Thohdieng ha ka nongbah ban iamir jingmut bad ki dkhot ka Core Committee ban pynkhreh ia ka elekshon ha kane ka jylla.
“Ka jingwan jongu, kan long halor kumno ban pynkhreh ia ka elekshon ha ka jylla bad ula iakynduh ia ki dkhot ka Core Committee",la ong u Bah Shibun.
Nongpoh, 22 Risaw:“Ha ka jingshakri kaba khadduh, ngan ai haphi ia ka jingshakri kaba bha tam" ong u Bah Lapang haba kren ha ka General Meeting ka Nongpoh Block Congress Committee (NBCC), kaba la long hynnin ka Sngi Saitjain ha ophis ka NBCC kaba don ha Pahamsoh thri, Nongpoh.
Haba pynshai paid bah halor ka kyntien kaba ong ba u la noh palat ka por, u Bah Lapang, u la ong ba katei ka kyntien ka dei kaba la mih na ka shyntur jong kiwei pat ki Party kiba pyrshah ianga, hynrei katba ki nongkyr shan jongnga ki ong ba nga dang biang ban iakhun, da kumta hi nga hap ban ngeit ia kaei kaba la ong da ki nongkyrshan, ym ban ngeit ia ka jingong jong kiwei kiba pyrshah.
Namarkata, u Bah Lapang, u la kyntu ia ki paidbah ba kin ai ka jingkyrshan kaba pura ha kane ka ilekshon kaba mynta, khang ba kiei ki jingthmu kiba nga don na ka bynta ban ai ka jing shakri kaba khambha ym tang ia ka Nongpoh Constituency, hynrei ia ka Distrik hi baroh kawei kin wan ban urlong.
Shillong, 22 Risaw:Ka kong Probetty Nongpluh -Vice President BJP Mahila Morcha Meghalaya ka la risaiñ noh na ka seng BJP naduh ka 19 tarik mynta u bnai.
Ka kong Nongpluh ka la ia khun teng ha ka elek shon MDC na Mawkhar konstitwensi.
Haba ia kren bad u Rupang ka kong Nong pluh ka la ong ba ka la risaiñ noh na ka BJP namarba kam don jingkyr men satia ban ioh tiket na katei ka seng ha ka elekshon MLA 2018.
Ka la ong ba ka por kam shah shuh ia ka ban dang ap shi ap ia ka rai jong ka BJP hynrei ka hap ban iaid shakhmat naba ka la kut jingmut ban ia khun ha u 2018.
Na ka jingiakren bad ka kong Nongpluh la sngewthuh ba ka jingduh jingkyrmen jong ka ban ioh tiket BJP ka dei hadien ba ki sur ki la sawa jam ha Pynthor-Umkhrah ba u bah A.L Hek un ia khun na ka seng BJP.Haba la kylli hato u bah Hek un ia khun na ka BJP ka la ong “Phi ki nongthohkhubor phi ia kham ia tip kham bha ia kata" rkhie ka kong Nongpluh.
Nongpoh, 22 Risaw:Ki la don kumba 263 ngut tam ki nongialam bad ki nongkyrshan jong kiwei pat ki Party kiba kynthup na ka UDP, NPP bad BJP na ki dong bapher bapher jong ka Nongpoh Constituency, ki la wan ban pyniasoh noh ialade bad ka Party Congress bad kane ka la paw pyrthei ha ka General Meeting ka Nongpoh Block Congress Committee (NBCC) kaba la long hynnin ka Sngi Saitjain ha ophis ka NBCC kaba don ha Pahamsohthri, Nongpoh.
Ia kitei ki briew kiba la wan ban pyniasoh ialade bad ka Party Congress, la pdiang sngewbha da u Dr.D.D Lapang, ha ryngkat ka jingdon ki heh nongialam ka Party Congress kiba kynthup ia u Bah Mayralborn Syiem, President ka NBCC, u Bah Opel Lyngdoh Secretary, u Bah G.G Marwein Secretary ka UBCC, u Bah Rangkynsai Makdoh, u Bah Minsin Makri, ki nongialam ka Congress lem lem bad ki nongkyrshan ba radbah ka Party Congress.
Haba kren ha katei ka sngi, kitei ki nong kyrshan jong kiwei pat Party kiba la wan ban pyniasoh noh ialade bad ka Party Congress, ki la ong ba ka nongrim hi kaba la pynlong ia ki ba kin wan ban pyniasoh noh ialade bad ka Congress, ka dei hadien ba ki la sngewthuh ba kim don jingmyntoi ban aijingkyrshan ia kiwei pat ki Party, namar ki la iohi ba kim poi shaei shaei ruh.
Ki la pynpaw ruh daa kaba ong “katba u Dr.D.D Lapang u dang iakhun na ka Nongpoh Constituency kam myntoi iangi ba ngin ai ka jingkyrshan sha kiwei pat ki Party, namar kumba ka long mynta hi la khamniar ba ngin ioh da uwei pat u nongialam u ban long kum u Maheh bad kan da long ka jinglehrain iangi ki nongshong shnong hapoh ka Nongpoh Constituency, lada u Maheh un rem ha kane ka Ilekshon 2018.
Nalor ba u la long uwei na ki riew khraw ym tang ha ka jylla, hynrei ha ka Ri hi baroh kawei, namarkata ym tang ba ngin pyniasoh ialade bad kane ka Party Congress, hynrei ngi da kyntu ruh ia kiwei ruh ki para nongshong shnong hapoh ka Constituency ba ngi dei ban ai ka jingkyrshan kaba pura na ka bynta ban pynjop donburom ia u Maheh ha kane ka Ilekshon 2018.
Nongpoh, 22 Risaw:Kum kawei na ka kynhun ki Seng Longkmie bad kaba don ia kata ka jingkitkhlieh na ka bynta ban wanrah ia ka khuid ka suba ha ka Sor Nongpoh hi baroh kawei, ka Seng Longkmie Mawroh, mynha ka sngi Saitjain ki la mih paidbah ban pynkhuid ia kawei ka Nala kaba la dap tang da ki jaboh jabain, sma iwtung bad kaba la ktah ruh ia ka rain ka rem ha ka Sor Nongpoh haba iadei bad ka khuid ka suba.
Katei ka Nala kaba la pynkhuid da ka Seng Longkmie Mawroh, ka dei kaba don hapoh  u pud u sam ka Shnong Mawroh bad kaba hap ha Nongpoh Town, hynrei namar ka jingbret pathar ia ki jaboh jabain kiba la mih na ka sor Nongpoh, kaba la pynlong ia katei ka Nala ba kan wanrah ia ka jingsma iwtung kaba shyrkhei bad kaba buh jingma ruh ia ka koit ka khiah jong ki paidbah nongleit nongwan.
Haba kren bad ki Nongthoh Khubor, ka Kong Magret Rymbai, President ka Seng Longkmie Mawroh, ka la ong, ba ka daw kaba la pynlong ia ki Longkmie ban pynkhuid hi dalade ia katei ka Nala, ka dei hadien ba baroh shi katta ym don kiba phaikhmat bad shimkhia ban pynkhuid ia ki jaboh jabain kiba don ha katei ka Nala.
Kumta na ka bynta ban pynlong ia katei ka Nala kaba khuid ba suba, na ka liang ka Seng Longkmie Mawroh, ka la buh ruh ia ka jingkyrpad  ia ka Nongpoh Town Committee bad bor District ka Ri Bhoi, ba ki dei ba shim khia na ka bynta ban wanrah jingkhuid ym tang ha katei ka Nala, hynrei ha ka Sor Nongpoh hi baroh kawei.
Hadien ba la pynkhuid ia katei ka Nala, ka Seng Longkmie Mawroh ki la buh ruh ki signboard ryngkat ki jingthoh ba la mana tyngeh ban sangeh ka bret jaboh ha katei Nala bad lada ka Seng Longkmie ka dang lap nangne shakhmat kin shim da ki lad kiba tyngeh ia ki nongleh pyrshah.
Shillong, 22 Risaw:Ka  jingialang  paidbah  halor  u  Aadhaar,  ba  la  pynbeit  da ka  Meghalaya  Peoples’  Committee  on  Aadhaar  (MPCA)  ha  Khasi National  Durbar  Hall,  Mawkhar,  Shillong, kan long  la  sngi  Hat  Majai,  24tarik  U  Risaw,  2017  naduh  ka  por  11  baje  mynstep.
Kane  ka  jingialang  ka  long  na  ka  bynta  kino  kino  kiba  ioh jingshai  shuh  shuh  halor  u  Aadhaar,  naduh  ba  mih  jingpyrkhat ban  don  kata  ka  jingithuh  kyrpang  (unique identification)  ha ka  snem  1999,  ka  jingpyntrei  kam  ia  u  naduh  ka  Sorkar  UPA II,  mynta  ha  ka  NDA  II,  ki sorkar  jylla,  ki  bank,  mobile company  bad  kiwei,  ki  dorkhast  pyrshah  ka  jingpyntrei  kam  ia u  Aadhaar,  ka  Rai  ka  SC  halor  ka  Hok  long  Kyrpang  (Right to  Privacy),  u Aadhaar  bad  ka  VIth  Schedule,  ka  rai  ba shiteng  por  (interim  order)  ka  SC  halor  ka  jingpyntrei  kam ia  u  Aadhaar  jingap  ia  ka  Rai  kut  (final  ruling) ka  SC halor  u  Aadhaar.
Kito  kiba  la  shim  Aadhaar  number  ruh  ki lah  ban  wan  bad lada  don  kino  kino  kiba  kwah  ban  law  noh  na  kaba  don  une u  number,  kan  bha  shibun  eh,  ba  kin  don  lang  ha katei  ka sngi  ha  KNDH  khnang  ban  ioh  pyrkhat  lang kumno  yn  leh, ong ka kyrwoh na U Rev.Dr.P.B.M.Basaiawmoit, na  ka  bynta  ka  MPCA.Shillong, 22 Risaw:Tang mar ia dep ka elekshon MDC shiteng samoi ka KHADC, ki khubor ki la saphriang ba u bah HDR Lyngdoh MLA ka Sohiong uba dei ruh u myntri ka sorkar jylla un ialap pyrshah ban pynrem ia u MLA ka Mawphlang u bah Kennedy Khyriem ha ka elekshon MLA 2018 naba u la shim ba ka jingrem u khun jong u, u Nathaniel Rymbai ha ka elekshon MDC shiteng samoi ka dei namar ka daw jong u bah Kennedy ba u ialap pyrshah napoh napoh ban pynrem ia u khun jong u.
Ki khubor ki la saphriang ruh ba u bah HDR Lyngdoh un ia khun tyngeh ban pynjop ia u Chief Engineer barim ka PHE u bah S.K Sunn ha ka elekshon 2018 na Mawphlang konstitwensi.
Haduh katno kitei ki khubor ki long kiba shisha, hynrei na ka jingkren jong u bah HDR ha kawei na ki jingialang kaba la long dang shen ha ka shnong Mawlynthoh (Sohiong konstitwensi) ha ka por ba u la buh mawnongrim ia ka surok Mawdngung- Mawlynthoh ka la pyni ia ki dak ba u bah HDR u la sdang ban kren pyrshah ia u bah Kennedy Khyriem.
Ha katei ka jingialang u bah HDR u la ong ba naduh ba la pyniakhlad ia ka Sohiong na ka Mawphlang C&RD Block ka Block Mawphlang ka la dait thah slam bad wat ki dukan sha ruh ki la iap ïew bym don nongleit nongwan shuh.
“Namarba don katto katne tylli ki shnong jong ka Sohiong konstitwensi na Rangshken Circle kiba dang hap sha Mawphlang, nga la leit shisien ban ia kren kam bad u BDO u la phah wanrah sha, haba ita i nongdie sha i la rung i la ong ia nga , ani ko bah naduh ba ia khlad bad ka Sohiong te ym don iew shuh kumba long mynshuwa.
Mynshuwa ha ka por ba ka Sohiong ka dang dei lang bad ka Mawphlang ka block Mawphlang ka khapngiah na ki nongwan shim skhim , phin da leit mynta ym don eiei namarba u MLA ka Mawphlang um ju ai skhim kumba ai ma nga.
Marsien ia khlad bad ka Sohiong ki dukan sha ruh ki kynjah slam" ong u bah HDR Lyngdoh ha ka jingkren paidbah jong u ha katei ka jingialang.
U bah HDR u la ong ruh ba mynta ka Block Sohiong kam pat ioh la u jong u BDO bad ka dang dei lang ha ujuh u BDO ka Mawphlang hynrei shen u BDO ka Mawphlang un wan noh sha Sohiong bad ha Mawphlang un leit da uwei pat.
“Namarba dang dei u juh u BDO, shis sngi u leit ha Sohiong shisngi ha Mawphlang, phin da leit sha Block Sohiong ha ka por ba don u BDO da ki spah ngut ki nongwan shim skhim ki ieng lain , phin da leit pat ha Mawphlang eiei ruh ym don, hato kita kiwei ki MLA ki lah ban wanrah skhim kumba wanrah ma nga?, naei phin ioh u briew uba kum ma nga hynrei watla katta ruh ki nongkren pyrshah ki kren pyrshah beit" u la ong.
Shillong, 22 Risaw:Ki nongot doh masi ha kane ka jylla ki la iathuh ba ka ophis Custom kam ju pyntip ia ki haba don kano kano ka jingdie lilam ia ki masi ba la ioh kurup da ki shipai BSF watla ki la ju ia kren bad ai jingthoh na ka por sha ka por sha ka ophis Custom.
Haba ia kren bad u Rupang u nongialam ka Khasi Jaintia Butcher’s Welfare Association u bah Generous Warlarpih u la ong ba katei ka seng ki nongot doh masi ha ka jylla ka la leit ban ia kren bad ban ai jingthoh ba ka ophis Custom ka dei ban pyntip lang sha ki ruh haba don ka jinglilam, “Hynrei long lehnohei haba kim don hi ka mon, kim ju pyntip ia ngi" u la ong.
U bah Generous u la ong biang ba watla ki Custom kim pyntip ruh hynrei haba ki shu ioh jingtip nangne nangtai ba ka don ka jingdie lilam ia ki masi ki ju leit ban ia shim bynta ha katei ka jinglilam, “Hynrei ngi iohi ba kam poi pynban shaei shaei ruh, ngi shu lut kai tang ka bai leit bai wan" u la ong.
U tei u nongialam ki nongot doh masi u la ong ba ka jinglilam masi ki Custom kam don jingmut eiei ruh em naba ia ka dor ki la ia kut lypa napoh napoh bad ki nongkhaïi masi Bangladesh katba ha ka iew lilam pat ia ka dor la shu ang khlem raiñ khnang ba ki nongot doh masi kin nym nud ban khlieh dor.
“Ngi la lap ba ki ia leh buit tuh hapoh ophis Custom ruh, ngi tip ba ia ka dor ba shisha ki la ia kut lypa napoh bad ha ka jingiakhlieh dor pat la shu ang khlem raiñ haduh ba kam i lah long shuh, ka masi kaba shongdor T.20 hajar tyngka la khlieh dor haduh T.24 ne T.25 hajar tyngka ne palat ia kata ruh, shaei ngi ki nongot doh ngin ia kata ka dor haba kam mih shuh, ngi hap ban shu phet iam rem" u la ong.
U bah Generous u la ong ba ym don uwei ruh u nongot doh uba nud ban thied ia kitei ki masi lilam hynrei la thied ia ki da ki briew kiba khaïi masi tuh sha Bangladesh.
“Ngi tip shai ba kito ki masi ki poi biang sha Bangladesh, la shu kem tang ban shu ia thaw pisa hynrei kam don jingmut eiei ruh em, ka eh ia ngi ban ia kren haba napoh ophis sorkar ruh kim treh ban ia treilang" u la ong biang.
Katkum ka jingiathuh jong utei u nongialam ki nong ot doh u la ong ba ki masi kiba ki shipai BSF ki la ioh bat ki don ruh kiba na Khanapara naba la ithuh na ki dak ksam shkor hynrei kham bun ki dei kiba la shu wanrah khnang na shabar ban pynpoi Bangladesh.
Lah ban kdew ba dang khyndiat sngi mynshuwa ki shipai BSF ki la ioh kem haduh 218 tylli ki masi kiba la thmu khaii tuh sha Bangladesh bad shuwa ia kane ki la ioh bat 12 tylli bad hadien katei ruh ki dang ioh bat biang hynrei ka seng ki nongot doh ki la ong ba na kitei ki masi ym don kawei ruh kaba la lilam sha ki nongot doh bad kitei ki la leit biang sha Bangladesh.
Shillong, 23 Risaw:Ha kine ki khyndiat sngi ki khubor ki la saphriang ba ka don ka jingiaknieh tiket PDF na Umroi konstitwensi hapdeng u MDC ka Umroi u bah Arbinus Lyngdoh bad u bah Mangkara Pathaw u khun jong u myntri rangbah barim ka jylla bah J.D Rymbai.
Ki don ki khubor kiba la saphriang ba ia ka tiket PDF na Umroi un ioh u bah Mangkara namarba u dei u paralok ba iajan eh bad u MLA ka Jirang u bah Lambok Mylliemngap, uba ki khubor ki la ong ba u dei u nongprat lynti ban seng ia ka PDF.Kitei ki khubor ki la pynmih ki dak or pait hapoh ka seng PDF ha kaba la iathuh ba u MDC ka Umroi u bah Arbinus u la don hapdeng ka jingkhohnioh mynsiem ban iaid shakhmat ban ialap elekshon ha ka kyrteng ka PDF.La iathuh ba na katei ka daw u MDC ka Umroi u la ia kren na ka por sha ka por bad ki nongialam PDF ban pynthikna ia ka tiket.
Ki tyllong khubor ki la iathuh ba ha ka sngi saitjaiñ jong ka taiew ka la don ka jingiakren kaba markhmat hapdeng utei u MDC bad ki nongialam ka PDF ha kaba la donlang ruh u CEM ka KHADC u bah Pynshngaiñ N Syiem bad ha katei ka jingiakren ki tyllong khubor ki la iathuh ba u bah Pynshngaiñ u la kren shai ba ka tiket kan leit beit sha u bah Arbinus ym sha u bah Mangkara kumba la saphriang ha ki khubor.
Shillong, 23 Risaw:U Lamphang ka iing dorbar u AT Mondal u la ong ba katkum ka ain, um dei u nonghukum ban pynlong ia ka dorbar hynrei u dei tang u nongpyntip hadien ba la ioh ia ka jingthoh na ka sorkar ne u Myntri Rangbah ka jylla ne na u Lat ka jylla.
Haba kren mynta ka sngi ha ka nongbah, u AT Mondal u la ong, “Katkum ka ain, ngam dei u nongrai ban khot ia ka dorbar hynrei u Myntr Rangbah lyngba ka jingiasyllok bad u Lamphang ne da ka jingkyrpad na u Lat, u hap ban leh ia kata".
Kane ka jingong u Lamphang ka long halor ka jingtwad jingmut lano ka dorbar tlang ne ka dorbar kut samoi jong kane ka jinglong MLA kan long.
U Lamphang u la ong ba ka jingkhot dorbar kan shong ha ka jingdon kam ka sorkar ban pyntip da u Myntri Rangbah sha u ba un sa pynbna ban khot ia ka dorbar.
Katkum ka rukom ka dorbar ka dei ban long man ka hynriew bnai bad lada shim na ka dorbar mang tyngka kaba la dep ha u bnai Lber, ka dorbar ka dei ban long ha u Nailur ba la dep hynrei ha u Naitung, ka sorkar ka la dep khot ia ka dorbar kyrpang kaba shi sngi halor ka Goods and Sevices Tax (GST), kaba mut ba ia ka dorbar hap ban pynlong pat haduh u Nohprah.
Halor ka jingkylli ba ka dorbar kaba long u Naitung ka dei tang ka dorbar kyrpang kaba shi sngi, u Lamphang u la ong ba kano kano ka dorbar shisien ba la pynlong ka dei ka dorbar bad ym lah ban ong da kumwei pat.
Shillong, 23 Risaw:U nongialam ka liangpyrshah u Dr.Donkupar Roy u la kob ba ki seng riewlum kin thaw sorkar ha u 2018, u la ong ba ka kynhun ki seng riewlum kan jop 32 tylli ki konstitwensi bad kin thaw ia ka sorkar.
U Dr.Don u la ong ba ka jingiatylli lang lang ki seng riewlum ka la nang pynkhlaiñ shuh shuh, ha kane ka elekshon ban ia kaba ia iaid la ka jong ka jong ka lynti.
Utei u MLA ka UDP u la ong ba ka long kaba eh ban wanrah ia ka roi ka par lada ka jylla kam ioh ia ka sorkar kaba lait na ka bamsap.
U la ong ba ki seng riewlum ki don ia ka thong ban wanrah ia ki surok kiba bha, ka ioh kam ioh jam ki samla ba la nang la stad bad ban kyntiew ia ka koit ka khiah kumjuh ruh ka bording kaba biang ha ki nongkyndong.
U la ong ba ki don kumba 10 tylli ki shnong ha Shella konstitwensi ki bym don Transformer haduh mynta ruh wat hadien ba la leit kyrpad na ka por sha ka por sha ki tnad ba dei peit.
U la ong ba ym shym la don ba bujli thymmai ia kiba la rim, u la ong ba don ruh ki khep ba lada shiteng na ki nongshong shnong kim siew bording ka shnong baroh kawei ka duh ding bad kane u la ong ba kam dei satia ia ka sorkar ban leh kumtei.
Haba phai sha ka pule puthi u la ong ba lada ki seng riewlum kin wan ha ka bor, kin ai ka jingpule kaba biang ia ki samla ha kaba kin ym donkam shuh ban leit pule shabar na bynta ki jingpule kiba shalor.
Lah ban kdew ba ka UDP kaba don 8 ngut ki MLA mynta ka la don ha kajuh ka kynhun bad ka HSPDP kaba don 4 ngut ki MLA ban ia treilang ha ki 36 tylli ki konstitwensi ha ri lum Khasi- Jaintia.
Ka ia treilang ruh bad ka GNC na ka bynta ki 24 tylli ki konstitwensi ha ri lum Garo.
Shillong, 23 Risaw:Ka Seng samla shnong Umkiang, ka pynpaw ka jingsngewkhia jur halor ka jingtrei torti, ka NHAI lyngba ka GRIL ia u surok NH-44 ha ki thain Umkiang, East Jaintia Hills District.
Kane ka jingsngewkhia ka long ba ka company kam shym la pynbha ne maramot ia ki thliew ne ki krem ki kroh bad ka long ka jingma haduh katta katta ia u paitbah khamtam ia ki khynnah skul kiba dei iaid lyngba ka surok.
Kane ka surok, ka buh jingma ruh ia ki kali, kiba iaid lehse ki lah ban kylla hapdeng surok bad lada ki kali ki kylla ka lah ban wanrah ia ka jingjia basngewsih ia u paitbah ba iaid ba ieng ha shilynter u surok khamtam hapoh shnong.
Ha ka jingiakren bad ki heh company, khamtam ia u Nor Rymkhlem (Local Director GRIL) bad ia u Vishal bad kiwei kiwei de ki heh jong kane ka Company, hynrei kim shym la leh kumba ki la kular ban shna ne pynbha kham kloi ia ki jaka ba don jingma ia u paitbah bad kaba sngewsih haduh katta katta ka long ba ka jingduh um ka PHC Umkiang, la kumba ar bnai ei ei namar kane ka Company ka la pynjulor ia ki nar um ba dei iaid sha ka Hospital bad katei ka buh jingeh, ia ka PHC, namar tang ka um ban leit pain khana ne ban sait kti ruh ki shem jingeh ban ioh bad ki hap ban leit tong na ka wah Umkiang.
Hynrei, ka jingshem jingeh jong kane ka PHC ka long ba ka jingkhakhun lajan man ka sngi bad pynsuhsat haduh katta katta, namar bym don um.
Kumta ka Seng kaba peit ia ka jingeh u paitbah ka dawa mardor ia kane ka Company GRIL ba kan maramot ia u surok, pyndap ia ki nala ban lait na ki jingjia ba sngewsih bad ha kajuh ka por ban maramot ia u nar um jong ka Umkiang PHC, hapoh saw sngi, hynrek lada katei kam urlong, ka seng, kan pynlong da ka jingiakhih paidbah ban beh ia kane ka kompeni na ka shnong Umkiang.
Shillong, 23 Shillong:Ha kane ka elekshon MLA ban wan ha ka jylla, ka tnad pyniaid elekshon ka sorkar India kan pyntreikam noh da ka mashin kaba thymmai ha kaba u nongthep vote u lah ban iohi iano u thep bad ha ka shap aiu.
“Kane ka mashin thymmai kaba pyntreikam ka Voter Verifiable Paper Audit Trail (VVPAT) kan pyni 7 sekhon ha pyrda (screen) ban pynthikna ba u nongthep vote un hun iano u thep bad ha kano ka shap u thep", la ong u Chief Electoral Officer ka tnad elekshon ka jylla u Bah Frederick R Kharkongor haba kren ha ka jingai jinghikai ia ki ophisar, ki seng sain pyrthei bad ki nongthoh khubor kaba long hynne ha ophis u DC Shillong.
Ha kane ka mashin thymmai, lada u nongthep vote u iohi ba ka vote jongu kam iaid sha u kyrtong ba u thep u lah ban ujor sha u Presiding Officer da kaba thoh ha ka kot sada bad la shem ba ka jingujor ka long kaba shong hok, un sa ioh ban thep biang ia ka kot da kaba pyndap ia ka phom ba la pynkhreh lypa.
“Hynrei lada shem ba uta u briew u ujor khlem nongrim, un sa shah pyngat ha ka ain bad un u shah kem shah set along katkum ka ain, la ong u Bah Kharkongor.
U Chief Electoral Officer (CEO) u la ong ba ha kine ki bnai, ka ophis jong ki Deputy Commission jong ki district kin pynlong ia ka jingpynnshai paidbah ha man ki Block ia kane ka jingpynndonkam ia ki mashin thymmai ban pynsngewthuh bad pynshai ba kin nym don kano kano ka jingkulmar ha ka por ba ki thep vote.
Katkum ka jigiathuh u Bah Kharkongor, ki don 110 tylli ki mashin kiban leit pynshai paidbah kylleng ki jaka ha ka jylla.
“Ka mashin thymmai kan pynlong ia ki nongthep vote kaba hun bad suk kaban pynlait na ka jingsngew artatien bad kane kan ai ia ka jingpyrta kaba ong ‘pynshisha, pynhun bad pynthikna", u la ong.
U la ong ruh ba u Deputy Commissioner, Shillong un buh ia kawei ka jaka ia kine ki mashin ha kaba ki briew kiba wan kiba kwah ban test ia ka, ki lah ban leh ia kane.
U la iathuh ruh ba katkum ka kyndon ba la buh da ka Election Commission ka India, shwa ban pynlong ia ka jingthep vote, dei ban pynlong shwa ia ka jingiathep ban tes ia ka mashin bad ha kane, kiban iashim bynta kim dei ban duna ia ka 50 ngut.
“Lada shem ba ka mashin ka sniew,ki lah ban bujli noh da kiba bha", u la ong.
Ha kane ka jylla ki don baroh 3082 tylli ki jaka thep vote ne polling station bad man kawei ka jaka thep vote yn don saw ngut ki polling officer nalor uwei u presiding officer.
Uwei u Polling officer la buh kyrpang ba un peit ia ka mashin.
Ha kane ka sngi u CEO u la pynlait ruh ia ka kot jingbthah ha kaba iadei bad ka VVPAT.Ha ka prokram la don lang u Electoral Officer u bah T Lyngwa, u Deputy Commissioner u Bah Peter S Dkhar, nalor ki ADMs, ki BDO, ki SDO, bad ki seng sain pyrthei kum ka UDP, HSPDP bad kiwei.
Shillong, 23 Risaw:Namar ka jingjur slap kaba ar sngi linter kata ha ka sngi thohdieng bad sngi saitjaiñ ka Wah Kupli ka la shlei kynsan bad ha katei ka jingjia ki la don haduh 4 tylli ki dukan kiba la shah tap ha ka um.
Kitei ki dukan ki dei ki dukan sha, ki dukan die marbam ,die khaw bad kiwei bad la iathuh ba baroh ki mar ha kitei ki dukan ki la duh ei lut kiba la kot sha ka T.2 lak.
Nalor ki dukan la iathuh ba kawei ka kali Bolero 4×4 ( Double Cabin) kaba dang thymmai bad kaba don ia u number AS 16 AC O250 ka la shah tap um bad ki don ar tylli ki thuk thuk kiba ym pat don number kiba la shah tap.
Kitei ki dukan, ki kali ki dei kiba dei trai da ki briew na ka shnong Iooksi, ka shnong kaba jngai kumba 2 kilomitar na ka jaka ba la jia.
La iathuh ba katei ka jaka ba la jia katei ka jingjia ka dei ka kad lieng ban kam na shiliang sha shiliang wah bad ka jaka ba shah ktah ka dei kaba hap sha ka liang ba shong ki Khasi.
Katei ka dei ka jaka ia khaïi kynthup u dewiong ha kaba ia ki mar ba la wanrah na shiliang da ki kali la ju pynkit pat da ka lieng sha shiliang wah.
Ki briew na ka shnong Iooksi ki la ong ba donbok ba ha ka shiteng synñia ha ka sngi saitjain ba la jia katei ka jingjia ym shym la don briew satia ha katei ka kad khaïi.
Ki la ong ba manla ka sngi ki ju don ki briew kiba sah miet ban ap dukan hynrei namarba ka dei ka miet sngi saitjaiñ baroh ki la leit ïng noh, kumta kam shym la don ka jingmynsaw briew.
Shuh shuh la iathuh ba ka jaka kaba don kitei ki dukan ki kali ka jngai da ki phew mitar na wahbah hynrei ki la kynnoh ba ka jingkiew kynsan ka um ka dei namarba la khang kynsan ia ka Dam khlem da pyntip satia ia ki paidbah ba kin husiar lypa.
La iathuh ba ha ka sngi thohdieng ka um ka long jai jai , ha ka sngi saitjain ruh ka long jai jai hynrei dei ha ka shiteng synñia jong ka sngi saitjaiñ ba ka la kiew kynsan.
Mynta la ong ba ka um ka la hiar naba la pyllait ia ka Dam.
La iathuh ba man ka miet ki don da ki phew tylli ki kali Sumo bad ki Maruti Alto 800, kiba shait pynieng ha kane ka jaka na ka bynta ban ieng lain ban kit briew sha kylleng ki jaka.
Hynrei donbok ba kane ka jingjia ka jia ha ka miet Sngi Saitjain kaba dei ka miet ha kaba baroh ki kali ki leit phai sha iing.
Lada kane ka jingjia ka jia ha kiwei pat ki sngi khlem pep kan don beit ka jingshah tyllep kaba da ki phew tylli ki kali kamai.
Shillong, 24 Risaw:U MLA ka South Shillong u Bah Sanbor Shullai, u la shah kynnoh ba u la pyndonkam bakla ia ka pisa haduh T.2.52 klur ha kine ki saw snem ba la dep na ka MLA skhim (Special Urban Welfare Programme) bad ia kane la pynpaw da u Bah Banri Kupar Wahlang hadien ba u la wad jingtip da ka ain wad jingtip paidbah.
Haba kren sha ki nongthoh khubor mynta ka sngi, u Bah Banri u la sei ia ki kot ki sla katkum ka jingtip, la kynnoh ba u MLA u la pyndonkam bakla ia kane ka skhim na ka bynta ka jingmyntoi shimet jongu.
U Bah Banri u la ong ba u MLA u la thied tiar jingbam kum ki pliang, ki siang haduh 13,000 tylli ha ka dor T.500 kawei bad ka jingkut baroh ka long T.50.50 lak bad la pyni ba kiba ioh jingmyntoi ki long tang 851 ngut, bad ki dang jah haduh 12250 ki pliang ki siang.
“Shaei kine ki jah, ne ka dei tang ka jingpynheh jubor ia ka dor ha ka rusit", la buh jingkylli u Bah Banri.
Shuh shuh u la ong ba u MLA u la thied ia ki shuki 1780 tylli ha ka dor T.566 kawei bad baroh ka long T.3.56 lak, hynrei la pynmih khubor ha u bnai Risaw mynta u snem ba sam 10 hajar bad shaei ki jah kiwei pat naduh Rymphang mynta u snem khlem pat sam lut namar ba katkum ka kyndon dei ban pyndep tang hapoh 30 sngi.
La pyni ruh ba ha 2014, la thied 5000tylli ki pla jri pynsyaid ha ka jinglut baroh T.12.50 lak, hynrei kane kam don jingthoh shaei bad hangno la ai bad kane ka la buh ha ka umdum ia ka jingpyndonkam ia ka pisa.
Ha 2014-15, la thied kopi 45 hajar ha ka jingmang T.17.55 lak bad ki don 1412 longiing kiba ioh 12 tylli ki kopi kawei ka longing kaba long tang 17,000 kopi bad ki dang jah sa 29,000 kopi ki bym pat sam, la ong u Bah Banri.
Kumjuh ha u 2014, la thied kopi shuh 45 hajar tylli ha ka dor T.19.80 lak bad ha u 2016 u thied biang 15 hajar kopi ha ka jinglut T.6 lak hynrei ym don kyrteng kiba ioh.
U Bah Banri u la ong ruh ba u MLA u la thied laptop 100 (ASUS) tylli ha ka dor T.25 hajar kawei kaba dei tang T.19 hajar kawei bad la pynlut T.25 lak.
Ia kine la thied na uwei u briew ba kyrteng u K Lynrah na Sohra bad ka jingkylli balei ym thied na Shillong kaba kham jan.
Shuh shuh u la ong ba ha u 2017, la thied LED (blub) haduh T.8 lak ban sam sha ia ki kynhun niam ba pynlong tamasa hynrei haduh mynta ym pat don ba ioh satia tang uwei ruh une u blub.
La pyni ruh ba u MLA u la thied sopti uniphom 100 song tylli ha jinglut T.3 lak bad 400 tylli ki khusnam ha ka jinglut T.8 lak hynrei khlem ai jingkhein ia kiba ioh ia kane.
Kawei pat ka jingpyndohkam bakla ia ka MLA skhim ka dei ka jingshna ia ka kynroh ha madan Laban ha kaba la mang T.40 lak kaba jrong 25 phut bad lynter 30 phut bad ia ki jingdonkam baroh la suplai da u K Lynrah na Sohra.
Ha kane ka jingshna la pynlut ban thied mawthup 142 trok, dewbilat 856 byrni, shyiap 62 trok bad nar rod 99 kwintal.
“Baroh ka jingpyndonkam bakla ia ka MLA skhim ka la kot sha ka T.2.52 klur bad kaba ishan khmat ka long ba la thied tiar beit na uwei u briew u K Lynrah baroh, uba dei na Sohra.
Kata ruh la shu ai da ka pisa nokot da ki lak kaba ka sorkar India ka la mana ba dei ban ai da ka cheque", la ong u Bah Banri.
Halor kane, u la dawa ba dei ban thung jingtohkit halor kane, ban pynngat ia ka jingkitkhlieh ia kiba donkti, ban wad ia ka jinglong shisha u K Lynrah na Sohra, bad ban pynngat ha ka ain ia kiba donkti.
Shillong, 24 Risaw:Ka BJP Meghalaya ka la kren kob ba ki MLA ka Congress kin sa phet iing lut hadien u Naiwieng mynta u snem ban iasoh sha kiwei ki seng sain pyrthei, shwa ban wan ka elekshon MLA ha kane ka jylla lashem snem.
Haba kren sha ki nongthoh khubor mynta ka sngi, u Vice President ka BJP Meghalaya u Bah John Antonio Lyngdoh u la ong ba ka Congress ka la dei ka iing kaba pait kaba pra bad shen ki MLA jongka, kin sa mih noh ban iasoh sha kiwei pat ki seng sain pyrthei.
“Hadien u Naiwieng mynta u snem, ki MLA ka Congress kiba bun kin mih na ka party ban iasoh bad ka BJP bad sha kiwei ki party", la ong u Bah John Antonio haba kren sha ki nongthoh khubor mynta ka sngi.
Hynrei ha kajuh ka por, ka BJP ka la takrain ia ka jingkren pyrshah ki MLA ka Congress ia ka BJP da kaba ong, “Haba ki kren pyrshah ia ka BJP, balei ki phun pat wut wut sha ki nongialam ka BJP sha Delhi".
“Wat u Dr Mukul ruh lada u kwah ban iasoh bad ka BJP, ngi kloi ban pdiang, hynrei ka jingai tiket kan shong ha ka rai u paidbah bad ki nongialam", u la ong.
Wat la ki heh BJP, ki la sngew thikna ba ki MLA ka Congress kin iasoh bad ka party, hynrei ki kyntait ban iathuh haduh katno ngut ki ban iasoh bad lano kin iasoh.
“Ngim pat lah ban iathuh katno ngut kin wan iasoh bad lano kin iasoh hynrei ngan iathuh iaphi ba hadien u Naiwieng, kin phet lut na ka Congress", la ong u Bah John Antonio.
Haba kylli kumno ka BJP kan pdiang ia ki MLA ka Congress, haba ka ju kynnoh ba ki dei kiba bamsap, u Bah John Antonio u la ong ba ki don ha ka party kaba bamsap, hynrei kin pynkhuid ynda la wan ha ka BJP.Ha kawei ka liang, u Bah John Antonio u la ong ba ka BJP kan jop bun ngut ki MLA ha kane ka elekshon bad ka sur jong u paidbah ka la sawa jam ha kane ka kynti bad kin sa ap sa tang ia ka por.
U la iathuh ba shi bynta ban pynkhlain ia ka seng, u la iathuh ba ka party kan pynlong ia ka booth samilan ne ka jingialang bad baroh ki dkhot ka party ha ki lai tylli ki jaka ha ka jylla ban pyni ia ka jingkhlain ha ka jylla.
“Ngin sa pynlong ia ka jingialang jong baroh ki dkhot kynthup kawei ha Khasi, Jaintia bad ha Garo bad hangne ki nongialam na Delhi kynthup ki myntri sorkar kin wan ban iadon lang", la ong u Bah John Antonio bad bynrap, ha kine ki jingialang yn sa ioh ia ka jingkhlain jong ka BJP ha kane ka jylla.
Shillong, 24 Risaw:U Pastor Kyrsoi Pyrtuh uwei na ki nongialam jong ka Meghalaya People’s Committee on Aadhaar u la kob ban ia tai nia bad u MP ka Shillong u bah Vincent Pala halor u Aadhaar nombar.
U Pastor Pyrtuh u la ong ba u bah Pala u la kren sha ki kotkhubor ba ka jingpynrung kyrteng ia ki paidbah na ka bynta u Aadhaar nombar kam dei kaba bakla ha kaba u la pynksan ia la ka nia da kaba ong ba la ju leh sha kiwei ki jaka bad sha kiwei ki ri ruh.
U la ong ba u bah Pala u la ong ruh ba u Aadhaar nombar u long kum u Social Security Number ha ka ri Amerika.
“Nga kloi ban ia tai nia bad u MP ka Shillong halor katei ka kynthoh jong u ha kaba ia dei bad u Aadhaar, u pyniadei ia u Aadhaar bad u Social Security Number ka Amerika, hynrei nga ong Em ka ia pher shibun bah" ong u Pastor Pyrtuh.
U Pastor u la ruh ba ha u Social Security Number ki paidbah kim donkam ban ai ia ka biometric information jong ki, hynrei ha u Aadhaar hap leh Bionetric, hap ring dur ia ki shympriahkti bad hap ring dur ruh ia ki pyllew mat.
U la ong ba ha Amerika ki la pyrshang ban leh ia katei ka Biometric hynrei ki paidbah ki pyrshah la sangeh noh, hadien katei u la ong ba la pyrshang ban pyntreikam da ka Biometric Enrollment and Locally Stored Information hynrei ym shym la lah satia namar ka jingpyrshah ki riew ngeit Kristan.
Kumta u la ong ba dei ha ka por ba long President u Roosevelt ba la pyntreikam ia u Social Security number namarba ka don ka jingkhyllem ha ka ioh ka kot ka Amerika bad ka jingpyntreikam ka long beit ba ki jingiarap ba ka sorkar ka ai sha u paidbah ki dei ban poi beit sha ki hynrei kam don eiei pat ka ban ktah ia ka jinglong shimet kumba long u Aadhaar.
Haba kren shaphang ka jingma jong u Aadhaar u Pastor Pyrtuh u la ong ba kaba nyngkong eh ka dei ba ia ka jingim jong u briew la tehlakam tang da kaba pyndonkam ia u 12 tylli u nombar jong ki.
“Lada ki KSU ki ia khih, ki phet ioh shah kem, kin shu switch off beit ia u Aadhaar nombar kumba switch off phone tang katta phin ym ioh leit jingleit , phin ym ioh sei pisa.
Lada phi don jingthud bad u BDO ha Block un shu ong beit itei shi itei un shu switch off beit tang katta ka shnong baroh kawei ka la duh ia ki jingmyntoi" ong u Pastor Pyrtuh.
Shuh shuh u la ong ba dang shen ka RBI ka la pynmih ia ka jingpynbna ba lada ym don Aadhaar haduh u nohprah mynta u snem yn pynngat ia ki paidbah ha ka Money Laundering Act kaba mut ba ki dei ki nongpyniaid lane kiba bat ia ki pisa tuh, “Hato lada ngim don Aadhaar, yn pynshitom ia ngi ban ong ba ngi pyniaid ia ka pisa tuh kaba ngi trei shitom" u la ong.
“Ha Meghalaya ki don kumba 70 ne 75 na ka 100 kiba pule Bible, ki ngeit ba u Aadhaar u dei u mrad khlaw katkum ka Kitab Jingpynpaw, ngi hap burom ia ka jingngeit bad ka jingshem mynsiem jong ki, hato nga don hok aiu ma nga ban tuklar ia ka jingngeit jong kiwei?" u la ong biang.
Utei u Pastor u la ong ba wat ha ka rai bishar jong ki nongbishar ka Supreme Court kaba don haduh 527 sla ruh , ki nongbishar ki la sot ia ka jingthoh na ka Bible ka ka shithi kaba nyngkong sha ki Thesoloni ka lynnong kaba 4 bad ka dkhot kaba 16 kaba ki la kdew ia ka jingngeit ki Kristan kaba ki nongbishar ki la ong ba u Aadhaar u ktah ia ka hok ha ka jingim shimet jong ki briew ( Right To Privacy).
“Ki nongialap ha ki spah snem mynshuwa ki ia thuh lypa ba kan poi ka por ba lada ym don ia ka shap jong uta u mrad khlaw yn duh ka bam ka dih, imat u la dei une u Aadhar kumba jia ha Jharkhand, hato lada nga ngeit ia kata phin ong ba nga dei uba ngeit biej" ong u Pastor Pyrtuh da kava pynkut ba ka hok ha ka jingim shimet ka dei ka waitlam kaba khlaiñ mynta ha ka jingiakhun ha Supreme Court na bynta u Aadhaar.
Nongstoiñ, 25 Risaw:Ha kawei ka jingjia ka bym lah ban mutdur kaba la jia ha ka shnong Kynshi Mawria, kawei ka khynnah samla kaba dang 16 snem, ka la shah leh beijot ha la u kpa u jong ka u ba la tip kyrteng kum u Dobelsing L.Nonglait 40 snem.
Katkum ka tyllong khubor ba la ioh mynta ka sngi, la iathuh ba katei ka jingjia, ka la jia naduh u snem 2014, hynrei katei ka khynnah, kam shym la nud ban iathuh ia katei ka jingshem pap ka jongka hano hano ruh, namar ba u tei u kpa jong ka u la byrngem byrsit ia ka ba ka tang shu iathuh un pyniap bad da ka jingtieng katei ka samla ka la shu sngap haduh ba u tei u kpa u la leh ia katei ka kam pap kam sang haduh mynta u snem 2017.
Hynrei dei tad haduh ka 24 tarik mynta u bnai kumno re kumno katei ka samla ka la phla ia katei ka jingshem pap ka jong ka ha kiba ha iing ha sem ha kaba katei ka khun ka la iathuh bniah ia kaba la jia baroh bad hadien katei na ka liang kiba ha iing jong katei ka samla mynta ka sngi, kila leit ban ujor da ka ehajar pyrshah ia u tei u kpa ha Mairang Police Station.
Na ka liang jong ki pulit ruh mar ia ioh ia katei ka jingujor kila leit ban kem noh ia utei u briew u ba dei u kpa jong katei ka samla bad kila register ruh ia ka mukotduma katkum ki kyndon case No.41(10)17 U/S 506 IPC R/W Section 5(l)(n)/6 POCSO Act, bad ia utei u briew na ka liang jong ki pulit kila phah sha ka kashari.
Shillong, 24 Risaw:Kawei ka longkmie na ka shnong Mawroh kaba don ha ki thaiñ Markasa ka la shah tait shnong, ka la shah weng na ka balang Presbyterian tang na ka daw ba kam treh ban shon dur aadhaar.
Ka la shah pynduh ruh ia ka skul shimet jong ka, namarba kam treh shon Aadhaar ialade bad ia ki khynnah skul ruh.
Katei ka longkmie ka dei kaba la tip kyrteng kum ka kong Phrim Sohshang.
Ka kong Phrim ka la phla ia katei ka jingshem lanot jong ka mynta ka sngi ha ka jingialang pynshai Aadhaar kaba la long ha Khasi National Dorbar Hall, Mawkhar-Shillong.
Ka la ong ba kam treh ban shon Aadhaar bad kam treh pynrung kyrteng ha ka NPR kumta ka la shah tait shnong, “Ki tymmen basan ki la wan ha nga ba kim lah ban pynsah hapoh ka balang namar ba ka balang ruh ka hap hapoh ka jingpeit ka shnong bad ka shnong hapoh ka sorkar" ka la ong.
Katei ka longkmie ka la ong ba ka daw ba kam treh ban shon Aadhaar ka dei namar ba ka la mih ka sur kren na u Jisu ha ka ba um sngewbha satia ia utei u aadhaar nombar, “Ngam treh Biometric, ngam treh NPR, ngam treh Aadhaar , u dei u mrad khlaw" ka la ong.
Ka la iathuh ba ka ophis kaba dei peit ia ki skul ka la phah ktien sha ka ba kan wan mih sha ophis jong ki, “Ki la phah wan ia nga sha Mairang, ki kylli nga iathuh ha u Sahep ba ki long ki jingshisha ba ngam treh bad uta u sahep u la ong ba ia ka skul jong nga hap khang noh ha u nohprah hynrei mynta la shimti pat ban pyniaid da kiwei" ong katei ka longkmie.
Shillong, 25 Risaw:U general secretary ka BJP ba peit ia ki Scheduled tribe bad scheduled caste u Hayithung Bill Lotha u la kynnoh ba u Myntri Rangbah ka jylla Meghalaya, u Dr Mukul Sangma u dei uwei uba bamsap tam ha India.
“U Dr Mukul u dei riew bamsap ba shyrkhei tam ha India.
Nga shaiong ngain ban lap ba ki surok ha konstitwensi jongu, ki dap sa tang ki thliew ki syar suda wat ha ka jingshisha u la rah lut khoit ia ka pisa ka sorkar sha ka konstitwensi lajong", ong U Lotha, haba kren mynta ka sngi sha ki nongthoh khubor ha Shillong.
U la ong ba ki surok ha Ampati konstitwensi ki long kum ki pung dohkha bad kane ka la pyni shai ba ki kam bamsap jongu, ka long kaba shyrkhei bha.
“Bun ki surok ha Ampati ki long kum ki pung dohkha, wat ki briew ki lah ban leit khwai dohka ha surok", u la ong.
Haba ther ia ka jingthaw ia ki district ha u snem 2013, u la ong u Dr Mukul u la thaw ia ki district, ki sub-division ha ka jylla hynrei kaba sngew thamula ka long ba kine ki shu long tang ka met kaba khongreng khlem don eiei lait tang ka jingdon u DC, SDO marwei khlem kam khlem jam.
“Ki district ba la thaw ha 2013, ki shu shong khongreng khlem treikam eiei bad la shu buh tang ia u DC bad SDO khlem don eiei", la ong u Lotha.
U la kynnoh ba u Dr Mukul u dei u nongpynbna paidbah uba triem bha ban pynbna ia ki prokram ka sorkar bapher bapher hynrei ki bym myntoi eiei ia ki paidbah lait tang ban shu pynbiej kai namar ba la jan ka elekshon.
“U Dr Mukul u dei u nongpynbna paidbah ia ki skhim ba triem bha ha India tang ban pynbiej paidbah ba la jan ka elekshon bad kine ki paw ha kaba ka Medical college kiba u la pynbna bun snem, khlem iohi dak eiei haduh mynta", la kynnoh u Lotha.
U la kynnoh ba kane ka sorkar jylla ka la pyndonkam bakla da ka spah klur na ka skhim PMGSY ban shna surok sha nongkyndong.
“Ka surok PMGSY na Mawlangsu, Rambrai, Nonglang-Khanduli, Kyrshai kiba shong dor da ka 100 klur la shu pyndonkam bakla bad ki surok pat sop tang ka khyndew pump um suda", la kam u Lotha.
Ha kawei ka liang, u Lotha u la ong ba ka jingkren jong u Bah Ronnie V Lyngdoh ba ka BJP kan pynduh noh ia ka bhah, lada kan wan ha ka bor, ka dei tang ka jingkren ba shu jler bad shu thok, namar ba ka sorkar BJP hapoh ka jingialam u Narendra Modi ka la shim khia bha ban kyntiew ia ki schedule tribe bad schedule caste bad kan nym pynduh satia ia ka bhah thungkam jongki.
Shillong, 25 Risaw:Ka jingkhang dewiong ka National Green Tribunal (NGT) ha ka jylla, ka dei kawei ka mat kaba kongsan bha kaba u general secretary ka AICC ba peit ia ka Meghalaya u Dr CP Joshi u la iakren bad ki nongialam ka Congress bad ki nongtrei ha ka jingialang kaba long mynta ha ophis ka MPCC , Shillong.
U Joshi haba kren sha ki nongthoh hadien ba la wan ka jingialang, u la ong ba “Ka jingkhang tih dewiong ka NGT, ka dei kawei ka mat kaba hakhmat eh ba ki nongtrei ki la iakren bad pan jingshai na u".
Katkum u Joshi, ka jingbteng ka jingkhang dewiong ha kane ka jylla, ka dei namar ba ka sorkar BJP kam shim khia ban pynbeit ia kane ka kam watla ka don ha ka bor ha Delhi.
Haba jubab balei u tei pop ia ka BJP haba hangne ka dei ka sorkar Congress, u Joshi u la ong, “Lada ka BJP ka kynnoh ba ka Congress kam leh eiei, ka leh aiu pat ha kine ki lai snem haba ka don ha ka bor ha Delhi".
U la ong ba ka jingkynnoh kam dei ia ka sorkar jylla, namar ba ka la leh ia ka kamram ba ka dei ban leh hynrei ka dei ka sorkar BJP ha Delhi ka bym leh eiei ia kane ka kam haduh ba ka la wanrah jingeh ia ki paidbah ka jylla Meghalaya.
“Ka sorkar BJP khamtam u Myntri Rangbahduh ka ri u Narendra Modi u la kular tang ha lyer khlem ki kam tang ban pynbiej ia ki paidbah", la kynnoh u Joshi.
Ha kajuh ka por, u la ong ba khlem artatien, ka Congress ha kane ka jylla Meghalaya kan sa thaw biang ia ka sorkar hadien ka elekshon MLA ban wan.
“Ngi la ioh ia ka jingai jingmut na ki nongtrei ka party na ki tnad bapher bapher ha ka jylla, bad hadien ka elekshon ngin sa jop biang ban thaw ia ka sorkar", u la kam u Joshi.
U la ther ruh ia kito ki MLA kiba phet seng da kaba kynnoh, ba ki dei kiba ju mlien ban leh ia kane ka kam ha kine ki ar snem haba ki dang don ha ka sorkar bad ka jingmih jongki, kam nym ktah eiei ia ka party namar ba ka don bun kiwei pat ki nongialam kiba biang.
Jowai, 25 Risaw:U ma Modonbai Rymbai, uba ju tip kum u ma MB Rymbai MDC na Khliehtyrshi uba la ju long ruh kum u CEM ka JHADC ha u snem 2013-14 u la weng noh ia lade na ka seng Congress mynhynnin ka sngi.
Ia ka shithi iehnohkam, u ma MB Rymbai u la aiti ha u President jong ka Jowai Block Congress Committee ka Jowai Block, u ma Awhoi Andrew Shulla uba dei ruh u CEM ka JHADC.Ka jingmih noh u ma Rymbai naka seng Congress ka long ka jingduh kaba khraw ia ka seng Congress, la ong ka tyllong khubor.
“Ka Shnong Khliehtyrshi naduh u ma KS Rymbai, MDC barim haduh u pyrsa jong u, u ma MB Rymbai kadei ka shnong ba khlain bha jong ka seng Congress", la ong u wei na ki nongkyrshan ka seng Congress na ka shnong Jowai.
Ka tyllong khubor ka la iathuh ruh ba u ma Rymbai u lah ban kyrshan ia u kyrtong ka NPP, u ma Wailad Shylla u kyrtong na Jowai Constituency u ban ia khun pyrshah ia u Dr.RC Laloo ha kane ka Election ka ban sa long ha u 2018.
Haba iakren bad u ma Rymbai, u la ong ba ka jingmih noh na ka Congress kam don kano kano ka daw, hynrei kadei tang na ka daw shimet jong u.
Shillong, 25 Risaw:Lashai ka sngi, kan don ka jingialang bah kaba la lum da u Dr.P.W Khongjee MLA barim ka Sohra ha madan Maraikaphon, Sohra ha ka por 12 baje shiteng sngi.
Ha katei ka jingialang kin wan 2 ngut ki heh BJP na Delhi u Alphons Kannanthanam bad u Nalin Kohli bad kin kren ruh ha katei ka jingialang paidbah.
Haba ia kren bad u Vice President jong ka BJP ha Meghalaya u bah J.A Lyngdoh u la ong ba ka ophis jong ka BJP ka la ioh jingtip ia kane bad la ai jingtip ba baroh ki nongialam na kane ka jylla Meghalaya, ki dei ban hiar sha Sohra ban ia don bynta lang ha katei ka jingialang.
U bah Lyngdoh u la ong ba la pynbeit ruh ia ka kali ha ophis kaba ki heh BJP na Shillong kin hiar sha Sohra lashai ka sngi.
Haba ia kren pat bad u President ka BJP East Khasi Hills u bah Babul Suting u la ong ba um don jingtip eiei bad ym shym la pyntip satia ia u, “Ngim ioh jingtip eiei ba ka Party ka pynlong jingialang lashai ka sngi ha Sohra" u la ong.
Haba la kylli la un leit ne-em sha katei ka jingialang u la ong “Kumno ngin leit haba ym don ba khot ym don ba pyntip".
U bah Suting u la ong ruh ba um don jingtip la u Dr.Khongjee u dei ne-em u dkhot ka BJP bad u la ong ba ha u ym don satia ia ki kot ki sla ban pyni ia ka jinglong dkhot u Dr.Khongjee ha ka BJP.La ia kren ruh bad u General Secretary ka BJP na Sohra Mandal u bah Rothel Khongsit, utei u la ong ba ka Party BJP ha Sohra Mandal kam don jingtip eiei shaphang ka jingialang ha Sohra.
La kylli hato la khot ne-em ia ki BJP ha Sohra ban wan sha katei ka jingialang, u la ong ba ym shym la pyntip bad ym shym la khot satia.
“U Dr.Khongjee u phone ia nga bad u khot sha katei ka jingialang, Uei uta u Dr.Khongjee ngim tip, u Dr.Khongjee um dei satia u dkhot jong ka BJP kumno ngin leit sha kata ka jingialang jong u briew u bym dei na ka Party, ioh ngi shah pynshitom pynban ha ka Party" u la ong.
U bah Rothel u la ong ba baroh ki dkhot jong ka BJP na Sohra Mandal kin ym leit satia sha katei ka jingialang bad la pyntip sha baroh ki dkhot ba kim dei ban leit.
Shillong, 25 Risaw:U Myntri Rangbah ka jylla u Dr Mukul Sangma u la kop ba un pynliem lyndang khoit ia kito ki MLA ka Congress kiba phet seng ha kane ka elekshon ban wan ha ka jylla.
Haba jubab ia ka jingkylli hadien ba la wai ka jingialang bad ki nongtrei ka party, ba la don lang u General Secretary ba peit ia ka Meghalaya u Dr CP Joshi mynta ka sngi, u Dr Mukul u la ong, “Kiei kito ki briew (MLA Congress), kiba thmu phet seng, ngim dei ka party kaba kyrduh briew ngi don kiwei kiba bit bha ban mih bujli ha jaka jongki".
U la ong biang, “Ngi la tip ia ki kam jongki bad ngin pynliem ia ki baroh ha kane ka elekshon ban wan".
Kumba ka paw mynta, ki don san ngut ki MLA ka Congress kiban phet noh na kam party kynthup u Bah Rowell Lyngdoh (Mawkyrwat), bah Prestone Tynsong (Pynursla), Bah Sniawbhalang Dhar (Nartiang), Bah Ngaitlang Dhar (Umroi), kiba lah ban phet sha ka NPP bad u MLA ka Mawsynram u Bah Pynshngain N Syiem uba shah sospen ha ka party lai snem uba lah ban phet sha ka PDF.U Myntri Rangbah u la ong ba ka seng Congress kam dei ba shu shaniah tang ha ki MLA hynrei la don bun ki khep ha kaba kam ju ai tiket ia ki MLA ba dang jop ruh, namar ba ka don ki briew ba biang ban mih bujli bad ka jingmih noh jong ki katto katne kam don eiei ban ktah ia ka party.
“Ka la don ka por ba ka party kam ju ai tiket ia ki MLA ba dang jop ruh, kam da donkam ia ka party ban leh kumta, ka don bun ki briew kiba kham bit",u la ong.
Haba ther shuh shuh ia kine ki MLA thmu phet seng, u la ong ba ka don kawei ka daw ia ki ba ki phet na ka party bad kata ka dei ka jingmut khwan myntoi ialade.
“Balei ki mih na ka party, ka don kawei ka daw bad kata ka long namar ba ki don ka jingmut khwan myntoi shimet ialade", la ong u Dr Mukul.
U la ong ba ka party ka la tip bad ka nang kumno ban mih sha madan thma ban iakhun kum ia kine ki jait briew bad kan pynthikna ba kin liem ha kane ka elekshon.
Shillong, 26 Risaw:Ka seng Meghalaya People United Front ka pynpaw ka jingsngewkhia kaba jur, halor ka jingsniew bad jot palat u surok hapoh ka shnong jowai khamtam ha ki artylli ki bynta ki ba long ha pdeng eh jong ka sor jowai, kawei ka dei ka jaka ka ba don mar syndah bad ka iing dak bad kawei ka dei ka jaka ka ban leit sha ophis U Superintendent of police (SP) bad sha inspection Banglow (IB) jong ka sorkar.
Ka seng, ka ong ba lada phai pat sa sha u national highway NH44, la iohi ba ki kali ki shem jynjar ban leit khamtam ha ki bynta shuwa ban poi ha ka jaka thew kali ha hynniew mer, kaba long tang sa khyndiat eh ia ka company G&R infrastructure project ltd ban pyndep, hynrei ka shimpor da ki snem bad ka seng, ka kren artatien ia ki bynta ba shakhmat kiba sha umkiang kumta ter ter, ia ka jingtrei jong katei ka kompeni.
Shillong, 26 Risaw:U MLA ka South Shillong u Bah Sanbor Shullai u la takrain kylla ia kito kiba thad ba u pyndonkam bakla ia ka MLA kumba ki kam na ka ain wad jingtip, da kaba kynnoh ba u Bah Banri Kupar Wahlang u dei u nongialam jong ka seng “Political RTI Contractual Agency".
Haba pynshai halor kane mynta ka sngi, u Bah Sanbor u la ong, " Ka jingsam tiar kum ki khiew ki pliang bad kiwei ki jingdonkam ki dei kiba kongsan bha bad baroh 31,000 ngut ki nongthep vote ka South Shillong ki kmen bha", bad u la bynrap, “Ngam lei lei lada saw ne san ngut ki briew kim hun namar ba ki dei kiba sngew bishni’.
Dang shen, u Bah Banri Kupar Wahlang u la kynnoh ba u MLA ka South Shillong u la pyndonkam bakla ia ka MLA kaba kot sha ka T.2.52 klur ha kine ki saw snem ba u long MLA.U bah Sanbor u la ong ba la thied ia kine ki tiar ban pynnoh jingiarap ia ki briew kiba duk ba rangli jong ka konstitwensi bad kam don satia ka jingpyndonkam bakla.
“U Bah Wahlang u dei uba shah kyntait ha ki paidbah ha ka elekshon bad namar ba um don kam ban leh, u la thaw ia ka Political RTI Contractual Agency lem bad ki katto katne ngut ki dkhot, kiba dei kiba haiing hasem jongu hi", la kynnoh sa u bah Sanbor.
U la ong ba ar ngut ki dkhot jong kane ka kynhun jong u Bah Wahlang kynthup D Passah bad V Marbaniang kim dei ki nongkyrshan jongu, hynrei kiba haiing jongki, ki dei ki nongioh bynta na ka MLA skhim.
U la ong ba ka jingkynnoh ba pyndonkam bakla ia ka MLA skhim, ka dei beit tang ka kam politik kumba ju leh ia u ha u snem 2013, shwa ka elekshon ban pynbiej ia ki paidbah.
Halor ka jingkynnoh ba shim suplai na u nongdie na Sohra, u Bah Sanbor u la ong ba kam don kano kano ka kyndon kaba ong ban thied tiar tang na Shillong bad ban kynnoh ba pyndonkam bakla ia ka pisa tang ba la thied na Sohra kam don jingmut eiei.
“Lada u nongdie u dei na Sohra lane na Tura, ne na Nongstoin, kam don eiei ka jingpher bad ban ong ba dei na Sohra la pyndonkam bakla ia ka MLA skhim ka dei kaba bakla bad ka bym nongrim", u la ong.
U la kyntu ia u bah Wahlang ban pule bha ia ki kyndon ka MLA skhim shwa ban thad madan ban pynpaw biej ialade kum u khynnah.
Shillong, 26 Risaw:U ophisar ba shu sieh IAS uba shong thait mon sngewbha noh u Bah Himalaya Muktan Shangpliang, u la rung sha ka Congress mynta ka sngi bad ia u, la pdiang burom da u Working president ka MPCC u bah James Lyngdoh ha ka jingialang kaba la wan sakhi lang ki dkhot Congress na thain Mawsynram kaba la pyndap smam ia ka ophis ka MPCC.Haba ther ia u MLA ka Mawsynram, U bah Shangpliang, ula ong “Ha kine ki shiphew snem (jinglong MLA u Bah Pynshngain N Syiem) ka Mawsynram ka shu tyrkhong beit, ym ju iohi wat tang ia ka MLA skhim ruh", la ong u Bah Himalaya haba kren ha kane ka jingialang pdiang burom ia u.
U la bynrap biang, “Ha kine ki shiphew snem, ka Mawsynram ka dei kaba duk tam napdeng baroh ki konstitwensi ha ka jylla bad kane ka la ktah jur ia nga".
U Bah Himalaya u la ioh ia ka jingpynskhem na ka sorkar ban shongthait ha kane ka 18 tarik mynta u bnai, hadien ba u la pan da ka VRS ban iakhun elekshon noh na Mawsynram ha kane ka ban wan.
U la iathuh ba wat la u dang don sa hynriew snem ha ka kam sokar, hynrei ka daw ka jingrung jongu sha ka politik ka dei namar ba u kwah ban shakri ia ki paidbah.
“Kaei ka politik, ka politik ka mut ban shakri ia ki paidbah, ym ban shakri ia ka pisa", la ong u Bah Himalaya.
U la ong ruh ba kum u ophisar sorkar la laiphew snem, u la trei bun kynta ban pyndep ia ki kam hynrei lada un long nongmihkhmat un aiti kham palat.
“Lada nga trei 10 kynta ia ka kam sorkar, ngan trei 14 kynta lada long u nongmihkhmat na ka bynta u paidbah", u la ong.
U la iaroh ia u Myntri Rangbah u Dr Mukul Sangma uba la tbit ban synshar ha ka jylla, namar ba hapoh ka jingialam jongu, ka jylla ka shongsuk shongsain bad bun ki kam pynroi ki mared sted.
“Ngi donkam ia u nongialam kum u Dr Mukul Sangma bad kum u Dr DD Lapang uba long kum u nonghikai jong nga", la ong u Bah Himalaya.
Ha ka jingshisha ia u Bah Himalaya la dei ban pdiang burom da u Bah Lapang, hynrei namar ba um don ka met kaba koit ba khiah, u la hap ban pep noh bad la aiti ban leh da u Bah James Lyngdoh.
Haba phla ba u la don ka jingsngew ieid ia ka party Congress naduh dang khynnah, u Bah Himalaya u la ong, “Naduh dang khynnah nga ju ieid ia ka Congress namar ba ka don ki nongialam kiba tbit bad ka don ha ka met bad ka mynsiem jongu".
Da kaba kyntu ia ki paidbah nongkyrshan ban pynjop kput ia u ha kane ka elekshon, u bah Himalaya u la ong, ba ki don lai tylli ki mat kiba u angnud bad kito ki long ban wanrah iaka lad jingsumar kaba bha, ka pule puthi kaba bha bad ki surok ba bha ha ka thain Mawsynram.
“Ngan aiti 100% na ka bynta ka roi ka par ka Mawsynram.
Ngam don daw hynrei nga don lai tylli ki mat bad kita ki long ban wanrah ia ka lad jingsumar kaba bha, ka pule puthi kaba bha bad ki surok ba bha ha ka thain Mawsynram", u la ong.
Ki nongialam ka Congress Mawsynram, ki la kam ba tang ki dkhot ka Congress ki la don 3875 ngut khlem pat khein ia ki Mahila bad ki samla.
Nongpoh, 26 Risaw:Ka Joint Action Committee (JAC) jong ki ar-tylli ki kynhun nongniah kali kamai kiba kynthup ia ki nongniah Auto bad Maruti, Pahambir Unit, mynta ka sngi ki la pynpaw ia ka jingsngewkhia halor ka jingbymshimkhia da ki nongpyniaid ia ka kali ia ki Bus saw, ia kaba la buh khnang ha katei ka thain na ka bynta ban kit ia ki khynnah skul.
Katkum ka jingia-thuh da ki nongialam jong katei ka JAC kiba kynthup ia u Bah Cyril Maring, uba long kum u General Secretary, la ong ba katei ka Bus saw kaba la phah kyrpang ha katei ka thain ka long ban kit tang ia ki khynnah skul, hynrei ha ka jingiohi jong ki la lap ba ia katei ka Bus la pyndonkam bakla namar kam shym la pyndep katkum ka kamram kaba la bynshet.
Kumta na ka liang ki nongialam jong katei ka JAC ki la kyntu ia ki nongpyniaid jong katei ka Bus saw kaba don ha katei ka jaka, ba ki dei ban shimkhia bad pynbiang ia ka por leit buh bad leit shaw ia ki khynnah skul kiba leit ha ka skul bapher bapher ha Nongpoh.
Sohra, 26 Risaw:Ki paidbah ba la wan sha ka jingialang jong ka BJP kaba la long mynta ka sngi ha madan Maraikaphon, Sohra ki la shongshit puk tang mar ia kren Khasi u nongialam ka BJP na Delhi u Nalin Kohli.
Tang mar ia ïeng na jaka shong ban ai jingkren u Nalin Kohli u la kren da ka ktien Khasi bad u la ong “Khublei ia phi baroh, nga kmen ban iohi ia phi baroh, nga ai khublei ia u Dr.Khongjee uba la pynlong jingialang mynta ka sngi".
Ha katei ka por shaid ki paidbah ki la thap kti bad ki la risa, hynrei u Kohli u la ong ba mynta u dang hikai ban kren Khasi bad katba nangiaid ki sngi un sa nang kham tbit shuh shuh.
Hadien katei u la bteng ia ka jingkren jong u ha ka ktien Phareng kaba la pynkylla Khasi da ka kong Bianca Kyndiah State Executive Member jong ka BJP.Haba kren ha katei ka jingialang ki nongialam ka BJP ki la ai ksai ba ia ka tiket BJP ha Sohra ka lah ban poi sha u Dr.P.W Khongjee.
U Nalin Kohli ha ka jingkren jong u, u la ong ba haba u poi ha kane ka jylla u iohsngew ba u Dr.P.W Khongjee MLA barim ka Sohra u dei u briew uba la bna nam bha ha Sohra bad uba ki paidbah ki ieit, “U la shakri kum u doktor ban sumar briew, u la shakri kum u MLA bad mynta u kwah ban ia khun na ka seng BJP, ka BJP ka donkam ia kum kine ki briew" ong u Kohli.
U Kohli u la pynpaw ka jingsngewhun ban iohi ia ka jingiabun ki paidbah kiba u Dr.Khongjee u la lum ha ka jingialang mynta ka sngi bad u la ong ba un dang wan biang sha Sohra ban ia kynduh ia ki paidbah hynrei ia ka tiket pat u la ong ba un hap ban lei tai jingtip sha Delhi shaphang katei ka jingialang.
U Alphons Kannanthanam pat haba ia kren bad ki nongthohkhubor u la ong ba ka Party ka ai ia ka tiket sha u briew uba ki paidbah ki mon bad u la pynpaw ia ka jingsngewhun ban iohi ia ki briew kiba la poi sha ka jingialang jong ka BJP mynta ka sngi ha Sohra, “Ia ka tiket ngin ai sha u briew uba ki paidbah ki kwah" u la ong.
U Dr.Khongjee ula kren ba ka jingrung BJP jong u ka dei hadien ba u iohi ia ki kam ba ka BJP hapoh ka jingialam u Narendra Modi ka trei ha ka sorkar na ka bynta ki paidbah.
U la ong ba un wanrah jingjop ia katei ka seng na Sohra konstitwensi.
U la aiti ruh ia ka mat jingdawa sha u myntri ka tnad kam jngohkai pyrthei ka sorkar pdeng bad katei ka mat jingdawa ka dei kumno ban wanrah ia ka projek kaba sa snem ban kyntiew ia ka kam jngohkai pyrthei ha Sohra.
U Alphons haba jubab ia katei ka mat jingdawa kaba u Dr.Khongjee u la aiti u la ong ba un sa pule bha bad kaei kaba ka sorkar ka lah ban leh, kan leh beit.
Kiwei pat kiba la ai jingkren ki long ki Vice President jong ka State BJP u bah E.Mawrie bad bah J.A Lyngdoh, u Rangbah Shnong ka Marakaiphon.
Kiwei pat kiba la donlang ki long u Secretary bah Bashai Khongngai, kong Bianca Kyndiah bad kiwei pat ki nongialam jong ka BJP.Shillong, 26 Risaw:Ka Hill State People’s Democratic Party (HSPDP) kan pynlong ia ka jingialang bah jong ka ha ka 31 tarik Risaw, 2017 ha ka por 11 baje mynstep ha Dinam Hall, Jaiaw.
La kyrpad ia baroh ki nongmihkhmat kiban mihkhmat na ki konstitwensi bapher bapher ba kin ia poi ryntih ha katei ka sngi ha ka por ba la buh khnang ba ka jingialang kan long kaba iaid beit iaid ryntih bad kaba i shongkun.
Ha kajuh ka por, ka seng ka kwah ban pyntip ba tang ia ki delegates kiba la shah jied na ki constituency bapher bapher yn shah ban wan sha katei ka jingialang.
Shillong, 26 Risaw:Ka donkam ban ioh ia ka sorkar bym dei Congress ha ka Jylla Meghalaya, ban nym ia tyngkhuh bad ka sorkar pdeng ha Delhi, kaba dei ka sorkar BJP bad katei ka dei ka rai jong ki nongkyrshan jong U bah HS Shylla, MDC, kiba ia kynduh ha ka 24tarik mynta u bnai, ha kaba la pyniaid da U bah Hilarius Warbah.
Katei kan lah ban weng ia ki jingeh jong ka jylla Meghalaya, na ka jingduk jingkyrduh bad ka jing jynjar ki paidbah, na ka daw jong ka jingleh mon bad leh thurmur jong ka sorkar Congress, ha ki snem ba ladep.
Ha katei ka jing-ialang, la iatai sani bha halor ka jingrit jylli jong ka Seng UDP, HSPDP bad PDF, kata, ba ki kham don bad paw tang ha Khasi Hills bad kim khlain wat tang ha Jaintia Hills, khlem da ia kren sha Garo Hills bad ki ong ba ka Seng NPP nalor ba ka khlain bha ha Garo Hills, ka la nang kiew stet ka jingkhlain jong ka ha Khasi bad Jaintia Hills, da ka jingpynkhreh jong ki MLA ki bym duna ia ka shiphew ngut ia kiba la paw kyrteng ha ki kot khubor ha kine ki sngi ban ialeh na ka NPP ha kane ka elekshon 2018 nalor katto katne ngut ki MDC.“Shuh shuh ia ka jingpynbna ba shai kdar jong u President Rangbah jong ka NPP u Conrad K.Sangma, MP ba ka kam myntri rangbah, kan leit sha kata ka bynta jong ka Meghalaya ba jop bun ki MLA na ka seng NPP bad ba u da pynmih ruh ia ka kyrteng jong U Bah Prestone Tynsong, MLA, Ex-Cabinet Minister ba u long uba la tbit bah ban long myntri rangbah.
Ka jingialang, haba ka la iatai sani bha ia kine kiei kiei ka la shim ia ka rai da kawei ka jingmut ba ka Nongkrem Constituency kam dei shuh ban dang don shabar na ka Seng ka ban bat ia ka jingsynshar ha Meghalaya kumba ka la mad ha ki shiphew snem kiba la dep (2088-2018) ha kiba u MLA jong ka u ioh ban ai daw ia ki paidbah bad ki nongkitkam shnong bad kam skul man ka por ba ki leit ban ud ia kiba bun ki jingeh da kine ki kyntien – “NGAM DON HA KA BOR".
La ong shuh shuh, ba ka suk ia ki MLA ban ai daw kumta, namar ia lade ki biang haba la siew tulop shi lak shi bnai bad mynta ba la pynkiew ar lak shi bnai, hynrei ka constituency ka iam ka lynniar la shiphew snem kynthih.
La rai ruh namarkata ban khot ia ka jingialang heh jong ki nong kyrshan jong U bah HS Shylla, ha ka 6tarik Naiwieng 2017 ha Lad Nongkrem ha ka por 7.00 baje janmiet bad U bah Shylla, u ong shuh shuh “Na ka liang jong nga nga pdiang ia kane ka rai jong ka Executive Committee bad nga ai khublei ia ka Peoples Democratic Front kaba la pdiang ia U Bah Hilarius Pohshen ban ialeh na Nongkrem Constituency ha ka jingialang kaba la long mynne ka step ha ophis treikam U Bah P.N.Syiem, CEM ha Nongrim Hills".
Sohra, 26 Risaw:U nongaiktien ka BJP U Nalin Kohli haba kren paidbah ha ka jingialang jong ka seng BJP kaba la long mynta ka sngi ha madan Maraikaphon, Sohra u la ong ba ha ka jingsynshar jong ka sorkar BJP ha kine ki 3 snem mynta ka sorkar ka la pynleit jingmut bha kumno ban kyntiew ia ka thaiñ shatei Lam Mihngi bad dei na kata ka daw ba hapoh 3 snem ka jingsynshar ki myntri sorkar pdeng ki la wan ban peit ia kane ka thaiñ la palat 200 sien, “Tang hapoh 3 snem ba ka BJP ka synshar ki myntri sorkar pdeng ki la wan la palat 200 sien shane, mynno phi ju iohi myntri sorkar pdeng ha ka por ba ka Congress ka synshar, hato phi ju iohi ia ki ba kin wan shane?" ong u Nalin Kohli.
U la ong ruh ba ka sorkar pdeng na Delhi ka theh tyngka bha kumno ban kyntiew ia kane ka thaiñ bad jan baroh ki jylla ka thaiñ shatei Lam Mihngi ki la kiew ha ka roi ka par hynrei tang ka jylla Meghalaya kaba sahdien, “Peit ha Assam, Arunachal Pradesh, Manipur, Nagaland ki surok ki la bha lut, hynrei ha Meghalaya shaei lut ki buh ia ka tyngka kaba tuid na Delhi, nga lyngngoh shano ka sorkar Meghalaya ka buh ia ka pisa ba phah sha Delhi, ka pisa ka wan beit kam dei ba kam wan hynrei haei la pyntreikam ia ka" u la ong.
U Nalin Kohli u la ong ba dei na kata ka daw ki paidbah jong kitei ki jylla ka thaiñ Shatei Lam Mihngi ki iohi ia ka jingtreikam ka sorkar BJP bad ki sa ai jingjop ha ka elekshon ba katei ka seng kan wan ha ka bor synshar ha ka jylla jong ki ruh, “Ngi kwah ba phi ki paidbah ka jylla Meghalaya ruh , phin ai lad ia ka BJP ban wan ha ka bor synshar bad phin sa iohi ia ka jingkiew ka roi ka par tang ha ki khyndiat snem" u la ong.
U Nalin Kohli u la kren ia ka jingeh ba kane ka jylla Meghalaya ka ia kynduh bad u la ong ba haba peit lei lei ia ki surok ha ri Lum Garo la dap sa tang da ki thliew ki syar, ki jingkieng da ki spah tylli tang da ki jingkieng ba pun da ki dieng.
“Shaei keiñ ka sorkar ka buh ia ka pisa ba ai na Delhi?" u la ong.
Utei u nongaiktien ka BJP na Delhi u la ong ruh ba ki paidbah ka jylla Meghalaya ki ia kynduh ia ka jingeh kaba khraw ha kine ki sngi namar ka jingkhang dewiong, ka jingkhang mawshun, ka jingkhang tih maw tih shyiap bad ka la ktah ia ka kam ka jam jong ki briew, “Ka long kaba dei ban sumar ia ka mei mariang hynrei ki briew ruh ki donkam ia ka kam ka jam ban im, ka sorkar Congress hangne kam shym la lah ban pyllait ia ki paidbah na kane ka jingeh hynrei nga kular ha phi ba lada phi ailad ia ka BJP ban wan ha ka bor synshar tang hapoh 6 lane 8 bnai ngin weng ia ka jingkhang dewiong, jingkhang mawshun" ong u Nalin Kohli haba kren ha ka jingialang paidbah ha Sohra.
Sohra, 26 Risaw:U myntri ka tnad jngohkai kai pyrthei ka sorkar pdeng u Alphons Kannanthanam ha ka jingkren paidbah jong ha ka jingialang jong ka BJP kaba la long mynta ka sngi ha madan Maraikaphon, Sohra u la ong ba u la heh la san bad u la pule ha nongbah Shillong la bun snem, haduh ba un da dep ia ka Graduation ha ka Economics.
Dei na kata ka daw u la ong ba u tip bha ia ka jinglong ki briew kane ka jylla ba ki dei ki briew kiba smat bad kiba trei shitom bad ki dei ruh ki briew kiba don bun ki sap ki talen, hynrei kaba lyngngoh pat u ong balei ka Meghalaya ka dei ka jylla kaba duk tam ha ka ri India.
“Nga lyngngoh bha, nga la pyrshang ban wad ia ki daw balei ba ki briew ha Meghalaya ki duk, hynrei hadien nga lap ba ka jingduk ha Meghalaya ka dei na ka daw ka jinglehbeiñ bad khniot beiñ ka sorkar ia ki paidbah.
Balei ym don surok kaba bha, balei ym don jaka pule kaba bha, balei ki samla kim donkam donjam , baroh ka daw ka dei ba u myntri rangbah bad ki myntri sorkar ki pynkdang tang ialade" u la ong.
U Alphons u la ong biang, “U myntri rangbah jong phi bad ki myntri sorkar jong phi, ki don ia ki ïng paki dulan kiba rem dor, ki don ki kali kiba rem dor, ki shong liengsuiñ da ki tiket kiba rem dor, ki don ia ki ïng basa (Guest House) hapoh Singapore bad Hongkong phi pat ki paidbah phim ioh tang ka ja ban bam ruh".
U la bteng biang da kaba ong “Kyndit bynriew noh kane ka elekshon ka dei ka kabu ksiar ia phi, pyn sangeh noh ia kine ki jingshah lute jong phi, kynjat lut noh ia kine baroh, dei tang kane ka kabu ksiar ia phi".
Utei u heh BJP uba dei ruh u myntri sorkar pdeng uba wan na Delhi u la pynithuh sha ki paidbah ba u dei u Kristan uba ju leit jingiaseng manla ka sngi u blei, u la ong ba u dei u IAS ophisar jong u snem 1979 , u la long kum u Deputy Commissioner la 30 snem, u la long u Secretary jong ka jylla Kerala hadien u la ia khun elekshon bad long kum u MLA shimet ha Kerela bad u ju kyrshan bha ia ka Communist bad u la ia khun MP kum u kyrtong ka BJP bad mynta u la long u myntri sorkar ka ri India.
U la ong ia ki paidbah ba lada ki kwah ban wanrah jingkylla ki dei ban ailad ia ka seng BJP ba kan synshar ha kane ka jylla.
“Phi kwah ba ki khun jong phi kin ioh ka jingpule kaba bha, phi kwah Engineering College, phi kwah Medical College, ki samla ki kwah kam kwah jam, nga kular ia phi ba lada phi ailad ia ka BJP ba kan wan ha ka bor synshar ngin wanrah ia kita baroh ki jingdonkam jong phi.
Ngam kwah ban iohi ba ki khun jong phi kin leit pule sha Chennai, Bangalore ne Hyderabad, nga kwah ba kin pule hangne kin treikam treijam hangne ym ban leit sha kiwei pat ki jaka, ka jylla jong phi ka dei kaba itynnad tam na ki jaka jong ka pyrthei baroh, hynrei phi pat phi ia duk, nga kular ba ngan kyntiew ia ka kam jngohkai pyrthei hangne bad phi baroh phin ioh kam ioh jam phin ioh kamai kajih" u la ong.
U la pyntip ruh sha ki paidbah ba ka daw ba u iasoh ialade bad ka seng BJP ka dei namar ka jingjur palat ka bamsap ha ki 60 snem ba la synshar da ka Congress ha ka jylla bad u iohi ba dei tang uwei u briew uba don ka saiñdur ban rat diengkhong ia ka bamsap bad uta u dei u myntri rangbah duh ka ri u Narendra Modi.
U la kdew ia kiba bun ki kam ba ka sorkar BJP ka la leh ia ki paidbah ha ka 3 snem ba ka don ha ka bor synshar.
U la ong ba ka Congress kan leit ban pynshai kylleng kylleng mynta ba ka BJP ka dei ka seng niam Hindu bad kan pynshitom beiñ ia ki Kristan “Hynrei wat ngeit, nga ong ia phi nga ialade nga dei u Kristan, kam pat ju don ka jingshah thombor ki Kristan hynrei ka dei ka kam jong ki riew shim kabu ban pynthohbria ia ka BJP" ong u Alphons.
Shillong, 27 Risaw:Ka NPP ka la ioh saw ngut ki MDC ha KHADC ha ka iing dorbar kaba don 29 ngut ki MDC.Saw ngut ki MDC kiba pyniasoh bad ka NPP, ki kynthup ia u Bah Hispreaching Son Shylla (Nongkrem), Bah Victor Ranee (Jirang) kiba dei ki MDC ka PDF ka seng sain pyrthei thymmai katba ar ngut kiwei pat ki long u Bah Jansin Tynsong (Lyngkyrdem) bad u Bah Pyniaid Sing Syiem (Sohrymgkham).
U Bah Jansing bad u Bah Victor ki dei ki MDC ka Congress, hynrei u phet noh sha ka NPP katba u Bah Pyniaid u dei u MDC ka HSPDP hynrei u la shah beh seng noh katba u Bah Hispreaching u dei na UDP uba phet sha ka PDF bad mynta sha ka NPP.U Bah Victor bad u Bah Hispreaching ki dei ar ngut ki MDC kiba la kylla seng lai tylli hapoh kine ki samoi jinglong MDC jongki.
U Bah Hispreaching u jop na UDP uba pyniasoh kham hadien sha ka PDF bad mynta sha ka NPP katba u Bah Victor u jop na ka Congress, u phet noh sha PDF bad mynta sha ka NPP.Na ka bynta u Bah Hispreaching kane ka dei ka jingrung party kaba lai sien tang hapoh 10 bnai hadien ba u la jop ia ka MDC elekshon shiteng samoi ha u Nohprah mynshem na Nongkrem na ka UDP.Na ka liang u Bah Hispreaching haba iakren mynta ka sngi, u la ong ba kine ki MDC ba rung NPP kin sa thaw ia ka Parliamentary Party ha KHADC, hynrei u la pynthikna ba kin kyrshan ia ka Executive Committee ba ialam u Bah Pynshngain N Syiem.
“Ngim don shuh ha ka PDF (Front) hynrei ngi dang don ha ka PDF (Forum)", la ong u Bah Hispreaching.
Shillong, 27 Risaw:U MDC ka Nongkrem u Bah Hispreaching Son Shylla u la ong ba ka jingleit iasoh jongu sha ka NPP ka dei halor ka nongrim ba kan synshar ia ka jylla hadien ka elekshon 2018, kaba don ka jingiajan bad ka sorkar BJP ha sorkar pdeng ban kham suk ban ioh jingiarap ia ka jylla kaba don ha ka jinghiran pisa kaba shyrkhei.
U Bah Hispreaching, uba jop na ka UDP ha ka elekshon MDC shiteng samoi na Nongkrem, u la phet noh sha ka People Democratic Front (PDF) hynrei kane ka dei ka sien balai hapoh shi snem ba un leit iasoh noh bad ka NPP.Haba kren mynta ka sngi sha ki nongthoh khubor, hadien ba la dep shim phom rung dkhot ha ka ophis ka NPP, u Bah Hispreaching u la ong ba kumba long ha kine ki shiphew snem, ka Nongkrem kam shym la ioh ia u MLA uba don ha ka bor ban long kam ki jingdonkam jong ki paidbah namar ba man ba ki leit ud ha kine ki snem, ka jubab na u MLA ka long ym lah ban leh eiei namar ba um don ha ka bor.
“Ban ong ym lah ban leh eiei bym don ha ka bor, ka long kaba suk bad ngi pyrkhat da kaei ka lynti ban lait na kane ka jingong bad kata ka long ban jied noh ia u briew uban iakhun na ka party kaban don beit ha ka bor", la ong u Bah Hispreaching.
U Bah Hispreaching u la ong ba kumba ka paw ha kine ki sngi, ka lyer ka beh bha ia ka NPP ha Khasi bad Garo Hills bad khlem pep, kan bat iaka bor synshar ha ka jylla, namar ba kiwei ki party kum ka HSPDP, UDP, PDF ki don ktem tang ha Khasi Hills bad kim don eiei sha Garo Hills bad kan shem shitom ia ki ban thaw sorkar.
“Ka HSPDP, UDP, PDF, ki pynleit jingmut tang ha Khasi Hills ym sha Garo Hill bad kim lah ban thaw ia ka sorkar bad dei tang ka NPP, kaba la kiew sted ha Khasi Hill ha kaba kin don 10 ngut ki MLA, 4 ngut ki MDC kin wan rung sha ka NPP bad ka don ka lad ba kan jop bun tam", la ong u bah Hispreaching.
U la ong ruh ba ki paidbah ka rilum Khasi bad Jaintia ki kwah ba u Myntri Rangbah un dei na kane ka thain hadien ba ki la mad shiphew snem ia ka jinglong myntri Rangbah u Dr Mukul Sangma na Garo Hills.
“Ki paidbah Khasi ki kwah ba u Myntri Rangbah un dei na Khasi Hills, namar ba la slem la bat Myntr Rangbah u Garo", la ong u MDC ka Nongkrem bad bynrap, “Kumba ka long mynta ka la shai ba lyer ka dei sorkar bym dei Congress, ym dei ba isih ia ka congress hynrei namar bym don shuh ha ka bor ha Delhi".
U la ong ba ka jingsynshar ka NPP ha ka jylla kan kham pynsuk ban ioh pisa na ka sorkar pdeng namar ba ka iajan bad ka sorkar BJP khamtam haba ka jylla ka don hapdeng ka jingkyrduh pisa kaba jur bha namar ka jingthaw ia ki district, ki civil sub-division, ki police station bad ki Block ha kine ki snem.
“Ka Meghalaya kaba don ha jinghiran pisa kaba shyrkhei na ka jingthaw ka district, civil sub division ka donkam ban ioh pisa na sorkar pdeng bad ngim kwah ban iathaw sorkar bad ka Congress kiba iashun bad ka BJP bad dei tang ka NPP kaba don ka jingiajan bad kane kan kham pynsuk ban ioh ia ka jingleh sbun ka sorkar pdeng", la ong u Bah Hispreaching.
Nongpoh, 27 Risaw:Da ka jingthmu ban wanrah ia ka jingkylla hapoh ka Nongpoh Constituency bad ha kajuh ruh ka por na ka bynta ban pynjop donburom ia u Bah C.B Syiem, u kyrtong u ban sa aireng ha kane ka Ilekshon 2018, hynnin ka sngi da ki spah ngut ki Longkmie ki la wan ban pyniasoh ialade bad ka Party National People’s Party (NPP) ha ka jingialang kaba la long ha Tespro Building Hall Mawroh, Nongpoh.
Kum ban shu pynkynmaw hangne, dei ha ka 10 Tarik mynta u Bnai ba u Bah C.B Syiem, ha ryngkat lem bad ki hajar ngut ki nongbud jongu ki la pyniasoh ialade bad ha Party NPP, ha kaba la pynbna ruh ba un iakhun pyrshah ia u Dr.D.D Lapang na ka Congress bad ka Kong Rona Khymdeit na ka UDP.Ha katei ka jingialang kaba la long hynnin ka sngi ha Nongpoh, la ioh ruh ban jied ia ki nongialam jong ka Women Block NPP, ha kaba la jied ia ka Kong Delis Malai kum ka President, ka Kong Richmiland Khongjoh kum ka Working-President, ka Kong Idora Thangkhiew Vice-President.
Ka Kong Filicia Kharhunai kum ka General Secretary lem bad 30 ngut ki Executive Members.
Shillong, 27 Risaw:U Mukul Sangma myntri rangbah ka Jylla, ula byrthen mynta ka sngi, ia ka jingkren jong U KJ Alphonse, hynnin ka sngi ha Sohra, ha kaba ula kynnoh, ba u dei uba tuh ia ka pisa paidbah bad halor kitei ki jingkren, ula ong “Kitei ki jingkren, kin donkam ban wad jingtip ba kin ia tyngkhuh bad ka ain" bad U Mukul, u kylli “Ka mut aiu, da kaba ong ba tuh pisa paidbah".
U Alphonse, myntri kam shang pyrthei, haba kren ha ki kotkhubor, hynnin ka sngi, hadien ka jingialang paidbah ha Sohra, hynnin ka sngi, ula kynnoh ba U Mukul, u kular ban leh ia shibun kiei kiei, hynrei u tuh pat ia ka pisa paidbah.
Shillong, 27 Risaw:Hadien ka Sohra konstitwensi u Nalin Kohli nongaiktien ka seng BJP na Delhi u la hiar mynta ka sngi sha Shella konstitwensi ban ia kynduh ia ki paidbah katei ka thaiñ.
Ha ka jingialang kaba la long mynta ka sngi ha Majai u Kohli, u la pynthikna ba ka BJP kan pyniakhun da u bah Jropsing Nongkhlaw na Shella konstitwensi ha ka elekshon MLA 2018.
U la ong ba u la iohi ba ki paidbah katei ka konstitwensi ki don ka jingshaniah ha u bah Jrop bad ki kwah ba un ia khun ma u, kumta u la ong ba ka seng BJP kan sngap ia ka sur jong u paidbah ba bun ban pyniakhun da u bah Jrop.
U Kohli u la sahmiet lypa naduh mynhynnin ka sngi ha Sohra ha Jiva Resort bad u la hiar mynta ka step sha Majai.
Ha katei ka jingialang u la pynpaw ia ka jingpang mynsiem ban iohi ia ka surok na Sohra shaduh Majai kaba la sniew jubor haduh katta katta bad u la ong ba u pang mynsiem ban iohi ba ki paidbah katei ka thaiñ ki hap ban iaid lynti manla ka sngi lyngba katei ka surok khohruh khohram.
“Phi la shah leh beiñ shaba palat" u la ong ha katei ka jingialang.
U Kohli u la ong ba ka jinglong jingman jong ka surok ka dei ka jingleh beiñ jong ki nongmihkhmat ia ki paidbah, u la ong ba ym donkam shuh ban dang ia kren sa ia kiwei pat ki kam pynroi hapoh katei ka konstitwensi haba tang ka surok kaba long u budlum jong ka ioh ka koit ka long haduh kattei.
“La i sangsot shisha" u la ong.
U la kular hakhmat ki spah ngut ki paidbah ba lada kin ailad ia ka seng BJP ha u 2018 ka surok jong ki kan ym long shuh kumba ka long mynta bad tang hapoh katto katne bnai kin ioh ia ka surok kaba bha.
Nongpoh, 29 Risaw:Lai ngut ki briew ki la duhnoh ia la ka jong jingim ha ki jingjia aksiden kiba la jia ha ki ar-tylli ki jaka kaba hap ruh hapoh ka Surok Bah NH-6 ha Ri Bhoi District.
Ka tyllong khubor na ki Pulit ka Ri Bhoi, la iathuh ba argut ki briew ki la khlad hashen ha ka jingjia aksiden ha 12Mer thain Byrnihat bad uwei pat u la khlad noh ha ka jingjia aksiden kaba la jia ha shnong Ladsharai.
La iathuh ruh ba ka jingaksiden ha 12Mer, ka la jia ha ka por 12.45 mynstep ha kaba kawei ka Bike kaba don ia u Number AS-02C-5396, ia kaba la niah da u Duryodhan ha ryngkat bad u paralok jong u uba la tip kyrteng kum u Jitu Deka ki la khlad noh hashen hadien ba la suba ba ki la shah iuh ha ki kali heh.
Haba iadei pat bad ka jingjia aksiden ha Lasharai, kaba la jia hynnin miet sngi Saitjain ha ka por 8.30 ei ei, la iathuh ba kawei ka Zen kaba don ia u number AS-12C-2378 kaba la wan na ka lynti bymdei (Wrong Side), ka la iatyngkhuh bad ka Bolero Pickup kaba don ia u number ML 05-M-9481 bad ha kane ka jingjia u nongniah ia katei ka Zen uba la tip kyrteng kum u Tynshain Kurbah u la khlad noh hashen, katba u paralok jongu uba la tip kum u Rishan Mawnai u la mynsaw jur.
Kumta haba iadei bad kitei ki jingjia aksideng bad kiba la wanrah ruh ia ka jingduhnoh jong ki mynsiem briew, na ka liang ki pulit kin dang pynlong ia ka jingtohkit.
Shillong, 27 Risaw:Shuwa ka jingialang u Dr.P.W Khongjee kaba la long mynhynin ka sngi ha Sohra, ki nongialam ka BJP Sohra Mandal kumjuh ruh ka East Khasi Hills, ki la ong ba kin ym ia shim bynta bad kim don jingtip eiei shaphang katei ka jingialang bad ki la ong ba kam dei ka jingialang jong ka Party, hynrei ka dei ka jingialang ki riew shimet.
Hynrei kaba la pynlyngngoh ia ki nongthohkhubor pat ka long ba shuwa ba ka jingialang kan sdang la pyrta ha ka tynghung ban khot ia ki nongialam President , Secretary jong ka BJP Sohra Mandal ba kin kiew ha rynsan bad ha katei ka por la iohi ba u President barim jong ka BJP Sohra Mandal u bah P.Nongrum, Vice President bah Hamlet Malngiang ki la kiew sha rynsan.
Kumba paw ha ki jingthoh na kawei pat ka liang la pyni ba u President dei u bah Pillar Nongkhlaw, hynrei uba la kiew sha rynsan um dei satia u bah Pillar Nongkhlaw.
Ka la pynlyngngoh ia ki nongthohkhubor hato don ar tylli ka BJP ha Sohra Mandal,don ar tylli ki Mandal?.
Ban kham shai ia kane u nongthohkhubor u la ia kren da ka phone bad u Secretary jong ka BJP Mandal kaba don ha kawei ka liang u bah Rothel Khongsit, hynrei u la ong ba ia mynta kim pat kwah ban ong eiei halor katei ka bynta bad shen kin sa kren kaba donkam.
La ia kren ruh bad u Vice President u bah Hamlet Malngiang uba don ha kawei pat ka liang, utei u la ong ba kumba ka long mynta ka BJP ha Sohra ka long kumta hi ba ka dang iaid kaba rim shipor, wat la la dep ban pynduh pyndam noh ia ka naba ia ka Mandal kaba thymmai kim don jingtip satia mano ba thaw bad kumno la leh, “Ngim tip mano ba thaw ia kata ka Mandal thymmai,ngim ithuh, ki ia leh kumno ha ka jingshisha ia ka jong ngi ruh la pynduh pyndam, hynrei ha bym ia shai ngi hap ia shim ia ka bynta" u la ong.
Lah ban kdew ba kawei pat ka liang ka la kam ba ia ka tiket BJP na Sohra yn ioh da u bah Bantei Rumnong, hynrei haba ia kren pat bad u bah Hamlet u la ong ba ka jingwan jong ki heh BJP na Delhi ka dei ka dak ba ka tiket kan poi sha u Dr.Khongjee.
Lah ruh ban kdew hangne ba watla ki nongialam ka BJP Sohra Mandal na kawei pat ka liang ki kam ba kam dei ka jingialang Party hynrei la iohi pat ba ha ka jingialang la pynriam pynbeit pynphuh pynphieng da ka lama BJP.Halor katei ka jingialang u bah Hamlet u la ong ba ki heh BJP na Delhi ki la bthah ia u Dr.Khongjee ban lum jingialang paidbah bad u la leh kumta bad ia ka tiket kan shong ha ki.
Shillong, 29 Risaw:Ha ka sngi saitjaiñ jong ka taiew ka Lok Janshakti Party (LJP) ka la pynbna 2 ngut ki kyrtong ki ban ia khun ha ka elekshon MLA 2018 na katei ka seng.
Kitei ki 2 ngut ki kyrtong ki long ka Arelitha K Sangma na Salsella konstitwensi ka konstitwensi ba mihkhmat da u myntri sorkar u Clement R Marak bad uwei pat u dei u Denis Tynsiar na Pynursla konstitwensi ka konstitwensi ba mihkhmat da u bah Prestone Tynsong.
U bah Denis Tynsiar u dei na ka shnong Mawkhap.
Haba kren sha ki nongthohkhubor, u State President jong ka LJP u Jamih Ahmed u la ong ba ha ka 21 tarik mynta u bnai ka LJP ka la thaw ia ka Pynursla Block bad ki la don haduh 250 ngut ki dkhot kiba la wan ia soh sha katei ka seng ha katei ka sngi hapoh ka jingialam u bah Thanroy Pariat na ka shnong Tangmang kum u President bad Jiwel Khongji na ka shnong Ri-Massar kum u General Secretary.
Ha Pynursla Block ka LJP ka don 17 ngut ki nongkitkam bad 22 ngut ki Executive Member.
U Jamil u la ong ba ka LJP ka buh thong ban pynieng haduh 30 ngut ki kyrtong ha kane ka elekshon MLA 2018 lada ka ioh ia ki kyrtong kiba biang bad kiba dang khuid ha ka politik.
U la ong ba katei ka seng kam kwah ia ki riew saiñpyrthei kiba ih ha ka saiñpyrthei kiba la don ha ki seng bapher bapher naba kitei dei kiba la bit thit ha kiba bun ki jingkynnoh bamsap.
U la ong ba ka kwah beit da ki briew kiba khuid ki bym pat dok dak eiei.
“Ngim kwah ban thep da ka waiñ kaba rim ha u bilor ba thymmai kumba leh kiwei pat ki seng tang ba pynkhlaiñ Party" u la ong.
Haba la kylli kiba kum kino kita ki seng “Phi la iohi hi ka PDF ka dei kaei" u la ong.
Kumba ka long haduh mynta u Jamil u la ong ba katei ka seng ka don haduh palat 1 lak ngut ki dkhot ha kane ka jylla Meghalaya bad ka thong katei ka seng ka long ban wanrah ki jingkylla bad ka roi ka par ha ki nongkyndong, “Haba ong ka roi ka par ha nongkyndong phi la sngewthuh hi, ka surok, ka bording, ka pule puthi, jaka sumar bad kiwei pat, kumba ka long mynta ym don eiei ha nongkyndong" u la ong.
U la pyntip ruh ba ki nongialam na ka Aam Admi Party ha kane ka jylla kum u bah Daross Ramsiej u General Secretary ka AAP, ka Arelitha K Sangma ki la wan ia soh sha katei ka Party.
Shillong, 29 Risaw:Ka jingmih ka jingiakawang ktieh hapdeng ki nongialam ka BJP Sohra Mandal halor ka jingkhot jingialang u Dr Phlour W Khongjee, ka la pynkyndit ia ki nongialam ka seng BJP, haduh ba kin shim khia wut wut ban iapynbeit noh ia ka.
U President ka BJP Meghalaya u Bah Shibun Lyngdoh haba kren bad u nongthoh khubor, u la ong ba ka dei ka jingbakla u Nalin Kohli uba dei peit ia ka Meghalaya ban iaid shwa da ka polisi politik da kaba iaid lait ia ka seng na katei ka konstitwensi.
“Ka dei ka jingbakla u nongpeit ia ka Meghalaya, ban iaid da ka politik khlem da iaid shwa na ka Seng", la ong u bah Shibun.
U la ong ka party kala iashong jingialang bad hynnin ka sngi,kala dep pynbeit ia kane ka kam sha ka jingbym iasngewthuh jingmut sha ka jingiasngewthuh jingmut.
“Ka dei tang ka jingiasngewthuh bakla hapdeng ki nongialam ka seng, ngi la dep iapynbeit hynnin",la ong u Bah Shibun.
U la ong ba haduh mynta kam pat don kano kano ka jingpynbna kyrtong ne ym pat don mano mano ba don bor ban pynbna kyrtong namar baroh yn iaid da ka lynti kumba la buh ka seng lyngba ki mandal.
“Ngim pat lah ban pynbna ba ai tiket iano iano, mano mano ruh lah ban pan tiket bad ka rai kan shong ha election committee ka party", la ong u Bah Shibun.
Lah ban kdew ba ha ka BJP Sohra Mandal ka la pynpaw ia ka jingpyrshah ia ka rally kaba la khot da u Dr Khongjee da kaba kam ba kam don jingtip eiei hynrei la shu pynlong hi ma u marwei.
Ha kane ka jingialang, la wan ban ai jingkren da u Nahlin Kohli uba peit ia ka Meghalaya bad kumjuh u Alphons Joseph Kannanthanam uba dei u myntri khynnah ka sorkar pdeng ba peit ia ka kam elekshon ia ka BJP ha kane ka jylla.
U la ong ba shwa ban ai tiket, ka party ka hap iaid lai tylli ki kyndon ban leh jingjurip bad ka bynta kaba nyngkong bad baar ban bishar bad jurip la dep bad kaba sah sa kaba lai.
Katkum ka jingong u President ka BJP Meghalaya, ka party kan sa pynlait ia ka kyrteng ki kyrtong ba nyngkong ha ka taiew ba nyngkong jong u Nohprah mynta u snem.
Shillong, 29 Risaw:U pyrman jong ka seng Congress, U Rejaul Karim Laskar, myn hynnin ka sngi, ula kob ia U HB Lotha National Secretery ka BJP, ban pynlong ka jing iakob ia tainia, kaba shiphew kynta, ha ka nongbah Shillong, lane ha kano kano ka jaka, hapoh Meghalaya.
U Laskar, u ong, ba kam don jingmut ban ia tainia pyrshah bad u myntri rangbah ka Jylla bad ula ong shuh shuh “U Lotha, u dei ban pynbeit ban ia tainia bad nga halor ki mat treikam jong ka BJP bad ka Congress, halor ka roi ka par jong ki rit paid ha Meghalaya, khnang ba ki paidbah kin rai, sha kaei ka seng, ba kin ai jingkyrshan, ha ka jingiadei bad ka bha ka miat jong ki rit paid ha ka Jylla".
U Laskar, u ong shuh shuh ba naduh ba ka sorkar jong U Modi, u don ha ka bor, ki don bun ki jaka jong ki rit paid, kiba la die lilam.
Ula ong shuh shuh, ba ka Congress, ka la thaw ia ka ain, kaba dei na ka bynta ban iada ia ki jaka puta jong ki rit paid ha u snem 2006, lyngba kata ka ain kaba ki ai kyrteng Scheduled Tribes and Other Traditional Forest Dwellers (Recognition of Forest Rights) Act, 2006, hynrei ka sorkar U Modi, ka la die lut ia ki jaka puta jong ki rit paid jong ka ri India, lyngba ka ain jong ka, kaba la ai kyrteng Compensatory Afforestation Fund Management and Planning Authority (CAMPA).
Ula ong shuh shuh ba kane ka sorkar, ka la khang ia ka jingkhaii masi, kaba la ktah shibun ia ka bam ka dih jong ki rit paid.
U Laskar, ula kynnoh ruh halor ka jingshah thombor jong ki Kristan, ha kaba u ong ba lada jer ia kitei ki jingjia baroh, yn nym dap shuh ban thoh ha kano kano ka kot.
U Laskar, u ong ba ka por ba U Lotha, u kwah ban iatainia, ka long san kynta, hynrei, na ka liang U Laskar, ka long ar shah, ia ka por jong U Laskar, lane kaba long shiphew kynta, na kaba la tyrwa da U Lotha, ban iatainia pyrshah ia U Mukul Sangma.
Shillong, 29 Risaw:Ka Seng Sain pyrthei ba dang shu mih thymmai, ka lah ban nang duh shuh ia ki nongialam jongka, khamtam ki MDC shwa ban poi ka elekshon MLA mynta u snem.
Tang hadien ar taiew eiei ba la la ioh ia ka shap mombati, kane ka seng ka la duh pynban saw ngut ki MDC kynthup u Bah HS Shylla, u Bah Pyniaid Sing Syiem, u Bah Jansing Tynsong bad u Bah Victor Ranee kiba lah ban iasoh noh bad ka NPP, bad ia kane la pynsngew da u Bah HS Shylla, haba kren dang shen bad ki nongthoh khubor ha ka por ba u la wan rung sha ka NPP.Hynrei katkum ka khubor, kane ka seng thymmai ka lah ban nang duh shuh shuh ia ki MDC jongka, namar ba dang don kiba lah ban mih noh ban leit iasoh sha kiwei ki party ba khlain kum ka UDP, NPP, bad kiwei.
Katkum ka khubor ba la iohlum, la iathuh ba ki don sa kumba ar ne lai ngut eiei ki MDC kiba long ruh ki Executive Member (EM) ha ka Executive Committee ba la khlieh da u Bah Pynshngain N Syiem kum u CEM, kiban sa mih noh ban iakhun na kiwei ki party.
Tangba haduh la iathuh ba kin sa pynpaw pyrthei ha kine ki sngi la kumno kumno ha u Naiwieng.
Baroh ki khmih lynti ba u Bah Pynshngain un shimti ia kane ka seng thymmai, ha shwa ban wan ka elekshon hynrei haduh mynta kane ka jingthmu kam pat urlong satia watla u la pynbna teng ha ki lad pathai khubor ba un risain ia ka kam MLA ha u Naiur ba la dep.
Jowai, 29 Risaw:Ka jingtih lane sei dewiong bad shallan dewiong ha East Jaintia Hills bad shallan ia u dewiong sha Assam ka dang bteng haduh mynta wat hapdeng ka jingkhang jong ka Iing Bishar ba don burom ka Green Court jong ka National Green Tribunal.
Ia kane ka jingtih deiwong be-ain la pyntikna da uwei u heh pulit ka East Jaintia Hills.
Haba iakren bad une u nongthoh khubor u la iathuh ba ki bun kam haduh katta katta ban hiar jurip ia ki par dewiong ha ka district.
“Ki dang don bun kiba trei be-ain bad ngi kum ki pulit hangne ha East Jaintia Hills ngi ia kynduh jingeh shi katdei eh ban teh lakam namar ka jingduna briew", u la iathuh.
Ki pulit ka West Jaintia Hills pat, ki la ioh bat hynnin ka meit ar tylli ki trok kit dewiong kiba la tap moh tarpal bad lyntang bha ban lait na ka jinglap ki pulit hynrei da ka jingtrei shitom ki pulit ka Phramer ki la ioh bat ia kitei ki trok.
Kitei ki trok kidei kiba long trai da u Kalip Suchiang na Mootyrshiah kaba don ia u No.AS01GC- 4173 bad u Pawan Kumar Mishra kaba don ia u No.AS01FC-1741 katba u dewiong baroh ar trok la dei trai da u Kalip Suchiang.
Lah ban pynkynmaw ba ki pulit ka East Jaintia Hills kila buh iaka khyrdop kaba 24 kynta ha Shohshrieh – ha u pud hadpeng ka East bad West Jaintia Hills bad ki pulit ka West Jaintia Hills pat ha Phramer Traffic Cell.
Ki pulit ka West Jaintia Hills bad ki pulit ka Ribhoi man ka por ki ioh bat da bun tylli ki trok kit dewiong be-ain bad kaba lynngoh pat ba ki pulit ka EJH kim shym la burom ia ka rai jong ka NGT ha kaba kim ju lap satia ia ka jingkit dewiong be-ain.
Shillong, 30 Risaw:Ki shnong ka thain East Jaintia Hills District ki la byrngem ban ujor noh sha ka Consumer Court pyrshah ia ka kompeni samding ka sorkar jylla ka Meghalaya Energy Corporation Limited (MeECL) halor ka jingbym lah ban pynbiang ia ka bording.
Kine ki shnong kynthup ka Umstain, Tongseng, Sonapyrdi, Lum Myrli, Chymplong, Kuliang, Pyrtakuna, Umkiang, Lymphyllut, Lum Soski, Dona umbluh, dona skul, Ratecherra , Dona Bhoi hapoh ka Narpuh Elaka Dalloiship ki la aiti ia ka dorkhas ha u Deputy commissioner ha kane ka sngi Nyngkong pyrshah ia ka jingbym lah ka MeECL ban ai ding ia ki shnong ha ka rukom kaba dei.
U Bah Kynjaimon Amse u la ong ba ki shnong ki la dawa ba u DC u dei ban shim khia, ia ka jingbym lah ka MeECL ban pynbiang ia ka jingsam ding sha kine ki shnong bad lada kam leh, kim banse ban kiew sha ka kashari Consumer Court ba kan tuklar ia ka jingshah iehbein ki paidbah.
U la ong ba katba ka ding ym ju thikna hynrei ka jingwan lum bill man u bnai pat ka thikna thik thik bad kin banse ban leit sha ka Consumer Protection Act 1986 ban dawa ia ka hok jong ki paidbah.
Kine ki shnong kim ju ioh ding thikna la bun snem mynta bad don ki sngi ba shu ioh tuk tak bad don ki bym ju ioh ding.
Nalor ka jingshim bill kaba thik thik khlem ioh ding, ki briew jong ka MeECL ki shu shna bill khlem wan peit satia ia ki meter.
“Ki shu pyniadei ia ka jingkhein bill na ophis khlem wan peit satia ia ki meter" la ong une u rangbah.
Ki la dawa ba nalor ban pynbiang ding, ka MeECL ka dei ban thung ia ki nongshna sha katei ka thain khamtam ha Umkiang ban peit ia ki jingeh jong ki paidbah.
Nongpoh, 24 Jymmang:Haba pynshai paidbah halor ka jingmih khubor kaba ong ba ki khun ki hajar ka Raid Marwet, ki la dawa na ka KHADC bad Hima Mylliem ban pynhiar khet noh ia u Paiem Ken Syiem ba un long kum u Syiem jong ka Raid Marwet, namar ka jingai No Objection Certificate (NoC) jong u ban buh ia ka Par Maw ha ka jaka kaba dang hap hapoh ka Lawkyntang kaba don hajan ka shnong Killing.
Haba iadei bad katei ka khubor, na ka liang u Paiem Ken Syiem, u la ther kylla ia kitei kiba la dawa na ka KHADC bad Hima Mylliem, da kaba ong ba katei ka jingkynnoh kaba la lamkhmat da u Bah Ioanis Narleng, Rangbah shnong ka Baridua bad u Bah Hemu Maner pyrshah ia u kam dei na kano kano ka kam, hynrei ka dei tang namar ka jingiashun shimet bad u Paiem Ken Syiem.
Kat haduh mynta, katei ka Law Kyntang kam don ia u pud u sam uba tikna bad halor katei ka jingkynnoh ba u la ai NOC ban bun Par Maw ha katei ka Law Kyntang, kam da long kaba shong nongrim, namar hajan jong utei u Law Kyntang ki dang don kiwei pat ki Par Maw bad ka jingkylli kaba mih hangne ka long ba balei ki pyrshah tang ia katei kawei ka Par Maw, hynrei ia kiwei kiba don marjan ym shem la don kano kano ka jingpyrshah, ha kaba kane ka pynsuba pynban ba ka lah ban don kaei re kaei sha lyndet, u la ong.
U la ong ruh ba wat na ka liang kitei ki trai jong katei ka Par Maw, ki long kiba kloi ban iakren sha ka lynti bad kular ruh ban ai sha ka Law Kyntang, lada katei ka jaka kaba ki la pynlong Par maw, ka hap shisha hapoh u Pud u sam jong katei ka Law Kyntang, hynrei ka long pat kaba lyngoh, ba na kitei kiba la pyrshah kim shem la treh ban wan sha ka miej jong ka jingiakren.
Namarkata, haba iadei bad kane na ka liang u Paiem Ken Syiem, u la kyntu ia ka District Council bad Hima Mylliem ba kin weng noh shisyndon ia u Bah Ioanis Narleng na ka jinglong kum u Rangbah Shnong ka Baridua, u la bynrap.
Nongstoiñ, 24 Jymmang:Ka jingiaknieh ia ka tiket HSPDP na Maw-thadraishan Konstitwensi na ka bynta ban ioh iakhun ia ka Election MLA 2018, ka la sdang ban shong shit bha ha kine ki sngi, namar kumba ka paw mynta ki don haduh kumba lai ngut ki nongpan ia ka tiket na katei ka seng, ban ioh iakhun na Mawthadraishan Konstitwensi kynthup ruh ia kawei ka longkmie.
Kitei ki lai ngut ki nong pan ia ka tiket na ka party HSPDP, ki kynthup ia U bah Syllok Nongkynrih, Ka kong Linda Lyngdoh Nonglait, kaba dei ruh ka khun kynthei jong u bah Silent Nongrum bad u bah Damian Lyngdoh Marshillong bad na pdeng kitei ki nongpan tiket ki paidbah nongkyrshan jong ka party bad khamtam ki nongkitkam jong ka HSPDP Mawthadraishan, ki la kham noh bad kham ibit ia u bah Damian Lyngdoh Marshillong ba un long kum u kyrtong u ban iakhun na ka seng, ha katei ka election sha ka iing Dorbar thaw ain jong ka Jylla.
Katei ka paw shai ruh ha ka jingialang kaba la long mynta ka sngi hapoh ka iing Dorbar Shnong Nongkasen, ha kaba ki dkhot bad nongkitkam jong ka seng, kiba kynthup naduh ka thain Markasa, Pariong, Nonglait, Myriaw, Lawbyrtun, Kynshi bad kiwei kiwei ki la wan ha katei ka jingialang bad ha katei ka jingialang ki paidbah ki la pynpaw ba ki thrang dik dik ba u bah Damian Lyngdoh Marshilong ba un ioh ia ka tiket khnang ba un long ruh kum u kyrtong jong ka seng HSPDP, u ban iakhun na katei ka Konstitwensi.
Ia katei ka jingialang la khot pynlong bad la lum da u bah Damian Lyngdoh Marshillong u wei na ki lai ngut ki nongpan tiket HSPDP bad nalor ki nongkitkam bad ki dkhot jong ka seng, kiba la wan na ki bynta bapher bapher jong katei ka Konstitwensi, la iadon ryngkat lang ruh u bah Damian Lyngdoh Marshillong u nongpan tiket, u bah Ionsing Sohlang Adviser HSPDP Myriaw Area, u bah Shining Marwein secretary ka HSPSP Markasa, u bah Spring Nongphud President ka Myriaw Area Zone, u bah B.K.Budnah Sordar ka Nongkasen u bala pyniaid ruh ia katei ka jingialang.
“Ka jingthmu ka jong nga ban lum ia kane ka jingialang ka long ba nga kwah ban pynshai ia ki paidbah nongkyrshan jong ka party ba kin long kiba ia tylli hapoh jong ka party ym ba ngan pan jingkyrshan na ki paidbah ba kin kyrshan ia nga ba ngan ioh tiket, bad ka shong eh ha ka rai kaba stad jong ka party ba kan ai ia u no ne kano ai ia ka tiket na pdeng jong ngi lai ngut bad na ka liang jong nga lada ngam ioh makna ia ka tiket ruh nga kloi ban ai ka jingiatreilang khnang ban pynkhlain shuh shuh ia ka party" ong u bah Damian haba iakren bad ki nongthoh khubor hadien bala wai katei ka jingialang.
Shuh shuh u bah Damian u la ong ruh ba hadien katei ka jingialang ki la ia shim ruh ia ka rai ban nym ia bud ia u briew u ba phet na ka seng, hadien ka jingbym ioh ia ka tiket; hynrei dei ban iai neh bad ai ka jingkyrshan kaba pura ia ka seng, khnang ba kan ioh ban kheit ia u soh jong ka jingjop bad u la ong ruh ba na ka liang jong u tei u samla rangbah u la pynkhreh shuh shuh sa kawei pat kaba kum katei kajuh ka jingialang na ka bynta ki paidbah jong ka thain Kynrud, Nongum bad Maroid.
Jowai, 24 Jymmang:Ka Jaintia Hills ka la paw bha ha kane ka kynti ha kaba iadei bad ka Result Matrik jong ka MBOSE kaba dang shu pynbna hynnin ka sngi.
Ha ri lum Jaintia ki la don haduh 7 ngut ki khynnah kiba la wan shakhmat bad paw kyrteng ha ka top 2o list.
Ka skul North Liberty Higher Secondary School, Jowai ka la wan ba nyngkong ha kaba ki la don 3 ngut ki khynnah kiba la wan ha ka kyrdang 3, ba 6 bad ba 15 ha ka list top 20.
Kitei ki kynthup ia u Da-e-kynsai Mitre Pyrngap uba la wan ha ka kyrdang balai, ka Arsamanki Thma ha ka kyrdang kaba 6 katba ka Embhahlang Thubru ha ka kyrdang kaba 15.
Ka KJP Synod Higher Secondary School ka la wan ba ar ha kaba ki la don ar ngut ki khynnah skul jong ka kiba la wan ha ka kyrdan ba 6 bad ba 19.
Ka Sakaniroi Tariang ka la wan ha ka kyrdang kaba 6 katba u Erickson Lyngdoh u la wan ha ka kyrdan kaba 19.
Ki ar ngut kiwei pat ki kynnah skul kiba la wan ha ka kyrdan top 20 ki kynthup ia u Teishaphrang Suchiang u ba pule ha Lummuroo Secondary School.
Shangpung bad u Buiriti Pohsnem na Nongtalang Government Secondary School, Nongtalang.
Ka North Liberty Higher Secondary School ka la ioh 97.84 percent ka jingpass jong ki khynnah ha ka Matrik katba 100 percent pat ha ka XII Arts.
U Principal katei ka School, u ma Richard Uriah, u la pynpaw ia ka jingsngewkmen halor kane ka jingpaw ki khynnah na katei ka skul.
U la iaroh ia ki nonghikai kiba la trei shitom na ka bynta ban hikai ia ki khynnah bad u la ong ruh ba kum ka skul hi, ka la trei shitom shi katdei eh ban iarap ia ki khynnah nadong shadong ym tang ban batai ia ki lynnong jong ki, hynrei ban iarap ia ki ha kino kino ki jingeh kiba ki ia kynduh ha ki subject bapher bapher.
Shillong, 24 Jymmang:Kawei ka longkmie kaba la tip kyrteng kum ka Pri-yanka Deb, 25 sne mkarta ka lok jong u Pappu Paul ba shong basah ha Lumcartic Harishaba, Laban-Shillong ka la jah rngai na la ing naduh ka 5 tarik u jymmang.
Kiba don jingtip shaphang jong ka ki lah ban phone sha u Officer In charge ka Laban PS lane phone sha u nombar 0364 2223168.
Shillong, 24 Jymmang:Ka seng jong ki nongkhaii dohkha hapoh ka lama ka Khasi Jaintia Fish wholesellers and Retailers Association (KJWRA) ki la kyntait ia ka jingmih khubor kaba kynnoh ba ki dohkha ba la wanrah nabar jylla, ki dei kiba lah sahmiet slem bad kiba sniew.
Katkum ka jingkyn-noh kaba la mih dang shen ha kawei ka kot khubor phareng, la kynnoh ba ki trok kit dohkha na Andhra Pradesh ka shim 18-20 sngi, hynrei ka shim por tang san ne hynriew sngi na Andhra Pradesh bad la thep ia ki dohkha da ka rukom ba la leh da buit saian bad kam don satia kano kano ka jingkhleh dawai ne ka jinginjekshon dawai eiei.
U Bah Mitchel Wankhar uba dei u president lem bad u Bah Donbok Marbaniang u secretary ka seng, u la ong ba ki dohkha ba la wanrah shane ki shim por tang kumba san sngi eiei bad la thep ia ki ha ki jaka ba la leh katkum ka juk stad saian bad kam don satia kano kano ka jingsniew, kumba la kynnoh.
U la ong ba ka jingkynnoh ba khleh dawai ne injekshon kam don satia, hynrei la tong dohkha beit na pung bad ka long ka dohkha kaba khuid bad kaba koit ba khiah bha ym ban shu ialam bakla ha ki social media.
U la ong ruh ba shi trok ka dohkha kam duna ia ka 15 hajar tylli, 150 trok shi sngi la wanrah dohkha nabar sha kane ka jylla man ka sngi.
U la ong ba lada don kino kino kiba don daw ia ka dohkha, ki lah ban wan kylli na ki nongkhaii dohkha namar ba ki la tip bha ia kane ka kam kiba la im ha kane ka khaii dohkha la bun pateng bha.
Ki don tang kumba 5-10 kilo ki dohkha ba ioh na kane ka jylla, hynrei ym pat don eiei.
Shillong, 24 Jymmang:Ka Khasi Hills Autonomous District Council (KHADC) kan shna khyrdop ne khilon noh na ki katto katne ki lynti rung sha Iewduh, kaba peit da ka Hima Mylliem.
Ka Iewduh ka dei kawei na ki iew ba heh tam ha ka jylla Meghalaya kaba la seng naduh ki por mynshuwa da ka Hima Mylliem.
U Executive Member ba peit ia ka Iew ka hat ka KHADC u Bah Hadrian Lyngdoh haba iakren mynta ka sngi, u la iathuh ba ka jing pynkhreh, ka la iaid shaid shaid mynta bad yn sa sdang noh ia ka kam shen.
U EM u la iathuh ba ka KHADC ka la dep khot tender bad ka la dep mang pisa ruh haduh 51 lak tyngka ban shna ia ki lai tylli ki lynti ban rung sha Iewduh bad kine ki jaka ki kynthup na khmat Motphran, na Iewmawlong bad na Khliehiew.
“Ngin shna ia ka khyrdop kum ka Khilon bad ka jingmut halor kane, ka long ban pynitynnad ia kane ka iew kaba donkam ha ri Khasi ban khring ia ki nongiew nonghat bad bad ki paidbah", la ong u Bah Hadrian.
Ia ka pisa na ka bynta kane ka jingthmu la mang na ka Special Assistance Scheme ka sorkar pdeng kaba dei jong u snem 2015-16.
Ia kiwei ki lynti kiba dang sah, yn sa peit hadien ba la dep shwa ia kine lai tylli.
U la ong ba ka jingshna ia kine ki khyrdop ka long shi bynta na ka jingpynurlong kam hadien ba la wan jngoh da u Chief Executive Member u Bah Pynshngain N Syiem mynshem snem.
Katkum ka jingong u Bah Hadrian, ka dur ka dar jong ka Iewduh kam long kaba itynnad namar ba ka long jaboh bad dap da ki jakhlia jakhlait bad ka long kaba donkam ban pynkhuid ban pynitynnad ia ka ha ka rukom kaba biang.
“Ngi la bthah ia u Syiem ka Hima Mylliem ban thung nongpynkhuid shuh ha Iewduh ban peit ia ki nala, ki lynti kin long kiba khuid", la ong u Bah Hadrian.
Katkum ka jingong u EM, ka jingshna kam dei ban khang hynrei kan long tang kum ka jingpynitynnad ia ki briew namar ba kam nym longkum ka khyrdop ban khang ban plie man ka sngi.
Dang twad jingmut U bah Hadrian, na bynta ka elekshon MLA.U MDC ka Mawkyrwat u Bah Hadrian Lyngdoh u la ong ba u dang twad jingmut na ka sur jong ki paidbah nongkyrshan jongu, shwa ban iakhun na kano ka party ha kane ka elekshon MLA kaban wan na Mawkyrwat.
U Bah Hadrian u la jop kum u MDC ha u snem 2014 na ka UDP na Mawkyrwat hynrei u la pyniasoh noh sha ka Congress bad kham hadien, u la mih noh na ka Congress lem bad kiwei ki MDC ban leit kyrshan ia u bah Pynshngain N Syiem hadien ba u la shah sospon ha ka party.
Mynta u long MDC shimet khlem pat leit iasoh sha kano kano ka party.
Ha ka jingiakren mynta ka sngi, u Bah Hadrian u la ong ba haduh mynta um pat rai na kano ka kynhun ne ka party un iakhun ha kane ka elekshon MLA ban wan hynrei u la pynthikna ba un iakhun beit ia ka elekshon bad na ka party.
“Nga dei u politishian, nga la pynkhreh ban iakhun beit ha ka elekshon bad ngan iakhun na ka party kaban sa rai katkum ka jingiasyllok bad ki paidbah", la ong u Bah Hadrian.
U la ong ba kum u politishian, u la rung sha ka lympung saiñ pyrthei naduh u snem 2008 hynrei u khlem ioh ia ka jingjop bad dei haduh u snem 2014 ba u la ioh ia ka jingjop kum u MDC.Halor ka jingkylli la un iakhun ne em na ka People Democratic Front (PDF), kaba dei ka kynhun thymmai, u Bah Hadrian u la ong ba, “ngam pat dei u dkhot ka PDF namar ba ngam pat rung, ngan sa rai halor kane na kaei ka kynhun ngan iakhun".
Ha kajuh ka por, u la kubur ba ka PDF ka la dep don ha Mawkyrwat bad ka la don ruh ki nongkitkam ba pura jongka hynrei um pat lah ban rai ban leit iasoh ne em bad kane ka seng thymmai namar ba un iakren shwa bad ki paidbah nongkyrshan u.
Shillong, 24 Jymmang:Kawei ka samla kaba dei na ka shnong Iaiong, Jaintia Hills ka la jah klep la saw bnai haduh mynta.
Kane ka samla kaba la tip kyrteng ka samla Lamedaki Rymbai 24 snem, ka dei kaba trei pyntbit (internship) ha ka GNRC Hospital, Guwahati, ka la jah naduh ka 2 tarik Rymphang 2017.
Katkum ka jingiathuh ka kmie jong kane ka samla, ka Kong Jemina Rymbai, ka khun jongi, ka dei kaba pule nurse ha International Hospital Guwahati bad ka leit pyntbit ne intership ha katei ka hospital.
Ka kmie jong kane ka samla, ka la iathuh ba ka khun jongka, ka la shah rahbor ha ki runar bym lah ban tip haduh kine sngi, wat la ki pulit ka Assam lyngba ka jingshim khia jong ki pulit ka Meghalaya, ki la ioh kem uwei u briew uba don ka mobile jongka.
Hynrei kaba sngewsih ka long ba haduh mynta kam shym la iaid shaphrang kane ka kam namar ba ki pulit ka Assam kim shym la shim khia satia.
Ka la iathuh ba ka la ioh ban iakren khadduh ia la ka khun jongka naduh ka 2 tarik Rymphang por 6 baje janmiet bad naduh katei ka sngi, kam shym iohi, kam ioh sngew shuh shaei ka don.
La ujor ejahar ruh ha Dispur police station bad ha Shillong halor kane ka kam tangba kam pat ioh shaei shaei ruh ha kaba ka longing ka la sah ha ka umdum haduh mynta.
Mynta ka kong Jemina, ka iathuh ba ka sah ha ka lyngngoh bad jingkhuslai namar ka jingbym sngew nang shuh ban leh eiei.
Nongstoiñ, 24 Jymmang:Ka seng Khasi Student Union West Khasi Hills District Unit, ka pynpaw ba kan ieng pyrshah beit ia ka jingthmu jong ki shipai BSF ban buh ktem haka shnong Sohparu kaba don ha surok ban leit sha dewlynnong Nongkhnum.
Katkum ka kyrwoh na u General Secretary ka KSU WKHDU u samla Rishot Kharbani u la ong ba ka seng ka ieng ha ka nongrim ba kane ka ktem BSF kam dei kaba wanrah jingmyntoi iaki paidbah nongshong shnong ka thain kumba la lap ha kiwei ki jaka ba don ka ktem BSF, ki paidbah kim ioh jingmyntoi eiei ruh em hynrei tang ki jingeh ba ia kynduh man ka por ha ka iaid ka ieng khamtam iaki khynnah samla shynrang bad kynthei.
