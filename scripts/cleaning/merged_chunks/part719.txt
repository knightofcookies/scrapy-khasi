Hadien katei na ka liang ka shnong bad ki bahaïing ki la pynlong ïa ka jingwad shane shatai, hynrei ki khlem lapdien satia tad haduh ba la lap da ki paidbah na rud ka pung Umïam ha kine ki khyndiat sngi.
Shuh shuh utei u nongïalam shnong u la ong ruh ba utei u rangbah uba la shah pynïap dusmon u dei u bym don dak sniew satia ha shnong ha thaw bad u dei uba ju ai ïa ka jingïatreilang pura bad ki bor shnong.
Halor kane ka jingjia, na ka liang jong ka shnong Mawlaingut, ka pynrem jur ïa ki runar thrang snam kiba bym don shu ka jingïatip lem ban leh kat katei ka kam kaba ishyrkhei ban peit.
Namarkata, ka kyntu jur ïa ki bor pulit ba kin shimkhia ban buddien bad ban kem mardor ïa ki runar bad ban ai ïa ka pynsaja kaba tyngeh khnang ba kum kine ki jingjia kim nym jia shuh hadien habud.
U nongïalam ka Congress Legislative Party (CLP) Bah RV Lyngdoh, u la ong ba ki ar tylli ki seng kiba shong ha liang pyrshah; ka Congress bad TMC kin rai ïano ban jied ïa u nongïalam ka liang pyrshah hadien ba la dep jied ïa u Lamphang ka ïingdorbar thawaiñ mynta ka sngi.
Haba ïakren bad u Bah Lyngdoh hadien ba la wai ka dorbar jied ïa u Lamphang ka ïingdorbar thawaiñ, u la ïathuh ban jied ïa u nongïalam ka liang pyrshah donkam ïa ka jingdon briew palat ïa ka 10 ngut ki MLA.Kumta u la ïathuh ba haduh mynta kam pat don ka jingïakren bad ka VPP haba ki shong ha ka liang pyrshah ban ïa pynbeit lang ban jied ïa u Lamphang, hynrei katkum ka jingpynmih ha ki lad pathai khubor kim kwah ban don bad kano kano ka kynhun ha ka liang pyrshah.
“Ngin sa ïa shong pyrkhat hapdeng ka TMC bad ka Congress ïano ngin jied ïa u nongïalam ka liang pyrshah ban phah khnang ban ïoh jingmynjur na u Lamphang ka ïingdorbar thawaiñ namar baroh ar tylli ki seng ngi don mar san ngut ki MLA" u la ong.
Shuh shuh u la pynshai ba ka Congress bad ka TMC ka don la ka jong ka nongrim, hynrei na ka bynta ka jingmyntoi ka jaidbynriew bad ka jylla yn hap ban ïatreilang haba ki shong ha ka liang pyrshah.
Nalorkata, u Bah Lyngdoh u la pynpaw ka jinglyngngoh ba kumno ka BJP ka dang bteng ban ïatreilang bad ka NPP ha kane ka sorkar kaba mynta haba ka la dep kynnoh ba ka dei ka sorkar bamsap.
U la ong ruh ba naduh ba shah thombor ki jaidbynriew rit paid, ki khristan ha kiwei ki jylla, u Narendra Modi um ai kano kano ka jingkren ban pynrem ïa kiba thombor.
Ha kawei ka khubor la ïoh jingtip ba ka jingbym treh ka VPP ban ïasynrop lang ha ka liang pyrshah, ka la pynlong ïa ka TMC bad Congress ban jynjar haba jied ïa u nongïalam namar ki don mar san ngut na baroh ar tylli ki seng bad ki kwah ban long nongïalam.
U Myntri Rangbah ka Jylla Conrad K Sangma u la pynkhamti da ka shuki Chairman jong ka Meghalaya State Planning Board (MSPB) ïa u Bah Metbah Lyngdoh uba dei u President ka United Democratic Party (UDP) bad MLA ka Mairang.
Kane ka jingpynkhamti da ka shuki Chairman ka Planning Board ka dei ruh namar ba ïa ka shuki Myntri ha ka Sorkar MDA-II la dep ban aiti sha kiwei ki ar ngut pat ki MLA ka UDP.Lah ban pynkynmaw ba u Bat Metbah Lyngdoh uba dei u Lamphang barim ka Jylla, u la dep ban pynpaw ba u kloi ban pdiang ïa kano kano ka kam ka ban bynshet ha u.
Ha kawei pat ka liang u Conrad u la kubur ruh ba u la ïoh pdiang ïa ka shithi halor ka rai ba la shim da ka Bharatiya Janata Party (BJP) bad ka Hills State People’s Democratic Party (HSPDP) ban ïasam mar ar snem shiteng ïa ka shuki Myntri hapdeng ki MLA jong kitei ki seng.
“Hooid, ka BJP ka la phah shithi sha nga bad ka HSPDP ruh ha ka por ba ki ïakynduh nyngkong ïa nga, kane ka dei ka kyndon bad ka dei kaba la ïakren," u la ong.
Haba phai sha ka UDP, u Conrad u la ong, “Kane ka dei ka kam pohïing jong ka UDP bad ki khlem pynpaw eiei ha nga halor ka jingïasam ïa ka shuki Myntri, hynrei haba phai sha ka HSPDP bad ka BJP, ki jingïakren ki la don hakhmat jong nga".
Ka UDP ka la ïoh artylli ki shuki Myntri katba ka BJP bad ka HSPDP ki la ïoh mar kawei.
Haba kylli, u Myntri Rangbah u la ong, “Ynda la poi ka por, ngin sa ïakren halor kane ka kam.
Hooid, ka jingïoh mihkhmat jong ka NPP ha ka kynhun Myntri ka lah ban nym long katkum ka jingkwah bad kumba phi ong, ngi la don bun nombor; hynrei kumba nga ong pat, ngi don shibun ki daw kaba ngi hap ban ïatreilang bad ngi hap ban ïapynbeit khnang ban ïahun lang baroh.
Hynrei ngin sa nang bishar ïa ki lad ki lynti kiba don hadien habud".
U Conrad u la kubur ba don bun ngut ki MLA na Ri-lum Garo bad ong “Hynrei kumba nga ong, ngi la ai 4 tylli ki shuki sha Ri-lum Garo bad 8 tylli ki shuki Myntri na Ri-lum Khasi bad Jaiñtia, hynrei ngi dang pyrshang ruh ban pynbiang tarajur.
Ngi tip ba baroh ki kwah ban ïoh bynta bad mihkhmat ïa ki District ne ki thaiñ jong ki, hynrei ka long kaba eh bha namar ngi don da u pud ba hap bud".
U Lamphang ka Ïingdorbar Thawaiñ kaba khatwei ka Jylla, u Thomas A Sangma u la ong ba u dang pan jingmut na ki ’riew tip aiñ ban ai jingmut lang haba ïadei bad ka jingdonkam ban ïoh ïa u nongïalam ka Liang Pyrshah, namar katkum ka kyndon, donkam ban don 10 ngut ki MLA na kawei ka seng saiñ pyrthei ban kam ïa kane ka kyrdan ha Ïingdorbar Thawaiñ ka Jylla.
U Thomas, uba dang shu shahjied kum u Lamphang, u la ong ba kumba ka long mynta, ki seng saiñ pyrthei kiba don sha ka Liang Pyrshah ruh kim pat phah kano kano ka jingthoh haba ïadei bad kane.
Kumta u la ong ba u dang pan ka jingai jingmut na ki ’riew tip aiñ halor kane ka bynta hashwa ban ai kano kano ka rai.
Kum ban shu kdew, ki lai tylli ki seng saiñ pyrthei kiba kynthup ïa ka Congress, TMC bad VPP kiba don sha ka Liang Pyrshah ki dei kiba don ki MLA tang hapoh 6 ngut; kita ka Congress ka don 5 ngut ki MLA, ka TMC ka don 5 ngut bad ka VPP ka don 4 ngut ki MLA.Haba kylli la ka shah ka kyndon ba ki seng saiñ pyrthei kin wanlang hajuh ban thaw ïa ka kawei ka kynhun (alliance) ban kam ïa ka kyrdan nongïalam Liang Pyrshah, u Lamphang u la ong ba lada ka don ka kynhun kum kata, un sa peit bniah ha ryngkat ka jingai jingmut kaba ïohpdiang na ki riewtip aiñ.
Lada kine ki seng baroh lai tylli ki ïasoh lang ban thaw da ka kynhun Liang Pyrshah, ka jingdon ki MLA baroh kan long 14 ngut.
Hadien ba wanrah da ka aiñ rew lane ka ‘Ordinance’ ban pynduh ïa ka aiñ khalai kaba tip kum ka Meghalaya Regulation of Gaming Act, 2021, ka Sorkar Meghalaya Democratic Alliance (MDA)-II ka la wanrah sa da ka aiñ bapura lane ka Bill ban pynduh pyndam noh ïa kane ka aiñ.
Ïa kane la shim ha ka jingïalang kaba nyngkong eh jong Kynhun Myntri kaba la long ha ka sngi palei.
Haba kren sha ki lad pathai khubor hadien ka jingïalang ka Kynhun Myntri, u Myntri Rangbah Conrad K Sangma u la ong ba ïa kane ka Bill ka Sorkar kan rah sha ka Ïingdorbar Thawaiñ ha kane ka Dorbar Mang Tyngka ka ban wan.
Ka Kynhun Myntri ka la mynjur ruh ïa ka Contingency Fund of Meghalaya (Amendment), 2023 kaba la dep mynjur da ka Ordinance ha ka Sorkar kaba la dep.
Na ka liang, u Myntri Rangbah u la ïathuh ba ka Dorbar Tyngka ka Jylla kan sdang ha ka 20 tarik mynta u bnai bad kan dei mang tyngka kaba pura na ka bynta u snem 2023-2024.
Shuh shuh u Conrad u la ïathuh ba na ka liang ka Sorkar MDA-II ka la mynjur ban thung lai ngut ki nongaiktien kiba kynthup ïa ki lai ngut ki Myntri Sorkar; kita ka Kong Ampareen Lyngdoh, u Marcuise Marak bad u Bah Paul Lyngdoh.
Sa kawei ka jingshah pynïap kaba itriem ha Ri Bhoi District, la ong ba uwei pat u rangbah na ka shnong Pahammawleiñ 20 Mer uba la tip kyrteng kum u Elius Ryndong (70 snem) u la shah pynïap dusmon ha ki runar ki bym lah satia ban tip da kaba shah mait bad suba shah lynthem maw tad haduh ba ka bynta jong ka khlieh ka la pra bad dambit ha khyndew.
Kumba la ïoh lum jingtip, la ïathuh ba utei u ’riew tymmen u dei uba smat ban rep ban riang bad uba don ïa ka lyngkha rep lajong kaba don marjan bad ka madan ïalehkai jong ka shnong 20 Mer Pahammawleiñ.
La ong ba ïa ka met ïap jong utei u rangbah kaba la thiah lyngktar la lap da ki briew shnong na katei hi ka lyngkha rep ka jong u.
Katkum ki jingtip ba ïoh na ki bahaïing, la ong ba utei u ’tiew tymmen u la mih na la ïing sah ha ka por kumba 7 baje ha ka step sngi Palei ban leit sha lyngkha, hynrei na ka liang ki bahaïing ki la ïoh jingtip haduh ka por janmiet; kata ha ka por kumba 5:30 eiei ba la don ki briew shnong kiba la lap ïa ka metïap jong utei u ’riew tymmen.
Na ka liang ki bor pulit hadien ka jingïoh jingtip halor katei ka jingjia, ki la hiar wut-wut sha katei ka jaka ban leit shimti ïa ka metïap bad ban wanrah noh sha Nongpoh Civil Hospital na ka bynta ban pyndep ïa ka post mortem.
Halor kane ka jingjia, na ka liang ki pulit ka Ri Bhoi ki dang pynlong ïa ka jingtohkit bad ban thwet, bad lapdien ïa ki ’riew thrang snam kiba donkti ha kane ka kam runar kaba la pynpar ñiangkhriat ïa ki paidbah nongshong shnong bad ka thaiñ hi baroh kawei.
Ka Meghalaya High Court ha ka Sngi Palei ka la thalaiñ biang ïa ka sorkar jylla ha kaba ïadei bad ka jingjyllei ka jingtih bad jingkit be-aiñ ïa u dewïong bad mawshun bad ka la kynthoh ruh halor ka jingdon ki trok kiba kit palat pud.
Ïa kitei ki jingkynthoh, ka High Court ka la pynpaw ha ka por ba ka la bishar ïa ka mukotduma kaba ïadei bad ka jingdon ki trok kiba kit palat pud ha ka jylla.
“Kane ka kam ka la ïaid mynta la palat shi snem, hynrei ka sorkar jylla kam patiaw lane kam leh ïa kaba donkam pyrshah ïa ki kali kiba kit palat pud," la ong ka High Court.
Ka ïingbishar ka la ong ba ka sorkar ka la dep ai jingthoh ban pyntip ba ki khyrdop ban peitngor (Check-Post) ki don 23 tylli ha baroh kawei ka jylla.
Ha kine ki jaka ki la don lypa lane kin sa don ki kor ban thew ïa ki trok kiba kit palat pud.
“Ha baroh kawei ka jylla, ka jingtih dewïong be-aiñ ka dang bteng watla ka sorkar jylla ka la kular ba kan bat ïa ki hukum jong ki ïingbishar bad ki Tribunal.
Hynrei wat ki hukum ba la dep pynmih da ka ïingbishar ban pyni ba ka paw ba ka sorkar ka ïadon bynta lang ha ka jingtih dewïong be-aiñ ki la shu nguid noh jar-jar," la ong ka ïingbishar.
Ka la ong ruh ba wat lada ki nongshong shnong ki shah khynñiat ban tih dewïong be-aiñ namar ka jingbym don da kiwei pat ki lad ban kamai jakpoh, hynrei lada lah pat ban tem ïa ka jingkit dewïong be-aiñ ha baroh kawei ka jylla, kan ym don satia ka jingdawa dewïong bad namarkata, ka jingtih dewïong be-aiñ ruh kan hiar lane kan kut noh.
Ha kajuh ka rukom, ka ïingbishar ka la ong ba ka don ka jingtih pathar ïa u mawshun ha kaba ha kiba bun ki khep, ka sorkar ka phai da lyngkdong.
Ki hukum ba dang shen na kane ka ïingbishar ki la pyni halor ka kyndon kaba thamula kaba shah ban tih lada lap ryngkhat ïa u mawshun.
Ha ka kyrteng jong kane ka rukom tih, da ki hajar ton u mawshun la tih bad kit khlem da ïoh laisen shwa lane khlem da bud ïa kino kino ki kyndon.
Shuh shuh ka ïingbishar ka la kynthoh ruh halor ka jingkit maw shabar ka jylla bad ka jingtih shyiap na ki wah.
“Kam don kano-kano ka jingartatien ba ki katto katne ngut ki nongshong shnong kiba don jingïadei bad ki kam saiñpyrthei ki pynïaid ïa kine ki kam bad ka sorkar jylla kam leh eiei," la ong ka High Court.
“Ka sorkar kaba don ïa ka kamram ban ïada ïa ki jingdon jingem jong ka jylla, ka donkti pynban ha ka jingtuh jingthiem ïa kita," ka la ong.
Nalorkata, ka la ong ba kam pat biang ban buh tang 23 tylli ki jaka ban thew ïa ki trok khamtam ba ka jylla ka dei ka lynti ïaid na ka bynta ki kali kiba leit sha Tripura, Mizoram bad Manipur bad kumjuh ruh sha Barak Valley jong ka Assam.
Kiba bun na kine ki surok kiba pynïasoh sha ki jaka ka thaiñ Shatei Lam Mihngi ki la sniew haduh katta katta, la ong ka High Court.
Ha ka taïew ba la lah, ka ïingbishar ka la pynmih hukum ha kaba ïadei bad ka surok Jowai Bypass.
Ka la ong ba ka jingsniew jong kane ka surok ka dei na ka daw jong ka jingïaid ki kali ba kit palat pud ïa kaba ka sorkar ka khlem pat leh eiei.
Namarkata, ka High Court ka la ong ba donkam ban pynkhreh ïa ki kyndon kiba kham khlaiñ bad kiba tyngeh na ka bynta ban peitngor bad ban teh lakam khnang ban khang ïa ka jingshah tuh shah thiem jong ki jingdon jingem ka jylla kiba la ai ei da ka mariang, bad kumjuh ruh ban pynneh ïa ki surok khamtam ba ki surok ki hap mad ïa u slap uba jur.
Ka High Court ka la bthah ïa u Secretary ka tnat Transport ban peit halor katei ka phang bad ban wanrah da ka skhim kumno ban teh lakam ïa ka jingdon ki kali kiba kit palat pud.
U Secretary ka tnat Transport u lah ruh ban shim jingïarap na ka IIM Shillong ban pynkhreh ïa ka kpait saiñ kam halor kane.
Hynrei ka High Court ka la ai por lai taïew ïa u Secretary ka tnat Transport ba un ai jingtip kiei ki kam bad ki sienjam ba u la shim.
Ka kynhun rwai Iron Maiden ka la iakhun bad kiwei kiwei ki kynhun rwai na ka bynta ban shah pynkup burom da ka 2023 ROCK AND ROLL HALL OF FAME ha kaba ki khubor ba la ioh ki iathuh ba ki nongkyrshan jong kane ka kynhun ki la vote ia ka Iron Maiden na ka bynta ka ROCK AND ROLL HALL OF FAME  bad ka jingbun kiba vote ia ka, ka la pynlong mynta ia kane ka kynhun ban kham kiew ha ki vote bad iehnoh shadien ia u George Michael, Cyndi Lauper bad Warren Zevon.
Katkum ka khubor ba la ioh haduh 3 million ki briew ki la vote ia kane ka kynhun ban shah pynkup burom da ka ROCK AND ROLL HALL OF Fame.
Ka Sonam Kapoor kaba na ka por sha ka por ka ju kynthoh bad kren beiñ ia ka Deepika Padukone la ka long ha ka riam ka beit ba ka phong ne ka jingleit shim bynta sha kylleng ki jaka mynta ka kynti ruh ka la kynthoh biang ia ka Deepika ha kaba kane ka jingleh jong ka Sonam ka la pynlong ia ki nongbud bad nongkyrshan ka Deepika ban thalaiñ tyngeh ia ka da kaba ong ba kane baroh ka dei tang namar ka jingsngew bishni ia ka jingkiew ka Deepika ha ka kam ak phlim bad kumjuh ruh ka jingshah jied jong ka ban long ka nongrah ktien jong ki byrta kiba na shabar ri bad kumjuh ruh ka jingshah jied ban long ka nongpyni ia ka Trophy jong ka World Cup kaba dang shen bad ha kajuh ka por ka nongsam khusnam ha ka Oscars.
Ka Sonam ka bym ju salia ban kynthoh iano iano lehse kan sa hap ban pynduh noh syndon ia kane ka jingmlien jong ka ha kaba lada ka dang iaineh sah ha kane kajuh ka jinglong ka lah ban mad jingeh bha.
Ka Sonam ka bym ju iahap jingmut bad ka Deepika, bunsien ka ju ai jingiaroh ia ka Katrina bad Anushka halor ka jingnang ban riam ban beit bad kam ju don kawei ruh ka sien ba kan iaroh ia ka Deepika.
Kane ka jingleh ka Sonam, kam shim don kano kano ka jingktah ia ka Deepika ha kaba kane ka puron ka la pyni pat da ki kam ba ka trei.
Wat lada bunsien ka Deepika ka ju mad ia ka jingshah kynthoh ha ka Sonam pynban ka trei bad ka leh ia kaei ba ka hap ban leh bad kam shim la pynshah shkor ia kano kano.
Haba iakren halor ki phlim ka Deepika ka dang shu dep ak ha ka Pathaan ha kaba kane ka phlim ka la long ka Block buster Film bad ngin sa iohi ruh ia ka ha ka Fighter bad u Hrithik Ros han kumjuh ruh ha ka Project K bad u Prabhas.
Ka Sonam pat ka dang ap ia ka jingpyllait paidbah ia ka phlim Blind kaba la shim na kawei ka phlim South Korea kaba iathuh halor kawei ka heh pulit kaba matlah.
U Ram Charan hadien ba u la khring ia kiba bun lyngba ka phlim ba u ak, ka RRR mynta la mih khubor ba une u tyngshop un sa pynkhreh noh ban rung ak phlim ha Holly wood da kaba shah tyrwa ban don bynta ha kawei ka phlim bad ka khana jong ka, ka long kaba biang bad kaba u da sngewtynnad eh.
U Ram ha ka jingwan shim bynta ban ai jingkren sha ka American Media ula kren halor ki phlim bad kumjuh ruh ki phlim kiba la pynmih na India bad sngewkmen ba ki karkhana pynmih phlim na India kim shim long sahdien shuh bad ki la sdang kiew katba dang iaid ki snem.
Une u tyngshop uba la shah sin kum u ‘Brad Pitt of India’ un sa pynbna shen ia ka kyrteng jong ka phlim Hollywood ba un ak bad kum u tyngshop u Ram u thrang ruh ban ioh ia ka lad ban ak phlim ryngkat bad ka Julia Roberts, Tom Cruise bad kumjuh ruh u Brad Pitt.
Kumba long kiwei kiwei ki khlur ak phlim na India u Ram ruh un sa iohlad ban shim bynta ha ki phlim Hollywood bad katno kan long ka burom bakhraw na ka bynta ka ri hi baroh kawei.
U Ram mynta ula don ha US ban leit shim bynta ha ka Oscars Award ha kaba ka jingrwai na ka phlim RRR ka la shah jied ban iakhun ha ka kyrdan Best Original Song.
Ha kajuh ka por ia une u tyngshop ngin sa iohi ha ka phlim thymmai bad ka Kiara Advai ka RC 15 kaba yn sa pynmih bad pyllait paidbah noh mynta u snem.
Ka Kaylee McKeown (Australia) kaba long ka nongialehkai jngi-um ba pawnam bha ha ka pyrthei kaba la lah ruh ban khur ia ka nam kum ka lahduh ha ka lympung ialehkai Olympic haduh lai sien kynthih, ka la lah mynta ka sien ban pynpra ruh ia ka rekod ha ka pyrthei na ka jingiakob jngi ha ka 200m Backstroke ha ka lympung ialehkai  kaba long mynta ka New South Wales State Open Swim Championships.
Kumta ha katei ka jingiakhun, ka McKeown  ka la lah ban pyndep ha ka 2 min 03.14 sekhon da kaba khur noh ia ka rekod kaba 0.21 sekhon jong ka nongialehkai na USA ka Regan Smith kaba la lah ban thaw na katei ka lympung ialehkai ha u snem 2019.
Shuh shuh ruh ka McKeown ka la khur ruh ia ka takma ksiar ha ka 100 & 200 Backstroke ha ka Olympic ha Tokyo.
Nangta ka dei ruh ka dkhot jong ka kynhun ialehkai ka ri Australia kaba lah rah ia ka thong jingjop ha katei ka lympung ialehkai na ka jingialehkai 400m Medley Relay.
Haba phai sha ka jinglah jong ka ban thaw ia ka rekod ba thymma ha katei ka lympung ialehkai ba mynta, ka khubor ka iathuh ba katei ka nongialehkai ka la lah ban pynurlong halade ia katei ka bynta ha ka sngi sdang jong ka jingialehkai  jong ka New South Wales Meet ha Sydney Olympic Park Aquatic Centre kaba long ruh ka jaka ialehkai kaba ju iai pynlong ia ki 2000 tylli ki rynsan ialehkai jong ka Olympic ha ka jingiakob jngi-um.
Kawei na ki kynhun ialehkai phutbol kaba heh tam ha satlak ka pyrthei ka “FIFPRO", ka pynpaw mynta ba ka lympung ialehkai World Cup hi kam dei satia ban long sa shisien biang ha ki bnai tlang kata naduh u bnai Naiwieng haduh u Nohprah; naba bun na ki nongialehkai jong ki kynhun ialehkai ki ri bapher bapher ki pynpaw ia ka jingbym sngewtynnad ban shimbynta ha ki jingialehkai ka lympung.
Shuh shuh ruh ka FIFPRO ka lah pyllait ruh ia ka World Cup 2022 Post-Tournament Review  bad  Player Survey ka jong ka bad kaba lah ong ruh ba u soh uba lah mih na katei ka jingleh jong ka ki long tang da ki jingbymsuk bad jingtieng da ki nongialehkai na ki ri bapher bapher ha kaba iadei bad ka bor pyrkhat bad ruh ka met ka phad ka jong ki bad kiwei pat ki jingmynsaw ba ki mad ha ki jingialehkai.
Kumjuh ruh 64 ngut ki rangiakehkai World Cup lah dep ban wad bniah ha ki ha kaba iadei bad katei ka bynta bad ruh ka jingduna ka por ha kaba iadei bad ka jingpynkhreh bad ban khyllie ruh ia ka por ba ki lah duh  bad kata baroh ka kyntiew shuh shuh ia ka jingma ha ka koit ka khiah kaba long ka mat kaba kongsan tam eh na ka bynta ki nongialehkai.
Kumta tang 11% na ki nongialehkai kiba lah pynpaw ia ka jingsngewtynnad ka jong ki ban pynlong ia ka lympung ialehkai World Cup ha ki bnai tlang; kata naduh u Naiwieng ne Nohprah.
Hynrei na ka liang jong u Baer-Hoffman u pynpaw ba ka jingiai ban biang da ki nongpyniaid bahalor ka lympung ialehkai ban pynlong biang sa shisien ha ki bnai tlang ka long ka bym lah ban pdiang satia.
Haduh kumba  86% na ki nongialehkai ki pynpaw ia ka jingkwah jong ki ba la kumno kumno kin ioh por haduh ar taiew (14 sngi) na ka bynta ka jingpynkhreh jong ki shuwa ka por, katba 61% ki pynpaw ia ka jingkwah jong ki da 14 haduh 28  sngi ka por na ka bynta ka post-World Cup.
Kata ka mut ka jingpynduna ia ka prokram ialehkai ka mut ruh ba ka Pre-World Cup ka paw na ka bynta kiba bun ki nongialehkai kiba na ka thain Europe kaba long tang hynriew ne hynniew sngi.
Ka tnatalehkai jong ka Sorkar Jylla ka la pynkup burom ïa ka kynhun ïalehkai ka Jylla kaba la wan ha ka kyrdan ba-ar ha ka 76th National Football Championship na ka bynta ka Santosh Trophy 2022-23, kaba la kut dangshen ha Riyadh kaba ha Saudi Arabia.
a kane ka jingpynkup burom la pynlong ha ka Sngi Thohdieng ha Madan Ïewrynghep kaba ha Laitumkhrah ha ryngkat ka jingadon lang u Myntri ba dei khmih ïa ka tnat ïalehkai u Bah Shakliar Warjri kum u kongsan, u Director ka tnat ïalehkai u Vibhor Aggarwal (IAS), u Director ka tnat I&PR u Malthus  S.Sangma (MCS), ki nongïalam ka Meghalaya State Olympic Association (MSOA), Meghalaya Football Association (MFA) bad ki kmie ki kpa jong ki rangïalehkai bad ki paidbah.
Kane ka tnat ka la pynkup burom da ka song pisa kaba T.4.5 lak sha kane ka kynhun da kaba pynïasam mar T.20 hajar tyngka sha baroh 22 ngut ki rangïalehkai bad mar T.5000 sha ar ngut ki coach.
Kane ka tnat ka la aiti ruh ïa ka cheque kaba T.28,91,216 tyngka sha ka synjuk ïalehkai jong ka Meghalaya Football Association (MFA) halor ka jinglah katei ka kynhun ban jam shaduh ka final ha ka sien kaba nyngkong eh ha ka lympung Santosh Trophy mynta u snem.
Kham hashwa kane ka tnat ka la pynlong ruh ïa ka ‘Open Truck Road Show’ kaba la sdang na Madan Heh kaba ha Mawlai Phudmuri – Jaïaw Jingthangbriew – Jaïaw St.Joseph – Jaïaw Langsning – Jaïaw Pdeng – Mawkhar Main Road – Motphran – Police Bazar – AG Office – Additional Secretariat – Barik – Malki Point – Dhankheti – Don Bosco Square – Laitumkhrah Beat House bad ban pynkut ha Madan Ïewrynghep.
Ha kane ka prokram la synran lang da ka kynhun ki nongñiah thuk-thuk bad ki dkhot ka MFA da kaba ïaid ter-ter ki surok jong ka nongbah bad ka kynhun jong ka Flash Mob.
Kum ban shu pynkynmaw ba ha kane ka kynti kaba mynta, ka Meghalaya kaba la rung shaduh ka final jong katei ka lympung kaba la long ha Riyadh, ka la shah rem noh ha ka Karnataka da 3-2 kol.
Na ka liang jong ka shnat treikam kaba pyniaid ia ki kam ki jam jong ka World Athletics ha kaba iadei bad ka jingteh lakam ia ka kam dih drok ki nongialehkai ha kylleng ka pyrthei, ka lah thoh sha ka Athletics New Zealand (ANZ) ba kan ai ka jingpynshai halor ka jingbym shym la lah ban pynbiang ne ka jingbym-bit-bym-biang satia ha ka jingleh jong ka ia ka jingpeitbniah sha baroh ki nong-ialehkai jong ka ha u snem ba lah dep.
Kumta ruh na ka liang jong ka Athletics New Zealand ka iathuh ba ka lah ioh ia ka shithi na ka Athletics Integrity Unit (AIU) ha ki bnai ba shadien jong u snem ba lah dep ha kaba iadei bad ka jingleh ia  ki jingpeitbniah ha ki nongialehkai kiba ia aireng ha u snem ba lah dep ha ka World Championships ha Eugene, Oregon.
Kumta na ka liang jong ka Athletics NZ ka iathuh ruh ba ka Drug Free Sport New Zealand (DFSNZ), kaba long ka shnat treikam ka ri ha kaba iadei bad ka Anti-Doping, ka lah dep ban pynlong ruh ia mar shiteng  ha kiba bun tylli ki jingpeitbniah ba ka lah leh sha ki nongiaklehkai  kumba ka ju iai pyntyllun ia ka kam ha baroh ki bynta jong ki jingialehkai ha shuwa ka World Championships na ka daw jong ki kyndon pyrkhing  ba lah buh da ka sorkar katei ka ri ha kaba iadei bad ka khlam COVID-19.
Ka DFSNZ ka iathuh ruh ba ka jngwan ban lynshop kynsan da ka khlam COVID-19 ha kylleng ka pyrthei ka lah pynlong ia ka shnat  treikam ha ka ban sangeh noh shuwa ban pynlong ia ka jingpeitbniah bad hap ban pynsahteng ia ka kam na kaba ka dei ban pyndep; naba kam shym la ioh ia ka bynta ha kaba iadei bad ka jingai jingiada bad ka jingshngain  ban pyntreikam pura sha ki nongialehkai.
Kumta baroh-lin ka jingbun ba ka DFSNZ ka lah dep ban leh ia ka jingpeitbniah ka jong ka sha ki nongialehkai na ka bynta shi snem haduh ka 30 tarik u Jylliew 2022 ka long kumba 50%.
Kumjuh ruh naduh ka 1 tarik u Naitung 2022 ka jingbun jong ka jingpeitbniah  ka lah khlain shisien biang bad ha ka jingshisha na ka bynta ka shi snem haduh ka 30 tarik u Jylliew 2023, ia kaba lah khmih lynti ban ioh lum bun tylli shuh shuh ki nongmuna ha ka shi snem.
Ka Athletics NZ ka iathuh ruh ba ka lah wanrah ruh ia ka jingthmu  lem bad ka DFSNZ na ka bynta ban leh ia ka jingpeitbniah ia ka kynhun ialehkai jong ki nongialehkai kiba lah ban shah jied  na ka bynta ka lympung ialehkai mynta u snem ka Athletics World Championships  ha Budapest.
U Myntri ba dei khmih ïa ka tnat ïalehkai jong ka Sorkar Jylla u Bah Shakliar Warjri u la pynpaw ba ka kam ka jong u ka long banaleh katba lah ha ka ban kyntiewa ki kamalehkai bapher bapher.
“Nangne shakhmat ngin sdang ban ai ki lad jingïarap la ka long ha ka baibam (scholarship) sha baroh ki khun samla kiba don ïa ki sap ïalehkai bapher bapher khnang ba ki lah ban nangkiew shaphrang ha ka kam ïalehkai," la bynrap une u Myntri ba dang 26 snem ka rta na ka Mawthadraishan Constituency ha ka jingïalang pynkup burom ïa ka kynhun ïalehkai ka Jylla kaba la wan ha ka kyrdan ba-ar ha ka Santosh Trophy kaba long ha ka Sngi Thohdieng ha madan Ïewrynghep kaba ha Laitumkhrah.
“Kat kum ka jingïoh lum jingtip ka jong nga na ki bor ba dei khmih kane ka tnat ka long ba kiba bun ki jaka ïalehkai ki dang don hapdeng ka jingtei.
Kumta nga la khmih lynti ba ïa kine baroh dei ban pyndep noh hashwa jong u Nohprah mynta u snem," u la bynrap.
“Kumba ka Sorkar MDA-II hapoh ka jingïalam u Conrad Sangma kum u Myntri Rangbah, ka la bynshet ha nga kum u Myntri ban khmih ïa ka tnat ïalehkai, nga don ka jingkitkhlieh ban kyntiew ïa ki kam ïalehkai la ka long ha ka phutbol, kriket, karate, athletics bad kiwei ki jingïalehkai.
"“Hashwa ba kane ka kynhun ïalehkai phutbol kan poi ha kane ka burom, nga tip ba phi la don ha ka jingïaid lynti jngai ban kynjoh sha ka thong.
Hynrei dei lyngba ka jingtrei shitom ka jong phi ki rangïalehkai bad kumjuh ka jingkhlaiñ ha ka jingmut jingpyrkhat jong u coach ba phi sa lah ban kynjoh sha kane ka thong ha ka sien kaba nyngkong eh," u la bynrap.
“Mynta u snem phi la poi shaduh ka final, hynrei nga khmih lynti ba lyngba ka jingtrei shitom phin sa lah ban rah syndon ïa ka nam lahduh.
Kum u Myntri nga pynshlur ïa phi ba phin dang ïai trei shitom ha ka kam ïalehkai khlem da kynran dien noh wat hapdeng ki jingeh kiba bun ha ka jingïaid lynti.
"Namarkata, une u MLA ka Mawthadraishan konstitwensi u la kyntu ïa ki khun samla ba kin shim khia ha ki kam ïalehkai bapher bapher namar kam dei shuh tang ka jingpynmyllen, hynrei ka la long ka lad aikam aijam ïa ki ha ka lawei ka ban wan.
Ka Shillong Sports Association (SSA) kan sdang noh ïa ka lympung ïalehkai phutbol ki heprit ïa kaba la tip kum ka U-14 Boys Football League ha ka sngi Saitjaiñ ha madan Third Ground, Polo.
Kane ka lympung kan sdang ha ka por 10:30 mynstep ha kaba ka Sumit Academy kan ïakhun pyrshah ïa ka Madanryting SC bad ha ka por 11:45 ka Mylliem Grassroot kan ïakynduh pyrshah ïa ka Kick Start Football Academy.
Ha kane ka lympung ki la don 19 tylli ki kynhun ki ban ïashim bynta ha kaba la phiah ha ki saw tylli ki group kiba don mar san tylli ki kynhun bad kawei pat kaba don tang saw tylli ki kynhun.
Ki kynhun kiba don ha ka Group-A ki long ka Sumit Academy, Madanryting SC, Sohryngkham SC bad ka Nangkiew Irat SC.Group-B ki long ka Mylliem Grassroot, Kick Start Football Academy, Mawlai SC, Umphyrnai SC bad ka Laitkroh SC.Ha ka Group-C ki kynthup ïa ka Kynton U Mon, Challenger Football Academy, Mawreng SC, Pay For Right Football Academy bad ka 4th Mile Kick Start Football Academy.
Katba ha ka Group-D ki long ka Mawkriah SC, Them Rangshken ACC, Mawpat SC, Rangdajied United FC bad ka Mylliem SC.Ha kine ki sngi, ngi la ïohi sa tang ki jingjia ba sngewtriem.
Ha ka sngi ñiew ‘vote’ ki la don ki jingkulmar ha Mairang ha kaba ki paidbah ki la leit tur sha shlem treikam u Deputy Commissioner namar ki khlem sngewhun ïa ka jingñiew ‘vote’ haduh ba la poi u pud ba ka la don ka jingthang kali.
Ka la don ruh ka jingshah pynjulor jong ki ïing ki sem ha Sahsniang kaba hap ha Mowkaïaw konstitwensi ha West Jaiñtia Hills namar ka jingshah rem jong uwei u kyrtong na kawei ka seng.
Ka la don ruh ka jingpynkulmar ha Sohra namar ki paidbah ki khlem sngewïahap bad ka jingmih na ka jingñiew ‘vote’.
Hadien kine, la mih sa ka jinglap ïa ka metïap jong uwei u samla rangbah uba na ka shnong Mawlaingut narud ka Wah Umïam katba uwei u rangbah briew u la shah pynïap dusmon ha ki runar ha ka shnong jong u kaba don ha Pahammawleiñ 20 Mer ha Ri Bhoi.
Nangta, ka la don ruh sa ka jingshah dung jong uwei u dkhot ka seng HITO ha ka shnong Mukhla Sohshrieh haduh ba un da mynsaw jur.
Kine ki jingjia ki buh jingsyier ïa ki paidbah khamtam ïa kito kiba mad ïa ka jingshah thombor.
Ka jingjai-jai ka la wanphai kum ha Mairang, Sohra, Sahsniang tangba haba ïoh ban ïakren bad ki katto katne ngut ki nongshong shnong ka Sahsniang, ki la pynpaw ba ki dang sngewsyier wat tang ban mih na la ïing.
Ha ka jingshisha, ki pulit ki la dei ban kem noh ïa kito kiba la donkti ban leit pynjulor ïa ki ïing ki sem jong ki briew tang namar ka jingshah rem ha ka ilekshon.
Ha ka synshar paidbah, ym don ba lah ban pynbor mano-mano ban jied ïano-ïano.
Ka shong ha ka rai jong ki paidbah ïano ki mon ban pynlong nongthaw aiñ.
Hooid, ka don beit ka jingbitar lada shah rem u kyrtong ba ïa kyrshan, hynrei ym don hok ban leit wiang ding ne kawang maw ne pynmynsaw ïa kiwei kiba khlem ïa kyrshan lang.
Ki pulit kim dei ban ailad ïa kiba kum kine ki nongpynkulmar shnong namar kam ïalam sha ka jingbha bad ka lah ban nang pynmih pynban ïa ki jingsniew.
Lada tlot ki bor jong ka aiñ, shano ki paidbah kin phet ban ïoh jingïada?Ka jingshah pynïap dusmon jong u samla na Mawlaingut bad u rangbah ha Pahammawleiñ 20 Mer bad ka jingshah dung jong u dkhot ka HITO ki thew sha ka jinghiar dor jong ka longbriew manbriew.
Ym don shuh kata ka jingïatiplem kaba pynlong ïa ki ‘riew thrang snam ban leh ïa kaei kaba ki leh.
Khlem jingmap ki shim beit im-im peit-peit ïa ka mynsiem briew.
Sngew shyrkhei wat tang ban pyrkhat ruh ha kano ka dur ki lah ban leh kumta.
Kiba bun te wat tang ban shah ot tari ha kti kim nud ban peit ïa ka jingjaw jong ka snam.
Ka long kaba eh ban pyrkhat.
Hynrei ka dei ka kamram jong ki pulit ban thwet ïa kito kiba donkti ha kine ki jait kam kiba sngewtriem bad kiba long pyrshah ïa ka longbriew ka manbriew.
Ym don hok mano-mano ban shim ïa ka jingim jong kiwei.
Lada don kano-kano ka daw, dei ban ujor sha ka aiñ ba kan leh ïa kaba donkam.
Ka jingshah dung jong u dkhot ka HITO ka long kaba sngew shyrkhei.
Ngi kynmaw ba ka HITO lem bad ka HYC ki la ïa mih paidbah ha ka ilekshon kaba dang shu dep ban pynsngewthuh ïa ki nongthep ‘vote’ kumno ban jied ïa ki nongmihkhmat lane ki nongthaw aiñ.
Ki la leit sha kylleng ki jaka jong ka Bri U Hynñiewtrep ha ryngkat bad ka sur ban pynsngewthuh.
Lehse don kiba buh shun ïa kine ki seng namar ka la ktah ïa ki katto katne ki kyrtong kiba ïakhun? Ki nongïalam bad dkhot kine ki seng kim dei ban kheiñ sting bad kin hap ban long kiba husiar ha ka leit ka wan bad kim dei ban kheiñ shngaiñ namar lehse ki don bun ki nongshun kiba ap thap shane shatai.
Lehse ki dang don kiba dang sngew wit ba kitei ki seng ki la leit ïalap ban pynsngewthuh ïa ki paidbah halor ka ilekshon.
Mynta ngin hap ban ap ïa ki pulit aïu kin leh halor kitei ki jingjia ki bapher bapher.
Ka bor jong ka aiñ ka long kaba khlaiñ bad kam ju shimpor hi ruh ïa ki kam sniew ba kin mih shabar.
Ngi kyrmen ba ki pulit kin trei shitom ban kem ïa kiba donkti bad ban pynsaja ïa ki ha ka rukom kaba dei khnang ba kan long ka jingsneng ïa kiwei kiba don ïa kiba kum kijuh ki jingmut bad jingthmu.
Tangba ka long ruh kaba eh ïa ki pulit ban ïada ïa kiba kum kitei ki jingjia namar ka jinghiar arsut ka jinglong jingman jong ki briew.
Kiba bun kim pyrkhat than shuh ïa kiwei bad ki leh ïa kiba bun jait ki kam sniew tang ban myntoi ïalade.
Ka la dei ka por ïa ki kmie ki kpa ba kin sneng bha ïa la ki jong ki khun ba kin lait na ki kam sniew kam smeh bad ba kin long ki nongshong shnong kiba bha.
Ngim lah ban shaniah tang ha ki pulit namar ka akor ka burom bad ka jinglong kynsai ka sdang shwa na la rympei.
Lada khlaiñ na la ïing, ym don ba lah ban pynshoi ne pynbor ïano-ïano ban leh ïa ki kam pap kam sang.
Ngi donkam namarkata, ban sdang shwa na la ki jong ki ïing ki sem da kaba ïalam ïa ki khun ki kti ha ka lynti kaba dei khnang ba kin lait na ki jingma.
Ka mynsiem ban ksan ïa ka jinglong riewlum ha kane ka Ri India ba tyllep da ki riewthor ka long ka ba kyllum ha ka thaiñ shatei lammihngi.
Baroh ki riewlum ki ba la ïoh la ka jylla laitluid ba pura ki thrang ban rasong ka snap riewlum hakhmat ka pyrthei naduh ka Jylla Nagaland, Mizoram, Arunachal Pradesh bad ka jylla lajong ka Meghalaya.
Wat ki paid riewlum jong ka jylla Assam, Manipur, Tripura bad Sikkim ruh ki don kajuh ka jingangnud ban ïaineh ka snap riewlum.
Ha kajuh ka rukom ki riewlum ha dewbah India ruh ki don kajuh ka mynsiem ban kyntiew ïa ka jinglong riewlum lajong, wat hapdeng ba shah tyllep ha ki riewthor ba bun paid.
Kane ka phalang shynna ha jylla Meghalaya ha ka por ïakhun ban ïoh la ka jylla rilum ba laitluid ha ki snem 1960 ter ter haduh ban da la ioh shisha ka jylla rilum ba pura ha u snem 1972.
Kata kajuh ka mynsiem ka dang shitrhem ha ki paidbah byllien jong ka Ri Khasi haduh kine ki sngi; hynrei ka pait ka pra hapdeng ki paradoh parasnam lyngba ka rukom ban sngewtrai tang ha la ka thaiñ bad ka jinglong ban pynksan ïa ka nongrim lajong khlem lah ban tehsong ha ki mattei ba kyllum ia ka jaitbynriew.
Ha ka por ba ïoh la ka jylla lajong lyngba ka seng APHLC, la tehsong shitylli, hynrei ka la don ka bynñiaw na ka liang jong u Bah Hoping Stone Lyngdoh haduh ba u la seng ïa ka seng HSPDP.Kata ka long ka jingsdang ban orpait ha ka mynsiem riewlum ha Ri Khasi.
Katba dang rasong ka APHLC ban thaw sorkar jylla rilum, kiei kiei ki long ki ba ryntih, tad haduh ban da shah pynbor bad shah pynbieit ha ka seng Congress ba synshar ha ka sorkar kmie, ha ka ba u Capt.
Williamson A Sangma u la ngop bad suki suki kiwei kiwei ki rangbah ïakhun jylla Rilum kum u Bah Peter G Marbañiang, P Ripple Kyndiah bad kiwei kiwei ki ba la nang bud ter shi ter haduh ba la swai ka seng riewlum APHLC.Nalor kata uwei na ki radbah ïakhun jylla riewlum u Bah G G Swell u la seng ïa ka PDIC da ka jingthmu ban kyntiew ïa ki nongkyndong bad ki nongrep ha kylleng ka Ri Khasi.
Kata ka dei ka sien baar hapdeng ki rangbah Khasi ban pynpait pynpra seng halor ka nongrim lajong ka ba khlem lah ban tylli lang kyllum.
Ka PDIC kam shym la shan slem namar ba u Bah G G Swell u la mihkhmat sha Dorbar Thawaiñ-Ri (Lok Sabha & Rajya Sabha) sha Delhi, khlem da don ki rangbah ki ba lah ban pynneh ïa ka seng PDIC.Hynrei ka HSPDP ka dang ïaineh katba dang shitrhem u Bah Hoping Stone Lyngdoh bad suki suki ka la nang swai hadien ba u la ïap noh.
Ha u snem 1978 ka la don ka jingpyrshang ban tehsong ïa ki seng riewlum lyngba ka sorkar lailama ba la kyntu ïa ka APHLC, HSPDP bad PDIC da u Sohblei Sylvanus Sngi Lyngdoh bad samla H Preacheringson Shylla hakhmat byllien ki paidbah na ka bynta ban ïoh ka sorkar seng riewlum.
Kata ka la urlong ban thaw kawei ka seng Hills People’s Union (HPU), hynrei tang shipor ka sorkar ka la pra biang namar ba u Bah B B Lyngdoh um shym la hun satia ïa kata ka rukom tylli ki seng riewlum bad u la ïatehlok bad ka Congress ban wanlam ïa kata ka sorkar synrop ba nyngkong eh ha Ri India.
Hangta ka HSPDP ka la kdat noh ïa lade hapoh ka jingïalam u Bah Hoping Stone Lyngdoh ban pynneh biang ïa la ka seng.
Hapdeng ka huri hura bad ka saw ka sian na ka ba la tyllep palat ki dkhar ha jylla khamtam ha nongbah Shillong, la mih sa kawei ka seng ehrang Hynñiewtrep National Front (HNF) ba la lamkhmat da u Bah H S Shylla, ka ba la kylla ka seng saiñpyrthei hadien, hynrei ka khlem lah ban bteng na ki daw ki ba la suhsat ban batai.
Kata kajuh ka mynsiem shitrhem naduh ka APHLC, HSPDP, PDIC bad hadien ka HPU bad nangta sa ka HNF ka ba la kyrsoi ha ka dohnud jong ki samla ki ba dang san dang mer hadien.
Ynda la kynriah biang ka HSPDP na ka HPU, ka la don biang ka jingpyrshang hadien ban ïatylli ki seng riewlum ba la jer United Democratic Party (UDP) ka ba dang neh haduh mynta mynne.
Hynrei ka la don ka khep ba u Bah B B Lyngdoh u la kynriah na ka UDP ban seng da ka Meghalaya Democratic Party (MDP) ka ba la jah rngai noh tang shipor.
Jar la katta, wat ha ba la ïap noh u Bah Hoping Stone Lyngdoh ka HSPDP ka dang ïaineh wat lada ka lah swai.
Uwei na ki samla ba satar na ka seng bhalang FKJGP, u bah Sounder Strong Cajee u la seng ia ka People Democratic Movement (PDM) ban shim bynta ha ka saiñpyrthei; hynrei kata ruh kam shym la lah shan slem bad ka la shu jah rngai kum ka PDIC.Kane kajuh ka mynsiem shitrhem ka la kyrsoi pat ha ka sengbhalang KSU hapoh ka jingïalam jong u Bah Paul Lyngdoh haduh ba u la seng ïa ka KHNAM ban shim bynta ha ka saiñpyrthei.
Kata ruh kumjuh kam shym la neh slem namar ba u nongseng hi u la thmu ban pyndam syndon, hynrei kiwei kiwei ki paradkhot ki la pynim biang bad ka la neh shipor, bad ha kane ka khep ba mynta ka jah dam syndon.
Hadien kata la seilung biang sa ka seng People Democratic Front (PDF) ka ba dang sah syllai mynta.
Ha ba buddien ïa ka khanamynnor jong ka saiñpyrthei ha jylla la shem ba kiei kiei ki ba la kyrsoi ïa kata ka mynsiem shitrhem riewlum, la shem ba ka dang ïaineh sah haduh mynta mynne wat hapdeng ka ba ïapait ïapra da kyrhai ki seng ki ba kyang sawa jam kata ka sur ieit jaitbynriew, ka mynsiem ban ïada la ki hok, ka mynsiem ban tei ïa la ka imlang sahlang, ka mynsiem ban kyntiew ïa la ki paradoh parasnam.
Ka kynhun Enforcement Directorate (ED) hynnin ka sngi ka la pynlong ïa ka jingleit khynra sha ki 24 tylli ki jaka kiba don ha National Capital Region (NCR), Patna, Ranchi bad Mumbai kynthup ha ka jaka sah jong u Symbud Myntri Rangbah jong ka Bihar u Tejashwi Yadav kaba don ha Delhi ha kaba ïadei bad ka jingshah kynnoh donkti ha ka jingkamai ïa ka spah bymhok kaba la mih na ka jingïapeiñ jaka puta bad ka jingai kam.
Ki heh kiba la don ka jingtip kaba bniah halor kane ka bynta, ki la ong “ïa ka jingleit khynra la pynlong da ka jingtreikam jong ka Prevention of Money Laundering Act (PMLA) khnang ban dup ïoh sabut.
"Ha basdang jong kane ka taïiew, ka kynhun Central Bureau of Investigation (CBI) ka la kylli jingkylli ïa u Lalu Yadav kaba la long ha ka sngi Ba-ar ha Delhi bad ïa ka Rabri Devi ha Patna ha kaba ïadei bad kane ka jingjia.
Ha kaba ïadei bad ka jingshah tohkit jong ki kmie ki kpa jong u, u Tejashwi u la ong ha ka lah sngi U Blei ba ka jingleh jong ka kynhun CBI ïa ka longïing longsem jong u ka long ba ka la don ha ka liang pyrshah jong ka seng Bharatiya Janata Party (BJP).
“Ka la paw shai ba kine ki kynhun tohkit ki don ha ka bynta ban pyntreikam ïa ki aiñ pyrshah ïa ki seng saiñ pyrthei kiba long pyrshah ïa ka seng BJP bad ïarap ïa kito kiba don ha ka liang ne kiba ïatreilang bad kane ka seng,"  la ong u nongïalam jong ka seng RJD ha ka jingïakren bad ki nongthoh khubor habar ka Bihar Assembly ha ka lah sngi U Blei.
Ka kynhun CBI ka la buh da ka jingujor ejahar ha kaba ïadei bad kane ka jingjia ha ka 18 tarik, Jymmang jong u snem ba la lah ha kaba ka la pynpaw ïa  ki kyrteng jong u Yadav, Rabri Devi bad ki arngut ki khun jong ki kiba kynthup ïa ka Misa Bharti bad ka Hema Yadav nalor kiwei pat ki heh sorkar ki bym pat lah ban ithuh.
Ka la dep ruh ban khynra ïa ki 16 tylli ki jaka, kynthup ki jaka sah jong u Lalu bad Misa ha katei ka por.
Shuh shuh la pynshisha ruh ba ha ka por ba u Prasad u dang bat ïa ka shuki Myntri bad uba dei khmih ïa ka tnat Railway naduh u snem 2004-09, ki la don kumba 12 ngut ki nongthep kam ki bym dei hok kiba la shah thungkam ha ka tnat Railway, ha kaba kane ka dei ka jingpynkheiñ ïa ki kyndon ba la buh jong ka Indian Railways for Recruitment.
Kam shym la don kano kano ka jingpynbna ne ki jingpynbna paidbah ban pynmih ha kaba ïadei bad ka jingthungkam hynrei ki katto katne ngut ki nongshong shnong jong ka Patna ki la shah thung kum ki nongïarap ha kiba bun ki jaka treikam jong ka tnat Railways kiba don ha Mumbai, Jabalpur, Kolkata, Jaipur bad Hazipur.
Kumba la ïathuh ka tyllong khubor, la ong ba kine ki nongthep kam, beit beit ki la leit ïakynduh ïa ki dkhot jong kane ka longïing, ha kaba la pynshisha ba ki la die da ki jaka sha ki dkhot ka longïing jong u Prasad ha ka dor kaba rem kaba la long da bun shah na ka dor jaka ba la dei ban die.
Halor ka jingkhmih bniah ha baroh ki liang, la ong ba u Lalu Yadav bad ki dkhot ka longïing jong u ki la ïoh da kumba 1,05,292 phut sawdong ka jaka kaba don ha Patna lyngba ka jingdie ïa ki san bynta bad ar bynta kiba la shu ïoh sngewbha na ki longïing jong kine ki 12 ngut, kiba la ïoh ïa ka kam Group D ha ki 6 tylli ki Zone jong ka tnat Railways.
Ka Ukraine ha ki ar sngi ba la leit, ka la shah hiar thma jur biang ha ka Russia katba ka jingiakhun hapdeng kine ar ri ka dang jur bha ha nongbah Bakhmut.
Ha ki khyndiat por ba la leit, ka Russia ka la pynjulor ia shibun tylli ki shlem treikam jong ka Ukraine ha kaba shibun tylli ki shlem pymih bor ding jong ka Ukraine ki la julor bad kiba bun tylli ki nongbah jong ka Ukraine ki la hap ban shong dum khlem ka bor ding.
Kaba kham sngew sangsot ka long ba katei ka jingleit ther ‘namding dusmon jong ka Russia sha ki shlem treikam jong ka Ukraine, ka leit jia ruh ha ka por tlang, ha kaba ki paidbah ki hap ban mad ia ka jingkyrduh um, ki lad jingpynsyaid namar ka jingbym don bor ding wat hapdeng ka jingkhriat bad jing deitthah kaba jur jong ka tlang.
La ong ba ha ka step Sngi Palei, ki nongshong shnong ka Ukraine ki la ïohsngew ia ka sur jingbthei ki ‘namding jong ka Russia hapoh Kyiv, kaba long ka nongbah jong ka Kharkiv sha ki thaiñ Northeast bad Southwest jong ki bynta ka Odesa, ha kaba kiba bun ki thaiñ jong ka Ukraine ki la hap ban shong dum khlem bor ding namar ka jing julor jong ki shlem pynmih bor ding na kitei ki bynta.
U heh ka nongbah Kyiv u la iathuh ba ki la don ki jingbthei ha bun tylli ki bynta jong katei ka nongbah ha ka step Sngi Palei bad kumba 15% na ki iing kiba don hapoh jong katei ka nongbah ki la hap ban shong khlem bor ding.
Kumta, ki bor pyniaid ka Ukraine kin hap ban ialeh katba lah ban pynbit pynbiang ia ki jingdonkam jong ki paidbah ha katei ka thaiñ bad ha ka por kaba biang.
Kumjuh ruh u Lat jong ka nongbah Kharkiv, u la iathuh ba ha katei ka step, ka Russia ka la ther kumba 15 tylli eiei ki ‘namding bad kata ruh ka long katkum ka jinglah ban ïohsngew da ka shkor.
Namar la ong ba ka Russia ha kane ka por, sa shisien pat ka la thombor bad siat dusmon biang sha ki shlem treikam bapher jong ka Ukraine, khnang ban pynthud bad pynjynjar ia ki paidbah nongshong shnong jong ka ri Ukraine bad ruh khnang ba ka Ukraine kan mad jingeh bad kan pyndem noh ialade ha katei ka thma.
Haba iadei bad kane, la ong ba ki bor pyniaid ka Ukraine kim pat lah ban ai jingtip halor ki jing julor bad kumjuh ruh haba iadei bad ka jingdon jong kiba la shah ktah bad ngat ha katei ka jingjia.
Namarkata, la ong ba u Lat jong ka Odesa ha katei ka step, u la pyntip ba ki shipai ka Russia ki la sdang ban thombor biang sa shisien pat ia katei ka nongbah bad ha kane ka kynti, kitei ki ‘namding jong ka Russia ki la leit ban bthei ha ki shlem treikam jong ka ri bad kumjuh ruh wat ha ki iing ba sah briew.
Hynrei, u la ong ba ka long kaba kham sngewtynnad ba ym shym la don kiba ngat ne mynsaw ha katei ka por, namar la pynlip noh ia ka bording ha katei ka thaiñ baroh kawei hi tang mar ia ïohsngew ia ka jingther ‘namding jong ka Russia.
Kane ka jingjia ka long ruh hadien ba ka Russia ha kine ki khyndiat sngi ba la leit, ka la kam ba ki shipai jongka ki la jan ioh knieh ia katei ka nongbah Bakhmut, kaba ki la iakhun shitom da ki bnai.
Kumta ruh la ong ba ki bor pyniaid ka Ukraine ki la iathuh ba ka Russia ka la phah ia shibun bah ki shipai, ki liengsuiñ bad namar ba ka jingiakhun ka la iakhaid, ka Russia ka la pyrshang ban pynkhlaiñ da kaba phah kham bun ki shipai iakhun sha katei ka nongbah.
Namar kata ruh ki heh ka Ukraine ki la pynpaw ka jingbym sngew shngaiñ ha kane ka kynti bad ki la ong ruh ba lehse katei ka nongbah kan sa hap hapoh ka kti jingsynshar jong ka Russia ha kano kano ka sngi bym lah tip.
Shuh shuh ruh ki heh ka Ukraine ki la ong ba lada ka Russia kan ioh lad ban knieh ia katei ka nongbah, kan dang pynsuk shibun ruh ia ka ba kan ioh ban kurup bad knieh lut syndon ia kiwei pat ki nongbah jong ka Ukraine bad namarkata ki la kyrpad ia ki para ri ba marjan ba kin pyn kloi noh ia ki lad jingiarap kumba ki la kular naduh ki khyndiat por ba la leit.
Hynrei ki heh ka tnat shipai iada jong ka Ukraine, ki la ong ba ka jinglah jong ki shipai ka Ukraine ban iakhun bad iada ia u pud- u sam jong katei ka nongbah mynta da ki bnai, ka long ka jingjop ia ki bad ia ka Ukraine baroh kawei.
Namar watla ka Russia ka don ia shibun bah ki shipai bad kumjuh ruh ki tiar iakhun thma kiba khlaiñ bor, hynrei ka Ukraine kam shym la khyllem satia bad ki shipai ka Ukraine kim shym la liem noh ha ka jingiakhun bad ki shipai ka Russia, pynban ki ia- aireng markylliang bad wat ka Russia ruh ka la mad ia shibun bah ki jingduhnong.
Shuh shuh ruh la ong ba, katba ka Russia ka nang byrngem ban pyni bor bad ban pyndonkam da ki tiar kiba kham khlaiñ bor ha ka jingleit hiar thma jongka ia ka Ukraine ha kine ki sngi ban wan, hynrei ka Ukraine ruh khlem da pyndem, ka la smai ba kan ym kynran dien ne pyndem da leilei ruh hakhmat ka Russia bad ba kan hap ban iakhun tyngeh ruh ba kan ioh biang ia baroh kito ki bynta kiba la hap hapoh ka kti jong ka Russia wad naduh ki snem ba la leit tad haduh kane ka kynti.
Ka Cameron Diaz kaba la shim ia ka rai ban mih pyrthei biang ha ka kam ak phlim la ioh khubor ba kane ka puron ka lah ban kiar noh syndon na kane ka kam ha kaba lehse kan ym wanphai shuh syndon sha ka kam ba ka trei.
Ka Cameron kaba la kiar na ka kam ak phlim naduh u 2018 ka la rai ban mih pyrthei biang mynta u snem hadien ka jingshah pynbor ha u paralok ba iajan bad ka u Jamie Foxx.
Hynrei mynta pat la ioh khubor ba kane ka puron ka lah ban nym wanphai shuh sha ka kam ak phlim bad iehnoh syndon ia ka.
Ha ka jingshisha ka Cameron kam da sngew don mon shuh ban ak phlim naba ka kwah ban shim khia ban pynleit jingmut ha kiwei kiwei ki kam ba ka sngewtynnad bad kumjuh ruh ban ri ban sumar bad ban peit ia ki khun ki kti.
La ong ba ka Cameron ka sngewthuh shai ba lada ka leitphai sha ka kam ak phlim kan ym don por shuh ban peit bad ban sumar ia ki khun ki kti bad kane ka lah ban wanrah jingeh pynban ia ka.
Kum ka puron ka Cameron ka la ak bad shim bynta ha ki katto katne ki phlim ba itynnad kiba kynthup ruh ka There’s Something About Mary, Charlie’s Angels, Gangs of New York,  The Holiday, bad kiwei kiwei.
U Xi Jinping hadien ba shahjied ha ka sien ba lai kum u President jong ka China un shimti ia kane ka kam sa san snem.
Ha kine ki san snem, nalor ba un ialam ia ka ri un hap ruh ban shimti kum u rangbah shipai lane u commander jong ki shipai ba khlaiñbor katei ka ri, ka People’s Liberation Army (PLA).
Da kane ka jingshah jied biang ka jong u ha kane ka kynti kaba lai, la shim ba u Xi Jinping un dei u nongialam bad u nongsynshar uba ar hadien jong u Mao Zedong uba la seng ia ka People’s Republic of China ha u snem 1949.
U Xi u la dep ban mad ia kiba bun ki jingeh bad ki jingtynjuh ha kine ki san snem ba la lahs, khamtam ka jingiadei hapdeng jong ka China bad ka US kaba la mih na ka daw jong u khniang jingpang coronavirus, hynrei u ngeit skhem ba ha kane ka wat kaba mynta un ialeh katba lah ban pynkhlaiñ ia ki jingiada na ka bynta ka ri bad ruh ban pynbha ia ki jingiadei bad ki ri ka pyrthei.
Ha ka jingialang kaba heh jong ka Communist Party, ki don sa hynriew ngut ki heh sorkar kiba la shakri lang ha kane ka sorkar ba la ialam da u Xi bad kitei ki dei kiba bat ia ki kyrdan kiba kongsan bad kiba kham hajrong ia kaba la tip da ka Politburo Standing Committee.
Ka kamram kaba nyngkong mynta ka jong u Xi ka long ban nang kham pynkhlaiñ shuh shuh ia ki lai tylli ki tnat shipai jong ka People’s Liberation Army (PLA) na ka daw jong ki jingma kiba lah ban ap na kiwei pat ki ri bad nalor kane un hap ban nang pynjan ia ka jingiadei bad ka US khnang ban lait na ki jingshah pyrkhing bad shah buh kyndon (sanction), kumba ka US ka la ju pynjari sha kito ki ri kiba iaid lait bad ialeh pyrshah ia ki rukom treikam jong ka.
Ka phang pdeng kava mynta ka long halor ka jingiadei hapdeng ka China bad ka Russia, khamtam ha kane ka por ba ka jingshah hiar thma ka Ukraine ha ka Moscow ka la nang kham jur bad nang pur sha kiwei pat ki bynta bad ki nongbah bad na ka liang jong u Xi naduh basdang jong kane ka thma um pat shym la pynrem ia ka Russia, watla ka US bad ki ri ka NATO ki la kynnoh ba ka China ka la shalan bad iarap pynpoi ia ki tiar thma sh Russia na ka bynta kane ka jing-iakhun.
Ka jingthaw ïa ka Sorkar da ka NPP kaba la ïasynrop lang da kiwei ki seng kum ka UDP, HSPDP, PDF, BJP bad ki Nongmihkhmat khlem seng ne Independent ka la poi sha ka 45ngut ha ka ïing kaba 59 ngut.
Kata ka mut na ka 59ngut, tang 14ngut ki pynlong ïa ka Liang Pyrshah ne Opposition Party.
Kine ki kynthup ïa 5 ngut ki TMC, 5ngut Congress bad 4ngut ki VPP.Ha ka Sorkar, dei ban don barabor kaba synshar ne ka Ruling Party bad ka liang Pyrshah ne ka Opposition Party.
Khlem ka Opposition Party, ka Ruling Party, ka lah ban leh katba mon, ka rai katba mon, ka pynmih rule katba mon, ka pynlut pisa katba mon bad kaba ïalam sha ka bamsap kaba jur.
Namarkata, donkam ïa ka Opposition Party kaba khlaiñ bha khnang ba ka Ruling Party kam lah ban leh katba mon.
Hangne ha Meghalaya jong ngi, ka long kaba pher bha ym kumba ngi khmih lynti ba kawei na ki party kin ïoh ïa ka jingbunpaid.
Ka daw ka dei na ki jingmih ki party tit, kumba nga la dep thoh ha ki kotkhubor mynshuwa.
Dei kine ki party tit kiba pynsniew ïa ki party kiban ïaleh ïa ka elekshon.
Kim ïadei jingmut bad kim don tang kawei ka jingthmu ne aim bad objective na ka bynta ka jingwan rah ïa ka jingsynshar kaba bha ha ka Jylla.
Ha kane ka Election kaba la dep kata ka 27.2.2023, ka long kaba kynrum kynram bha.
Ym don kano kano ka Party kaba ïoh ïa ka jingbunpaid (Majority).
Kumta ka NPP kaba la ïoh haduh 26 ngut, ka kloi ban tan ia kiwei pat ki party ban rung sha ka sem jong ka.
Hooid, ka la don ka jingpyrshang jong ki Party Riewlum ban thaw Sorkar, hynrei kim lah leh eiei namar ki duna briew.
Kawei ruh ka long ba kim don ka jingïa-sngewthuh jingmut bad ka thong ban ïoh ka jingsynshar da u Chief Minister Khasi.
Kane ka long thik, kaba nga kynmaw ïa ka jingkren jong uwei u Rangbah (bam kwai ha dwar U Blei), “u Khasi u long u jaitbynriew uba ba da synshar da kiwei ka biang, hynrei ban synshar hi um lah".
Ka long thik shisha kumta, naduh ba la ïoh Hill State ha u snem 1972, la shah synshar beit da kiwei ki jait briew, lait tang shipor haba la synshar da u Bah Brington Buhai Lyngdoh bad Bah E.K.Mawlong.
Kane ka Sorkar ba la ïalam da ka NPP kan neh beit haduh bakut ka samoi ne ka term.
Ka don ka National Outlook.
Ka don ka jingkyrshan bad jingïadei bad ka Sorkar na Delhi – ka BJP.Ngam tip lada ka dei ban ïaleh ïa ka jinglong ritpaid jong ngi ki Khasi – Jaiñtia bad Garo ne Minority – ha ka ktien ka thylliej, ha ka riam ka beit, ha ka niam ka rukom ne jingmane blei laitluid bad kiwei kiwei kiba ktah ia ngi ki minority.
Namarkata, nga ong biang ba ka opposition party ka long kaba donkam haduh katta katta.
Ai ba kitei ki party, kum ka Congress, VPP, TMC kin ïatylli lang ban pyrshah ïa kano kano ka jingleh tam jong kane ka Sorkar ha kano kano ka bynta.
Ngi ki paidbah ngi kwah ïa ka jingkylla, la ha ka jingroi jingsan, ha ki lynti synkien, ha ki jingnang jingstad, ban don ki Medical College la ka jong, ki doctor kiba biang, ki karkhana pynmih kam pynmih jam kai ki samla, ban bat ïa ka jinglong ka Jylla kum ka Education Hub ha North East bad bun ki jingroi jingsan kiba ym lah ban batai, ngi donkam.
Ym dei ba ka Jylla jong ngi kan sah kumjuh kumba long baroh shikatta.
Ngi khmih lynti ïa kita.
Namarkata ka Opposition Party, nga ong biang sa shisien, ka long kaba donkam haduh katta katta ba ka Sorkar ka dei ban pyntreikam shisha da kaba khuid, da ka jingtipbriew tipblei bad ban lait na ka bamsap ha kino kino ki skhim ne ki projek.
Ki shipai jong ka tnat Border Security Force (BSF) ki la kem ïa uwei u nong Pakistan hajan u International Border ha Ferozpur Sector jong ka Punjab ha ka sngi Palei.
Kane ka dei ka sien kaba lai kaba kum kine ki jingjia ki wan jia tang ha ki lai sngi.
Ïa une uba la shahkem la tip ba u dei u nongshong shnong jong ka Khyber distrik kaba don ha Pakistan.
Ha ka por shiteng synñia jong ka 9 bad ka 10 tarik, Lber, une u nongwan rungtuh u la ïaid lyngba u International Border bad rung ha ki bynta jong ka ri ha Tirath Border Post.
Ki shipai BSF ki la kem noh ïa u bad la pynlong ïa ka jingtohkit bniah.
Kumba la ïoh jingtip, la ong ba ha ka por ba la kylli jingkylli ïa u, u la phla ba u dei u nongshong shnong jong ka Khyber distrik, kaba don ha Pakistan.
Ka jingpyntreikam ha kaba ïadei bad ka jingïoh jingtip shuh shuh halor jong u ka dang ïai bteng.
Hashwa, uwei u nongshong shnong jong ka Bangladesh u la shahkem ha ka kynhun shipai BSF katba u dang pyrshang ban ïaid lyngba ka International Border bad rung ha India.
Une u briew u la shahkem ha ka por shiteng synñia kata ha ka 8 bad ka 9 tarik, Lber ha ka thaiñ ba don ka jaka treikam jong ki shipai ha Amritsar Sector jong ka Punjab, la ïathuh u heh jong ka tnat shipai BSF.Ha kawei pat ka khubor, la ïathuh ba uwei u nong Pakistan u la shahkem hashwa ban poi ha ki bynta ba la ker pur hajan ka jaka treikam jong ki shipai BSF ha khappud jong ka  ‘Nikka’ ha Gurdaspur Sector ha ka sngi Palei.
Ha ka por ba la tohkit ïa u, u la phla ba ka kyrteng jong u ka dei u Aamir Raza, u nongshong shnong jong ka Sialkot distrik jong ka Pakistan.
Ka la ïaid mynta la kumba shi taïew naduh ba la jia ka jingpluh ding kaba shyrkhei ha ka jaka bret ñiut ha Brahamapuram, hynrei ka jingbitar jong ki nongshong shnong jong ka Kochi ka la nang jur.
Ki nongshong shnong jong kane ka thaiñ ki la ud shitom bad shah ktah ha ka liang ka koit ka khiah jong ki bad ki skul ki la khang lut.
Kane ka la long na ka jingjur jong ka lyer jaboh kaba la ktah jur ïa ki bynta ba bun jong ka Kochi kaba la jia shi taïew hadien ba la jia ka jingpluh ding ha ka jaka bret ñiut ha Brahmapuram.
Ka jinglong jingman jong ka lyer ha Kerala ruh ka la shah ktah jur na ka daw jong ka lyer bih kaba la her bad beh sha kylleng kaba la mih na katei ka jaka bret ñiut.
Ïa ka ding ha katei ka jaka la lah ban tem bad pyllip noh da ka jingïarap jong ka tnat shipai duriaw bad ki shipai suiñ, hynrei ka jinglynguh jong ka tdem na katei ka jaka bret ñiut ka dang bteng haduh mynta mynne.
Ki nongshong shnong ki la ud ba kim lah ban  ring bad pynhiar mynsiem naba ka lyer kaba rung wat hapoh ïing jong ki ka sma jri ne plastik thang, kane ka la pynshitom ïa ki ha ka ban ring bad pynhiar mynsiem.
Ha ka por ba la don ki nongshong shnong kiba la ud ba ki shem shitom ha ka ban ring bad pynhiar mynsiem bad ba don ka jingtyrkhong ha ki khmat jong ki, ki heh sorkar ha katei ka thaiñ kim shym la leh ei ei hynrei ki la shu hukum ïa ki ba kin shong hapoh ïing bad ba kin pyndonkam da ki   N-95 Mask haba ki mih shabar.
Ki heh sorkar ha katei ka thaiñ ki la pynbna ba ki skul kin ïai bteng ban khang na ka daw jong kane ka jinglong jingman.
Ki bor sorkar ki la pyntreikam ïa ki kynhun pyllip ding ha man ki jaka na ka daw jong ka jingkynton ki jaboh ba la bret ha katei ka jaka bret ñiut bad ki la kynshait um ha katei ka jaka khnang ban pynjah ïa ka lyer jaboh kaba mih na kane ka jaka.
Ka jaka bret ñiut ha Brahamapuram ka don ka jingheh kaba 110 akar.
Ka sorkar ka la ong ba ïa ka jinglong jingman la lah ban tem bad ym shym buh jingma shuh hynrei ka la bthah ïa ki briew kiba don jingshitom ha ka ban ring bad pynhiar mynsiem, ki tymmen ki kro bad ki khynnah ba ki la dei ban sumar bha.
Kumba ka la jia, la ïathuh ba ka jaka bret ñiut kaba don ha Brahamapuram ka la pluh ha ka 2 tarik, Lber bad kane ka la pynjaboh bad pynkylla bih ïa ka lyer ha ka nongbah jong ka Kochi bad ki thaiñ bamarjan ruh ki la shah ktah lang ha kane ka tdem kaba la lynguh.
Ha kaba ïadei bad kane, ka sorkar, ka la ong ba na kine ki thaiñ bamarjan ym pat ïoh khubor ei ei ban don ki briew kiba shah ktah na ka lyer jaboh.
Haba la buh bad pynap ïa ki kynhun pyllip ding da ka jingïarap jong ki shipai duriaw bad ki shipai suiñ la lah ban pyllip ïa ka jingklang jong ka ding.
Kumba la shem, la ong ba ka ding ka la lip hynrei ki ñiut kiba don ha katei ka jaka ki dang ing bad pynmih ïa ka tdem jaboh wat lada kam don shuh ka jingmeh jong ki thylliej ding.
Katkum ka jingïathuh jong ki heh ba dei khmih jong ka tnat Municipality, la ong ba kum kine ki jingjia ki ju jia man u snem ha kum kine ki por namar artad ba jur ka jingshit.
Hynrei ka jingsma jong ki tdem plastik ne sma jri ka la pynlong ïa kine ki nongshong shnong ba kin ym lah ban ring mynsiem.
U nongïalam jong ka  liang pyrshah ha Kerala Assembly, u VD Satheesan, ha ka sngi Balang jong ka taïew u la buh ka jingkyrpad na ka sorkar jylla ba ka la dei ban pynbna ban don ka jingpyntreikam kaba kyrkieh ha kaba ïadei bad ka koit ka khiah jong ki briew kiba don ha ka thaiñ ba don ka jaka bret ñiut, ha kaba la ong ba kane ka tdem kan sa poi sa sha kiwei pat ki bynta ne ki distrik hapoh ka jylla.
Ha kine ki khyndiat sngi, ka tnat Labour jong ka Sorkar India ka la pyllait ïa ki jingkheiñ jingdiah kiba ïadei bad ka jingkiew dor ïa kaba la tip kum ka “All-India Consumer Price Index Numbers for Agricultural and Rural Labourers – August, 2023".
Haba peit ïa kine ki jingkheiñ, la shem ba ka jingkiew dor na ka bynta ki nongtrei ha ki lyngkha bad ki nongtrei bylla ha nongkyndong ha u bnai Nailar 2023 ka la kiew da 9 poiñ bad 8 poiñ ban ïa kaba long ha u bnai Naitung 2023.
Ki daw jong ka jingkiew dor ka long na ka jingkiew ka dor ka mur ki bam ki dih da 8.38 poiñ bad 7.69 poiñ kum u khaw, atta, dai, dud, doh blang, shini, sohmynken, shynrai, piat, rynsun bad kiwei.
Haba ïanujor bad baroh ki jylla, ka jingkiew dor (Consumer Price Index Numbers for Agricultural Labourers) kaba heh tam ka dei ha Meghalaya da 19 poiñ katba na ka bynta ki nongbylla ha nongkyndong (Rural Labourers), ka jingkiew kaba heh tam ka dei biang ha Meghalaya bad Gujarat kaba long mar 18 poiñ.
La batai ba ka jingheh palat ka dor ha kine ki jylla ka dei na ka daw jong ka jingkiew ki dor ki mur jong u khaw, dai, doh masi, umphniang, piat, sohmynken, dieng thang, bai shong bos bad kiwei.
Ha kane ka jylla jong ngi, ngi snem ba kiba bun na ki nongshong shnong kim ju ud ju nam than ynda kiew dor.
Ki thied beit ïa kaba dei ban thied khlem jingkhuslai.
Ha kiwei ki jylla, ngi shem ba ynda la kiew dor palat ki mar bam mar dih, ki paidbah ki ju mih sha surok ban dawa na ka sorkar ba kan tuklar lem khnang ba kan ym ktah than ïa ki.
Hangne ha jylla jong ngi pat, ngi ïohsngew tang ïa ka jingjar-jar bad ka jingsngap mynthi.
Ngi shu ïoh jingtip ba ki don ki jingud jingnam hangne hangtai katba ym ju don satia ki ban ïa mih sha surok ban dawa lem kum kiwei pat ki paidbah nongshong shnong ka Ri.
Ba ka Meghalaya kan poi halor duh na ki jylla baroh ha ka jingkiew dor kumba la kdew haneng ka long kaba ma.
Ka jingkiew dor ka wanrah ïa ka jingkordit ïa kiba bun khamtam ki duk ki suk.
Kum ka nuksa, ha ka jaka ba kin hap ban pynlut T.100 ban thied bam, kin hap ban nang trei shitom ban pyndap sa T.100 namar ka jingkiew dor ha ki mar bam mar dih.
Ngim pat ïakren ïa ka jingkiew dor ha kiwei pat ki bynta kum ka bai pule, bai dawai.
Lehse ki bun ki longïing longsem ha sor bad nongkyndong kiba mad jingeh namar ka jingkiew dor hynrei ki ïai shah ïa kita ki jingeh khlem da pynsawa ïa ka sur jong ki namar ki ïohi ba ym don satia ki ban ïalam ïa ki ban ïa pynsngew sha ka sorkar halor kane ka jingeh kaba shyrkhei.
Ka jingkiew dor ka lah ban ïalam sha ka jingduk kaba nang kham tasam shuh-shuh bad ka buh jingma ïa kiba bun ki longïing longsem.
Ka dei ka kamram jong ka sorkar ban shim ïa ki sienjam ban teh lakam ïa ka jingkiew dor.
Ngi kynmaw ba ha u snem 1997-1998, ka BJP ka la duh syndon ïa ka bor synshar ha Delhi tang namar ka jingkiew dor ba la palat liam jong u piat.
Ki paidbah ka Delhi ki la ai jingsneng ïa ka sorkar BJP ha kato ka por da kaba pynliem ha ka ilekshon bad naduh kato ka por, ka BJP ka khlem lah shuh ban khie-khlieh ban ïoh ïa ka jingsynshar ha Delhi ïa kaba mynta la synshar da ka seng Aam Aadmi Party (AAP) jong u Arvind Kejriwal.
Haduh katta ka long ka bor jong ki paidbah tang ba kiew dor u piat.
Hynrei kiba bun ki nongshong shnong kiba mad ïa ka jingeh na kane ka jingkiew dor ki khlem map satia ïa ki nongsynshar jong ki bad ki la ai da ka jingsneng kaba haduh mynta ka BJP ka kynmaw sah.
Ka sorkar Meghalaya ka dei ban da peitngor bha ïa ka jingwan ki mar ki mata sha ka jylla bad ban pynthikna ba kan ym don satia ka jingkiew dor kaba palat liam haduh ba kan da ktah lut ïa ka pla tyngka jong ki duk ki suk.
Ngi kyntu ruh ïa ki paidbah ba kin pynsngew ïa ka sur ka jong ki lyngba ki lad pathai khubor halor kane ka mat jong ka jingkiew dor khnang ba kata ka sur kan poi sha ki tyndong shkor jong ka sorkar bad ba kan shim ïa ki sienjam kiba donkam khlem da pynslem.
Lada ngi ailad sah kumne ban ïa im hapdeng ka jingkiew dor ki marbam mardih, ngim tip shuh ngin ïapoi shano kum ki nongshong shnong.
Ngim dei ban lehraiñ ne tieng ban kren ïa ka jingshisha bad ïa ki jingeh kiba ngi ïakynduh namar lada ngim kren ka sorkar ruh kan ym don por ban ïohsngew wat lada ka ïohi bad ka tip shai ïa ka jingeh.
Ki 6 ngut ki Rangbah APHLC ba la leit Delhi, ki la shong ïa kren bad u Prime Minister Nehru ha ka 4 bad 5tarik.
Katkum ba la paw ha ki kot khubor, lada ki jingïakren kiba jur shibun hapdeng u Prime Minister bad kitei ki Rangbah.
Ha ki jingïakren, u Prime Minister u la pynshai ba ki Riewlum ki lah ban ioh kata ka synshar hi kaba pura (cent per cent auto-nomy)kumne harum:-(1)Yn don uwei ar ki Minister Riewlum, bad ïa kine dei ban thung kat kum ka jingkubur (recommendation) jong ki M.L.A Riewlum, ki ban dei khmih ïa ka jingpynïaid kam ha Ri Lum.
(2)Kan don ka bynta ba kyrpang jong ka Secretariat ka ban kynthup ïa baroh ki ophis (departments) ba ïadei bad ka jingpynïaid kam bad ka jingpynroi (development) ïa ki Ri-Lum.
(3)Ki Riewlum kin jied hi ïa ka ktien jingpynïaid kam katba ki sngewbit.
(4)Kan don ka jingbhah (allocation) ba kyrpang ïa ki pisa tyngka ba ïadei bad ka jingpynïaid kam ïa ki riewlum bad ki M.L.A Riewlum hi kin peit bad pyndonkam ïa kita ki pisa.
(5)Kan don ka Komiti jong ki M.L.A Riewlum, ka ban don ka bor ban mynjur ne ban nym mynjur ïa kano kano ka aiñ ba ïadei bad ki Ri-Lum bad kin don ruh ïa ka bor ban tyrwa kano kano ka aiñ ba ïadei bad ki Ri-Lum bad kumjuh.
Kitei ki 6ngut kila pynsngewthuh ïa u Prime Minister ba kin sa buh ïa kine kiei kiei baroh hapoh ka jingpyrkhat jong ka APHL Conference.
U Prime Minister ula mynjur ruh ban pyrkhat ïa ka jingdawa jong ki Rangbah Riewlum ban kham pynbun ngut ïa ki M.L.A bad 30 ngut ki M.L.A, ha ka jaka tang uwei u M.P bad 15 kumba ka long mynta.
San ngut ki nongïakhun kti na ka Meghalaya Police kin leit ïashim bynta ha ka All India Police Meet 2023 ka ban long ha Haryana naduh ka 2 tarik haduh ka 4 tarik u Risaw mynta u snem.
Kine ki kynthup ïa u Alan Sun Marbaniang, Wilynder Khonglam, Larisa Pyrtuh, Wandalin Syiemïong bad u Rolling.
Te kumta na ka liang ka Meghalaya Arm Wrestling Association ka la ai khublei kitbok kitrwiang ïa ki nongïakhun kti jong ka MLP ban leit shim bynta sha katei ka rynsan ïakhun kti bad khmih lynti ba kin lah ban pynpaw ïa ka jingtbit bad wanphai sha la ïing ryngkat ka jingjop.
Ka East Garo Hills District Cricket Association ka la pynliem noh ïa ka Shillong Cricket Association ‘A’ da 18 run na ka bynta ban jam sha ka final ha ka U-19 Boys Inter District Cricket Tournament ba la pynïaid da ka Meghalaya Cricket Association ha ka sngi Thohdieng ha Salpara, Mendipathar.
Kane ka kynhun kan ïaknieh ïa ka nam lahduh mynta ka sngi Saitjaiñ pyrshah ïa ka Tura DCA, kaba la jop ïa ka West Jaiñtia Hills DCA ha ka semi final kaba nyngkong kaba la long ha ka sngi Palei.
U Ayushman Rabha u la lah ban khur 4 wiket ha ki 8 over ha kaba ka la pynlong ïa ka SCA-A ban pynkhyllem ïa ki nongtied ka EGH na ka bynta ban kamai tang 79 run ha ki 28.2 overs.
U Lensbirth N.Marak u la long u nongtied uba la ïoh bun da kaba kamai 35 run.
Une u nongtied u la long u nongtied uba ar ha kane ka lympung da kaba kamai 154 run.
Kiwei pat ki nongkawang bol la SCA ki long u Charm Marbaniang (3/12 ha ki 7 over) bad u Angkit Tamang (2/12 ha ki 4.2 overs).
Haba wan shimti ïa ka pali kaba ar ki nongtied ka SCA-A ki la shem jingeh ha ka ban tied ha kaba ki la shah pynkhyllem uwei hadien uwei na ka bynta ban kamai tang 61 run ha ki 23.1 over.
Kane ka la wan lyngba ka jingïalehkai bha ki nongkawang bol ka EGH kiba kynthup ïa u Bilgrak G.Sangma (3/7 ha ki 6.1 over), Jeristho R.Marak (3/9 ha ki 4 over) bad u Gulgul Sangma (2/20 ha ki 8 over).
Napdeng ki nongtied ka SCA, dei tang u Angkit uba la lah ban kamai 12 run.
Ha kane ka pyrthei ki bin – bin tynrai jong ka khyndew ki ïapli jinglong barobor.
Kaba kham stet bad kaba kham shai na kine ki jingïapli long kata kaba ha ka jinghaw basngem kaba don ha suin.
Na kane ka jinghaw la pynlong ïa ka umjer bad u slap kiba pynthymmai ïa ki jynthung kiba la tyrkhbong bad kiba pynsboh ïa ka khyndew.
Katno inshi ka umjer kaba hap ha ka khyndew ngim lah ban thew.
Myntlang, bad ha kiwei – kiwei ki por rang, ka ju paw lajan miet kum u lyoh khyndew ba shu dum, bad ka lang ha ki sla bad ha ki tnat dieng kum ki mawlynnai baphyrnai, hynrei dangstep ka shu jah noh pat khlem thew – shiteng namar ba ki jingthung bad ka khyndew kila kjit ia ka, bad shiteng namar ba ki kjat sngi ba dang lung ki la ring shaneng ïa ka pat.
Hynrei ïa u slap lah eh ban thew katno ba u hap shi snem – shi snem.
Ha Bilat ka long antad laiphew inshi shi snem haba kheiñ lang ïa ka ri baroh, hynrei don ki jaka – jaka ha kiba ki ioh haduh arspah inshi, kum ha ri lum Cumberland.
Ha kane ka ri India don ki jaka ha kiba ki ioh khyndiat, don ruh ki jaka kiba ioh shibun.
Ha Laban ki ioh kumba phraphew inshi tam ne duna, ha Sohra pat ki ioh haduh sanspah ne.
Ki ñiew ba lada ka jynhaw basngem ka suiñ baroh kan hap slap shisien hap, kan tap ïa ka khmat ka khyndew tang san inshi, ka paw te ba kane ka jynhaw ka ïahap – ïahap ka ïakiew – ïakiew bun kylla ha kawei ka snem.
Ka suiñ ka dei ban sngem katto – katne barobor, bad ka dei ban hap ka umjer bad u slap bunsien na ka bynta ka khyndew, kumta ka dei ban don ka jingkiew ka jingsngem artet ka bakhraw bad kaba hala ka sngi, la ngim iohi ruh ïa kata.
Kane ka jingkiew ka um, ha ka rukom bym lah ban iohi, ka long bunsien kaba beit bad kaba sngewthuh, bad ka daw jong ka ka long ka jinglong ka khyndew hi (physical causes), hynrei bunsien ruh ka long ka bym beit beit, bad namar ba ka daw jong ka ka long ha ka jingtrei kemikal, kam long barobor kaba ngi lah ban sngewthuh shai.
Kumne :-1.
Ka um ka ïakiew ka ïahiar shibun eh ha pdeng ka khyndew bad ka suiñ na ki daw ba shong ha ka jinglong ka khyndew hi.
ïa kine ki daw ngi khot ki daw kemikal.
ïa kane ngi iohi haba ha ka por rang u hap u ‘lappraw halor ki mawsiang, te khala – khala ka lyer baiwbih ka la jliah ïa ka um sha artet, bad ka kitnoh ia ka sha ka jaka shong ki lyoh, hangta la khreh biang ïa ka ban hap pat.
Hynrei kum kane ka rukom ïa kiew iahar ka long kham kynrei eh na ka sla ka duriaw ha ki jaka shit hajan u ikwetor, namar ba la pynshit da ka jingshit ka sngi.
Na kine ki jaka ka jynhaw um ka ia kiew artet barobor ryng-kat bad ka lyer kaba kynting sha suin.
Kane ka lyer ka long kum ki gali kiba kit ïa kane ka jinghaw kat sha ba ki leit.
Kiba leit shaphang shatei, kiba leit shaphang shathie ruh kita.
Ynda ki la poi sha ki jaka ki bakhriat, hangta kane ka jinghaw um ka kylla la ka dur, bad ka hap umjer lane ior.
Kane ka duriaw hajan u ikwetor, haba dei – ba dei pat ki tuid, ha ka rukom ka baphylla, lyngba ïa ka um duriaw hi sha une u ikwetor.
Haba kane ka um ka la poi shata pat ka la khreh ban kiew biang sha suiñ.
Kumne ka long ka rukom jong ka naduh kaba sdang ka pyrthei – mynta ka long ha suin kum ka jinghaw lashi-bit ka long ha khyndew kum ka um – markylliang kylliang barobor.2.
Kiwei pat ki daw ka jingïaid tawiar ka um ki long kita na ka jingtrei ki kynja ba long met, kum ki dieng ki jhur, lane ki mrad.
ïa kine ki daw la khot ki daw phisiolojikal.
Klumne : Ka umjer bad u slap kiba hap shi bynta ka ngam sha ka khyndew, bad nangta la kjit ïa ka da ki thied ki dieng bad ki jhur kiba im.
Kine ki dieng ki jhur pat ki pynpyar ïa ki sla kiba jyrngam sha ka suiñ ka barkhiang, bad na ki thliew kiba rit bym lah niew shuh ki pynmih barobor ïa ka jinghaw um ha ka rukom kaba ngim lah ban iohi.
Tharai ba la thung phan shi bigha haei – haei, na ki sla jong kane ka shi bigha u phan, shi-snem – shisnem kan mih, ha Bilat, ka jinghaw um kaba biang ban long kumba sanphew hajar mon ka um.
Ha kane ka ri kan kham bun pynban iua kata.
Kutma ka paw ba ki kynja jingthung ki pynmih shibun ka jynjaw sha suin, bad kata ka jinghaw ka kylla slap pat.
Pyrkhat ïa ki mrad ruh.
Kine ki mrad pat ki ring sha la ki ‘nirbah shi bynta na kajuh ka umslap, bad hadien kata barobor, kum kawei ka kam ba dei ïa ka jingim, ki pynmih noh ia ka sha suin na u tor bad na ki thliew syep ki snep doh jong ki.
Na uwei u briew uba la san ka mih ha kane ka rukom kumba shi ser ka um hala ka sngi, bad na ki mrad ki bakham heh ka ju mih kham bun, katba shong ka jingheh ka met jong ki.
Haba pynroi (multiply) ïa kane ka shi ser shisngi bad ka jingkhein u briew bad ki mrad baroh ha ka pyrthei, ka paw ba kane ka daw ka jingpynïaid um ka long ka bakhraw eh.3.
Hynrei ka um ka ïaid tawiar ruh namar ki jingtrei kemikal kiba shu trei khlem sangeh.
Kane ka rukom jingtrei ka long ka baitynnad tam eh, la ka i maian eh ruh ha uta u bym nang.
Shibun eh na ki jingtang jong ki jingthung ka long ka um hi.
U kolok bad ka shini ruh kiba rung sha ka kpoh ki mrad ha ka jingbam jong ki, kita ruh jan ba ki long ka um hi.
Haba iap u jingthung bad ba u kylla pyut ha ka lyer, kata ka um ka la lait na uta u jingthung.
Haba la tylliat ia uta u kolok bad kata ka shini ha ka kpoh ka mrad, ia ka um kaba la ju don ha kine ki pynmih noh shabar na u tor bad ka snep doh.
Kumta ki jingthung baim ki kjit ïa ka um sha la ki met, bad haba ki la ïap ki pynmih lut noh ïa kata ka um sha suin.
Ka mrad ka ring ia ka um sha la ka kpoh ha kaba ka dih bad ha ka jingbam jong ka, bad ka pynmih noh pat sha suiñ na la u tor bad na la ki thliew syep.
Kumne ka jingpynïaid ba kynja kemikal ka trei barobor bad da kata ïa ka um la pynkylla – pa – pynkylla.
Mynta ka um ka lah ban long ha ka rukom kolok ha ka kti jong nga, nga la bam, te ïa ka um kaba ha u kolok nga la pynmih noh kum ka jynhaw na u tor jong nga, bad la kjit ïa kata pat da ki sla dieng bad ka la long shi bynta na ka met jong uta u dieng, te kine ki jingkylla baroh ki lah ban long tang ha kawei ka kynta ka por.
Ka National Investigation Agency (NIA) ha ka Sngi Balang, ka la ioh bat ia katto katne ngut ki suba don kti ban iatrei lang bad ki lehnoh Khalistan lem bad kiwei lehnoh na kiwei pat ki ri kum ka Pakistan bad ka Canada, bad kiba pyndonkam ia ki network jong kitei ki kynhun lehnoh na ka bynta ban wanrah ia ki kam thombor.
Katei ka jingleit khynra jong ka NIA ka long ban wad ia kito kiba don kti bad ki lehnoh na Canada bad kiba thmu ban wan thombor sha India.
Ha ka taiew ba la dep, u Myntri Rangbahduh ka Canada- u Justin Trudeau u la kynnoh ba dei ki briew jong ka sorkar India kiba ïadon kti lang ha ka jingpyniap ia u lehnoh nong Canada ha u Jylliew jong une snem.
Hynrei, ka India ka la bitar halor katei ka jingpharep jong ka Canada bad ka la kyntait jur ruh ba kam shym phah ïano- ïano ruh na ki briew jong ka India ban leit pyniap ne ban ïadon bynta ha katei ka jingleit thombor ia utei u lehnoh khatam ba ka jia hapoh u pud- u sam jong ka ri Canada hi.
Ha katei ka step, la ong ba ki kynhun jong ka tnat NIA ki la leit ban khynra ha kumba 50 tylli ki jaka kiba la ioh jingtip ba ki long ki thaiñ kiba hap hapoh ka jingsynshar jong u runar Lawrence Bishnoi bad u Arshdeep Dalla uba dei hi napoh Canada, ha kaba ki pulit ki la ioh kurup ruh ia shibun ki tiar siat bad ki jingdon jingem jong kitei ki kynhun runar bad kynhun lehnoh na kitei ki thaiñ ba la ioh ban leit khynra.
Katkum ka jingtip jong ka NIA, la ong ba ki runar ba shyrkhei kum u Dalla bad u Gaurav Patial, ki ju im beit shabar hynrei ki don pat ka jingiadei kaba jan bad ki ju iatrei lang bad ki lehnoh Khalistan haba iadei bad ka jing pynpoi ia ki tiar siat bad kumjuh ruh ban phah thombor ha ki bynta jong ka India.
La ong ba ka NIA ha kane ka sien ka la ioh ban leit khynra ha kiba bun ki bynta jong ka jylla Punjab, Haryana, Rajasthan, Uttar Pradesh, Uttarakhand bad kumjuh ruh ha katto- katne ki bynta jong ka nongbah Delhi.
Katba la ong ba dei tang ha Punjab ba ka NIA ka la leit ban khynra haduh 30 tylli ki jaka.
Ka NIA ka la mudui ruh da ka mukotduma ia katto katne ki runar kiba suba don kti bad kitei ki kynhun lehnoh na kitei ki ri kynthup ia u Bishnoi, Goldy Brar, Vikram Brar, Bambiha, Kaushal Chaudhary, Neeraj Bawana, Dilpreet bad u Sukhpreet alias Budha.
Napdeng jong kitei ki runar ba shyrkhei, u Bishnoi u don hapoh ka patok ha Ahmedabad bad u Dalla pat u don ha Canada.
Ka NIA ha kane ka taiew ba la leit, ka la ioh kurup ruh ia bun tylli ki jingdon-jingem kiba dei trai jong u Panjun hapoh Chandigard bad Amritsar.
Ia u Pannun, ka NIA ka la thwet naduh u snem 2019 halor ka jing-iadon kti bad ki kam thombor jong ki lehnoh bad u la shah pynngat haduh 22 tylli ki kyndon pynkheiñ aiñ tang hapoh Punjab.
Ka jingbuh hukum jong ka Cauvery Water Regulation Committee ïa ka Karnataka ban pyllait ïa ka um sha Tamil Nadu yn sa pynibor pyrshah hakhmat ka Supreme Court, la ong u Myntri Rangbah jong ka jylla u Siddaramaiah ha ka sngi Balang.
Ka kynhun jong ki nongbishar ka la hukum ïa ka Karnataka ba kan pyllait um da kumba 3,000 Cubic Feet ha ka 1 second (cusecs) sha ka jylla ba marjan kaba la long naduh ka 28 tarik, Nailur haduh ka 15 tarik, Risaw.
U  Siddaramaiah u la ong ba u la ïakren bad ka kynhun ba dei khmih halor ki aiñ ki kanun ha ka jylla, ha kaba ka la ong ba kan sa pynibor hakhmat ka ïingbishar bahakhliehduh.
“Ngi pynibor pyrshah halor ka hukum jong ka Regulation Committee hakhmat ka Supreme Court.
Ngim don um ban ai," la ong u Myntri Rangbah ha ka jingïakren bad ki nongthoh khubor ha Male Mahadeshwara Hills kaba don ha kane ka distrik.
U Symbud Myntri Rangbah u D K Shivakumar ha ka sngi Ba-ar u la pynpaw ïa ka jingsngewskhem halor ka jingkyntait jong ka CWRC ïa ka jingkyrpad jong ka Tamil Nadu, kaba la kwah ïa ka Karnataka ba kan pyllait da kumba 12,000 cusecs ka um.
Man la kawei pa kawei ka Jaidbynriew (community) ka don ha ka ïa ka thong (goal).
Ban ïada ïalade ïa la u pud u sam (boundary), ïa ka jinglong trai halor ka khyndew ka shyiap (land ownership), ïa ka shongkha shongman, ka dustur ka riti (culture), ka niam ka rukom (deity), ka kamai ka kajih, ka ktien ka thylliej (Iinguistic), ka iohkam ka iohjam (employment), la thoh ka tar (literacy), ka roi ka par bad ban ïada ruh na ka jingwan tyllep u poiwir u mynder (influx), ki long ki katto katne ki jingïaleh (struggles) kiba kham ha khmat eh.
Ki ju ong ruh ba kano kano ka jaidbynriew kaba ïaleh (khih) ka dei ka Jaidbynriew kaba im.
(a community that struggles, will survive).
Kumjuh ruh ha man la ki bynta jong ka jingïaleh jongngi, kum ka Jaidbynriew kaba tang shi troh eh, ïa kino kino ki mat (issues) kiba ktah ïa ka ïap ka im jongngi, bunsien hi ngi pyndonkam bakla noh na ka por sha ka por ïa kine ki kyntien – “na ka bynta ka Ri bad ka Jaidbynriew.
" Bad ngi pynlong langkñia ïa ka Ri bad ka Jaidbynriew ha ki bun ki rukom.
Bunsien ruh ba ki nongïalam (leaders) jong ngi ki pyrta jam ïa kitei ki kyntien shong sbai shong rupa, hangta ruh ka jingjemdaw bad jem rngiew ka ri jong ngi (our native land) ka nangjur nangjur pynban.
Shwa ba ngin kren ïa kitei ki kyntien kiba khia thew (reasonable), ngi khlem da khan da pynshongnongrim bha, la hato kitei ki ktien kiba ngi la khlei ha khmat u paidbah ki dei kiba ngi da khlei shisha naduh ka dohnud ne tang na shyntur ban shu padiah tang ban ioh shim kabu (take advantage) ban pynpaw nam ïalade (populatise) ne wat ban shu pynbiej ïa u paidbah (politicize) khamtam ha ka por ilekshon.
Ha man ki khep ba ngi ju iohsngew ïa u ne ka nongkren (speaker) ba pnah thylliej bha ba ki pyrta jam – na ka bynta ka Ri bad ka Jaidbynriew – ngi da sngew myllung (emotional) bad sngew shoh mynsiem (spiritual) haduh katta.
Kitei ki kyntien jali jaum (Spicy words) ngi lah ban ong, na ki khleiñ la thang jwat la bam, ka la pynum hin ïa ka dohnud (innocent) u paidbah byllien.
Dei hangne keiñ u paidbah u shah shet shukor noh, shah pynbiej da kumne da kumtai ha kita kiba kam ieid ri ieid Jaidbynriew, phewse dei pynban ki nongdie ri bad suri kup snieh langbrot ki la klet noh syndon ïa kata ka ‘Ri’ bad ka ‘Jaidbynriew’ na ka bynta ka shuki bad ka buaid (lust for power).
Kitei ki ar kynhun haneng, ki dei kiba ju ïai kren bha man ka por ïa kine ki kyntien – “Na ka bynta ka ri bad ka Jaidbynriew" – Bunsien hi ki pyndonkam bakla (misused) ïa kitei ki kyntien na ka bynta ka jingiohnong shimet jong ki (selfish interests).
Ha ka kyrteng ka ri bad ka “Jaidbynriew" ki nud ban shukor ïa u paidbah uba la pynlong briew manbriew ïa ki.
Ynda ki la syaid ka pla bad ynda la ioh ïa ka iktiar (power) kaba u paidbah u la pynkhamti (handover) ha ki, ki la klet syndon ïa la ka kamram ban leh kumba ki la kular ha khmat u paidbah.
Ngim lah ban len ïa ki jingshisha ba ki paidbah ka Bri u Hynñiewtrep Hynñiewskum ki la shah ïalam bakla jur na ka por sha ka por ha ki nongïalam kiba pynmih ïa kitei ki kyntien sbai kyntien rupa.
Ki nud ban pynkylla langkñia bad diengshaindoh (victim) ïa ka Ri tang ban dap ban biang ïalade shimet bad kiba ha ïing ha sem.
Ki ak ïalade kum ki nongïalam pynban ki lilam bad kum ki riew ieit Ri pynban ki die ïa ka Ri.
Ka long ruh ka jingshisha ba ha ki seng ne kynhun bapher bapher, ki nongïalam jong ki ki shim ba ka dei ka kabu (opportunity) kaba biang tam ïa ki (best platform) ban pynkhreh ïalade ban long ki nongmihkhmat.
Hynrei kumba la dep kdew shakhmat, ynda ki la ioh ïa kane ka iktiar na u paidbah, pynban ki long da khongpong.
U paidbah u nang khmih lynti bad ioh jingkyrmen ba da ka jingrung jong ki ha ka saiñ hima sima ka jylla (state politics) kin lah ban wanrah ïa ki jingkylla (po-sitive changes) bad ki jingmyntoi ha ki liang ba bun (all round development).
Phew da khongpong pynban, kine ki juh ki briew ki long pynban ki nongpynkhyllem sorkar bad kiba shu heh sa tang ka kob ka sob khlem lah ban pynurlong (fulfilled) wat tang kawei na ki hajar tylli ki kular jong ki ruh.
Ki long shisha kita ki khleiñ la thang bad jwat la bam.
Haba shu sngap ia ki jingkren (lecture) jong ki lyngba kita ki ktien jali jaum, te keiñ noh artat, imat lada theh um ha ka shang ruh kam liat shuh.
Lada ngi phai sha u pud u sam ka jylla ruh, ngi iohi ba tang u Maieid Hopingstone Lyngdoh (bam kwai ha dwar u Blei) uba la ïeng ïakhun tang marwei hi (lone fighter) ha baroh shi lynter ka jinglong MLA jong u.
Ym shym la don wat tang uwei ruh u /ka MLA Khasi – Jaiñtia jong ngi u ban ai lem ka kti ka mon ka kti ka diang (helping hand) ïa u Maieid ha ka jingïaleh jong u ban pynbeit noh ïa u pud u sam bad ka jylla Assam.
Na kata ka daw, u Maieid u shu sah marwei ha ka jingïaleh (la kum u  Robinhood hapdeng khlaw bah) bad dei na kane ka daw ruh lehse ba um kwah shuh ban leit kurim katba ym pat urlong ka jingthrang jong u.
Shisha ha kane ka jylla jongngi la bun sa tang ki politicians kiba shu imain rangbah, hynrei ki reng mattah (politicians with no statesmanship).
Haduh mynta hi, ñiar ba ngin dang iohi ïa ki MLA ki ban long kum u Maieid H.S.Lyngdoh, Bah Thranghok Rngad, Bah E.K.Mawlong, Bah B.B.Lyngdoh bad kiwei kiwei kiba la khlad noh lane ki ban shu ïajan bad u Bahdeng Robert Garnett Lyngdoh (Uba dang i palwan bha haduh mynta ruh).
Lah ban ong hangne ba na ka daw ka jingjakhklia eh ka saiñ hima sima ha ka jylla jongngi, ba u Bah deng um treh shuh  ban dang wan phai biang (return) sha ka state politics.
Na kata ka daw, ka jylla jongngi ka dang ïai sahdien sah (still backward) haduh mynta mynne ruh ba bun ki nongïalam kiba don ha ki ïa ka jinglong statesmanship, kim treh shuh ban dang ïa don bynta (involve) ha ka synshar khaddar (political).
Dei na kane ka daw ruh, ba  ka jingbym don ki nongïalam kiba tbit (leaders with statesmanship quality) ha ka jylla, kiba bun na ki jaka jong ngi ki Khasi – Pnar, ki la shah knieh (encroached) lut ha ka Assam.
Lashai lada jia ba u Garo u la ioh jylla la ka jong (Garo land) kaei ka ban jia ïa ki jaka jong ngi sha ki thaiñ West bad South West Khasi Hills District.
Nga tharai kiba bun na ki kin sa kylla Achik land.
Bun na ngi, ngi la klet noh ruh ïa la ki paradoh para snam (Khasi – Pnar) kiba sah sha ki thaiñ Langpih, Block – I, Block – II bad kiwei kiwei ki shnong khappud bad ka Assam, kiba ju shah lehbeiñ bad shah leh tohmet (tortured) ha ki bun rukom na ka por sha ka por ha ki Nepali, lehnoh Karbi ne wat ha ki bor aiñ ka Assam (Assam police).
Ngi la ïakmen tohhoh ba ngi la ioh jylla pura la ka jong (statehood), hynrei haduh mynta ruh ngim pat tip ïa la u pud u sam (boundary) u sdang naei bad u kut shaei.
Lada ngi phai dien biang (remind) ban ïanujor hapdeng ki nongïalam sengbhalang kiba mynta bad kiba ha shwa (NGOs leaders then and now) yn ym don shuh hi ruh kum u Bah Bull N.Lyngdoh (bam kwai ha Dwar u Blei).
Ngim ju kham iohsngew than ba u Bah Bull un put turoi ïa kine ki kyntien – “Na ka bynta ka Ri bad ka Jaidbynriew" – hynrei u la trei tyngeh met bad mynsiem ban ïada ïa ngi na ka jingtyllep u mynder.
Kumba ka long hi haduh mynta, ym pat don hi ruh napdeng ki spah ngut ki  nongïalam seng ki ban shu ïajan malu mala ka jingshlur bad u Bah Bull.
Kiba bun na kine ki shu long kum ki “ksew pyndem tdong" bad shu byrngem kum u ‘laren khlem da dun slap’ kin don kiba ong ba ha ka por u Bah Bull, ka ‘situation’ ka ïahap ban leh kumto, hynrei mynta pat kam ïadei shuh.
Hynrei ka jingshisha hi ka long ba mano napdeng jong ki u ban nud ban phah ïa la ka jingim (sacrifice one’s life)  na ka bynta ka Ri, kumba la leh da utei u radbah jong ngi.
Kaba ijli eh ban peit ka long ba don napdeng kine ki nongïalam seng (watla ym baroh) kiba shu pyrta khleh bieit na ka bynta ka Ri bad ka Jaidbynriew, hynrei ynda la dap ka pla ki sngap noh pat jar, bad ynda la sdang thylli (empty pockets) ki sdang pynkhih biang.
Ki paidbah jong ka Ri ki dei ban bishar bad khmih ïit bha kum ïa kine ki jait nongïalam seng namar kan shu long lehnoh ei lut pynban ïa ka por bad ka bor jong ki (wastage of time and energy) haba ai jingkyrshan ïa ki.
U Bah Bull u la long shisha u Radbah bad u Satarbah (iron man) nalor u Tirot Sing, u Kiang Nangbah bad u Wickliffe Syiem, ba ka Jaidbynriew Hynñiewtrep jong ngi ka la pynmih.
Imslem Bah Bull, Im Slem ki Riewshlur ka Ri jong ngi.
U Blei ka jingsuk Un ai ha phi ka jingjahthait bymjukut jong ka Mynsiem.
Kyntang ïawai, kam myntoi ia ngi kum ka Jaidbynriew, ba ngin leit buh syntiew man la ka por ïa kitei ki Riewkhraw jong ngi (naba ioh kin diaw bad sngewsih noh pynban) haba ïa ki nuksa bad lynti ïaid ba ki la ai ha ngi, ngi lyndet noh ïa ki.
Ki nongkhaïi drok ki la shahkem ha Mumbai halor ka jingshah pynshisha jong ki ba ki la rah ïa u MDMA (Methylenedioxy methamphetamine) uba la kot sha ka T.15.42 lak, la ïathuh ki pulit ha ka sngi Palei.
“Ka kynhun Anti Narcotics Cell (ANC) jong ki pulit ka Mumbai ki la kem ïa uwei u nongkhaïi drok jong kawei ka kynhun uba la rah da ki kuli MDMA ( methylenedioxy methamphetamine) uba la kot sha ka T.15.42 lak.
Une uba la shah kynnoh u dei uba pule ha ka kyrdan Commerce Graduate ha kaba la shem ba ym pat don dak sniew ei ei ki ban long pyrshah ïa u hashwa," la ïathuh ka kynhun Anti Narcotics Cell Branch.
Ki pulit ki la ïathuh ba la ïoh ban kurup ïa u drok bad la buh jingmudui ruh pyrshah ïa une uba la shahkem ha kaba ïadei bad ka jingjia.
Hashwa kane, ha kaba ïadei bad ka jingpyntreikam jong ki pulit ka Mumbai ha ka sngi Palei, ïa u drok uba la kot sha ka T.31 lak la ïoh ban kurup na ka thaiñ Mankhurd kaba don ha Mumbai hapoh ka jaka treikam jong ki pulit ka Trambe, da kaba kem ïa arngut kiba la shah kynnoh donkti, la ïathuh ki pulit.
Katkum ka jingpynshisha jong ki pulit, la ong ba une u drok u don kumba 6 kilo bad uba la kot sha ka T.31 lak lada die ïa u sha kylleng ki ri.
Ïa kine kiba la shahkem la tip kyrteng kum u Nadeem Mohammad Idris Shah bad u Akshay Lakshman Vaghmare.
Ka la don ka jingbuh jingmudui pyrshah ïa kine ki arngut hapoh ka kyndon Narcotic Drugs and Psychotropic Substances Act (NDPS) ha ka jaka treikam jong ki pulit kaba don ha Trambe, ha Mumbai.
Ki la don kumba 19 ngut ki briew kiba la shahkem halor ka jingshah kynnoh jong ki ba ki la kawang maw ha ka por ba la don ka Eid-e-Milad an-Nabi Procession ha Kushinagar kaba don ha Uttar Pradesh ha ka 28 tarik, Nailur.
Ha ka por ba la don ka jingïaid riewblei, la ïohi ba ki la don kumba katto katne ngut ki briew kiba la kawang maw ïa kawei ka ïing kaba don ha katei ka thaiñ.
Ka Video halor kane ka jingjia kaba la saphriang kylleng ha ka Social Media, ka la wanrah ïa ki kynrum kynram hapoh ka thaiñ.
Kiba bun na kiba la ïashim bynta ha ka jingïaid riewblei ki la phet na katei ka jaka mar ïapoi ki pulit.
Ha kaba ïadei bad ka jingjia, u Superintendent of Police, u Dhawal Jaiswal, u la ong ba ki la don kumba 6 ngut ki briew kiba la shahkem halor ka jingshah kynnoh donkti jong ki ha kane ka jingjia.
Kham hadien na ka jingkhmih bniah lyngba ki CCTV Camera, ki pulit ki la ïoh ban kem shuh shuh ïa ki briew ha kaba haduh ba la thoh ïa ka khubor ki la don baroh 19 ngut kiba la shah kynnoh ba ki la wanrah ïa ka jingïakynad.
U KT Rokhaw, ïa uba la shahjied ban long u dkhot jong ka Legislative Assembly (MLA) na Palak konstitwensi ha Siaha distrik na ka tiket jong ka seng Congress, u la iehnoh kam ha ka sngi Ba-ar.
Ïa ka shithi iehnoh-kam jong u la phah sha u Lamphang jong ka Ïingdorbar, u Lalrinliana Sailo.
Ka rai jong u Rokhaw ban iehnoh kam ka la long hashwa ka ilekshon ban wan, ha kaba u la thmu ban ïakhun na Palak konstitwensi sa shisien pat, hynrei ha kane ka por ba mynta un long u kyrtong na ka seng Mizo National Front (MNF).
Ha ka jingïakren bad ki nongthoh khubor, u KT Rokhaw u la ïathuh ba ka rai jong u ban leit ban pynïasoh bad ka seng MNF ka la long hadien ba u la shah khot shah wer ha kane ka seng.
U la ïakren bad ïamir jingmut ruh bad ki dkhot jong ka konstitwensi jong u, ha kaba kine ki la ai jingmut ba un leit ban pynïasoh bad ka seng MNF.U Myntri Rangbah jong ka Arunachal Pradesh u Pema Khandu u la pynpaw ka jingsngewsih bad ka jingsngewlem halor ka jingshlei um bad ka jingduh jong kiba bun ki mynsiem briew ha Sikkim.
Une Myntri Rangbah u la phah ka jingsngew-lem sha ki longïing jong kito kiba la duh noh ïa ki baïeid-bathoiñ ha ki thaiñ ba la shah ktah jur na ka jingjur slap kaba la wanrah ïa ka jingshlei um.
Na ka liang jong u u la buh jingduwai na ka bynta ban ïoh pyllait im ïa ki shipai kiba dang jah.
“Ka long kaei kaei kaba sngewsih ban tip ïa ka khubor jong ka jingïakynduh jingeh jong ka Sikkim na ka daw jong ka jingshlei um.
Ka jingduhnoh jong kiba bun ki mynsiem briew ka la pynkyndit bad pynkhuslai.
Ka jingsngewlem jong nga ka leit sha ki bahaïing jong kito kiba la ïohmad ïa kine ki jingeh.
Ka jingduwai na ka bynta ban ïoh pyllait im ïa ki shipai kiba la jah," la ong u Myntri Rangbah ha ka jingthoh ba la phah lyngba ki lad phah khubor.
Haduh ba la thoh ïa ka khubor ki la don kumba 14 ngut ki briew kiba la ïap bad 102 ngut kiwei pat, kynthup ïa 22 ngut ki shipai ki dang jah hadien ka jingther jong u lapbah uba la pynshlei ïa ka nan Lhonak Lake ha North Sikkim kaba la wanrah pat ïa ka jingshlei um ha ka wah Teesta, la ïathuh ki heh pulit hynnin ka sngi.
Haduh ba la thoh ïa ka khubor ki la don kumba 2,011 ngut ki briew kiba la shah pyllait im na ka jingshlei um, kaba la jia ha ka sngi Balang ha kaba ka la ktah ïa kumba 22,034 ngut ki briew, la ong ki heh jong ka Sikkim State Disaster Management Authority (SSDMA) ha ka jingpyllait khubor jong ki.
Ka sorkar jylla ka la buh ïa kumba 26 tylli ki jaka sah ba shipor ha ki saw tylli ki distrik, ka la ong.
Baroh ki la don kumba 1,025 ngut ki briew kiba la leit sah ha ki 8 tylli ki jaka sah ba shipor kiba don ha Gangtok distrik, katba ha ki 18 tylli kiwei pat ki jaka sah ba shipor ym pat lah ban tip tikna ïa ka jingdon jong ki briew kiba la leit ban pynlong jaka sah.
Ki shipai ïada kiba la pynlong ïa ka jingleit khynra ha ka 3 tarik, Risaw ha ki thaiñ ba kham ap jingma jong ka Manipur ki la ïoh ban kurup ïa ki tiar siat bad ki bom pynbthei.
Ïa ka jingleit khynra la pynlong ha Bishnupur, Kakching, Thoubal bad Imphal-West distrik bad ïoh ban kurup ïa ar tylli ki tiar siat, lai tylli ki song kuli, uwei u bom pynbthei bad ar tylli ki Tube Launcher.
Kumba la ïathuh ka tyllong khubor, uwei u briew uba la jah ïa uba la tip kyrteng kum u Satkhothang Kipgen ruh la ïoh da ki shipai ïada khappud ha ki bynta jong ka surok bah kaba don ha ka shnong Lonjang, kaba hap hapoh ka Kangpokpi distrik ha ka 3 tarik, Risaw.
Kumba la ïoh khubor, la ong ba une u briew u la jah naduh ka 30 tarik, Nailur.
Ki samla pule na ka jylla kiba don ha Sikkim ki la phah jingtip sha u Myntri Rangbah, Conrad K.Sangma, ba ki kwah ban wanphai noh sha la ïing la sem namar ka jinglong jingman ka jaka hadien ka jingther jong u slap bad ka jingshlei um kaba la sdang ha ka Sngi Balang.
Haba pyntip ïa kane lyngba ka rynsan ‘X’, u Conrad u la ong, “Ki samla pule na Meghalaya kiba don ha Sikkim ki la ïakren bad nga bad ki la pan jingïarap ban wanphai noh sha la ïing.
Ka sorkar Meghalaya ka la ïakren bad kine ki samla bad ban ai jingïarap ïa ki.
"Lah ban kdew ba ka jingïap briew na ka jingshlei um ha Sikkim ka la kiew sha ka 14 ngut ha ka Sngi Palei katba 102 ngut ki briew, kynthup ïa 22 ngut ki shipai, ki dang jah rngai ha North Sikkim.
Ka jingshlei um ka la ktah jur ïa ka Chungthang Dam kaba dei ka shlem pynmih bording kaba heh tam ha Sikkim, ïa ka Teesta Stage-3, kaba don ha ka wah Teesta kaba ïaid lyngba ka Sikkim, West Bengal ha shwa ban rung sha Bangladesh.
Ka sorkar Sikkim ka la pynbna ba ki skul bad ki kolej kin khang haduh ka 15 tarik Risaw.
Ki khubor ki ïathuh ruh ba palat 3,000 ngut ki nongjngohkai pyrthei ki la sahkut ha ki bynta bapher bapher jong katei jylla.
Ka jingïakynad ka la bteng biang ha Imphal West distrik kaba ha Manipur ha kaba ki la don kumba ar tylli ki ïing kiba la shah thang da ka ding bad ka la don ruh ka jingsiat kuli kaba la long da bun sien, la ïathuh ki pulit hynnin ka sngi.
Kane ka jingjia ka la jia ha New Keithelmanbi kaba hap ha ka thaiñ ba dei khmih ki pulit jong ka Patsoi ha ka por kumba 10 baje mynmiet jong ka sngi Balang, ki la ong.
Hadien ka jingthombor, ki runar kiba la donkti ki la phet noh na kane ka jaka, ha kaba kane ka jingjia ka la wanrah ïa ki kynrum kynram bad ki jingïakynad, la bynrap shuh shuh ki pulit.
Ki shipai ïada bad ki pulit pahara ki la pynkhlaiñ ïa ka jingpyntreikam khnang ban lah ban tem ïa ka jingïakynad, la ïathuh ki pulit.
Ka kynhun  jong ki lehkmie Meitei kiba la ïalum ha katei ka thaiñ hadien ba la jia ka jingjia, ki la shah khanglad noh ha ki pulit ïa ka jingthmu jong ki ban nangpynjur ïa ka jingïakynad, la ong ki pulit.
Ka jingpahara jong ki pulit ka dang bteng ha ka thaiñ khnang ban tehla-kam ïa ki jinglong jingman bad ban khanglad ïa ki jingïakynad kiba jur ki ban jia khamtam hadien kane ka jingjia jong ka jingshah thang ïing.
Hadien ba ka Federation of Khasi Jaiñtia and Garo People (FKJGP) ka la lap ha ka kaiphod ba la peit bniah ïa ka umbam umdih da ka State Food Testing Laboratory Commissionerate of Food Safety kaba don ha Pasteur Hills Shillong ba ka umbam umdih na ki 44 tylli ki shnong kam long kaba shngaiñ ban dih, na ka liang u Myntri Rangbah ka jylla u Conrad K Sangma, u la pynpaw ba ka sorkar kam dei ban kheiñ sting ïa katei ka kaiphod kaba la phah test da ka FKJGP.Ka FKJGP ka la phah peit bniah ïa ka umbam umdih ba la shim nongmuna na ki 46 tylli ki top um kiba don ha ki shnong bapher bapher hapoh sor Shillong ha ka 22 tarik u bnai Nailar 2023.
Ha katei ka kaiphod la lap ba ka umbam umdih napdeng ki 46 tylli ki top um la shem ba ka umbam umdih kaba long kaba bit ban pyndonkam ka long tang na ki ar tylli ki top um katba 44 tylli kiwei pat ki long ki bym shngaiñ satia ban pyndonkam.
Haba kren sha ki lad pathai khubor, u Myntri Rangbah u la pynpaw ka jingai khublei ïa ka seng FKJGP kaba la leh ïa katei ka kam kaba long ka sienjam kaba bha na ka bynta ka bha ka miat jong u paidbah.
U la ong ba ha nongbah Shillong ki don da ki phew hajar tylli tam ki top um kiba pynïaid da ki shnong ki thaw, ka Municipal, ka PHE bad da ki nongsam um bapher bapher.
Nalor kane u la ong ba ka tnad PHE ka ju pynlong ïa ka jingpeit bniah ïa ka um man la ka por bad ka kaiphod kaba ki ïoh ka long kaba bit ba biang.
U la ong ïa kane ka jingphah peit bniah la leh na ka por sha ka por bad yn leh ruh ha ki por ki ban sa wan kumjuh.
U la ong ba ka umbam umdih ka wan na ki tyllong um bad la sam sha ki bynta bapher bapher jong ka Municipal, ka PHE bad ki kiwei kiwei sha ki top um bapher bapher kiba la pyniaid da ki shnong ki thaw ne ka Municipal ne ka PHE.Haba ka um ka tuid lyngba ki pipe um ha kaba ki don ki pipe um kiba la rim bad hangta ka lah ban pynlong ïa ka um ba kan jaboh bad halor kata ka bynta ka long kaba donkam ïa ngi ba ngin khmih ba peit bniah bha.
U Myntri Rangbah u la pynpaw ba ha nongbah Shillong ki don da ki hajar tylli ki top um.
Kumta u la pynpaw ba u la dep ban bthah ïa ka tnad PHE ban leh biang ïa ka jingpeit bniah na ka bynta ka jingshngaiñ ki paidbah.
“Ngi shim khia ïa ka kaiphod bad ngi la ong ïa ka tnad ba kan pynlong ïa ka jingtohkit halor kane ka bynta baroh khamtam ha kaba ïadei bad ki 46 tylli ki top um kiba ki la kdew bad lap ba ki long ki bym shngaiñ ban dih bad ban pyntikna ba ngin shim lut baroh ki lad ki lynti halor kane ka bynta bad ngin tohkit ha baroh ki liang", la ong u Myntri Rangbah.
Kum shi bynta ban pynshlur bad ai rynsan ïa ki samla ka District ban pynpaw pyrthei ïa ka sap ka phong ka jong ki, ka ophis u District Sports Officer, West Jaiñtia Hills District ka la pynlong ïa ka District Level Youth Exchange Program halor ka phang “Building a Better World Partnering with Youth".
Ïa kane ka prokram kaba ar sngi lynter ka ban kut lashai ka sngi, la pynlong ha Kiang Nangbah College Auditorium ha ka jingwan ïashim bynta da ki khynnah skul bapher ka District kumjuh ruh ki samla pule na ki kolej ka District ha ka sngi Balang.
Ha kine ki arsngi, ki jait jingïakop ki kynthup naduh ka jingïakop kyntip, tyrko nia, ka jingïakop shad bad rwai tynrai, ka jingïakop tem guitar bad ka jingpyni ïa ka sap ka phong ne talent show.
Ïa ka prokram la sdang da ka ice-breaking session ba la ïalam da ka Kong Phindarilyne Lyndem.
Hashwa kane la ïoh ka jingkren waiphang na u District Sports Officer u Bah Khroobok Passah uba la ong ba ka jingpynlong kum kine ki prokram ka long ban ai rynsan ïa ki samla pule kiba don ha ki skul bad kolej ban ïatai ïa phylliew jingmut ha kiba bun ki liang ki ban wanrah bad tei ïa ka imlang sahlang bad ban sei madan ïa ki sap ki phong jong ki samla.
U la pyntip ba ki samla kiba tbit ha kine ki jingïakop kin ïohlad ban mihkhmat ïa ka District sha ka State Level bad ruh shaduh National bad International Youth Exchange Programme.
Ka Federation of Khasi Jaiñtia & Garo People (FKJGP) Rambrai Circle ka la dawa na ka tnat PWD, Nongstoiñ Division ba kan bthah ïa ki kontraktor ba ki dei ban sdang noh ïa ka jingpyntrei ïa ka surok na lad Mawrang-Ïew Rambrai ter ter  shaduh Rambrai bah kaba jrong 2.5 kilometer.
Ki nongïalam ka FKJGP ki la ong ba hadien ka jingujor jong ki paidbah halor ka jingsniew palat pud jong katei ka surok, ka FKJGP lyngba ka jingwad jingtip da ka RTI la lap ba ka mang pisa lane ka sanction na ka bynta katei ka surok ka long T.2.24 lak tam (ar klur arphew saw lak khyndai phew sanhajar arspah tyngka) bad la dep ruh ban ai ïa ka work order sha ki 10 ngut ki kontraktor naduh ka 05.04.2023.
Shuh shuh katkum ka RTI ba la ïoh, la ïohi ba dei ban pyndep hapoh 12 bnai kata ha shwa jong u bnai Ïaïong 2024.
Hynrei kumba ka long haduh mynta ym pat i don dak satia jong ka jingpyntrei ïa katei ka surok.
Na ka liang ka FKJGP halor kane ka surok, ha ka Sngi Palei ka la leit ban ïakynduh bad aiti ruh ïa ka jingthoh sha u Executive Engineer ka tnat PWD Nongstoiñ Division ban dawa ba un tuklar bad phah trei noh kham kloi ïa ki kontraktor kiba ïoh ïa ka kam, namar katei ka surok ka la jot shaba palat.
La ïathuh ruh ba ha katei ka jingleit ïakynduh jong ka FKJGP, na ka liang u EE u la kular ban shim khia ïa katei ka kam.
Ka Meghalaya Editors’ and Publishers’ Associa-tion (MEPA) kaba dei ka synjuk ba ha khlieh duh jong ki lad pathai khubor ha Meghalaya, ka la ïoh pdiang ïa ki jingujor na ki nongpathai khubor ha ki distrik bapher bapher jong ka jylla ïa ka jingdon jong ki ‘YouTuber’ shimet (Private YouTuber) kiba leit lum khubor kylleng kylleng, kiba leit ha ki jingïalang bapher bapher jong ka sorkar, bad ruh kiba leit ban don ha ki Press Conference, Press Briefing ha ki distrik.
Nalorkata, ka MEPA la ïoh ruh ki jingujor ba ki don ki YouTuber kiba tah ïa ki jingthoh ‘Press’ ha ki kali jong ki.
Ka MEPA ha ka jingïalang kaba la long ha Shillong ha ka Sngi Palei ka la rai ban pynshai sha baroh ki paidbah ba ki lad pathai khubor ba la aibor ban trei ki dei kiba la pynrung kyrteng (Register) ha ka shlem treikam u Registrar of Newspapers of India (RNI) bad ruh kiba la ithuh (Empanelled) da ka Directorate of Information and Public Relations (DIPR) jong ka Sorkar Meghalaya.
Ha katei ka jingïalang la ong ruh ba ki nongpathai khubor ne nonglum khubor ki hap ban don ïa ka ‘Identity Card’ ba la ai da ka kotkhubor, TV Channel lane Digital Channel ba ki trei lane ka Accreditation Card ba la ai da ka DIPR.Kumta, khnang ban lait na kino kino ki jingshim kabu na ki riewshimet bad ban kiar na ki jingkulmar jingmut, ka MEPA kan sa thoh sha ka DIPR halor kane ka kam khnang ba ki paidbah kin ym shah ïalam bakla ha ki briew kiba kam ne leh ïalade kum ki nonglum khubor lane nongpathai khubor.
Ha kajuh ka por, na ka liang ka MEPA ha ka jingïalang ba la long mynta ka sngi ka la rai ban ai don bynta lang bad ki kynhun jong ki lad pathai khubor bapher bapher ha Ri India ban thoh sha u Chief Justice ka Ri India bad kyntu ïa u ban tuklar lem halor ki jingpyrshang ban khñiot ïa ka hok jong ki nongthoh khubor (Press Freedom) kumba ka la jia ha ki khyndiat sngi ba la dep ïa katto katne ki nongthoh khubor ha Delhi.
Ka Khasi Authors’ Society (KAS) ha ka jingïakynduh ba dang shen ha nongbah Delhi, ka la shim ïa saw tylli ki rai ba kynthup ïa ka jingdawa na ka Sorkar Pdeng ba kan wanrah noh da ka aiñ rew ne ka ‘Official Bill’ hapoh ka ïingdorbar Parliament ha kaban pynrung ïa ka ktien Khasi ha ka khyrnit ba phra jong ka Riti Synshar ka Ri.
Nalor kane, ka KAS ka la ai por ruh ïa ka Sorkar Pdeng ba kan leh eiei ha shwa ban don biang ka dorbar Parliament, bad lada ka Sorkar kam lah ban ai ïa ka jubab na ka liang ka KAS kan pyrkhat biang da kiwei ki lad jingïakhih.
Lah ban pynkynmaw ba na ka liang ka KAS ka la pynlong ïa ka National Seminar halor ka ‘Ktien Khasi, ka thoh ka tar bad ka kolshor’ ha Delhi lem bad ka jingïakhih ba jai-jai ha Jantar Mantar kaba long ha ka 29 bad 30 tarik Nailur bad ha kine ki jingïalang ba la shim ïa ki saw tylli ki rai.
Haba kren sha ki lad pathai khubor ha ka Sngi Palei, u President ka KAS u Dr.DRL Nonglait u la ong, “Ngi la rai ban kyrpad ïa ka Sorkar Pdeng lyngba ka Ministry of Home Affairs ban shim ïa ka sienjam ban wanrah da ka Official Bill ha ka dorbar ban wan jong ka Parliament namar kane kan dei ka lynti ha kaban pynrung ïa ka ktien Khasi ha ka khyrnit kaba phra jong ka Riti Synshar ka Ri India.
Ka Sorkar kan hap ban pynkylla ïa ka khyrnit ba phra ban pynrung ïa kino kino ki ktien ba kin long noh shibynta jong ki ktien ha ka khyrnit ba phra".
Kawei pat ka rai ba ka KAS ka la shim ka long ba ka ophis u Myntri ka tnat Kam Pohïing ka Ri, ka dei ban ai jingshai halor ki dorkhas kiba ka Society ka la dep ban aiti ha u Amit Shah ha ka por ba u wan sha Shillong ha u bnai Kyllalyngkot jong u snem 2021, bad kawei ka dorkhas ba pynkynmaw biang ïa u Amit Shah ha u Naitung 2021, namar haduh mynta ka Sorkar Pdeng kam pat shym la ai jubab eiei.
U Dr.DRL Nonglait u la pyntip ba ka KAS ka la ïakynduh ruh ïa u Myntri ka tnat Kam Pohïing barim u Rajnath Singh ha u Kyllalyngkot 2019 bad ïa u Myntri kam pohïing ba mynta ha ka 24 tarik Naitung, 2021 ha Shillong.
“Hynrei ngi dang ïoh ïa ka jubab na ka MHA tang ha u Lber 2019 bad hadien kane ngim shym la ïoh jingtip shuh, ym don satia ka jingaiktien na ka Ministry sha ka KAS lane wat sha ka Sorkar Jylla.
Ta ka daw ngi la shim ïa ka rai ban pan ïa ka jubab na ka Sorkar Pdeng," ong u Dr Nonglait.
Nalor kane ka KAS ka la shim rai ruh ban pynbiang ïa ka thup jingtip (documentation) ryngkat ki jingpynshisha ba ka ktien Khasi ka la dei por ban ïoh jingithuh noh ha ka Khyrnit kaba Phra bad ka rai ba khatduh ba ka KAS ka la shim ka long ban pan ïa ka jubab jong ka Sorkar ha shwa ka dorbar Parliament bad lada ym lah ban pynurlong ka la maham ban pynlong da kiwei pat ki lad jingïakhih ban pynïoh ïa ki jingdawa.
Shuh shuh u Dr.Nonglait u la ïathuh ba ha ka por ba ki don ha Delhi ki la leit ban aiti ïa ki dorkhas bathymmai sha ka ophis u Amit Shah, sha ka ophis u Myntri Rangbahduh, u Narendra Modi bad kumjuh sha ka ophis jong ka President ka ri India, ka Draupadi Murmu.
U Myntri ka tnat bording ka Jylla u AT Mondal u la ban jur ban khmih biang ïa ka jingkyrshan pisa (subsidy) kaba ju ai T.7.5 klur na ka bynta shi mega watt na ka bynta ki projek pynmih bording kiba rit kiba ju pynmih naduh 1 MW haduh 25 MW, ha kaba u Myntri ka tnat bording ka Sorkar Pdeng, u RK Singh ruh u la mynjur ban peit ïa kane kham kloi.
U Mondal u la pynsngew ïa kane haba ïashimbynta ha ka jingïalang kaba pynlong da ka Ministry of New and Renewable Energy (MNRE) ka Sorkar Pdeng ha New Delhi na ka bynta ban ïatai halor ki jingeh bad ki lad ban kyntiew ïa ka rukom pynmih bording ha ka Thaiñ Shatei Lam Mihngi.
Ha kane ka jingïalang, u Mondal u la batai shaphang ka jingïaid shaphrang ka Jylla haba ïadei bad ka bording nalor ki jingeh kiba ïakynduh bad ki lad ki lynti kiba la shim da ka Sorkar Jylla ban kyntiew ïa ka rukom pynmih bording ilektrik.
Haba kren shaphang ka jingbiang ban pyntreikam ïa ka Pump Storage Project (PSP) u Mondal u la ong ba ki don 4 tylli ki PSP kiba la dep ban jied ban pyntreikam da ka jingkyrshan lang ka NTPC kaba lah ban pynmih bording haduh 3,100 MW hynrei kaba eh ka long nangno yn ïoh pisa na ka bynta kane ka projek.
Kumta u Mondal u la kyrpad ïa u Myntri ka Sorkar Pdeng ban phaikhmat lem ym tang ban ïarap pisa hynrei ban ïarap ruh ïa ki jingshemphang ban pyntreikam ïa kine ki projek.
U la pynsngew shaphang ka jingdonkam ban long shngaiñ ha ka liang ka jingpynmih bording ka Jylla bad ki Jylla ka Thaiñ Shatei Lam Mihngi da kaba pyntreikam ïa ka Chief Minister’s Solar Mission (CM Solar Mission) kaba la pyllait ban pyntreikam da ka Sorkar Meghalaya.
U Mondal u la ïathuh ruh ba ka Sorkar Meghalaya ka la lah ban pyntreikam ïa ka Solar Cold Storage bad Solar Food Processing Unit kiba pynlah kumno ban pyndonkam adkar ïa ka bording ha Jylla.
U Director ka MNREDA u Joram Beda u la pynpaw ka jingsngewkhia bad ki jingeh kiba ïakynduh da ka Meghalaya haba pyntreikam ïa ka Pradhan Mantri Kisan Urja Suraksha evam Utthaan Mahabhiyan (PM KUSUM) bad u la ban jur ïa ka jingdonkam ban kyrshan bad ïasnohkti lang jong ka Sorkar Pdeng khnang ban lah ban ïakhun ïa ki jingeh khamtam ban lah ban pynïaid beit ïa ka jingpyndonkam bording na ka sngi.
U Commissioner and Secretary ka tnat bording u Sanjay Goyal u la pynsngew ïa ka jingtyrwa ban pyndonkam ïa ki solar panel kum ka buit ka ban ïarap ïa ka Meghalaya namar kane ka buit ka lah ban tan ïa ka bording na ka sngi da kaba pyndonkam ïa ki wah bad ki pung ka ban pynlah ban kham pynmih bording.
Ki don ruh ki jingai jingmut na ka Jylla kumno ban kham pynkiew ïa ka jingkyrshan pisa da ka Sorkar Pdeng na ka bynta ka Solar Roof Top scheme, bad ban thaw lad ban pyntreikam da kaba ïadonbynta lang ban pyntreikam ïa ki Solar Parks bad Pump Storage Scheme.
Ki shipai ïada khappud Border Security Force (BSF) ha ka Sngi Balang ki la ïoh ban kurup noh haduh 74 tylli ki masi kiba dang thmu shalan tuh sha Bangladesh.
Ïa kine ki masi la ïoh kurup da ki shipai jong ka 4th & 193rd Battalion BSF hadien ka jingpynlong talasi kaba jur da kitei shipai.
Hadien kata ïa kitei masi la aiti noh sha ki pulit na ka bynta ban leh ïa kaba donkam.
Na ka liang jong ki shipai BSF kiba la peitngor ha khappud, ki la ïai bteng ban pyrkhing bad talasi kaba jur ban tehlakam ïa ka jingkhaïi beaiñ sha Bangladesh.
Mynta u snem, kata haduh une u bnai, na ka liang jong ki BSF ki la ïoh ban kurup palat 2500 tylli ki masi kiba thmu ban shalan tuh sha Bangladesh.
Ka Hynñiewtrep National Youth Front (HNYF) East Khasi Hills District hynne ka sngi ka la pynlong ïa ka jingbteng ban khynra ïa ki kot ki sla jong ki dukan thoh “teem" ha kaba ka seng ka la leit ban hiar sha Laitlyngkot ban lap ïa ka rukom pynïaid ka Hynñiewtrep Indigenous Archery Organizers Institute ïa ka jingsiat “teem" ha Rilum Khasi bad Jaiñtia.
Haba kren sha ki lad pathai khubor, u Bah Orester Mawlong uba dei u dkhot jong ka HNYF Sengkmie u la ong ba ki don bun ki “bookie" kiba pynïaid “teem" ha kaba ki la kamai spah kamai hajar katba ka jingkynshew pisa sha ka sorkar jylla ha ka dur jong ka khajna kam don satia namar bym don ki laisen.
U la ong ba ka jingleit jong ka HNYF sha katei ka jaka siat khnam kaba don ha Laitlyngkot ka dei namar ba ka seng ka kwah ïa ka jingshisha bad ka jingshai ban tip ba kaei kata ka kynhun kaba dei hok ban ïoh ban pynïaid bad ban siat ïa u khnam uba ju pynïaid ha ki jaka kiba pynïaid ha ki jaka thoh “teem".
U Bah Mawlong u la ïathuh ba ha katei ka jingleit jong ka seng, ka la ïakynduh ïa u nongkitkam jong ka Hynñiewtrep Indigenous Archery Organizers Institute ha kaba u la pyni ïa ki kot bapher bapher kaba katei ka Hynñiewtrep ka don bad ka biang lut ïa ki kot ki sla bad ka sorkar hi ka la ithuh ïa katei ka Hynñiewtrep kaba siat bad pynïaid ïa katei ka “teem" hapoh Laitlyngkot.
Shuh shuh u Bah Mawlong u la ong ba la lap ba ka jingïohlum khajna hapoh ka jingïasiat “teem" ka hiar bha katba ha ki jaka siat khnam kiba pynïaid da ki malik bar jylla kiba long ki “bookie" ki kamai da ki spah bad ki hajar tyngka.
U la ong ba na ka liang ka seng hi ka ban jur ïa ka tnad lum khajna ba kan shim khia kloi noh ha kaba ïadei bad kane ka jaka siat khnam lane ki “teer counter" bad ïa kitei ki kynhun khnang ban pynshisha mano ba dei hok shisha u ban ïoh siat bad pynïaid ïa katei ka jingïasiat khnam.
“Ngi na ka liang ka seng ngin nym shongthait hynrei ngin hiar ruh sha ka madan kaba long ka jaka siat jong u Khasi khnang ba ngin lap ba u Khasi ruh u don shisha ne kumno ïa ki kot ki sla jong ki bym biang.
Lada ngi lap ba u Khasi um don, ngi na ka liang ka seng ngin khang beit ha kato ka sngi ba ngi leit ban jurip ïa kato ka jaka", la ong u Bah Mawlong.
Ka seng ka la maham ruh ba nangne shakhmat lada don kino kino ki Khasi kiba ïada ïa ki mynder ri ha kaba ïadei bad kino kino ki kam, na ka liang ka seng kan ai da kaba tyngeh ïa kito ki jait briew.
Ka seng kan nym shong kli-kti bad kan nym sngap, hynrei kan shim da ki sienjam kiba tyngeh bad ka seng kan leh ruh da kaba tyngeh ïa kito ki briew kiba ïada bad die ïa ka ri bad ka jaitbynriew.
“Ngi lap ba ki don ki dukan dkhar bad ynda ngi la ïakren bad ki, ki la wan mih pynban da ki Khasi jong ngi.
Ngim sngewtynnad ïa kato ka jingleh jong ki namar ba ki dei ki Khasi jong ngi hi ki wan ban da ïa ki dkhar bad kane ka pynpaw shai ba ka don ka “benami" hangto", la ong u Bah Mawlong.
U Bah Mawlong u la ong ba ha ka jingleit khynra ïa ki kot ki sla ha kaba ïadei bad ki dukan thoh “teem", la lap ba bun bah ba kiba bun ki dukan Khasi ki la ïoh ïa kata ka lasen kaba ïadei bad ka Hynñiewtrep hynrei kaei kaba ka seng kam sngewtynnad ka long ba ki don ki Khasi ki wan hangto bad pynshah kyrteng jong ki.
U Symbud Myntri Rangbah ka jylla, Bah Sniawbhalang Dhar uba bat ïa ka tnat Pynroi Sor u la pyntip ba ka jingpyntrei ïa ka projek ‘Smart City’ hapoh ka jylla ka la ïaid shaid-shaid shakhmat.
Haba kren bad ki lad pathai khubor ha ka sngi Palei, u Symbud Myntri Rangbah u la ong, ka projek ‘Smart City’ kaba kynthup ïa 17 tylli ki projek ka la ïaid shaid-shaid bha bad ha kaba ïadei bad ka Integrated Command and Control Centre (ICCC) dei ban pyndep noh hapoh jong u Lber 2024.
U Bah Sniawbhalang u la ong, “Ïa kiwei pat ki projek ngi dei ban lah pyndep noh hapoh u bnai Jylliew 2024 bad mynta hi ngi dang pyrshang katba lah ban leh ïa kane.
Ki katto-katne ki projek lyngba ka Smart City ki kynthup ïa ka ïew Laitumkhrah, ïew Polo, ki jaka ïeng kali (Parking Lot) kiba heh, ki Smart Road bad kiwei kiwei bad baroh ki long 17 tylli ki projek.
"Haba kylli halor ka jingjur ka dheng kali ha nongbah Shillong, u Bah Sniawbhalang u la ong, ïa kane ka jingeh na ka jingdheng kali yn sa lah ban weng kumba 30 haduh 40 persen tat ynda la rah ne pynkynriah noh ïa ka Secretariat sha New Shillong Township bad la khmih lynti ba ïa kane yn sa lah ban pyndep ha ki 2 ne 3 snem ban wan.
“Ynda ngi la pynkynriah noh ïa ka Main Secretariat sha New Shillong Township, ka ban shim por sa kumba 2-3 snem, te ki ophis sorkar ruh kin sa kynriah lang bad kane kan sa ïarap shibun ban pynduna ïa ka jingdheng kali," la ong u Bah Sniawbhalang.
Nalor kane u la ong ruh ba ynda la dep ban tei lut ïa ki jaka pynïeng kali ne ki Parking Lot, la khmih lynti ba kin pynduna khyndiat ïa ka jingdheng kali khamtam haba bun ki paidbah ki ju pynïeng ïa ki kali ha kat ba lap ba shem ha ki bynta jong ki surok.
Ha kaba ïadei bad ka jingpyntreikam da ka ‘Odd bad Even’ ïa ka jingpynïaid ïa ki kali, u Symbud Myntri Rangbah u la ong, “Ka la long ka jingeh, ngi hap ban sngap ïa ka sur bad jingpynsngew jong ki paidbah, hynrei ngi dang ïaid ha katei ka bynta bad dang shen ngi la shong jingïalang bad ka Deputy Commissioner ruh.
".
Ka Meghalaya High Court ha ka Sngi Palei ka la ong ba ka long ka jinglehraiñ ba la donkam ïa ka ïingbishar ban pynkynmaw ïa ki shnat treikam jong ka Sorkar Pdeng kum ka National Highways Authority of India (NHAI) ïa ki kamram bad ki jingkitkhlieh jong ka.
Ïa kane, ka High Court ka la pynpaw haba shong bishar halor ka jingmaramot ïa ka surok National Highway-6 kaba la sniew shaba palat.
Ha ka 3 tarik Risaw, 2023, ka NHAI ka la ai ïa ka kaiphod ha kaba la kdew ba ka la thung da u kontraktor bathymmai ha ka 29 tarik Nailur, 2023 ban maramot ïa ka surok naduh na Sonapur sha Ratacherra.
Ha kajuh ka por, la batai ba u kontraktor uba la don lypa un maramot ïa ka surok na Jowai sha Sonapur.
Ka jingmaramot ka long ka jingpyndap ïa ki thliew ki syar, jingpynkhuid ïa ki nala ha Khliehriat, lynti ïaid kjat, bad khamtam eh ban maramot ïa ka jaka ba don ka Tunnel ha Sonapur.
“Ngi kyrmen ba ka jingmaramot kan long kumba la kdew ha kane ka kaiphod khnang ba yn lah ban pynduna ïa ki jingeh ba ki briew bad ki kali ki mad haba ki ïaid na kane ka surok," la ong ka High Court.
Ha ka kaiphod, la suh lang ki dur ban pyni ïa ka jingïaid jong ka kam maramot.
Hynrei na ka liang u nongmudui u la ai da ki dur ban pyni ïa ka jinglong jingman ka surokbah NH-6 hajan ka shnong Mynkre, Tongseng, Sonapyrdi bad Lumshnong.
Ïa kine ki dur la shon ha ka 4 tarik Risaw, 2023, bad na ki dur la sngewthuh ïa ka jingsniew ba palat liam jong ka surokbah kaba la dap satang ki thliew ki syar bad ka jingjah syndon jong ka surok rong.
“Ym lah satia ban pdiang ïa kaba kum kane ha ka Ri kaba la shai bad ka long ruh ka jinglehraiñ ba ka ïingbishar ka hap ban pynkynmaw ïa ki shnat treikam jong ka Sorkar Pdeng kum ka NHAI ïa ki kamram bad ki jingkitkhlieh jong ka.
Ka jinglong jingman ka jaka ha kane ka jylla ka long kaba jynjar bad ki shnong kiba don shajngai ki hap ban ap syllang ban ïoh ïa ki jingdonkam.
Da ka jingsniew palat jong ka surok NH-6, khamtam ka surok na Jowai-Ratacherra, ka jingpynpoi ïa ki mar bakongsan ka la nang shah ktah jur," la ong ka High Court.
Ka la kyrmen ba yn lah ban pyndep ïa ka jingmaramot ïa ka surok na Jowai sha Ratacherra hapoh jong u bnai ban wan.
Hadien kata, ka High Court ka la ong ba dei ban shim ïa ki sienjam ban nang pynbha shuh-shuh ïa kane ka surok.
“Kano-kano ka surok ne surokbah ha ka Ri, kan ym lah ban long kumba long ka surokbah NH-6 na Jowai sha Ratacherra," la ong ka High Court.
Ka la kynthoh ruh ba ki bor jong ka sorkar jylla ki la dei ban pyntip kham mynshwa sha ki bor bahalor jong ka NHAI ha Shillong bad ba kin shim ïa ki sienjam ban pynthikna ba ka surok kan ym sniew shaba palat.
Nalor ka NHAI, ka High Court ka la bthah ïa u Deputy Commissioner ka East Jaiñtia Hills ba un ai ïa ka kaiphod halor ka jinglong jingman jong ka surok NH-6 hapoh saw taïew.
La bthah ruh ïa ka sorkar jylla ba kan pyndep ïa ka jingmaramot ïa ka surok Jowai Bypass hapoh saw taïew.
Ka Seiñ Raij Ñiamtre Shillong hynne ka sngi ka la plie paidbah ïa ka jaka shong lane ka Sitting Gallery kum ka dak  jingsah kynmaw ïa ka Kong Chanka War kaba la khlad noh bad ka jaka buh shyieng lane ka Mootylleiñ kaba la long ha Kambel Shullai Eco-Friendly Crematorium Jaïaw Mihngi, Shillong.
Ha katei ka sngi u kongsan u dei u Wh.
Puramon Kynjiñ, Dolloi Elaka Jwai bad la ïoh ïa ka jingkren pdiang burom na u President, u Wh.
Joining Pde, ka jingkren na u General Secretary, u Dr.O.Kyndiah, u Kñi Yong War, u Kñi M.B.Kyndiah bad ka Ngooh Blai na u Kñi Knermiki Passah.
Shuh shuh ka la don ruh ka jinglehñiam lehrukom kum ka dak ka jingkynmaw ieid ïa kito kiba la khlad noh na kane ka sla pyrthei ba la leh da u Pa Dolloi Elaka Jowai bad ki Khatsoo Kñi bad ki Kñi jong ki Kur ba lah buh shyieng ha Shillong.
Ka synjuk ki trai trok kiba don hapoh ka lama jong ka Jaiñtia Hills Truck Owner Association (JHTOA) ka la sdang ïa ka jingïakhih ba khlem buh por hadien ka jingshah thok shah shukor kaba man ka por ha ka synjuk ki karkhana pynmih dewbilat kiba don ha ka thaiñ East Jaiñtia Hills District.
Kane ka jingïakhih ka la sdang ha ka Sngi Palei ha Takhniang, Tuber hajan ka shlem treikam jong ka seng ha kaba ki dkhot ka JHTOA ki la bat bad pynphai noh ïa ki 25 tylli ki trok kiba kit ïa ki mar ba pynmih na ki karkhana pynmih dewbilat.
Haba ïakren bad u President ka JHTOA u Bah Biangshwa Shylla u la ong, ki karkhana pynmih dewbilat kiba don ha ka thaiñ Lumshnong, Wahïajer bad Thangskai na ka por sha ka por ki thok palat ha kaba ïadei bad ka kit ka bah.
U la ong haba ka JHTOA ka ïakren bad ki, ka ktien ka khana jong ki ka long kaba beit bha hynrei ha ka jingpyntreikam kawei ruh ym long kam, bad kane ka jingleh jong kine ki karkhana ka pynmong bad pynsngewsih shi kat dei eh namar kim kheiñ snep ïa ki trai jylla kiba kamai jakpoh na ki trok.
U la ban ba na ka por sha ka por ka seng ka ju pynlong ïa ki jingïakhih ban pyrshah ïa ki karkhana bad ha kine ki ar snem ba la dep ka sorkar Jylla ka la pynmih ïa kawei ka ‘notification’ kaba ka seng ka dawa ha kaba ïadei bad ka dor kit dor bah.
U la ong hadien katei ka byrta (notification), ka la don ka jingïalang pynbeit hapdeng ki karkhana, ki trai trok bad ki bor District jong ka East Jaiñtia Hills bad ha kata ka jingïalang la mynjur ban ai ban kit ban bah ki trok hapoh ka JHTOA kumba 60 tylli ha ka shisngi, hynrei ki ïoh tang kumba 15 tylli ki trok ha ka shi sngi.
Kumta u la kyntu ïa ka sorkar MDA 2 ba kan shim khia lang ïa kane ka kam namar kumba long mynta kiba don trok ki im ha ka khim khait wat tang ban siew ïa ka ram sha ki bank kim lah shuh.
Ki nongïalam ka Khasi Author Society (KAS) ki la pyntip ba na ka liang jong ka society kam shym la khot tang ïa ka UDP ne NPP hynrei ka la khot bad wer ïa baroh ki seng saiñ pyrthei sha ki prokram ba la pynlong ha nongbah Delhi.
“Ngim shym la khot satia tang ïa ka UDP ne NPP hynrei kum ka kynhun, ngi la khot bad wer ïa baroh ki seng saiñ pyrthei ban ïadon bynta bad kyrshan lem ïa ka jingïakhih ban pynrung ïa ka ktien Khasi ha ka Khyrnit kaba Phra jong ka riti synshar ka Ri," la ong u Dr.DRL Nonglait haba kren sha ki lad pathai khubor ha ka Sngi Palei.
“Hooid, ka jingkhot sngewbha kaba kyrpang ba ka KAS ka la khot, ka long ïa u MP ka Lok Sabha u Bah Vincent H Pala, ïa u MP ka Rajya Sabha u Dr.W Kharlukhi, ïa u Myntri ka tnat Arts and Culture ka jylla u Bah Paul Lyngdoh, ïa u Bah A.L Hek, ïa u CEM ka KHADC kiba ïadon bynta bad kane ka kam bad ruh bad ka KAS," la ong u Dr Nonglait.
U la ong ruh ba na ka liang jong ka KAS ka ai khublei ïa baroh kiba don bynta ban ai jingkyrshan ïa ka jingïakhih jong ka Society ha Delhi, naduh ki nongmihkhmat paidbah ki nongïalam seng saiñ pyrthei, ki seng bapher bapher bad kumjuh ki ‘riew shemphang kiba don sha kiwei pat ki skulbah ka ri India kiba la don bynta lang bad ka KAS ha ka seminar kaba la pynlong ha nongbah Delhi.
Ha kawei pat ka liang haba kylli, u Dr.DRL Nonglait u la ong ba ka shong ha ka Sorkar Pdeng ban peit, lah ne em ban pynrung ar tylli ki jait ktien na kane ka Jylla khamtam ba ka Meghalaya ka dei ka Jylla kaba rit, bad kumjuh namar ba kiwei ki Jylla ruh ki buh ïa kum kine ki jingdawa.
U la ong ba ka jingdawa jong ka KAS naduh kaba sdang ka long ban ithuh ïa ka ktien Khasi ha ka Khyrnit kaba Phra, hynrei hadien ba ka Sorkar ka la shim ïa kane ka mat ka la mynjur lang ïa ka rai (resolution) hapoh ka ïingdorbar thawaiñ ban ithuh lang ruh ïa ka ktien Garo.
Hynrei u la ong ba ka jingkwah jong ka KAS ka long ba ka Sorkar India lane ka Sorkar Jylla kim dei ban ong ba hap ïoh baroh ar lane ban ong ynnai lada ïoh jingithuh tang kawei ka jait ktien.
Ha kawei ka liang u Dr.Nonglait ban ong ba ka jingsuki ban ïoh jingithuh ïa ka ktien Khasi ka dei ka jingbakla lynti ha kaba ïadei ban buh ïa kane ka jingdawa hapoh ka Home Ministry ha ki por ba la dep, bad bynrap ba ha kito ki por la dawa tang ki MP khlem ka jingïatreilang lane ka jingthoh kaba shai na ka Sorkar Jylla kaba pynlong ïa ka KAS ban dawa na ka Sorkar ban mynjur ïa kawei ka rai (resolution).
Ki pulit ka Ri Bhoi District ha ka Sngi Palei ki la ïoh ban kem noh ïa lai ngut ki nongkhaïi drok napoh kawei ka Super Bus na ka thaiñ Nongpoh bad na kine ki briew la ïoh ruh ban kurup ïa u drok.
Katkum ka khubor ba la ïoh lum la ong ba ki pulit hadien ka jingïoh jingtip ba ka don kawei ka bos kaba don ïa u number AS24-AC-1152 kaba dang wan na Silchar ban leit sha Guwahati ha kaba la suba jur ba ka kit drok.
Halor kane, ki pulit ki la pynlong ka jingpynap shrip ïa kane ka bos ha Nongpoh bad ki la ïoh ban bat noh ïa ka.
Ïa kine ki briew bad ïa u drok la ïoh ban kurup ha ka jingtalasi ïa kane ka bos ha thaiñ Nongpoh.
Ha kane ka jingtalasi ïa kane ka bos, ki pulit ki la ïoh ban kurup haduh 30 tylli ki synduk sabon kiba la thep bad song bha ïa u drok heroin uba khia haduh 921 gram.
Nalor kane, ki la ïoh kurup ruh 3 tylli ki mobile phone bad kumjuh ïa kane ka bos.
Nalor kata, ki pulit ki la kem noh ïa lai ngut ki briew kynthup ruh ïa u nongñiah bad u nongbud jong ka bos.
Ïa kine ki briew la pynrung case ha thanat Nongpoh hapoh ki kyndon jong ka NDPS Act.
Ha ka jingïatreilang jong ka Customs Preventive Force, Excise and Narcotics Department bad ki shipai jong ka Assam Rifles, la ïoh ban kurup ïa u drok uba shong dor T.6 klur na kiba bun ki thaiñ jong ka Mizoram ha ka 26 tarik, Nailur.
La don baroh 408.08 Grams u drok ha kumba 247 tylli ki synduk jong ki Cigarette ba nabar ri ba la ïoh ba kurup da ka kynhun ba la ïatreilang jong ka Customs Preventive Force, Excise and Narcotics Department ha ka jingpyntreikam ba la wanrah da ka Special Narcotics Police Station CID Crime (Mizoram) ha Champhai, Zote bad Aizawl.
Ki la don baroh kumba 5 ngut ki briew kiba la shah kem ha kiba bun ki jingpyntreikam ban leit thwet ïa ki nongkhaïi drok ha ka thaiñ Mizoram, Zotlong bad ha ki distrik jong ka Zote, Champhai bad Aizawl.
Ïa ka Dur-im (Film) Wad Ïa ka Malade (Search of Self) ba la pynmih da ka Na-Me Productions la pyllait paidbah ha ka 4 tarik Risaw ha Mission Compound Durbar Hall da u Rangbah Shnong ka Mission Durbar, u Bah Jeffrey Basan, ha ryngkat ka jingdon lang jong u Prasanjit Mishra kum u Producer & Director BLACK SCREEN STUDIO.INC uba dei nongpynmih Film Hindi na Mumbai.
La sdang ïa ka jingïalang da ka jingduwai na i Secretary Shnong i Bah Don Kupar War, la don ryngkat ruh u Rangbah Shnong ka Mawbah, u Bah Arestone Thabah, ki tyngshop ki puron bad kiwei de kiba la shah khot sngewbha.
Ka ‘Wad Ïa ka Malade’ ka dei shaphang ka jingïaid lynti jong man la u/ka briew ha ka jingim ba shimet jong ki bad ka ai mynsiem ba ha kano kano ka khyllipmat ngim dei ban duh jingkyrmen namar U Blei U don la ka plan na ka bynta iwei-pa-iwei.
Kane ka Dur-im ka don ïa ka khana kaba sngewtynnad ha ryngkat ki tyngshop ki puron kiba tbit.
La ïaroh lut da baroh kiba la wan peit ïa ka sap ba ki tyngshop ki puron ki la pynpaw.
Ïa kane ka dur-im la direct bad ak da i Alfidarie Kharsyntiew kum ka Puron Pdeng, ka puron jong ka “Ngan Wad Ha Ban Da Shem", “Ka Snam Ka Ud", “Wad Shyieng Krung" bad kiwei kiwei.
Ka long ka dur-im kaba itynnad bad ai mynsiem ïa kiwei ki para samla ba kin ïaid bad poi sha ka thong ban ïoh ïa ka jingangnud ba bha ha ka jingim.
Ha kane ka sngi la ot ruh ïa u Cake kum ka jingplie artad ïa ka Na-Me Productions bad ka jingbam ja-miet ynda la wai.
Ïa kane ka dur-im yn pyni paidbah naduh ka 9 tarik Risaw, 2023 shaneng ha ka Hall Dorbar Shnong Mission.
Ka por ban pyni ka long 12 baje, 2 baje, 5 baje bad 8 baje.
Ka dor jong ka tiket ka long T.200 marwei.
Ki jingïakhih halor ka jingshah rahbor bad ka jingshah pynïap jong arngut ki khynnah skul ha Manipur ha ka sngi Palei ka la jur bha naba ki nongïakhih ki la pyrshang ban tur sha ka jaka sah jong u Myntri Rangbah u N Biren Singh.
Kumba la ïathuh ki heh pulit, la ong ba ki nongïakhih kiba la thmu ban thombor pyrshah ïa ka jaka sah jong u Myntri Rangbah, ki la ïapynibor pyrshah bad ki pulit kiba la pynjur ïa ka jingpahara.
Ki kynram kynram ki la sdang ban jur biang ha Imphal naduh ka sngi Ba-ar hadien ba ki nongshong shnong ki la ïamih paidbah ha ki lynti ki syngkien ban pyrshah halor ka jingshah pynïap jong ki arngut ki khynnah pule Meitei ha kaba ki la dawa ïa ka jingpyntreikam ban pynshitom da kaba tyngeh pyrshah ïa ki riewbymman kiba la shim ïa ka jingim jong ki.
Ha kaba ïadei bad ki jinglong jingman ha ka jylla, kiba bun ki kynhun bad ki seng saiñ pyrthei ki la kdew kti pyrshah ïa ka sorkar kmie ka bym shym la lah ban leh ei ei ha kaba ïadei bad ki jingïakynad kiba la mih ha Manipur ha kaba ka la neh la san bnai.
Ka seng Congress ruh ka la kynthoh jur ïa ka sorkar kmie halor ki kynrum-kynram kiba la mih ha Manipur, ha kaba la ong ba ka jingdon jong ki jingïakynad ha ka jylla ka la ïai bteng, hynrei na ka bynta ka sorkar jong u Narendra Modi la kheiñ ba ki jinglong jingman ha ka jylla ki la ïaid beit ïaid ryntih.
Kumba ka paw mynta, la ong ba ki jingïai bteng jong kine ki kynrum kynram ki la long namar ka jingkheiñ sting jong ka sorkar kmie ka bym shym la lah ban tehlakam ne ban pynibor pyrshah ïa ki riewshim kabu kiba la nang aiding bad nang pynjur ïa ki jingïakynad.
Ha kane ka sien kaba mynta, ki nongïakhih ki la shah khang lynti ha ki kynhun pahara ha kaba kane ka la wanrah ïa ka jingïakynad kaba jur.
Ka kynhun ki samla na sor Nongstoiñ ha ka Sngi Thohdieng ki la leit ban tur sha ka shlem treikam jong u Deputy Commissioner ka West Khasi Hills halor ka jingbym pynkynriah jong u (DC) ïa ka tarik ba la hukum ban pynkhuid ïa ka Wah Nonbah bad Ïew Nongstoiñ ha ka Sngi U Blei – ka 1 tarik Risaw.
Ha katei ka sngi, katei ka kynhun ki samla na ka sor Nongstoiñ ka la rah ruh ïa ki ‘placard’ ha ryngkat ki jingpyrta ban pyndam ïa katei ka hukum.
Shuh shuh ha katei ka jingleit tur bad rah ‘placard’ jong katei ka kynhun ki samla hadien ka jingïa pyrta pynrem jong ki ïa katei ka hukum, na ka liang u DC u la khot ïakren bad ha ka jingïakren na ka liang jong u, u la pynshai halor katei ka hukum kaba u la pynmih kaba la ktah bad pynsngew mong ïa kiba bun ki kynhun Seng hapoh ka distrik.
Haba kren sha ki lad pathai khubor, u Bah D.Sun uwei na ki samla rangbah na ka sor Nongstoiñ hadien ka jingïakynduh bad u DC u la ong ba na ka liang jong u DC u la pynshai sha ki ba um lah ban ai hukum thymmai ban pynkynriah ïa katei ka prokram hynrei u la ong pat ba kam don kano-kano ka jingpynbor bad kan ym don ruh kano-kano ka jingpynshitom ïa ki bym treh ban wan ïashim bynta ha katei ka sngi.
U Deputy Commissioner jong ka West Khasi Hills, Bah Garod LSN Dykes, IAS u la pyntip ba katkum ka bor ba la pynkup ha u lyngba ka Section 324-A jong ka M.E.Act (Assam Excise Acts and Rules as adapted) ba ka 2 tarik u Risaw, 2023 kan long ka sngi tyrkhong kyiad ha baroh kawei ka distrik jong ka West Khasi Hills namar ka dei ka lyngkhuh sngikha jong u Mahatma Gandhi ne ka “Gandhi Jayanti Day".
Kumta baroh ki dukan kyaid/IMFL shops/Bar Hotels/Canteen/C.A.Bars/C.S.Shops, Out stills/Bonded Warehouse kin khang lut ha katei ka sngi.
Kino-kino kiba pynkheiñ ïa katei ka hukum kin ngat ha ka jingpynshitom katkum ka Excise Acts & Rules.
Ka nongai-ktien jong ka All India Congress Committee (AICC), ka Onika Mehrotra ka la kynthoh tyngeh ïa ka Bharatiya Janata Party (BJP) halor ka ‘Women’s Reservation Bill’ bad ong ba kane ka dei tang ka buit ilekshon ban khring ïa ki nongthep ‘vote’ kiba dei ki kynthei.
Haba kren sha ki lad pathai khubor ha ka Sngi Thohdieng, ka la pynkynmaw ba katei ka ‘Bill’ ka dei kaba la wanrah da ka Congress naduh ka por jong u Rajiv Gandhi ha u snem 1989.
“Ka dei ka jingangnud jong u ban ai bhah ïa ki kynthei khamtam ha ka liang ki kam saiñ pyrthei bad ha ka bynta ba kongsan ha ka imlang-sahlang," ka la ong.
Ha kajuh ka por, ka la pynsngew halor ka jingpyntreikam ïa ka bhah kaba 33% na bynta ki kynthei ha ki Panchayati Raj ha ka por jong u Narasimha Rao kum u Myntri Rangbahduh ka ri.
Kumjuh ha u snem 2010, ha ka por u Dr.Manmohan Singh kum u Myntri Rangbahduh ka ri, ka Mehrotra ka la ong ba la wanrah ïa ka ‘Women’s Reservation Bill’ bad la mynjur ha Rajya Sabha haba ïadei bad ka bhah ba 33% na bynta ki kynthei ha Lok Sabha bad ha ki ïingdorbar jong ki Jylla hynrei ym shym la lah ban mynjur pat ïa ka ha Lok Sabha.
Haba kdew ba ka Sonia Gandhi ka la thoh sha u Myntri Rangbahduh ka ri ha u snem 2016, 2017 ban pynbor ïa kane ka Sorkar ban mynjur noh ïa kane ka ‘Bill’, ka la ong ba wat hadien kitei ki jingthoh, ym shym la jia eiei tat haduh ka kylla khatduh jong kine ki 9 snem shiteng.
“Hooid, ngi sngewkmen ba ki kynthei kin ïoh bhah hynrei ki don 2 tylli ki bynta kiba buh jingma bad ki bym lah ban pynurlong ha ka ilekshon ban wan ha u 2024.
Ka don ïa ka bynta ba ïadei bad ka jingphiah konstitwensi, ka don ïa ka bynta ba ïadei bad ka khana samari bad tat ynda la pynkhuid shuwa ïa kine, ki kynthei kin ym pat ïoh bor ban ïakhun ilekshon.
Kumta ka jingthmu jong kane baroh ka la shah rem noh," ka la ong.
Ka la buh jingkylli ruh ba balei ka shim por ïa ka BJP haduh katta, bad balei kam shym la treh ban mynjur ïa katei ka ‘Bill’ hangto-hangto.
Haba pynsngew ba bun bah ki kynthei ki la ‘vote’ na bynta ka BJP, ka la ong, “Haba phi la ïohi ba ki kynthei ki ‘vote’ na bynta jong phi, balei phi pynslem, balei phim leh noh hangto-hangto.
Phi don ka bor bad ka jingbun paid, te balei phi la pynslem.
"Na ka liang jong ka, ka la kren shai ba ka Congress ka ïeng na bynta ka ‘Bill’ hynrei kitei ar bynta haneng ki long mawjynthut pynban ban pyntikna ba ki kynthei ki ïoh ïa kane ka bhah.
Ka la ong ruh ba ka BJP ka la sngewthuh ba ka ilekshon ka la jan bad kumta ka la sdang ïa ka jingkular thok – kaba ka tbit bha ha kane ka liang.
“Ki sngewthuh shai ba lada kim lah ban wanrah ïa kano-kano ka mat treikam kaba skhem na bynta ki kynthei, kin sa duh ïa ki nongthep ‘vote’ ba dei ki kynthei, la ka dei ka kyrduh kam, ka jingkiew ha ka dor ka mur, ki kam thombor pyrshah ïa ki kynthei bad kumta ter-ter," ong katei ka nongai-ktien.
Ka la kynnoh ba baroh ki la thait la ngiah ïa kane ka Sorkar ba mynta bad namar ka jingsngewthuh ba kan sa pulom ki mih shakhmat bad kane ka ‘Bill’.
Shuh shuh, ka Mehrotra ka la bynrap, “Kam dei ban long ka kam ka ban ïalam bakla, hynrei ka dei ban don ka jingskhem jingmut bad la dei ban pyntreikam noh mar-mar ïa ka.
".
Kawei ka jingjia ba sngewsih kaba la jia ha ka shnong Mawten ha kaba uwei u khynnah skul uba tip kyrteng u Aiborlang Marweiñ (16 snem ka rta) u la khlad noh ha shen hadien ba u la shah pom pyrthat katba u dang rieh slap ha uwei u dieng ha kawei ka jaka kaba ki khot ka Rampharbah, Mawten, South West Khasi Hills District.
Katkum ki tyllong ba la ïoh lum na ki pulit, la ïathuh ba une u khynnah skul u dei na ka shnong Wahsiej kaba jngai kumba 7 km eiei na Mawkyrwat bad uba dang pule klas X ha Mawten Secondary School.
Shuh shuh ki tyllong khubor ki la ïathuh ba kane ka jingjia ka la jia ha ka por kumba 1:00 baje eiei noh phai sngi ha ka por ba jur bha u slap ha kaba une u khynnah u la leit ban rieh slap ha trai jong uwei u dieng kseh hadien ba u la wan thoh ïa ka ‘Pre- Selection Examination’, hynrei kyndit-kynsan u la shah pom ha u pyrthat bad u la khlad ha shen.
Ha kaba ïadei bad kane ka jingjia, na ka liang ki pulit ka Mawkyrwat Police Station ki la pynngat mukotduma ïa kane ka jingjia bad hadien ka jingkyrpad ki bahaïing ban pyllait ïa ka ‘Post Mortem’.
Na ka liang u District Magistrate u la ai bor ban pyllait bad ïa ka metïap jong une u khynnah la aitj noh sha ki bahaïing hasem ba kin pyndep ïa ka niam ka rukom.
Ka Voice of the People Party (VPP) ha ka Sngi Thohdieng ka la pynrem jur ïa ka jingpynlong pynkhuid shnong ha ka Sngi U Blei, kata, ha ka 1 tarik Risaw da ka Sorkar India.
Ha u kyrwoh khubor, u General Secretary ka VPP, u Dr Ricky AJ Syngkon, u la ong, “Kane ka jingleh jong ka sorkar ka ktah pyrshah ïa ka jingngeit ki Khristan kiba burom ïa ka Sngi U Blei kum ka sngi ban pynlong jingmane Blei.
"Namarkata, ka VPP ka la ïawer ïa baroh ki paid riewngeit Khristan ha ka jylla ban kyntait war ïa kane ka jingkhot ban pynlong jingpynkhuid shnong bad ban nym ïashim bynta ha ka.
Ka ju long ka rukom ha ka jylla jong ngi ban pynkhuid ïa ki shnong ki thaw ha ka 2 tarik Risaw man u snem kum ka dak ka jingkynmaw burom ïa u Mahatma Gandhi, la ong u Dr Syngkon.
Ka Sorkar Jylla ka la mynjur ban kham pynheh ïa ka jaka ban pynsah ïa kiba sah ha Them Metor ynda la kynriah sha kawei pat ka jaka.
Ka Sorkar ka la ïathuh ïa kane hakhmat ka Ïingbishar (Meghalaya High Court) ha ka por ba shim bishar ïa ki mukotduma kiba la mudui da ka Sorkar Jylla bad ka Harijan Panchayat Committee (HPC).
Ïa kane ka kam la shim bishar da u Chief Justice u Sanjib Banerjee bad Justice B.Bhattacharjee kiba la pynpaw ka jingsngewkhia halor ka jingshimpor bad bym lah kloi ban pynbeit ïa kane ka kam bad pynmih ïa ka hukum haba ïadei bad kane.
Kum ban pynkynmaw, ka Sorkar Jylla kham mynshwa ka la dep pyni ïa ka jingbatai bniah haba ïadei bad ka jingpynkynriah ïa ki 342 tylli ki longïing kiba sah ha Them Metor sha ka jaka kaba don ha Shillong Municipal Board.
Ka Ïingbishar ka la pyntip ruh ba kito kiba sah ha Them Metor ki la leit ruh sha ka Sorkar Pdeng ban pynsngew ïa kane ka jingpynkynriah ka Sorkar Jylla bad ka Sorkar Pdeng ruh ka dang peit ïa kane ka kam.
Ha kawei pat ka liang, ka Ïingbishar ka la buh por ban shim bishar biang ha ka 3 tarik Risaw namarba kane ka kam ka la sahteng la bun ki por ki sngi.
Ka Meghalaya High Court ha ka Sngi Thohdieng ka la ai jamin ïa kawei ka kynthei kaba shah set patok bad kaba don ïa u khñiang jingpang HIV khnang ba ka lah ban ïoh jingsumar.
Mynta ka sngi, ka ïingbishar ka la ïoh peit ïa ka kaiphod halor ka jinglong jingman ka jingkoit jingkhiah jong kata ka kynthei.
Ka ïingbishar ka la pynpaw ba ym don jingartatien satia ba kata ka briew ka don ïa u khñiang jingpang HIV bad ka la shah sumar ruh.
Nalorkata, ka la ong ba ym don jingartatien satia ba ki bor ba dei peit jong ka patok kaba katei ka kynthei ka la shah set ki la leh ïa kaba bha tam ban khmih ïa ka koit ka khiah jong kane ka kynthei.
Ha kajuh ka por, ka ïingbishar ka la ong ba kito kiba don ïa kane ka jingpang ym tang ba ki shitom ha ka met, hynrei ka don ruh ka jingktah ha ka jingmut jingpyrkhat.
Ka ïingbishar ka la pynkynmaw ïa ka rai jong ka Supreme Court ha kawei ka mukotduma ha kaba la ai jamin ïa uwei u briew na ka daw ba u la don ïa u khñiang jingpang HIV.Kumba la kdew haneng, ka long kaba shisha ba katei ka briew ka don ïa u khñiang jingpang HIV, bad namarkata, ka ïingbishar ka la ai ïa ka jingpyrkhat bakyrpang ïa ka khnang ba kan ïoh ïa ka jingsumar kaba biang lane ban ïoh shong ïoh sah ha ka jaka kaba ka sngew biang.
Hynrei ka ïingbishar ka la ong ba ka jingai jamin kam dei satia ban pynkut noh ïa ka kam, hynrei ka dei tang ban pynthikna ba katei ka briew kan ym phet rieh.
Lada kane ka briew ka ai ïa ka jingïatreilang bad ki bor tohkit bad ha ka por ba bishar, yn lah ban pyndep ïa ka thong jong ka jingïaid ka jingbishar.
Namarkata, ka High Court ka la pdiang ïa ka jingpan jamin jong katei ka briew, hynrei ka la buh ruh ïa ki kyndon.
Ka ïingbishar ka la ong ba kane ka briew kam dei satia ban phet rieh lane ban pynduh pyndam ïa ki sabut ne ki sakhi, ba ka dei ban ïatreilang bad ka ïingbishar kaba bishar ïa ka, ba kam dei ban mih na ka jylla Meghalaya khlem da ïoh jingbit shwa na ka ïingbishar kaba bishar, bad kan hap ban ai ïa ka ‘personal bond’ kaba shongdor T.1 lak ryngkat bad uwei u nongbah-khlieh ha kaba ka dor kan long kumjuh.
Lada pynkheiñ ïa kine ki kyndon, na ka liang ka sorkar ka lah ban shim ïa ki sienjam ban phah pyndam noh ïa katei ka jamin ba la ai.
Lah ban kdew ba ki la don kiba leit sha High Court hapoh ka kyndon 439 Cr.
P.C.na ka bynta ban kyrpad ban ai jamin ïa katei ka briew na ka daw ba ka don ïa u khñiang jingpang HIV.Katei ka briew ka dei kaba la shah kem hapoh ki kyndon ka aiñ NDPS Act, 1985.
U MP ka Shillong Parliamentary konstitwensi, Bah Vincent H.Pala ha ka Sngi Thohdieng u la ban jur halor ka jingpyndonkam ïa ka ktien Khasi hapoh ïingdorbar thawaiñ ka Jylla ban kyntiew shuh-shuh ïa kane ka ktien.
Haba ai jingkren ha ka National Seminar halor ka ktien, litereshor, bad kolshor Khasi ba la pynlong da ka Khasi Authors’ Society (KAS) ha YMCA Hostel, Jai Singh Road, New Delhi, u Bah Pala u la ong, “Mynta ki por, bun kiba jop ilekshon, kim pat pyndep ïa ka eksamin matrik hynrei ngim dei ban khang lad ïa ki bad dei ban shah ïa ki ban kren da ka Khasi.
"U MP u la ïathuh ruh ba ha ka jingïalang jong ka DISHA, u ju long u nongpynïaid bad haba la ai lad ïa kito kiba don lang (MLA) ban kren Khasi, bun bah ki buit ki jingai jingmut ki la wan na ki.
Katkum ka jingsngewthuh jong u, ka KAS ka dei ban pynsngew sha ka Sorkar ban shah ïa ki nongmihkhmat ban kren da ka ktien Khasi.
