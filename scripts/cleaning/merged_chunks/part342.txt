Khatduh eh dei ban don ka mynsiem ïa ieid iwei ïa iwei kum shipara khnang ba ka jaitbynriew kan kiew irat ha baroh ki liang.
Nongstoiñ, Naiwieng 12: Ka Mawshnyrut Block ka dei ka Block ba ka jing bun briew bad ka jingdon jong ki shnong ka kiew sted bha ha kine ki khyndiat snem haba nujor bad kiwei pat ki Block ha West Khasi Hills.
Ka jingheh jong ka area jong ka Mawshynrut block ka don kumba 1614 Square Kilomitar bad ka jingdon jong ki shnong ka long 337 tylli.
Haba phai pat sha ka jingbun briew kat kum khana samari jong u snem 2011 ka don baroh 98,327 ngut bad lada kheiñ ïa ka jingdon jong ki nongshong shnong ka long ba ka jingdon jong ki nongshong shnong ka la kot sha ka 46.15 ngut ha ka shi square kilomitar.
Katkum ki jingtip ba la ïohlum ha kine ki sngi, la ong ba ki skul hapoh Mawshynrut Block ki don kumba 482 tylli, ba kynthup ïa 348 tylli ki Lower Primary, 104 tylli ki Upper Primary, 24 tylli ki Secondary, 5 tylli ki Higher Secondary bad kawei ka College.
Nalor kata katkum ka jingkheiñ ba la ïoh ban lum, la lap ba ka jingkiew jong ka Literacy rate hapoh ka Mashynrut Block ka la poi sha ka 57.26 %.
Ki paitbah nongshong shnong jong ka Mawshynrut Block, ki dei ki briew kiba ïabeh bha ïa ka jingpule bad kiba da thrang shisha ban poi sha ki kyrdan kiba shajrong.
Ka jingdon jong kiba duna ha ki dkhot met hapoh Mawshynrut Block ki don baroh 591 ba kynthup ïa 326 ngut ki kynthei bad 267 ngut ki shynrang.
Napdeng kitei kiba duna dkhot met, 279 ngut ki dei kiba hapoh 20 snem ka karta ba kynthup ïa 159 ngut ki shyrang bad 120 ngut ki kynthei.
Napdeng kitei kiba don jingduna ha ki dkhot met kiba la don ïa ki syrnot jingpynshisha na ki Doktor ki long 280 ngut ba kynthup ïa 155 ngut ki shynrang bad 125 ngut ki kynthei.
Ki bym pat don ïa ki syrnot jingpynshai sha na ki doctor pat ki don 313 ba kynthup ïa ki 171 ki shynrang bad 142 ki kynthei.
Nalor kata kiwei pat kiba duna dklhot met kiba ha ka karta kaba 20 snem sha jrong kiba la don ïa ki syrnod jingpynshisha na ki Doktor ki don 121 ngut ba kynthup ïa ki 69 ngut ki shynrang bad 52 ngut ki kynthei.
Ki bym pat ïoh ïa ki syrnot na ki doctor pat ki don 158 ba kynthup ïa ki 90 ngut ki shynrang bad 68 ngut ki kynthei.
Khliehriat, Naiwieng 12: Ka Khasi Students’ Union (KSU) San Shnong Unit kala pyntip ba kan pynlong ïa ka jingsam khusnam ïa ki samla pule kiba wan shakhmat ha ki Exam bapher bapher ka ban long haka 18 tarik u Naiwieng, 2023 ïa kaba la tip kum ka ‘3rd Maitchaphrang Award Academy".
Kine ki san shnong ki kynthup naduh ka Pynthorsale, Mukhaialong, Mutong, Cham Cham bad ka Lumshyrmit kiba dang hap hapoh ka East Jaiñtia Hills District.
Ïa kane ka jingsam khusnam yn pynlong ha Dorbar Hall jong ka Shnong Mukhaialong naduh ka por 11 baje shiteng mynstep ha kaba ki nongïalam ba hakhmat jong ka seng kin don lang ha ryngkat ki riew rangbah jong kitei ki San Shnong.
Haka juh ka sngi ka seng ka pynbam smai ïa ki nongkitkam ba thymmai jong ka KSU San Shnong Unit na ka bynta ka snem 2023-2026.
Halor kane ka seng ka kyrpad ïa baroh ki samla pule kiba wan shakhmat ba ki pynpoi kloi ïa ki kot donkam jong ki (mark sheet) sha ki nongkitkam ka Seng hashwa jong katei ka tarik, pynkut ka kyrwoh na u Publicity Secretary samla Iahphang Dkhar.
Nongpoh, Naiwieng 12: Kum ka jingpynshlur bad ka jingai mynsiem ïa ki samla ba pass bha ha ka SSLC bad HSSLC jong u snem 2023 na Ri Bhoi District, ka Ri Bhoi Youth Federation (RBYF) ha ka sngi Saitjaiñ ka la lah ban pynkup burom haduh 26 ngut ki samla pule kiba la pas bha na Ri Bhoi District.
Ïa kane ka jingpynkup burom la pynlong ha District Library Auditorium Hall, Nongpoh, ha kaba u MP ka Shillong, u Ma Vincent H.Pala u la wan ban pynkup burom ïa ki samla pule kum u kongsan bad la sakhi lang ruh da ka jingdon lang u MLA ka Nongpoh, u Bah Mayral Born Syiem, u MLA ka Umroi, u bah Damanbaitbah Lamare, u MLA ka Umsning, u Dr.Celestine Lyngdoh, u President ba rangbah ka RBYF, u bah Bipul Thangkhiew lem bad kiwei kiwei ki dkhot bad ki riew rangbah ka Ri Bhoi District.
Kum ban pynkynmaw, ka Ri Bhoi Youth Federation ka dei kawei na ka seng kaba ju shakri kyrpang ym tang na ka bynta ka bha ka miat bad ka roi ka par jong ki paidbah ha Ri Bhoi, hynrei kane ka seng man la u snem ka ju pynlong ïa kane ka jingpynkup burom ïaki samla ba pass shi bynta ka thong jong ka seng ka long ban pynmih shibun ki samla kiba la bit la biang ha ka kyrdan pule na ka bynta ba kin long pat kita ki nongkitkhlieh ban ïa kit ïa bah lang ïa ka eh ka shon jong ki paidbah ha Ri Bhoi District.
Kum ka seng trai na Ri Bhoi, shuwa ban pynlong ïa kane ka jingpynkup burom ïa ki samla la rwai ruh ïa ka Anthem jong ka Ri Bhoi, kaba long shi bynta ban kynmaw burom ïa ki nongïalam ba leit noh kiba la kit ïa kata ka lyngkor ban kyntiew ïa ka Ri Bhoi ha baroh ki liang.
U President ka RBYF, u Bah Bipul Thangkhiew, haba kren ha kane ka sngi u la kren halor shibun ki bynta jong ka jingïaid lynti ka seng ban shakri kyrpang ïa ka them Ri Bhoi bad ha kane ka sngi u la pynpaw ruh ba ka daw kaba kongsan ba ka seng ka ju pynkup burom ïa ki samla pule ka dei namar ba ka don ka jingangnud ban pynmih shibun ki khlur na kane ka dong bad ka thain ba kin shim ïa kata ka lyngkor kumno ban kyntiew ïa ka Ri Bhoi District khamtam bad ïa ka jylla hi baroh kawei.
Haba ai jingkren ruh ha kane ka sngi, naduh u MP ka Shillong, u Ma Vicent H.Pala bad ki MLA ki la ai ka jingïaroh ïa ka RBYF kaba la shim ïa kane ka bynta ban ai mynsiem ïa ki khun samla bad ki ai ruh ka jingkyrkhu kyrdoh ïa kane ka seng ba kan dang kiew shaphrang na ka bynta ban dang ai ka jingshakri kaba bha tam ïa ki paidbah ka District bad ka jylla hi baroh kawei.
La pynkut ruh ïa kane ka jingpynkup burom da kaba sam ïa ki syrnot bad ki khusnam pisa sha kitei ki samla ba la sam da u kongsan, u Ma Vicent H.Pala ryngkat ka jingïarap sam ki MLA bad ki nongïalam ka RBYF bad ki riew rangbah jong ka dong Ri Bhoi.
Nongstoiñ, Naiwieng 12: Naduh u Kyllalyngkot jong u snem ba la lah, ïa ka building ba thymmai jong ka Sib Singh Memorial Government Higher Secondary School, la dep ban plie da u myntri rangbah ka Jylla u Conrad Sangma, hynrei ka long kaei kaei kaba lyngngoh ngaiñ sha baroh ba haduh mynta ym shym la lah satia ban pyndonkam.
Ha ka jingleit jurip ïa kane ka skul building ba thymmai, la lap ba ki katto katne ki kam kiba dang sah ki long ym pat ring bording jingshai, ym pat don ka um bad ki katto katne ki jingdonkam barit baria.
La lap ruh ba ha ka bynta kaba shajrong jong katei ka building thymmai, ki briew ki ïoh ban leit rung laitluid khlem jingwit.
Lada dang slem ban pyndonkam ïa ka, ka lah ban kylla pynban sha ka ktem leh sniew aïu re aïu.
Ha ka jingïakren bad ka kong D.Hoojon Principal ka Sibsingh Memorial Government Higher Secondary School, ka la kren shai ba ïa katei ka building thymmai kat haduh mynta mynne ym pat ïoh lad satia ban pyndonkam, namar u contractor um pat aiti sha ka skul wat tang ïa u shabi ruh.
Nalorkata ïa ka daw balei bym pat aiti ruh, ym don jingtip ei ei ong katei ka Principal.
Kumba ka long haduh mynta, ki khynnah kane ka skul ki dang hap ban shong klas ha ka building kaba rim, ha kaba ka jinglong jingman jong ka building kam long shuh.
Naduh ki jingkhang bad jingkhang ïit ym I ïahap shuh bad ka long ruh ka jinglehraiñ ba ka skul sorkar kaba pawnam bad rim tam ha ka dong ka thaiñ West Khasi Hills, kan kup sah ïa kane ka dur kumba ka long mynta.
Kumban shu pynkynmaw hangne ba ka skul Sib Singh kaba don ha Nongpyndeng Nongstoiñ West Khasi Hills District, haduh mynta u snem 2023 ka la kot sha ki 46 snem kynthih namar la seng ïa ka naduh u snem 1976.
Naduh ba la seng ïa ka haduh kine ki snem kiba la dep, kam pat ju ïoh kano kano ka jingïarap ne ka scheme kaba heh na ka sorkar jylla Meghalaya.
Ki snem ki la tyllun na uwei u snem sha uwei pat hynrei dei tad ynda ka la kynjoh sha ki 46 snem, kata ha u snem 2023, katei ka skul ka la ïoh ban pynïeng da kawei ka ïing paka kaba thymmai kaba la kot sha ki 4 klur tam.
Ïa katei ka building thymmai la ïoh ruh ban plie paidbah ha ka 17 tarik u Kyllalyngkot 2023 da u Conrad K.Sangma myntri rangbah ka jylla Meghalaya.
Hynrei, na ka bynta kiba bun ba lang ki sah ha ka lyngngoh bad buh kylli balei don aiu sha lyndet bym pat long pyndonkam.
Khliehriat naiwieng 12: U Commissioner & Secretary, Community & Rural Department, Shillong, u bah Frederick Roy Kharkhongor, IAS, lem bad kiwei kiwei ki heh sorkar hynnin ka sngi saitjaiñ ki la leit ban jurip ïa ka shnong Tuber Kmaishnong, East Jaiñtia Hills District, u la ai ka jingiaroh ïa ka jingitynnad ka shnong ka thaw kaba kup rong jyrngam, u kular ruh ban iarap ban kyntiew shuh shuh ïa kane ka shnong.
U bah Fedrick Kharkongor, u la jurip ruh ïa kawei ka shlem ai jinghikai ( Vocational Training Centre), ka Kasturba kaba la seng nongrim naduh ka 3 tarik u nailar 1957, ka shlem ai jinghikai kaba la rim bha kaba dang treikam haduh mynta, utei u heh sorkar u la kular ban iarap kyrpang ïa kane ka centre ban kyntiew shuh shuh ïa kane ka shlem ai jinghikai.
U la ai ruh ka jingiaroh halor ka jingiytnnad bad ka jinglah ka shnong ban pynneh pynsah ïa ki matti u men ba rim kiba naduh ki khlaw ki btap, ki lum ki wah, ki maybynna, ka krem Pam bru, kiba dei ki matti u barim kiba don ki khanatang, kine ki dei ruh ki jaka ba kiba ju khring ïa ki nongwan jngohkai pyrthei lane ki torist spot kiba don ha shnong Tuber Kmaishnong bad ka jaka ba kyrpang ba pynneh pynsah ïa ki dohkha bad ki doh um ba la tip kum ka Spaiñ Fish Sanctuary.
Kum ban shu bynrap, ha Tuber Kmaishnong ka don ruh kawei ka khlaw kyntang kaba heh bad ba ïar, kaba hapoh ka jingpeit jong ka Seiñ Raij Tuber, kaba ki ju leh ïa ki kñia ki khriam, hapoh kane ka khlaw ki don ki maw bynna, ki maw shongthait ne ki maw kor, ki maw shong dorbar ba ju pynlong dorbar ki men ba rim, ha kane ka khlaw, ki don ruh ki dieng ki siej, ki syntiew, ki mrad ba bun jait, hajan kane ka khlaw ka don ruh ka jaka shongkai pyngnad, ka Snieriang Eco Park kaba paw bha ha East Jaiñtia Hills District kaba ki nongjngohkai pyrthei na kylleng ki ju wankai sha kane ka jaka.
Na ka liang u Rangbah shnong jong ka Tuber Kmaishnong, u bah Miki Lyngdoh, u ai ka jingkhublei ba kyrpang ïa u Commissioner & Secretary, C&RD Shillong, uba la wan ban ïuh kjat ha shnong, u ai ruh ka jingkhublei sngewnguh halor ka jingkular jong u ban iarap lem ïa ka shnong ban kyntiew ïa ka kam jngohkai pyrthei bad ruh ban kyntiew ïa ka shlem ai jinghikai, ka Kasturba Gram Seva, u la iathuh ruh ba kaba kum kane ka shlem ai jinghikai ka don tang saw tylli hapoh ka jylla Meghalaya bad ka shnong Tuber Kmaishnong ka dei kawei na ki shnong kaba la ioh ïa kane ka Vocational Training Centre kaba naduh u snem 1957, kata shiphew snem hadien ka jingioh jinglaitluid ka ri India.
U Rangbah Shnong, u la ai khublei ruh ïa ki heh sorkar kiba la wan lang ha katei ka sngi, u ai khublei ruh ïa ki paidbah nongshong shnong kiba ju ïa don ryngkat bad ka shnong ha kino kino ki kam bad ong ruh ba lyngba ka jingiatreilang bad ki nong shong shnong yn lah ban wanrah ïa ka roi ka kiew hapoh shnong.
Kiba la ïa don ryngkat lang ha kane ka jing jurip ki kynthup ruh u Deputy Commissioner ba rim jong ka East Jaiñtia Hills District, u bah M.Lhuid, ka District Project Manager MGNREGA, DRDA Khliehriat, ka kong Sanda Sutnga, u Block Development Officer, Khliehriat, u Dr Tammiyaki Shylla, General Secretary shnong Tuber Kmaishnong, u bah Tell Me True Phawa, Assistant Secretary, u bah Ksohlang Phawa, Secretary VEC, ka kong Reality Dkhar, Treasurer, bah Samlang Rynglhlem lem bad ki nongshong shnong.
Shillong, Naiwieng, 12: Ki shipai BSF ka 100 Battalion kiba ap pahara ha khappud jong ka West Garo Hills District da ka jingïatreilang bad ki Pulit ka Jylla Meghalaya ha ka sngi Saitjaiñ ki la ïoh kurup haduh 270 byrni ka shini kaba khia 13,500 hajar kilogram kaba shongdor T.5,40,000 lak na ka shnong Paulpara kaba don ha khappud jong ka West Garo Hills District bad ka ri Bangladesh.
Ïa ki byrni ba la thep ïa ka shini la lap hadien ba ki nongkhaii tuh ki la buhrieh ha kawei ka iing da ka jingthmu ban khaii tuh sha ka ri Bangladesh.
Ïa ka shini ba la ïoh kurup la shimti noh da ki Pulit na ka bynta ban leh katkum ki kyndon jong ka aiñ.
Ki shipai BSF ki ïai long kiba peitngor bha ïa ki kam runar ruser bad ki kam khaii be-aiñ ha shilynter ka khappud jong ka ri.
Shillong, Naiwieng : Ka Seng SamlaWahingdoh, Shillong ka la pynlong ïa ka jingsam khusnam ba la tip kum ka “29 th Educational Award" ha 10 tarik Naiwieng 2023 hapoh Community Hall, ha kaba ki la don baroh 31 ngut ki khynnah kiba pass bha ha ki kyrdan jingpule bapher bapher.
USamla Banraplang B.Tron u la poi ha ka kyrdan kaba 6 ha ka BSc Biotechnology, bad u Samla Hubert Well Thabah ula wan ha ka kyrdan ba10 ha ka BSc, Environmental Science.
Kum ban pynshlur bad ai mynsiem shuh shuh ia ki khynnah skul na ka liang ka SynjukWahingdoh Secondary School bad ka Seng SamlaWahingdoh ki la pynkup burom ruh ïa ki khynnah kiba la pass ïa ka SSLC, 2023.
Ha kane ka prokram la ïa don lang ruh ka Dr.M.Ampareen Lyngdoh, Myntri ka Tnat ka koit ka khiah ka sorkar jylla kum ka Kongsan kaba la ai ruh ïa ki jingkren kyntu kynpham bad aimynsiem ha ka liang ka pule puthi kumjuh ban kyntiew ïa ka imlang ka sahlang hi baroh kawei.
Nalor kata la ïoh ruh ïa ki jingkren sneng bad kyntu kynpham na u Rangbah Shnong I Babu R.S.Marbaniang bad u Bah Pynshngain N Syiem, MDC Mawkhar, Pynthorumkhrah Constituency kiba long ki Symbud Kongsan ha kane ka sngi.
Ha kane ka sngi la sam khusnam ruh sha ki khynnah kiba ioh heh marks tam ha ki subject bapher bapher ha ka kyrteng jong ki katto katne ngut ki nongshong shnong kiba la noh synniang borbah ha ka imlang sahlang ha shnong ha thaw.
Ha kaba sdang ïa ka jingïalang la ïoh ïa ki kyntien pdiang sngewbha na u President jong ka Seng u Bah Anthony E.S Lyngdoh bad lah ïoh ban pynsngew da I Miss Marcelia Born Syiemliehia ïa ka history ba kumno la sdang ïia ‘Educational Awards’ naduh u Snem 1992.
Nalor kata la ïoh ruh ka jingkren ai Mynsiem na i Miss Fedilia M.Shabong, Principal, Seng khasi H.S School, Jaiaw bad ka jingkren ai khublei na u General Secretary jong ka Seng Samla u Wanhunlang Suting.
Shillong, Naiwieng 12 : Ka Hynñiewtrep Youths’ Council- CEC hapoh ka jingïalam jong u President ba thymmai, Bah Roykupar Synrem ka la pynpaw ba kim lah satia ban pdiang ïa ka jingkuman bad ka jingbymlah jong ka sorkar ban pynbeit ïa ki jingeh bad jingdawa ba shong nongrim jong ki Nongtrei ASHA ha kane ka Jylla ka jong ngi.
“Na ka liang ka Seng ka dawa ba ka Sorkar ka dei ban thaw ki lad ki lynti ban pynurlong ïa ki jingdawa jong ki ASHA ban ïoh ïa ka jingsiew kaba biang katkum ka kam ba ki trei, ban kynthup ïa ki hapoh ka MHIS na bynta ban ïoh jingsumar ei bad kiwei kiwei ki jingdawa jong ki," ong u President ha ka kyrwoh.
Nalorkata, u ong ruh ba kum ka seng ka ai ka jingkyrshan ïa ka synjuk jong ki ASHA hapoh ka lama jong ka MAWU kiba don mynta ha ka jingïakhih ban dawa ïa la ka hok.
“Ngim lah ruh khlem da ai khublei bad sngewnguh ïa ki ASHA halor ka jinglenlade jong ki ha ki jylli treikam kaba ki don khamtam eh ngim dei ban klet kumno ba ki len lade ha ka por ba ngi mad ïa ka khlam CoVid-19.
Dei ma ki kiba long kita ki nongtur ba hakhmat ban ïakhun pyrshah ïa kane ka khlam," bynrap biang ka kyrwoh.
Kumta, u la ong ba kum ki nongshong shnong ki sngewdap ram ïa ka jingshakri bad ka jinglen lade jong ki bad kumta kum ka seng ka kyntu ïa ka Jaidbynriew, ki Dorbar Shnong bad baroh ban ai ka jingkyrshan lang ïa ki ASHA ha kane ka jingïakhih jong ki.
Ha kajuh ka por, ka Seng ka kyntu ïa ka sorkar ba kan pynbeit noh kham kloi ïa kane ka kam namar ka jingshah ktah kan dei ïa ki nongshong shnong lada ki ASHA ki bteng ïa ka jingïakhih.
“ Ngi kyntu ruh ïa ka Sorkar ba kam dei ban pyntieng pynsmiej ïa ki Nongtrei ASHA ba kin shah weng kam lada kim sangeh ka jingïakhih namar lada ka Sorkar ka bakla ban shim rai bad weng kam ïa ki ASHA kiba ïakhih ban dawa ïa la ka hok, na ka liang ka Seng ruh kam banse ban mih shakhmat bad ïakhih pyrshah ïa ka Sorkar Jylla," la pynkut ka kyrwoh na ka seng.
Shillong, Nailur 26: Ka jingsam ïa ki Chest no, Tshirt,  food coupon kan sdang naduh lashai ka sngi ka 28 tarik haduh 29 tarik u Nailur naduh ka por 10 baje mynstep haduh 6 baje janmiet na Shillong sports stadium, Ground 1 shuwa ban jam sha ka sngi pynlong ïa kane ka jingïakop mareh.
La pyntip ruh ba ka Bus ka mih na Shillong sha Sohra ha ka por 5 baje mynstep ha ka 30 tarik Nailur markhmat ka All saint church mar pyrshah ïa ka Soso Tham Auditorium, bad la kyrpad ïa ki nongshimbynta ha kane ka jingïakop mareh ban poi ha ka por ba biang ha katei ka step.
Nongpoh, Naiwieng 12: Ka Tyrso Valley Wildlife Protection Society ryngkat kiwei kiwei ki kynhun kiba don haka thaiñ Tyrso kumba ju leh man la u snem kala rai ban pynlong biang ïaka tamasa Amur Falcon Festival 2023 haka sien kaba 7 hadien ba da ki lak tylli ki sim kbeit (Amur Falcon) kila wan ban iuhkjat biang ha katei ka thaiñ shisien shisnem.
Ïa katei ka tamasa yn pynlong 2 sngi lynter naduh ka 14 bad 15 tarik mynta u bnai haka shnong Tyrso.
Haba phah ïaka kyrwoh naka liang u Bah Alos Nongpoh Secretary ka TVWPS u la ong baka jingthmu jong katei ka tamasa ka long ban pynneh pynsah ïaki sawdong sawkun ka mei mariang ha katei ka thaiñ naduh ki mrad ki mreng, ki sim ki doh, ki dohkha ki dohpnat bad kiwei kiwei khamtam ba ki paidbah ki dei ban kiar ban pyniap ïa kitei ki jait sim kiba wan shong tang shipor shuwa ba kin leit phai biang sha kiwei kiwei ki jaka.
U la ong ruh ba ka thaiñ Tyrso, Umru ka long kaba donbok bha namar ka jingwan buhai shnong shisien shisnem jong ki jait sim Amur Falcon kiba ju wan da ka kynhun ban wan dem ha katei ka thaiñ bad lyngba ka jingtrei shitom jong ka seng treimon sngewbha ka TVWPS ha ryngkat ka jingtreilang jong ki paidbah ka thaiñ Tryso hi baroh kawei ba kynthup ïa 15 tylli ki shnong la lah ban ïada ïa kitei ki sim, ha kaba ki paidbah kim pyniap ne bamdoh shuh ïaki naduh u snem 2015 kat haduh mynta.
“Kane ka thaiñ kala sdang ban pawnam naduh ka jingwan jong kine ki sim bad kum ka kynhun TVWPS ryngkat ki Rangbah Shnong bad ki seng bapher bapher ki angnud ban ithuh noh nangne shakhmat ïa katei ka thaiñ kum ka Tourism Area bad kwah ruh ba katei ka thaiñ kan rung ruh haka map Tourism jong ka jylla ba kin sa pynpaw ruh hakhmat ki Myntri sorkar ba dei peit" la ong u Bah Alos da kaba bynrap ruh ba kine ki jait sim sa tang katto katne sngi kin sa leit phai noh namar ki sdang ban poi naduh u bnai Risaw.
Shuh shuh u la ong ruh ba kum ka kynhun TVWPS ka kwah ba ka tnad jngohkai jong ka jylla kan pynrung bad ithuh ruh ïaka Amur Falcon Festival kum ka State Festival bala donkam ruh ïaka sorkar ban buh ïaki jaka sah jong ki nongwan peit kai lane ki tourist kiba na kiwei ki jaka khamtam kiba nabar jylla namar kumba long mynta ki nongjngohkai pyrthei na kylleng ki jaka ki wan ban tuid ban peit ïa kitei ki sim.
Ha kaba ïadei bad ka jingmyntoi ka jingwan jong kitei ki sim naka liang u Bah Alos Nongpoh u la ïathuh ba kine ki sim ki ïarap shibun ïaki nongrep ha kane ka thaiñ wat sha kiwei ruh ki thaiñ jong ka jylla namar kine ki sim ym dei tang ba ki bam kber hynrei ki bam ruh ïaki jait khñiang bapher bapher kiba her ha suiñ bad ruh kiba pynjot ïaki jingthung jingtep bala long shisha ka jingkyrkhu ïaki nongrep bad naka liang ki paidbah ha katei ka thaiñ kila shim rai ruh ba kim dei ban pyniap lane dusmon ïaki bad kine kino kiba pynïap ïaki kin ngat haki aiñ bala buh kyndon da ki shnong lane haka tnad Wildlife.
Kumta naka liang ka Tyrso Valley Wildlife Protection Society ka khot bad wer ïaki paidbah ban wan sakhi ïa katei ka tamasa bad kumjuh ruh ban sakhi dala ki jong ki khmat ïa kitei ki jait sim kiba wan ban dem ha katei ka thaiñ, u la bynrap.
Khliehriat, Nailur 26: Ha ka jingïalehkai phutbol 1st Division, bala pynïaid da ka East Jaiñtia Hills District Football Association (EJHDFA) kaba la long mynta ka sngi ha madan Deiñchynrum, ha ka jingïakhun kaba itynnad, ka R.Synrang Shahkhaiñ SC kala pynliem ïa ka Rymbai Pohskur SC da 6-2 kol.
Ïa ki kol na ka kynhun R.Synrang Shahkhaiñ SC la thep da u samla Ïaishah Bareh haka minit ba 5 & 71 minit bad u Franki Dkhar pat haka minit kaba 42 minit, u Emon Nongtdu haka minit kaba 43, u Ferdinand Nongtdu ha ka minit ba 85 bad u Shanki Dkhar haka minit ba 90+1.
Katba na ka liang ka Rymbai Pohskur SC la thep da u Chestar Nongtdu haka minit ba 19 bad u Soki Bareh haka minit ba 26.
Ha ka jingïakhun kaba ar ka kynhun ïalehkai jong ka Byndihati SC kala jop da 1-0 kol ïa ka Khliehriat West FC, ïa katei ka shikol na ka Byndihati SC la thep da u Enikijuh Shylla (31 minit).
Shillong, Nailur 26: Ka kynhun lehkai jong ka Shillong Cricket Association A ka la khur ïa ka namjop pyrshah ïa ka East Jaintia Hills District Cricket Association haduh 248 ron ha ka jingïakhun ka jong ki na ka Zone 1 jong ka Group A ha kane ka lympung lehkai Meghalaya Cricket Association’s U-19 Boys Inter District Cricket Tournament kaba la long ha Umbuda, Nongpoh, hynne ka Sngi Hat Majai.
Haba tied nyngkong tang mar ïa jop ïa ka toss, ka kynhun lehkai jong ka SCA-A ka la khyrwit haduh 348 ron shuwa ban shah pynhap baroh na ki 39.4 over bad hadien nangta pynhap baroh ki wicket jong ka EJH da 100 na ki 26.1 over.
U Avinash Rai u la long u rangtied u ba la seisoh tam ha kane ka jingïakhun, ha kaba u la kynjoh sha ka spah ron tam (century) da kaba khyrwit 150 na ki 108 bol na ka inning kaba kynthup ïa ki 24 tylli ki four bad hynriew tylli ki six.
U la ïoh ban ïarap 129 ron shuwa ban shah pynhap ïa u wicket u ba ar ha ka jingïalong paralok bad u Pushkar Raj, u ba la kyrshan lyngba ki 67 ron na ki 58 bol (8x4s, 2x6s) kiba u la ïoh ban kamai.
Ki la don ruh katto katne ngut ki player kiba la ïarap ban kyntiew ïa ka ron na bynta ka kynhun, kiba kynthup ïa u Shavian Blah u ba la kamai 24 ron na ki 16 bol, bad ka 38 ron na ki 13 bol na u Angkit Tamang.
Napdeng ki rangkawangbol, ym shym la lait u wei ruh u bym shym la shah khyrwit phew ron ha ki nongtied ka Shillong Cricket Association A, hynrei ki la don katto katne kiba la seisoh.
U Dev Rai u la khur 3/46 bad u Bitu Lama 3/57.
U Avinash u ba la kamai bun ron tam na bynta ka Shillong Cricket Association A u la shah pynhap noh ha u Jeffre Chyrmang (1/68).
Haba donkam ban kamai palat 8.73 ron man ka over khnang ban jop, ka EJH ka la sdang da kaba jaijai ryngkat bad ka kamai ron, bad ka la ïoh ban kynjoh sha ka 45-ron tang na ki arngut, u Amarjeet Gupta (31) bad Jeffre (27).
Hynrei ka la shem jingeh hadien ban ïaid lait na ki bol kiba ma na u Ayushman, u ba la pyndep ïa ka inning da 5/19.
Haba kut jong ka jingïalehkai, u Avinash u la ïoh ban khur ïa ka nam Player of the Match, katba u Ayushman u la ïohpdiang ïa ka khusnam hadien ba u la lah ban lehkai bha ha ka bowling.
Mynta ka sngi kan long ka jingïalehkai kaba khadduh na ka Group Stage, ha kaba ka SCA-B kan aireng pyrshah ïa ka Ri-Bhoi DCA na ka Zone1 jong ka Group A.Shillong, Nailur 24: Ki jingïalehkai jong ka lympung SSA U-20 4th DIVISION Football League 2023 kaba la pynlong ha 3rd Ground MFA hynne ka Sngi Hat Majai hapdeng ka Umrynjah SC pyrshah ïa ka Mawlynrei SC, ka la jam sha kaba kut ha kaba ka Mawlynrei SC ka la khur ïa ka namjop hadien ba ka la pynjemkhnap da 3 kol.
Ka namtam ha kane ka jingïalehkai ka la leit sha u Ferdinand Pyngrope u ba la khyrwit da ka hat trik ban btin lynti ïa ka Mawlynrei SC sha ka namjop.
Kine ki kol la thep ha ka minit ba 10, 15 bad ha ka 25 minit.
Ka jingïalehkai mynta ka sngi kan long hapdeng ka Kharang SC pyrshah ïa ka Mawreng SC.Shillong, Nailur 26: Ka Meghalaya Cricket Association hynne ka Sngi ka la ïoh ban pynbna ïa ka thup kyrteng jong ki 15-ngut ki player na bynta ka lympung lehkai BCCI domestic T20 tournament ïa ki shynrang, kaba la tip da ka Syed Mushtaq Ali Trophy.
Kumba la paw, ka kynhun ïalehkai jong ka jylla Meghalaya ka don ha ka Group kaba jwat kiba kynthup ïa ka Hyderabad, Mumbai, Baroda, Haryana, Chhattisgarh, bad ruh kawei ka jylla thaiñ North East, ka Mizoram bad ka Jammu and Kashmir.
Baroh ki jingïakhun jong ka Meghalaya kin long hapoh Jaipur ka ban sdang naduh 16 tarik u Risaw.
La ïoh ruh ban kynthup ïa u wei u professional player ba thymmai ha ka kynhun, u Nakul Verma.
U la ïoh ban mih bujli ha ka jaka u Punit Bisht, u ba la shongthait noh ha u Nailar hadien ba u la lah ban ïalam ïa ka Meghalaya ha kine ki lympung lehkai kriket ba ladep, u ba la don bynta bad ka kynhun naduh 2018-19, kaba dei ruh ka samoi ba ka Meghalaya ka la ïoh ban rung dalade sha ki lympung ka BCCI.Kum u Bisht, u Verma u dei u wicketkeeper-batter bad dang shen u la mih madan na ka Services team.
U ne u player 32-snem rta na Delhi u la ïoh ban mih madan ha ki 38 sien ki jingïakhun first-class, 54 sien ki one-day bad 43 sien ha ka T20s.
U wei pat u ba la shah kynthup thymmai ha ka kynhun u dei u player all-rounder, u Rajesh Bishnoi.
Ka jingkilanmet ban pynkhreh na bynta kane ka lympung kan long naduh 5 tarik haduh 12 tarik u Risaw ha Shillong.
Ki nongkitkam lem bad ki player kiba dei na shabar ka Shillong kin hap ban wanpoi naduh ka 4 tarik u Risaw.
Ka kynhun, lait noh ki standbys, kin sa mih ban leit shapoh Rajasthan ha ka 13 tarik u RisawKa thup kyrteng jong ki player ban mihkhmat ïa ka Meghalaya ki long: Riboklang Hynniewta, Sylvester Mylliempdah, Arien Bonchang Sangma, Chengkam Sangma, Junjun M Sangma, Mewada Shylla, Sanvert Kurkalang, Kilco R Marak, Lerry G Sangma, Ram Gurung, Anish Charak, Akash K Choudhary, Amiangshu Sen, Rajesh Bishnoi (guest player), Nahul Verma (guest player)Ki player bujli lane Standbys: Lakhan Singh, Md Nafees Siddique, Adarsh Joshi, Sengpan Sangma, Robert R SangmaSupport staff: Goutam Shome (head coach), Moisten Ch Marak (assistant coach), Vikash Singh Chauhan (trainer), Surojit Biswas (physio), Dhruba Jyoti A Sangma (manager).
Jowai, Nailur 26: Ka West Jaiñtia District Sports Association, (WJDSA) Jowai hynne ka Sngi Hat Majai ka la ïoh ban plie pyrda ïa ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 kaba la pynïalehkai ha madan Kiang Nangbah Stadium, Dongmihsngi Jowai.
Ha kane ka sngi sdang ïa kane lympung ka kynhun ïalehkai jong ka Sabahmuswang ka la khur ïa ka namjop hadien ba kala lah ban pynliem da 2-1 kol ïa ka Mookyndur.
Ka Sabahmuswang ka la ïoh ban pynkhihjar nyngkong na u Dayo Shylla haka minit ba 42 bad kam shym la slem ïa kane ka kynhun ban ïoh kyntiew ïa ka kol kaba ar kaba la thep da u Lakhon Dhar haka minit ba 47.
Na ka liang jong ka Mookyndur ka la ïoh ban pynphai shi kol na u Jomsing Pariat haka minit ba 90+9 hynrei ka por ka lyngkot eh ïa ka kynhun ban ïoh pynïakhaid.
Ka jingïakhun ha ka 3.10.2023 kan long hapdeng ka Demthring pyrshah ïa ka Mukhla Evergreen haka por 2 baje nohphai sngi.
Ka kyrdan longbriew manbriew katba nang mih ki sngi ka la nang hiar dor namar ki kam runar kiba sngewtriem bad kiba pynkhynñiuh met ba la leh da ki riewthrang snam bad ki briew ki bym don shuh ka mynsiem ïatiplem kiba kloi ban dkhat ïa ka mynsiem briew tang ban pynhun ïa la ka jingthrew ka dohnud.
Haba phai khyndiat shaphang ka imlang ka sahlang la ka long ha ka raid ki hima ne ha ka jylla hi baroh kawei ka jingkylli ka mih hangne balei keiñ katba dang mih ki sngi bad ki snem la ïohi ba dang mih bun shuh shuh ki jaid jingsniew kiba ha rumkom ha ka imlang ka sahlang ne wat ha ki ïing ki sem kaba la buh jingma shisha ba ka bor jong ka jingsniew ka la trei bor bah ha kine ki sngi.
Haba ngi phai sha ki Khubor ne ki Telivision bunsien ngim ju ïohsngew shuh ïa kita ki sur kiba ai mynsiem ne kaba kren shaphang ka shongsuk shongsaiñ ne shaphang ka bha ka miat ha ka imlang ka sahlang, hynrei la ïohsngew sa tang ki kam leh donbor, ki kam thombor bad ki kam sniew kiba harukom.
Hynrei ka jingkylli ka mih hangne, Hato, man la uwei-u-wei ba ba la kot ïa ki bor sngewthuh ne ki bor pyrkhat, ngi la ju puson mo ba balei ki mih kine ki kam sniew kiba ha rukom ha ka imlang ka sahlang kaba la pyntad dor ïa ka hok longbriew manbriew bad haduh ka akor ka burom kaba la hiar dor arsut kaba la ïohi ba I kumba aiñ Blei ne ka aiñ Briew kam don shuh.
Na ka por sha ka por, ki mih ki kam tuh ki kam thiem, ki kam pyniap, ki kam lute, ki kam leh beijot ne lehdon bor ïa ki kynthei ki khynnah ha kaba kam don shuh kata ka jingshngaiñ ha ka imlang ka sahlang khamtam ïa ki kynthei ki khynnah.
Khyndiat pat lah ban ong hangne ba man la uwei-pauwei u la dei ban puson ïalade shimet halor ka jingkynrei kine ki kam sniew kiba la ktah shisha ïa ka shongsuk shongsaiñ ha ka imlang ka sahlang jong ka jylla.
Ym lah ruh ban len bunsien haba ïohi ïa ki kam sniew la ka long ha ki Kot Khubor ne ki kor Telivision la ïoh sngew tang kata ka jingkren ïa kynïi hapdeng ki para briew bad ka jingkhnium kaba mih na ka shyntur kaba ki da sngewpangnud ba kynrei ki kam sniew.
Ka jingkylli ka mih pat hangne.
Hato, katno ngut kiba ju puson ne pyrkhat na ei ka tynrai jong ka jingsniew ka wan bad balei ba ka jur ki kam sniew ha kine ki sngi?Sngew Sangsot ba ki briew ha kine ki sngi la ka long naduh ki khynnah, ki samla bad haduh ki tymmen ki San tang namar ka spah pyrthei bad ba ki ïa beh ïa kata ka ‘Rongphong Pyrthei" bad kim don por shuh ban puson ne ban pyrkhat halor ki tynrai ba ka jingsniew ka sdang ban mih.
Hynrei ki la shu ïa beh ïa kata ka spah pyrthei bad ki klet noh ban puson ne ban bishar ïa ka tynrai ba ka jingsniew ka mih kaba la ktah shisha ïa ka shongsuk shongsaiñ ha ka imlang ka sahlang ha ka jylla bad ka ri.
Kum ban shu ong, ka Jylla jongngi ka dei ka jylla kaba bun tam ki Kristan bad nai ïa kren ïa kata ka bynta, namar la ka long ka niam Kristan ne kino kino ki niam ba kynthup naduh ki Hindu, ki Muslim, ki Sikh bad kiwei kiwei ki jaid niam ruh, Ka tynrai jong ka jingngeit bad ka jinghikai ka niam ka long hi shi bynta ban im hok im sot bad ban long kita ki ki jingthaw kiba don ïa ki iktiar ban wan rah ïa ka shongsuk shongsaiñ ha ki ïing ki sem ne ha ka imlang ka sahlang, Phewse!!!!! Da khongpong ha kine ki sngi ka jingsniew ka la shong kulai ha man la uwei-pauwei u Briew kiba la klet noh ïa la ka jong ka tynrai kiba la pyrshang ban beh ïa ka Rongphong bad ki jingkwah brai kaba la pyntroiñ shisha ïa ka hok Longbriew Manbriew.
Nai da ïatai sani shaphang ki tynrai ba ka jingsniew ka mih, hynrei to ngin ïa phai dien khyndiat ban puson kumba ong kine ka Kyntien, “Ka kam Leh isnei ne ka kam babha ka sdang na la Rympei" khnang ba ngin sngewthuh ba balei ba kynrei ki kam sniew kam smeh ha kine ki sngi.
Kum ban ban ktien, ha kine ki sngi kano kano ka longïing longsem kim don por shuh ban hikai ïa la ki khun ki kti ha la rympei “sawdong ka Lyngwiar Dpei" namar ba ki la ïa beh ïa ki rongphong jong kane ka pyrthei bad kim don por shuh ruh ban shim ïa la ka jingkitkhlieh ïa ki khun ki kti ha kaba ki la ai mon khlem da tehlakam ha la ïing la sem.
Bad ym donkam hi ruh ban ïa puson halor ki daw ba ki jingsniew ki la kynrei ha kine ki sngi, Ngi lah ban kren shai sha ka pyrthei, dei tang namar ba ki kmie ki kpa ne ki Longkni Longkpa ha kine ki sngi kim don por shuh ban sneng ne kyntu ïa la ki khun ki Pyrsa ha la ïing la sem bad ki khun ki kti ki la im laitlan katba ki mon ha kaba ki la sdang ban leh na i kam sniew i barit bad kan sa pur pat haduh ba ki jingsniew ki la kiew skong ha kine ki sngi.
Kumba ong ka Kyntien, i jingjaw um barit, ka pyndap ïa ki phnieng ka Duriaw" ka la urlong shisha, namar tang na ka daw ba ki Kmie ki kpa ne ki Longknie ki Longkpa kim don por shuh ban tehlakam ïa ki khun ki kti ne ki Pyrsa ba ki la im laitlan ka la pynlong ruh ïa ki ban kin dang shlur ban leh ïa bun bah ki kam sniew kiba la ktah ha ka imlang ka sahlang.
Namarkata, To!!!! nai ïa wad shuh ïa kiwei pat ki daw ne ki tynrai ba ka jingsniew ka mih, hynrei to kum ki Longïing Longsem ne ki Kmie ki kpa ngin ïa pyrshang ban hikai ïa la ki khun ki Kti ha la Rympei ka jong ka Rympei, namar dei tang ha la Rympei lah biang ban saiñ dur ïa ka hok long briew man briew ne ïa ka akor ka burom kaba ngi lah ban ïada na bun jaid ki kam sniew kam smeh ha ka imlang ka sahlang.
Kyntang ïawai, kano kano ka ing kaba don ïa ka jingïatylli, ka jingïasngewthuh jingmut bad ka jingïaieit ba mar kylliang ka don kata ka jingtieng burom ban leh ïa ki kam sniew, hynrei lada kano kano ka ïing kaba ïa pait ïa pra ym lah ruh ban len ba ki mih bun ki jingïapait ïa pra ha kaba ki kam sniew ruh ki don hangta naba ym don uta u ‘Shabuk’ kumba u Nonglur u pynkohnguh ïa ki Masi ha ba ki lur ïa ki lyngkha ban pyndep ïa ka kam…….
To ïa pyrkhat hi maphi bad ïa kyrtiang dien ïa kitei ki symboh pyrkhat kiba ong, “ Ka kam isynei ne ki kam babha ki sdang na la Rympei" bad nai ïa bunktien shuh ba Balei ki kynrei ki kam sniew.
Mawkyrwat, ‘Nailur 26: Ka Khasi Students’ Union (KSU) jong ka South West Khasi Hills District bad ka KSU Ranikor Circle mynta ka sngi ki la leit ban ïa kynduh ïa u Deputy Commissioner jong ka South West Khasi Hills District ban pynsngew halor ki jingeh kiba ki paidbah ka thaiñ khappud ki ïa kynduh na ka jingwan pynjulor ki Hati Khlaw ïa ki mar rep.
Ha kane ka sngi, ka KSU ka la leit ban pynsngew ha khmat u Deputy Commissioner jong ka South West Khasi Hills District halor ki ar tylli ki mat ba kongsan kata ka jingpynjot ki Hati Khlaw ïa ki jaka rep bad halor ka jingshongsuk shongshngaiñ ha Mawkyrwat.
Ha ka shithi ba ki la phah ha u Deputy Commissioner jong ka South West Khasi Hills District ki la pynpaw jingsngewkhia halor ki jingeh kiba ki paidbah ka thaiñ khappud ki ïa kynduh na ka jingwan pynjulor ki Hati Khlaw ïa ki mar rep bad ki la ïathuh ba ki jingshah pynjulor jong ki mar rep ka dei hapoh shnong Pyndenlaru bad ha kawei ka jaka rep ïa kaba la tip kum ka Ba-I-Jngai.
“Ki jaka rep, ki mar rep bad ki ïing ba ki nongrep ki pyndonkam ban sah katkum ka jinglum jingtip ka kot haduh ki 17 ngut ki trai bri".
Namrkata, ka Seng ka kyntu ruh ïa ka ophis Deputy Commissioner jong ka South West Khasi Hills District ban ïarap tuklar lem halor kane ka jingwan pynjulor jong ki Hati Khlaw ïa ki mar rep kiba la ju long na ka por sha ka por namar khlem artatien kane ka lah ban buh jingma ruh ïa ki nongrep bad ki nongshong shnong ne wat ïa ka jingim briew ruh hadien habud lada ki bor sorkar kim lah ban thaw ki lad ki lynti ban ïada lypa na ki Hati Khlaw kiba ju wan kiew ban pynjulor sha kane ka thaiñ.
Ym tang kata, ka kyntu namarkata, ïa ka ophis ba ka dei ban thawlad mardor ban buh ne beh ïa ki Hati sha ki jaka ba kham shngaiñ khnang ban ïada na ki jingshah pynjulor ne na ki jingjia ba sngewsih hadien habud.
Ha kawei pat ka liang, ka KSU Mawkyrwat Circle ka la kyntu jur ïa ki paidbah jong ka thaiñ Mawkyrwat ba kin long kiba husiar ha ka ïaid ka ïeng namar kumba long ha kine ki sngi ka ïaid ka ïeng jong u paidbah kam long shuh kaba shngaiñ namar la ki kam sniew ki la nangjyllei.
Ka seng ka kyntu ruh ïa ki bor pulit ba kin kham pynjur shuh shuh ïa ki bor pahara bad ban ïa trei lang ruh bad ki Seng Samla Shnong khnang ban lah ban tehlakam ïa kine ki sniew kiba ju jia man ka por ym ban pahara tang ha ki por mynmiet hynrei ha ki por mynsngi ruh.
Nongpoh, Nailur 26: Ha ka sien kaba nyngkong eh ba ka kynhun na ka jylla Meghalaya ka la leit ban shim bynta ha kawei na ka jingïalehkai sport ba la tip kum ka Lawn Bowling kaba la pynlong ha Nongbah Guwhati.
Kane ka Lawn Bowling National Championship ka dei ka lympung ïalehkai ba la wan ban shim bynta da ki 16 tylli ki jylla na ki jylal bapher bapher ba la pynlong ha Nongbah Guwahati.
Na ka liang ka jylla Meghalaya, ïa kane ka kynhun la leit ban ïalam da u Bah Precious Rani kum u Manager bad ki don 7 ngut ki rang ïalehkai bad 5 ngu ki thei ïalehkai kiba shim bynta ha kane ka jingïalehkai sport kaba la sdang naduh ka 23 tarik u Nailur 20213 bad kan kut noh haduh ka 29 tarik u Nailur 2029.
Na ka liang ki rang bad ki thei ïalehkai jong kane ka jingïalehkai sport ki la pynpaw ka jingsngewkmen ban ioh ban leit shim bynta ha kum katei ka lympung bad wat la ka dei ha ka sien kaba nyngkong bad ka la ai mynsiem ruh ïa ki shibun ba kin dang lah ban ïalehkai bha na ka bynta ban ioh khur ïa ka nam jop.
Shhuh shuh, ha ka jingïalam u Bah Precious Rani katei ka kynhun na Meghalaya ki pynpaw ïa ka jingkem ha kaba wat ha ka sien kaba nyngkong ba ki la leit ban shim bynta bad ki don ruh ka jingkyrmen kaba skhem ba da ka jingleit shim bynta ha kane ka lympung kin dang lah ruh ban kyntiew ïa kane ka kam ïalehkai sport ba la tip ha ka ktien nongwei Lawn Bowling.
Nongpoh, Nailur 26: Ka lympung ïalehkai Ri-Bhoi General League bala pynlong da ka Ri Bhoi District Sports Association (RBDSA) kala sdang mynta ka sngi ha madan Umsning Patarim, bad ha katei ka lympung kumba 64 tylli ki sports club bala pynïasoh bad ka RBDSA kila wan ban shim bynta ha katei ka lympung.
Ha katei ka lympung ïalehkai u Bah Ransom Sutnga President ka Mawkhar Sports Club u la wan ban shim bynta kum u kongsan, u Bah Rocky Kylla Chairman ka Umsning Town Durbar kum u symbud kongsan haka jingdonlang u Bah RB Shadap President RBDSA, Bah Dipshon Ryntathiang General Secretary, Bah RR Makdoh Adviser, Bah PS Nongrum Chairman Football Committee, Bah Rocky Marwein Rangbah Shnong Umsning Proper B bad kiwei kiwei ki riew rangbah.
Ka jingïalehkai ba nyngkong ha katei ka sngi kala long hapdeng ka Umkei SC pyrshah ïaka Mawkhan SC ha kaba ka jingïalehkai kala long kaba itynnad bad ïakhaid bha bad haduh ba kut ka kylla miet ka jingïakhun kala kut noh hapdeng ka jingïakhaid da 2-2 kol.
Haba kren ha katei ka sngi naka liang u Bah Ransom Sutnga kum uwei naki nongïalam ba ïeid ruh ïaka kam ïalehkai u la ai ka jingkhublei ba kyrpang ïaka RBDSA kaba la shim biang ïaka sienjam ban pynlong kum katei ka jait lympung naka bynta ban sei ïaki rangïalehkai kiba kynsai bad kumjuh ruh ki kynhun kiba tbit naka bynta ban kyntiew ïaka kam ïalehkai haka district.
Nongstoiñ, Nailur 26: Kum ka jingkynmaw burom ïa ka lyngkhuh snem kaba phra jong ka jingkhlad noh jong u (L) bah Hopingstone Lyngdoh, u ba la khlad noh ha ka 26 tarik Nailur jong u snem 2016, ki nongïalam ka Hill State People Democratic Party, ka la pynlong ïa ka jingrakhe kynmaw burom ha Langpih ha sngi hatmajai kata ha ka 26 tarik, ha ka jaka ba la tei ïa u mot sah jingkynmaw ïa utei u nongseng jong ka party bad u nongïalam ban dawa ïa ka jylla ba pura.
Ha katei ka jingrakhe ïa kane ka sngi, ki nongïalam ka party naduh u bah K.P.Pangñiang President rangbah, u bah Panborlang Ryntathiang secretary, u bah Methodius Dkhar MLA ka Mawshynrut, ka kong Badariti Lyngdoh Nonglait president jong ka Women Wing seng kmie, u bah Martle Mukhim MDC ka Mawkynrew, u bah Diostar Jyndiang Ex MLA, ki volunteer kiba la ïa don bynta ha ka jingdawa Hill state bad kiba la shah set phatok, ki nongïalam jong ka party na ki zone jong ka constituency, ki riew rangbah ka Raidmynsaw, ki sordar shnong ka thaiñ ki longkmie jong ka thaiñ Langpih, ki nonghikai bad khynnah jong ka Raidmynsaw Upper & secondary school bad ki paitbah ki la ïadonlang.
Ha ka jingrakhe kynmaw burom, la pynlong ruh ïa ka jingïalang ha kaba la pynïaid da u bah Panborlang Ryntathiang bad la pynlong ruh ka jingleit buh syntiew ha u mot sah jingkynmaw ba la tei da ka Raidmynsaw ha ka ïew Langpih.
Hadien ba la dep buh syntiew la sdang ïa ka jingïalang ha kaba la ïoh ïa ka jingkren lyngkot na u bah Hindro Samakhau bah K.P.Pangñiang, bah Methodius Dkhar, ka kong Badariti Lyngdoh Nonglait bad na u bah Martle Mukhim MDC ka Mawkynrew u ba dei ruh u Vice president ka HSPDP seng kmie.
U bah K.P.Pangñiang haba ai jingkren u la ong ba ka jingtei ïa u mot sah jingkynmaw ha katei ka jaka, kam dei kaba shu tei nam hynrei ka don ïa ka jingmut kaba jylliew bha.
Namar dei na ka jinglah jong u (L) Maieit Hoipngstone ban pynrung ïa ka Langpih Sector ha ka Census bad ka Electoral roll jong ka United Khasi & Jaintia Hills,ha ka por ba u long u MLA/MDC naduh u snem 1962 haduh 1967-71 bad MDC naduh 1958-1967 1967 haduh 1971 bad u la long ruh kum u Executive Member u ba peit ïa ka Inter district boundary ha ka por ba ka sorkar Assam ka dang synshar.
U la ong ruh ba ïa ka jingpynrung ïa katei ka sector ha ka UK&J Hills la mynjur ruh da u P.Chaliha Myntri Rangbah ka Assam ha katei ka por.
U la ong ba lada ym dei na ka jinglah jong u ban pynrung ïa katei ka sector ha ka United Khasi & Jaiñtia Hills, kam don jingmut shuh ban dang ïa kren ba katei ka thaiñ ka dei ka bynta jong ka West Khasi Hills.
U bah Methodius Dkhar MLA ka Mawshynrut haba ai jingkren, u la ong ba ha ka por ba u Maieit Hoping u dang im um shym pat la rung sha ka HSPDP, hynrei katto katne snem shuwa ba un khlad noh u la sdang ban ïadon bynta ha ka saiñ pyrthei bad haba u pyrkhat ïa ka jinglong jong u maieit Hoping, um lah ban shu tip tang na kaba ïohsngew bad ka jingïathuh kiwei.
Hynrei u la wad bniah bha da kaba pule ïa ki kot na ki Library, bad ki magazine kiba batai ïa ka jinglong bad ka jingtreikam jong u bad dei halor kata ka nongrim ba u la sngewthuh shai ba dei tang u maieit Hoping u ba don shisha ka jingkitkhlieh na ka bynta ka ri bad ka jaitbynriew.
U la ong ruh ba ka dei ka sien kaba nyngkong ba un poi da lade ha shong Langpih bad ban ïohi ïa ka jingeh jong ki paitbah na ka jingshah klun ïa ki jaka ha ka sorkar Assam.
Ka jingdonlang jong u ha kane ka sngi kan long ruh ka kabu kaba khraw ba kum u dkhot jong ka Regional Committee on Border Dispute, un pynsngewthuh sha ka sorkar Meghalaya bad Assam ba ka Langpih sector kam dei ban hap sha Assam hynrei ka dei ban don beit ha Meghalaya.
U bah Martle Mukhim haba ai jingkren u la pynkynmaw ïa ka jingïatrei lang jong u bad u maieit Hoping bad u la ong ruh ba ha ka por ba wat ka sorkar Assam ka burom bha ïa u.
Nalor kata u la pynkynmaw ruh ïa ki por kiba eh bad kiba jynjar ha ka jingleit tur jong ki sha ki thaiñ Lyngngam, hynrei kim ju salia namar ki don ka jingkitkhlieh na ka bynta ki paitbah.
Nongpoh, Nailur 26: Kawei ka kali maruti Van kaba don ia u number AS 01 BP 2426 mynta ka sngi kala Shah ban haka jingtwa khyndew haka shnong Patharkhmah bad don bok ha katei ka jingjia ym shym la don ba mynsaw.
Katkum ka jingtip bala ioh lum, Kane ka jingjia kala jia mynta ka janmiet haka por 3 baje eiei ha kaba katei ka kali ka dang ieng harud surok, hynrei kyndit kynsan ka khyndew ryngkat bad u dieng kala twa najrong surok bad ban beit ia katei ka kali haduh ba kan da julor phom.
La ong ruh haduh mynta ki paidbah ki dang ialeh ban pom iaki dieng ban weng na surok ban pynlait iaki kali ba leit ba wan khamtam ba dei ka sngi iew Patharkhmah.
Nongpoh, Nailur 26: Kiba bun ki nongri sniang ha Ri Bhoi ki la poi sha u pud ka jingduh jingkyrmen ban ri ïa ki sniang bad ka daw ka long ba bunsien haba ki ri sniang ki hap ban mad ïa ka jingduhnong na ka daw ka jingïap jong ki sniang hadien ba ki la ri la sumar.
Kane ka jingïap kynsan ki sniang ba la suba ba ka lah ban dei ka kynja khlam ka la ktah shibun eh ïa ki nongrep ne ki nongri sniang ha Ri Bhoi bad kumba la ioh lum jingtip ki sniang ki ju ïap noh hadien ba la dep ban ri ne sumar bad sa tang ba kin ioh jingmyntoi ki duhnong noh na ka jingïap kynsan ki sniang ha ka por ba kim poi pyrkhat.
Dang shen ruh haduh 10 tyhlli ki sniang ki la shu ïap kynsan ha kawei na ka Cooperative Society ba la tip kum ka Nongku Chaphrang Multipurpose Cooperative Society kaba don ha Saiden, Ri Bhoi District.
Kane ka Cooperative Society ka ri ïa ki sniang da ka jingthmu ban ioh jingmyntoi, hynrei baroh ka jingtrei shitom jongki ka la shu sep ei noh, namar dang shen haduh 10 tylli ki sniang ba ki ri ki la shu ïap bad mynta ka sngi ruh lai tylli ki la ïap biang kynthup ïa ka sniang kmie bad ar tylli ki sniang khun.
Kumba la ioh lum jingtip, la ong ba dang shen ha katei ka jingïap kitei ki 10 tylli ki sniang ki la de ban pyntip sha ka tnad Veterinary Department ban wan tohkit bad ki riew shemphang ba dei peit ïa ki mrad ki la dep ruh ban leh ïa ka postmortem bad kumba long haduh mynta kim pat tip satia ïa ka daw jong ka jingïap kine ki sniang namar ba ki dang ïai ap ïa ka kaiphod ban sa pyntip da ka tnad Veterinary.
Ha kaba ïa dei bad kane ka jingsuba ba ïap khlam ki sniang, ym tang kane ka Cooperative Society kaba la pynpaw ka jingduhnong kaba khraw halor kane ka kam ri sniang, hynrei kumba la ioh lum jingtip ruh ha jan kylleng ka them Ri Bhoi ka don ka jingïap ki sniang bad kum ki nongri sniang ki la pynpaw ïa ka jingduh jingkyrmen ban dang ri sniang, namar kane ka jingïap ki sniang kam ai jingmyntoi shuh ïa ki kum kita ki nongri sniang ha kaba bunsien sa tang ba kin ioh jingmyntoi ki sniang ki ïap kynsan noh bad kaba long ruh ka jingduhnong kaba khraw ïa ki ban dang trei ïa kane ka kam.
Jowai, Nailur 26: Ka Jaiñtia Hills Development Society (JHDS) ha rynkat ka jingïatreilang bad ka ophis jong ka KHUBLEI Germany ka la plie paidbah ïaki ar tylli ki ïing ba duk ïa kaba la tei kyrpang da kitei ki organization naka bynta kine ki long ïing ba duk.
Ïa kine la plie haka 25 bad 26 u September 2023.
Kine ki ar tylli ki ïing ki dei ka ïing ka kong Biki Biam na ka shnong Mihmyntdu bad ka ïing u ma Gerald Siangshai na ka shnong Umshangiar Khanduli.
Ïa kine ki artylli ki ïing la shna bad pynbit pynbiang da ka JHDS ryngkat bad ka jingkyrshan na ki arngut ki nongïarap kiba na ka Ri Germany kita ki long u Thomas bad ka Petra Meyer.
Ïa ka ïing ka Kong Biki Biam la plie haka 25-09-2023 da u Sir Gerhard Albert, President ka KHUBLEI Germany bad la kyrkhu da u Fr.Simeon Sungoh, GB Member ka JHDS ha ryngkat ka jingïadonlang u Fr.Manbha Pakem, Director JHDS, ki Staff bad ki nongïalam ka Balang Katholik Mihmyntdu.
La aiti sha ka longïing ka Kong Biki Biam ïa kane ka ïing ha ryngkat bad kiwei de ki tiar ba donkam kiba kynthup shiset ki shuki sofa, ar tylli ki palong jingthiah, kimiej, ki stole, ka drawl bad kiwei de ki jingdonkam.
Haka 26-09-2023 la plie sa kawei ka ïing ha ka shnong Khanduli ha kaba la aiti ïa kane ka ïing sha ka longïing u ma Gerald Siangshai bad ka ïing ka sem.
La plie ïa kane ka ïing da u Coordinator ka JHDS u Bah Denis Kurkalang bad la kyrkhu da u Fr Manbha Pakem Director JHDS ryngkat ka jingïadonlang u President ka KHUBLEI Germany, ki staff ka JHDS bad ki nongïalam ka Seng Rangbah Katholik Namdong Parish.
Ïa ka jinglut jingsep ha ba tei ïa kane ka ïing la pynbit pynbiang da ka JHDS bad ka KHUBLEI Germany ryngkat ka jingkyrshan ka Seng Rangbah Katholik Namdong Parish.
Na ka liang u Director ka JHDS haba kren ula pynpaw ka jingsngew nguh ïa baroh kiba donkti bad kyrshan ban pynshna ïa kine ki ar tylli ki ïing bad kiba donkam shisha ka jingïarap.
Ka long ka ba donkam ban sot na ki ktien shnong na kylleng ki thaiñ bad kyntoit shnong khnang ban pynriewspah ïa ka ktien Khasi bad ban kdup shitylli ïa baroh ki ktien ha kawei ka ktien pdeng.
Nalor kita ki ktien ba la don lypa na ki kylleng ki kyntoit shnong ki don ruh ki ktien ba lah ban shna thymmai da ka ba synrop lang ar ne lai kyntien ban shna kawei ka ktien ka ba kit jingmut, ka ba thiang snah bad ka ba lyngkot katlah katïai khnang ban bit ban biang ka thoh ka tar.
Kine harum la jer kum kat kum ba la pyrshang ban pynwandur ha ka ba dang dei ban tuklar da ka iktiar ba pura halor ka ktien:Rehabilitation: ka mut pynkhïah pat- pynkhiah ka dei ba sumar ban koit na ba pang; pat ka dei sa shisien.
Release- ka mut pyllait- pyllait ka dei ba shah ban paw ne mih pyrthei na ka ba set ne rieh.
Restaurant: ka mut basabam basadih- basa ka dei ka trep ne ïing rieh tngen shipor; bam ka dei ka mar tylli ba la shet ih ban pynkdang; dih ka dei ka mar um ne kynja um ba dih pyntngen.
Responsible: ka mut kitkhia, kitkhlieh- kit ka dei ba rah tynjuh ha la met ne tyrpeng; khia ka dei ka ba jubor jingthew ban rah ne tynjuh; khlieh ka dei ka janor pyrkhat, tangba kitkhlieh ka dei ba shimti ban bah khala ïa kano kano ka kam.
Research: ka mut tihsani- tih ka dei ba puh jylliew; sani ka dei ba bniah.
Research Scholar: ka mut stadtihsani- stad ka dei ba shemphang; tih ka dei ba puh jylliew; sani ka dei ba bniah.
Kumta ka thew ïa u Riewstad tihsani ka ba mut Research Scholar.
Resource: ka mut tyllonglum, tyllong ka dei ka tynrai ba mih; lum ka dei ba kynshew.
Response: ka mut shahshkor, aijubab- shahshkor ka dei ba pynsngap dngong; ai ka dei ba sam shawei; jubab ka dei ka ktien ba ong katkum ba kylli.
Result: ka mut mihjubab- mih ka dei ba sei shabar sha ba paw; jubab ka dei ka ktien ba ong kum ba khmihlynti.
Review: ka mut pyrman- pyrman ka mut ba peitngor bniah.
Revolve: ka mut rwin- rwin ka mut ba shad pyllun ha jylli.
Rhythm: ka mut khriang- ka dei ba ïahap tar ka sur ba kynud, rwai ne tem.
Role Model: ka mut lur nongmuna- lur ka dei ka ktien lyngkot jong u khlur; nongmuna dei ka nuksa ba paw shynna.
Ruins: ka mut lympher- lympher ka dei ka nongrim ba la twa bad saphriang sawdong.
Rust: ka mut sarang- sarang ka dei ba pyut na sla jong ka nar ba mih ki tngit ne phngit eitnar.
Sacrifice: ka mut pha, lenlade- pha ka dei ba aiti la jingim na ka bynt kiwei; len ka dei ba kyndiah ne kyrngah ban ïoh ïa kaei kaei; lade ka dei ha la shimet.
Satellite: ka mut metsuiñ- met ka dei ka bynta ba tylli bad kongsan ha ka dur ka dar jinglong jingman jong kano kano ka jingthaw; suiñ ka dei ka sahit ne ka bynta ba hapdeng ka bneng bad ka ryngkew.
Save: ka mut kynshew, buhti, tyngkai- kynshew ka dei ba lum lang hajuh ban buh bha; buhti dei ba mang lypa dano dano ban ïoh pateng mano re mano; tyngkai dei ba buh khop ha ba rieh ban ym jah.
Scene: ka mut jïaiohi- jïa ka dei kaei kaei ka ba long na ka daw jong kano kano ka jingïatyngkhuh jong ki jingthaw; ïohi ka dei ka ba paw ha khmat.
Scale: ka mut diengkot- dieng dei u lynter metbah ba mih ha khyndew; kot dei ka kynjang na tduh sha tduh.
Kumta diengkot dei u lynter dieng ba shim jingthew na tduh sha tduh jong u dieng kat kumba lah mang.
Scam: ka mut klip klop- klip klop lane tang klop ka dei ba pyndonkam bymdei ïa ka mang tyngka pisa na ka bhah jong kawei ka bynta sha kawei pat ka ba don ka lad ban ïoh kabu ha lade.
Schedule: ka mut kyrnit- kyrnit ka dei ka kawei na ki syrtap buh bynta na ka bynta kano kano ka jingmut ha ka dulir.
Scheme: ka mut kam pynroi- kam ka dei ka jingtrei ban pynlong kumba thmu ban sule ha lade shimet, ha ka imlang sahlang bad ka longbriew manbriew; pynroi ka dei ban nang san bad pahuh ha kano kano ka jingdon jingem jong ki briew shimet ne ha ka imlang sah lang ka longbriew manbriew.
Scholar : ka mut stadtihsani- stad ka dei ba shemphang; tih ka dei ba puh bad ngam jylliew; sani ka dei ba bniah thik pa thik.
Scratch: ka mut pruid- pruid ka dei ba khlong pynmong da ki tiar ba nep.
Seal: ka mut laha- laha dei ka kynja bthing ba set ne khang ïa kaei kaei.
Seek: ka mut ïit, tba- ïit ka dei ba wad da ka ba peit artat, tba ka dei ba wad da ka ba tare ruma kum haba dum.
Seize: ka mut kurup, knieh- kurup ka dei ba shim jubor da ka iktiar na shimet ne ki paidbah; knieh ka dei ba shim jynthet na kiwei.
Senses: ka mut bortipthuh- bor dei ka jingkhlaiñ bad jinglah ka bormet bor pyrkhat ban trei ne ban kit; tipthuh ka dei ba sngew ha lade ïa kaei ka ba jia kumba ka dei ban long.
Sensitive: ka mut ktahnud- ktah ka mut ba bat pynsngew ha lade; nud ka dei ka ‘tien lyngkot jong u dohnud.
Kumta ktahnud ka dei ba don ka jingsngew ka ba shim khia ha la dohnud.
Shillong, Nailur 26 : U Myntri Khynnah ka Minority Affairs u John Birla mynta ka sngi Ba-ar, ula ïasnohkti lang ha ka Rozgar Mela ha Shillong bad sam ïa ki shithi thung kam sha ki samla ba dang ïoh kam thymmai hadien ka jingkren u Myntri Rangbah Duh ka Ri.
U Myntri Rangbah Duh Narendra Modi ula kren ha ka Rozgar Mela bad sam haduh 51,000 tylli ki shithi thung kam sha ki samla ba dang ïohkam thymmai lyngba ka video conferencing mynta ka sngi Ba-ar.
Ha Shillong, ïa ka shithi thungkam la aiti sha palat 293 ngut ki samla kiba dei jong ka Tnad Department of Post, Food Corporation of India, Ministry of Health & Family Welfare, North Eastern Electric Power Corporation Limited, Ministry of Education bad Ministry of Defence.
Napdeng kine, 126 ngut ki samla ki la ïoh pdiang ïa ka shithi thungkam hynne ka sngi ha Meghalaya.
U Myntri Khynnah haba pynpaw ïa ka jingkmen halor ka jinglah pynlong ïa ka Razgar Mela kaba jop, ula ong “ Ka pynkmen shibun ïa nga ban don lang hangne bad don bynta lang ha ka Rozgar Mela u Myntri Rangbah Duh kaba la pynlong ha ki 46 tylli ki Centre ha kylleng ki Jylla ka Ri".
Haba pynkynmaw ïa ka thong jong u Myntri Rangbah Duh ban ai kam ai jam sha ki samla da ka pali pali, u Birla ula ong “Ha u Jylliew 2022, u Myntri Rangbah Duh ula shong bishar ïa ka jingdon ki nongtrei ha baroh ki Tnad bad Ministry bad ula ai jingbthah ban thungkam haduh 10 lak ngut ki briew da ka Sorkar lyngba ka mission mode ha kine ki shisnem shiteng ban wan".
Haba ïakren bad ki nongthoh khubor, u Birla ula ong ba ka Sorkar hapoh ka jingïalam u Myntri Rangbah Duh ka la skhem jingmut halor ka nongrim jong ka ‘Sabka Saath, Sabka Vikas, Sabka Vishwas, Sabka Prayass" ban tei ïa ka Aatmanirbhar Bharat.
U ong ba ka Sorkar kala trei shitom ban pynthikna ba baroh ki Nongshong shnong ka Ri ki dei ban ïoh lut ïa baroh ki jingdonkam ba kongsan ha ka jingim lyngba ki prokram bad ki skhim bapher bapher khamtam lei ïa ki longïing kiba duk ba suk ha ka imlang sahlang.
U Myntri ula mynjur ruh ba bun ki briew ki la duh ïa shibun ki skhim ka Sorkar Pdeng namar ka jingduna ka jingtip shaphang kine ki skhim.
Namar kata, ula kyrpad ïa baroh ha ka ban pyntip lem sha ki paidbah ïa ki skhim ka Sorkar khnang ban lah pyntreikam bha ïa ki skhim bad ki policy ka Sorkar.
Kawei na ki samla ba dang shu ïoh kam ka samla Audrey Liza Malngiang na Shillong, haba pynpaw ïa ka jingsngewnguh ka la ong “Ka dei ka jingkyrkhu bad sngew burom ba nga ïoh ïa ka lad ban long shibynta jong ka Rozgar Mela bad nga kwah ban ai khublei ïa u Myntri Rangbah Duh uba la ailad ïa nga ban trei na ka bynta ka Sorkar India".
Ka samla Audrey ka la ïoh ïa ka shithi thungkam hynne ka sngi hapoh ka Tnad Department of Post kum ka Gramin Dak Sevak- Assistant Branch Postmaster.
Shillong, Nailur 26 : “Ka jingkynnoh pyrshah ne mushlia ïa ka jingim shimet jong u briew ka dei ka kam Khyllung khynnah" ong u MLA ka BJP bad Myntri Sorkar Bah A.L.Hek haba jubab ïa ka jingkam u Nongïalam ka AITC Dr Mukul Sangma ba u Myntri Rangbah ka Jylla u Conrad K Sangma u don ka jingïadei ba ïajan bad u briew ba kynnoh donkti khaïi drok, ‘Drug Kingpin’ na Mizoram.
U Bah Hek ula ai nuksa ba kyllum haba ban jur ba ym ju dei ban artatien ha ka ban don jingïadei bad no bad no ruh da kaba ong ‘Lada ki briew ki pyni ba ki burom ïa nga, nga ruh ngan pyni ïa ka jingburom jong nga ïa ki".
Ula kynthoh ba ka jingïashondur lang bad no bad no ruh kam dei satia kaba bakla.
Haba ïakren bad ki nongthoh khubor, u Bah Hek ula kynthoh ba kaei kaba u Dr Mukul ula kren hapoh ka ïing Dorbar Thaw Aiñ ka dei ka kam Khynnah.
U Bah Hek ula ban jur “Phi don ïa la ka jingim shimet, nga don la ka jong ka jingim shimet, baroh ki don la ki jong ki jingim shimet….
ka long khynnah ban wanrah ïa ka jingim shimet ha ka rynsan paidbah".
Hynrei, haba kylli halor ka jingkynnoh jong u Dr Mukul pyrshah ïa u CM ba mynta, u Bah Hek ula kiar ban kynthoh bad ong ba um kwah ban tuklar ïa ka jingim ba shimet jongno jongno ruh hynrei u pynrem jur ïa ki jingkynnoh u Dr Mukul da kaba ong “Ym ju dei ban wanrah ïa ka kam shimet u briew ha ka rynsan paidbah".
Ula ban jur ruh ba kam don satia ka jingleh bakla ban ïalong paralok bad no bad no ruh, haba ai nuksa ïa ka Mary Magdalene, kaba shah kynnoh thei awria hynrei la pdiang pat ïa ka da u Jisu Khrist.
Shilllong, Nailur 26: Ka Hynñiewtrep Achik National Movement (HANM) Seng Kmie mynta ka sngi Ba ar ka 26 tarik Nailur 2023 ka la plie paidbah ïa ka ophis treikam ba thymmai jong ka seng ha Mawkasiang, New Shillong.
Kane ka sngi plie ïa ka ophis ka dei ruh ka sngikha ba 48 snem jong u President ba Rangbah jong ka seng u Bah Lamphrang Kharbani bad ruh ka jingdap 15 snem ka jingïaid lynti jong ka seng kaba la mih pyrthei ha ka 26 tarik Nailur 2008 ban shakri ïa ka ri bad ka Jaidbynriew.
Ia kane ka ophis treikam la plie da u Myntri K Langstieh Myntri ka Hima Mylliem ha ryngkat ka jingdonlang u Myntri M Kharlukhi, ki President bad Vice President jong ka seng na ki District, ki Circle bad ki Unit bapher bapher.
Ha kane kajuh ka sngi la ïoh ruh ban pyllait paidbah ia ka kali kit nongpang kaban ai jingshakri ïa ki paidbah khamtam kiba duk ba suk ha ka pang ka shitom.
La ïoh ruh ban pyntian smai ïa ki nongïalam kiba dei peit ha ki District jong ka Jylla, bad kumjuh ruh ia ki dkhot na Ri Bhoi kiba la wan ban pyniasoh bad ka seng ban shakri ia ka ri bad ka Jaidbynriew.
La pynphuh pynphieng ha kane ka sngi da ka jingrwai na u samla S.Marboh.
La ïoh ban pynsngew ia ka jingïaid lynti jong ka seng ha kine ki 15 snem na u general secretary ka seng u Bah Kyllang S Thongni.
Ka jingkren na u Myntri Kharlukhi bad Myntri Langstieh kiba la ai ka jingkyrshan kyrdoh ia kane ka seng ba kan nang kiew shaphrang ha kaban shakri ia ka ri bad ka Jaidbynriew.
Kum ka dak ka jinglehkmen ha kane ka sngi la ot ruh ia u cake ka jingdap 48 snem u President bad ka jingdap 15 snem jong ka seng.
Shillong, Nailur 26 : U Myntri ka tnad PHE, Marcuise N Marak ha ka sngi Ba-ar u la pyntip ba ïa ka Bulk Water Supply Scheme kaba la mynjur da ka sorkar pdeng hapoh ka North East Infrastructure Development Scheme (NESIDS) kan ïarap ban ïakhun ïa ka jingkyrduh um kaba mad da ka nongbah Tura.
Haba kren bad ki lad pathai khubor, u Myntri u la ïathuh ruh ba katei ka skim hapoh ka NESIDS la mynjur ha ka jingïalang kaba long hapdeng ki ophisar jong ka sorkar pdeng bad ki ophisar ka sorkar Meghalaya.
“Kumta, ngi don ka jingkyrmen ban pynbeit noh ïa kane ka ishu kaba ïadei bad ka jingkyrduh um ba kynduh da ki nongshong shnong ka nongbah Tura," u la ong.
Haba ïadei pat bad ka Tura Water Supply Scheme, u Myntri u la ïathuh ba ka projek ka la shah pynthut noh na ka daw ka jingtyrkhong noh ka tyllong um ha ka por rkhiang.
“Ngi mad ruh ïa ka jingthut ka bording bad dei na kata ka daw ngim lah ban tan ïa ka um na ka wah Ganol.
Kine ki dei ki dawbah kiba ngi mad ïa ka jingkyrduh um ha nongbah Tura," u la bynrap biang.
Shillong, Nailur 26 : U Myntri ka tnad Pule Puthi ka sorkar jylla, Rakkam A Sangma hynne ka sngi u la leit ban plie pyrda ïa ka jingrakhe dap 60 snem ka College of Teacher Education (PGT) Shillong ha ka prokram kaba long ha katei ka college hi.
U Myntri ha ka jingkren kum u Kongsan u la ai ka jingïaroh ïa katei ka jaka pule kaba la ai ka jingshakri kaba paka tam ban pynmih bad sei da ki hajar ngut ki nonghikai kiba la shakri mynta ha kylleng ki bynta jong ka jylla ha ki jaka pule bapher bapher hadien ba ki la ïoh ïa ka jingpyntbit nangtei.
U la ong ruh ba da ka jingïaid jong ka juk ki kor ki bor, teng teng ki paidbah ki ju shaniah ha kiba bun ki khep kumta u la kyntu ïa ki samla pule ba kin pyndonkam ruh ïa ka jingstad tynrai ba ki don bad da tyngkai noh ïa ka jingpyndonkam ïa ki kor ki bor pynsuk kiba don mynta.
Shuh shuh u ong ruh ba ïa ka lawei jong ka imlang sahlang ka jylla bad ïa ka pateng ban sa wan ka shogn mynta ha ka kti ki nonghikai, u Myntri u kyntu ruh ïa ki samla kiba wan pyntbit ha katei ka college ba kin shim ïa ka jingkitkhlieh ban pyntikna ba kin lah ban noh synniang ban sei ïa ki nongshong shnong kiban ai jingmyntoi ha ka imlang shalang.
Ha kane ka prokram la don lang ruh u Adviser ka tnad pule puthi, Bah HM Shangpliang, Bah WL Lyngdoh, IAS (Retd) bad President ka College Governing Body, Dr.MA Jyrwa Princial ka College bad kiwei kiwei.
New Delhi: U Myntri Sorkar Pdeng u Anurag Thakur mynta ka sngi u la pynbna ba ka khlur akphlim ba pawnam ka Waheeda Rehman kan shah pynkup burom da ka khusnam Dadasaheb Phalke Lifetime Achievement Award na ka bynta u snem 2021.
Haba ai jingtip halor kane ka rai, u Myntri u la ong ba u dap da ka jingkmen kaba khraw bad sngew burom ban pynbna ïa kane ka khusnam na ka bynta ka jingnohsynniang jong kane ka khlur akphlim sha ki kam ak phlim jong ka ri.
U Myntri u la ong ba ka Rehman ka la shah ïaroh bha ha ki bynta jong ka ha ki phlim Hindi, kiba kham paw napdeng kine kilong ka Pyaasa, Kaagaz ke Phool, Chaudhavi Ka Chand, Saheb Biwi Aur Ghulam, Guide, Khamoshi bad shibun kiwei kiwei.
Halor ka jingtbit jong ka ha ka kam, u Myntri u la ong ba “ha ka kam ak phlim jong ka kaba la palat sanphew snem, ka la pyni ïa la ka jingtbit jong ka ha ki kam ba ka trei, kaba la ïalam sha ka jingïoh ïa ka National Film Award ha ka bynta jong ka ha ka phlim Reshman bad Shera.
Ka nongjop ïa ka khusnam Padma Shri bad Padma Bhushan, ka Waheeda ji ka la pyni ïa ka nuksa jong ka jingaiti, jingkut jingmut bad ka bor jong ka Bharatiya Nari ba lah ban ban kot sha ki kliar jong ka jingtbit lyngba ka jingtrei shitom jong ka.
"Da kaba kdew ba ka khusnam sha kane ka actress ba pawnam ka wan mar syn ïoh jingmynjur ïa ka Nari Shakti Vandan Adhiniyam, u Myntri u la ong ba “ha ka por ba la mynjur ïa ka Nari Shakti Vandan Adhiniyam ha Parliament, ka jingïoh khusnam lifetime achievement award jong ka, kadei ka jingai jingithuh ïa kawei na ki longkmie kiba tbit tam jong ka India ha ki kam ak phlim bad ka longkmie kaba la aiti ïa la ka jingim ha ki kam ak phlim na ka bynta ka jingïarap ïa kiwei bad ka bha ka miat jong ka imlang sahlang.
"Yn sam ïa ka khusnam ha ka jingrakhe ïa ka 69th National Film awards.
Ki dkhot harum kidei kiba don ha ka Dadasaheb Phalke Award Selection Committee:1.
Ka Asha Parekh2.
U Chiranjeevi3.
U Paresh Rawal4.
U Prosenjit Chatterjee5.
U Shekhar KapurKatba dang ïaid ki snem, kane ka nongak phlim ka la ïoh ïa ki jingjop ba kiwei kiwei ki longkmie kiba ak phlim na kato ka juk kim pat ïoh.
Lyngba ka jingtbit jong ka ha ka kam, ka Waheeda Rehman ka la jop shibun ki khusnam.
Ka la jop ïa ka khusnam Filmfare Best Actress Award na ka bynta ka Guide (1965) bad Neel Kamal (1968).
Kane ka actress ka la jop ruh ïa ka National Award for Best actress (1971) bad ka la shah pynkup burom da ka khusnam Padma Shri ha ka Sorkar India ha u snem 1972, hadien ka la ïohpdiang ruh ïa ka khusnam Padma Bhushan ha u snem 2011.
Ka Waheeda Rehman ka la ak ha palat 90 tylli ki phlim, ha palat san phew snem bad ka la shah ïaroh bha.
Shillong, Nailur 26 : Ka BJP kam pat rai ïano kan ai tiket ban ïakhun ïa ka election MP Lok Sabha na baroh ar tylli ki constituency ha kane ka jylla kata ka Shillong bad Tura Parliamentary Constituency.
ïa kane la ïathuh da u nongïalam ka BJP u bah A.L Hek haba ïakren bad ki nongthoh khubor.
U la ïathuh ki la don bun kiba wan pan tiket na ka party tangba ka party haduh mynta kam pat rai ïano kan ai ruh na baroh ar ki constitueny.
U la ïathuh ba ki Mandal jong kine ki constituency ki dang bishar bniah bha ïano kin jied ban long ki kyrtong jongka party.
Haba kylli hato ka don ka jingpyrkhat ban jied da u kyrtong ba ïamon lang da baroh ki party ba don ha ka MDA u bah Hek u la ïathuh hangno bad mynno la ju don ïa u kyrtong mon lang namar ha ka election ba la dep ka UDP ruh ka sei kyrtong ka BJP ruh ka sei la u jong u kyrtong wat la ïatrei lang ha ka MDA ruh kumta kam don ka jingpyrkhat kaba kum kata.
Yn sa ïa pyrkhat ïa kata tang lada don ka jingkyrpad na kiwei ki party hynrei ka BJP kum ka National Party kan pynïakhun kyrtong beit ha kane ka election.
Ha ka electionn MP ba la dep ha u 2019 ka la don ka jingpynbor ïa u bah Hek na ki nongïalam ka party ban ïa aireng kum u kyrtong ka BJP hynrei namar ba i kmie jong u im da khlaiñ bha kumta u khlem mynjur satia.
Shillong, Nailur 26: Ka National Book Trust, India ryngkat ka jingïatreilang ka sorkar Meghalaya ka pynlong ïa ka Shillong Book Fair naduh ka 27 tarik mynta u bnai haduh ka 3 tarik u Riasaw 2023 ha State Central Library Shillong.
Katkum ka jingïathuh u Yuvraj Malik jong ka National Book Trust bad u Pravin Bakshi, ophisar ka sorkar jylla, la ong ba kane ka Book Fair kin don bun ki jait kot ba la thoh da ki nongthoh kiba pawnam, ha kaba ki khynnah skul, ki samal pule bad kito kiba ju smat ban pule kot ki lah ban thied ha ka dor kaba kham jem.
Kumta na ka liang kine ki rangbah, ki khot ki wer ïa ki paidbah ba kin shim kane ka kabu ban wa sha kane ka jingpyni nam ïa ki kot, ha kaba kin don ruh ki jingïathuh khana, ki jingpyni nam ïa ka kolshor, ki jingrwai bad kiwei kiwei de ki prokram.
Shillong, Nailur, 26: Lai phew tylli ki aplikeshon ba la aplai na ka bynta ban tih dewïong katkum ka juk stad saïan ba mynta ki dang ap ïa ka rai na ka Ministry of Coal ka Sorkar Pdeng.
Ïa kane la pyntip da ka Sorkar Jylla hakhmat ka Full Bench jong ka Ingbishar Meghalaya High Court ha ka jingshong bishar ïa ka PIL halor ka jingtih dewïong beain kaba la long ha ka sngi Baar.
Ka Bench ka la bthah ba dei ban bud ruh ïa ki kyndon ïada ïa ka mariang haba tih deiwong katkum ka juk stad saïan ha ka jylla.
“Ha ka kyrteng jong ka Jylla, la pyntip ba ki don kumba 30 tylli ki aplikeshon ba la ïoh pdiang na ka bynta ban tih dewïong katkum ka juk stad saïan ïa kiba dang pynkhreh ban ai jingbit, da ka jingmynjur jong ka Ministry of Coal.
La kyrmen ba yn bud ïa ki lad jingïada ïa ki kyndon ain ïada mariang haba tih dewïong katkum ka juk stad saïan," ong ka hukum ba la pynmih da ka Full Nench.
U Advocate–General u la aiti ruh ïa ka jingthoh ba ïa kane ka kam la shimti ban peit hi da u Justice Katakey bad ïa kino kino ki jingdkoh la shimkhia ban peit da ka jylla ha kaba kumno ki karkhana ferro -alloy, ki karkhana pynmih dewbilat bad ki karkhana saiñ dewïong ki ïoh ïa u dewïong.
Ka Bench ka la bthah ba ïa ka kaiphod kaba ïadei bad kane dei ban aiti da ka Jylla ha ka taiew ban sa wan.
Ha kajuh ka por, ka 17th Interim Report la shimti ban phah da u Justice BP Katakey (retired) ha ka 22 tarik Nailur, 2023.
Shuh shuh, ïa ka status report la phah mynta ka sngi da u Justice Katakey ha kaba ïadei bad ka hukum ba la pynmih ha ka 29 tarik, Nailar 2023.
Shillong, Nailur 26 : Ki la don kumba 4 lak tylli ki longïing ha nongkyndong kiba la ïoh um ha ki ïing ki sme jong ki lyngba ka skim Jal Jeevan Mission, pyntip u Myntri ka tnad PHE, Marcuise N Marak ha kane ka sngi Ba-ar.
Haba kren bad ki lad pathai khubor, u la ong,"Mynta ka sngi, ka kam ka la kynjoh sha kumba 59 persen.
"Shuh shuh u ïathuh ruh ba hadien ba ki la dep ban pynpoi um haduh saw lak tylli ki longïing, ha kata ka por ka jingpynpoi um kan kot sha ka 60 persen," u la bynrap biang.
La pyntip ruh ba ka por ba la buh ban pyndep ïa katei ka projek ka long ha u Kyllalyngkot jong u snem ban wan bad kumta na ka liang ka tnad ki khmih lynti ba kin kynjoh kumba 80 – 90 persen ha u Kyllalyngkot jong u snem ban wan.
Dang ha u Ïaiong mynta u snem, u Myntri u la pyntip ruh ba ka jylla ka la ïoh pdiang 400 klur tyngka kum ka bai burom na ka sorkar pdeng na ka jinglah ban pyntreikam bha ïa ka JJM ha ka jylla.
Shillong, Nailur 26 : Ka tnad Public Health Engineering (PHE) ka la pan shuh sa 66 klur tyngka na ka bynta ban pyndep ïa ka projek umbam umdih kaba la ap khmih lynti la slem bha kaba tip kum ka Greater Shillong Water Supply Scheme (GSWSS) Phase – 3.
Haba pyntip ïa kane, u Myntri ka tnad PHE, u Marcuise N Marak u la pyntip ba ïa katei ka projek ka la kiew dor biang na ka daw ka jingpynslem ban pyndep naduh u snem 2008.
“Ngi la pan shuh sa 66 klur tyngka ban pyndap ïa ka jingnang kiew dor bad ïa kane yn hap ban pynmih da ka sorkar jylla," u la ong haba bynrap ba ïa katei ka projek la mang kumba 300 klur tyngka ban pyntreikam.
Na ka liang u Myntri u la pyntp ruh ba ïa ka GSWSS – 3 ka la sahteng na ka daw kiba bun kynthup naduh ka jingduna pisa.
“La mang ban pyntrei naduh u snem 2008.
Ha ka por ba la mang, mardor ngi la khot tender bad la aiti ïa ka kam.
La dep ban pyllait ïa ka pisa ha ka kylla ba nynkgong bad hadien ki jingpyllait pisa ki la sahteng noh na ka daw ka jingpynslem jong ka sorkar pdeng nalor ba ka don noh ka jingkylla ha ka jingbat ïa ka kam, dei na kata ka daw ka ka sahteng bad slem ban pyndep," u la ong.
Shuh shuh u ong ruh ba kawei pat ka daw jong ka jingslem kadei namar ka PHE ka khlem ïoh jingbit na ka Public Works Department (PWD) ban pynïaid ïa ki pipe na ka bynta ban pynpoi um sha ki 12 tylli ki zone ha ka nongbah Shillong baroh kawei.
“Ngi la dep khot tender bad na ki 12 tylli ki zone, baroh ki pipe ki hap ban ïaid lyngba ka surok PWD ha kaba na ka liang ka tnad kam ai jingbit kloi ban ïoh pynïaid noh ïa ki na surok.
Ha kane ka khep ruh shibun ka por ka la bam bud pat sa ka jingbit na ka tnad Forest kaba hangne ruh ka slem bha ter ter sa ha ka Cantonment Board kaba shim por bha ban ïoh jingbit.
"Nalorkata, u Myntri u la ïathuh ruh ba ka jingbym lah jong ka tnad ban ïoh jingbit na ka Hima Mawphlang ban tei ïa ka pumping station ha ka jaka kaba jan bad ka wah Umïew ka la dei ka dawbah ka jingslem ban pyndep ïa ka GSWSS – 3.
Hynrei u pyntip pat ba ka tnad ka la khmih lynti ba ka Hima Mawphlang kan sa ai noh ïa ka jingbit la kumno kumno ha ka taïew ban wan.
“Lada ngi ïoh ïa ka jingbit, ngi khmih lynti ba ngin lah ban pyndep noh ïa ka GSWSS – 3 ha u Nohprah mynta u snem," ong u Myntri da kaba bynrap ba ïa ka jingbit ban tei ïa ka pumping station ban tan ïa ka um na katei ka wah Umiew sha ka jaka pynlang (reservior) bad nangtei pat sha ka Treatment Plant.
"Haba ïadei pat bad ka jingpynïaid ïa ki pipe, u Myntri ula pyntip ruh ba ka PHE Department kam ïoh satia ban pyntrei ha ka por mynsngi na ka daw ka jingthut ka ïaid ka ieng ki kali ha nongbah Shillong.
“Lada ka tnad ka ïoh ban trei ha ka por mynsngi, hap ban pynsangeh ïa ka ïaid ka ieng ki kali.
Kumta ka tnad hadien ba ka la ïoh jingbit, ngi hap ban trei tang ha ka por mynmiet.
Dei na kine ki daw baroh ba ka shimpor," u la ong.
Shillong, Nailur 26 : U MLA ka BJP uba dei ruh u Myntri jongka sorkar MDA u bah A.L Hek mynta ka Sngi Ba Ar u la ai ka jingïaroh ïa ki nongïalam ka BJP na Delhi kiba la shim ïa ka rai ban thung noh ïa u Rikman Momin kum u President ba thymmai ka party ha Meghalaya.
“ Ka Party jong ngi ka la leh ïa kaba dei eh ban shim ïa kane ka rai ban thung ïa u President ba thymmai u Rikman G Momin namar u dei uwei na ki dkhot ba la rim bha jongka party.
U dei uba la ju ïakhun teng ïa ka election MP na Tura wat la u khlem jop ruh ha u snem 2019 bad u dei ruh u dkhot jognka National Council ka BJP la kumba arsnem tam ei ei mynta.
Kumta u la dei hok bha ban ïoh ïa kane ka shuki President jongka party ha kane ka jylla" ong u bah Hek haba ïakren bad ki nongthoh khubor.
Ki tyllong khubor na ka BJP hi ki ïathuh ba bun ki nongïalam ki la ïoh pdiang ïa kiba bun ki jingshah ujor pyrshah ïa u bah Ernest Mawrie bad lehse dei na kane ka daw ba ki nongïalam na Delhi ki rai ban weng noh ïa u na ka shuki President.
Kane ka rai ka la jia ruh tang hadien katto katne sngi ba uwei u nongïalam ka BJP u bah Himalaya M Shangpliang u la mih noh na ka BJP bad pynïasoh sha ka NPP da kaba u kynnoh ba dei na ka daw ka jingleh shilliang palat jong u bah Mawrie.
Katba u bah Hek pat u la kyntait halor kine ki jingkynnoh da kaba u ong ïa kane ka rai la dei ban shim la kham slem hi bad ka dei ka por kaba biang eh ba ki shim ïa kane ka rai ba mynta.
U la ong ruh ba kane ka rai na Delhi kam don jingïadei ei ei ruh bad ka jingrung jingphet jong uno uno u dkhot.
“ Ka la dei hi ka por ha ka jingshisha la dei ban leh naduh mynshwa namar ka por jong u bah Mawrie ka la kut naduh shwa ka election MLA.Kumta la dei hi ban jied ïa u President ba thymmai ha kane ka jylla.
Kumta u la ong biang ba kam dei satia ka jingphet ne mih noh jong uno uno ruh u dkhot" ong u bah Hek.
U la ong ki jingujor bad jingpyrshah ki ju jia beit, “ Lehse ki don kiba ujor pyrshah ïa nga ruh lada ngam lah ban leh ïa kaei kaba ki kwah kane ka dei shi bynta jongka jingim kumta kane ka jingweng kam dei satia ba shah ujor hynrei ka la dei hi ka por ban jied thymmai ïa u President" ong biang u bah Hek.
U la ïathuh ba ka dei ka jingshisha ba ka kyrteng jongu ruh ka paw na ka bynta kane ka shuki President jongka BJP ha kane a jylla tangba ka BJP ka bat ïa ka nongrim kata ka dei uwei u briew kawei ka kam.
U la ong ruh ba kane ka rai ban jied thymmai ïa u President kam dei satia ba ki nongïalam ki kwah ban pynhun ne pynsngewtynnad ïano iano ruh.
“ Ka Party ka la shim ïa ka rai ban pynsngewtynnad lut ïa baroh tangba ban pynsngewtynnad lut ïa baroh ruh kan ym lah long hi namar ka long kaba eh ban pynhun ïa baroh wat tang ha ka ïing ka sem ruh ka ju jia hi kumta katno tam kat ka BJP kaba don ha baroh kawei ka jylla" ong u bah Hek.
Mairang, Nailur 26: Ki paidbah jong ka Shnong Lawbyrtun, mynta ka sngi ki la lap ïa kamet jong u Bah Kmenwell Marweiñ, u rangbah uba la suba jur ba udei uba la thombor ïa ka khynnah skul ha kane ka taïew baladep.
La lap ïa kamet jong u da kiba haïing ha ka por ba ki dang leit sha Pynthor ban leut peit ïa jingrep jong ki.
Ka hymmen jong une u rangbah, ka la ïathuh ba ki la leit sha katei ka Pynthor namar baroh shi taïew kim shym la leit sha katei ka pynthor naduh ba la jah u para jong ka na ïing.
Hynrei hamar ba ki por ha katei ka jaka, ka la wan beh ka jingsma iwtung bad ynda ki la poi hajan ki la lap ïa ka met ïap bad na ki jaiñ ki nep ki la ithuh ba dei u para jong ka, ha kaba ka met la thiah ha ka nala um.
La suba ba u Bah Kmenwell u la sdien phasi ïalade da u jyrmi ha u dieng bad i mat ka met ka la hap ha madan.
Hadien kane ki la pyntip sha ki nongïalam Shnong bad ki nongïalam Shnong pat ki la pyntip sha ki Pulit jong ka Mairang.
Na ka liang ki Pulit kiba la wan sha katei jaka ba lap ïa ka met, ki la lap ba ym long shuh ban rah ïa ka met sha Hospital ban leh ïa ka Post Mortem.
Kumta Ki Doktor ki la pyndep noh ïa ka Post Mortem ha katei hi ka jaka ryngkat ka jingïadon lang ki Magistrate bad ki Pulit.
Katkum ka khubor ba la ïoh lum, la ïathuh ba na ka liang jong ka Shnong bad ki Pulit ki la sunba jur ïa u Bah Kmenwell uba la thombor ïa kane ka khynnah dei namar ka jingïoh tam ïa ka tupia jong u na ka jaka ba u la thombor ïa ka khynnah.
Hadien kane ki la pynshisha na kiba haïing ïa ka tupia bad la lap ba kadei shisha ka jong u.
Naduh katei ka sngi, ki Pulit ki la pynlong ka jingthwet, hynrei kim shym la lap satia ïa u tad haduh ban da lap syndon ïa ka met ïap jong u.
La suba ruh ba une u rangbah imat u la sdien phasi hi naduh katei ka sngi ba u thombor ïa kane ka khynnah kaba la mih na Lawbyrtun ba leit skul sha Mawkyllei.
Shillong, Nailur, 26: “Ka jingtur thma jong ki Karbi ïa ki paidbah Pnar jong ka shnong Lapangap da ki jri siat sim bad ki khnam ki ryntieh ka pynpaw shai ïa ka jingkwah jong ki Karbi ban ïa umsnam," ong ka Khun Hynñiewtrep National Awakening Movement (KHNAM) ha u kyrwoh ba la phah sha ki lad pathai khubor ha ka sngi Baar lyngba u Working President u Bah Thomas Passah.
“Ha kine ki sngi ba ladep na ka liang jong ki Myntri Rangbah ka Meghalaya bad Assam ki la kyntu ïa ka shongsuk bad wat ki Deputy Commissionere bad Superintendent of Police na baroh arliang ki la kyrpad ïa ka jingshongsuk.
Hynrei ka jingbym kohnguh jong ki Karbi ka lah ban pynbitar ïa u paid Khasi baroh hi," ong u kyrwoh.
“Katkum ka jingtip ba la ïohlum da ka KHNAM, kiba bun ki Karbi kiba wan ban pynklumar bad thombor ïa ki Pnar jong ngi, ki bym dei kiba sah ha ki thaiñ khappud, hynrei kiba dei ki nongshongshnong jong ki shnong kiba don shajngai na ka khapppud bad kine ki Karbi kiba la wansah shipor ha khappud la ai jaka sah bad bsa bam da ki Karbi kiba sah ha khappud bad ka jingthmu jong kine ka dei hi ban hi pynmynsaw ïa ki paradoh parasnam jong ngi," la kam ka KHNAM.“Ka jingïoh lad jong ki paidbah Karbi ban leh donbor kumne ka dei namar ka jingtlot ki Pulit Meghalaya ha khappud.
Kum ban shu pynkynmaw dang shen, ki Karbi ki la beh krad wat ïa ki Pulit da ki jri siatsim.
Ki bor Pulit,ka kamram ka jong ki ka dei ban ïada ïa ki paidbah na ka jingmynsaw bad lada donkam dei ban pyndonkam da ka bor katkum ka ai," la ong ka KHNAM ha u kyrwoh.
“U Myntri ka tnat Kam Pohiing dang ha ka Dorbar Synrai ba dang shu dep shen u la ong ba ki Pulit kin hap ban pyndonkam da ka bor lada ki ïohi ba ka don ka jingma ïa ki mynsiem briew bad ki tiar paidbah.
Te haduh u khnam bad ka ryntieh ki la pyndonkam ki Karbi te kam pat dei seh ïa ki Pulit ban leh ïa kaba donkam ne ki aiñ Pulit ha sor bad ha khappud ki ïapher mo?" la buh jingkylli ka KHNAM.“Lada ka Sorkar kam leh eiei halor kane ka jingjia bad lada ki paidbah kin hap ban tur hi sha Block-1 ban ïada ïa la ki hymmen ki para, ngi kyrmen ba ka Sorkar kam khanglad.
Ngi kyntu ïa ka Meghalaya Karbi Association (MKA) ban ïatrreilang na ka bynta ka shongsuk bad ka jingshngaiñ ki paidbah ha Block-1," la pynkut u kyrwoh.
Shillong, Nailur 26 : Ka Federation of Khasi Jaintia & Garo People (FKJGP) ryngkat bad ka Shillong Municipal Board (SMB) ki la khang ta la ïa bun tylli ki dukan jong ki bar Jylla, kiba treikam bad khaïi be-aiñ khlem ki kot ki sla ba donkam na ki bor ba dei khmih, kiba don ha ka thaiñ Keating Road.
Ka FKJGP ka la pynlong ïa ka jingkhynra ba kyndit hynne ka step sngi Ba-ar ïa ki dukan bar Jylla ha Keating Road bad shem ba bun bah ki dukan ki la plie bad treikam khlem ka Trading Licence bad Labour Licence.
ïa kane ka jingkhynra la pynlong da ka FKJGP Malki Circle ha ryngkat ka jingïadonlang ki Nongïalam na ka Sengkmie bad ki Nongtrei ka Shillong Municipal Board (SMB).
Kane ka jingkhynra ka la sdang naduh ka por mynstep bad kiba bun ki dukan kiba shah khang khyrdep ki dei ki dukan die tiar kali bad ki karkhana shna kali.
Ka Seng ka la ai ka jingmaham kaba tyngeh haba ban jur ba ka seng kan ym ailad ban don ki dukan ne ka jingleh business ki bar jylla khlem da shim ïa ki jingbit bad don ïa ki kot ki sla kiba biang ba ïoh na ki bor khmih.
Hynrei, kane ka jingkhynra ka FKJGP ka la shah pynsangeh noh da ka jingwan tuklar jong ka Tnad Pulit.
Ki bor Pulit ki la kyrpad ia ki Nongïalam ka FKJGP ba kin kiar na ka jingkhang khyrdep jubor ïa ki dukan haba kdew ba ka seng ka khlem ïoh jingtip na ki bor khmih ban leh ïa kane nalor ba ki la pyntip ruh sha ka Dorbar Shnong.
Hapdeng kane, kala mih ka jingïania kaba jur hapdeng ki Nongïalam ka FKJGP bad ki Pulit hynrei da ka jingtuklar jong ki Nongtrei ka SMB kiba la pyni ïa ki kot ki sla ban khynra, ki Pulit ki la ailad ïa ka jingkhynra ba kan bteng hynrei ki la khang pat ban khang khyrdep ïa ki dukan.
Ha ka jingtohkit, ka FKJGP ka la shem ba bun ki nongbylla bar Jylla ha ka thaiñ kim shym la aplai ne don ïa ki labour licence bad bun ruh ki dei kiba la trei la bun bun snem khlem ki kot ki sla ba donkam.
Nalor kane, la shem ruh ba bun ki dukan ba pynïaid da ki bar jylla kim shym la pynthymmai ïa ki Trading Licence naduh u snem 2010 bad kane ka pyni ba ki la plie ïa ki dukan khlem ka licence haduh mynta.
U Bah Wirfortis Lyngdoh Mawphlang President ka FKJGP Malki bad u Organising Secretary ka FKJGP sengkmie, ula ong, ba ka jingpynlong ïa kane ka jingkhynra ka dei hadien ba ka seng ka la ïoh pdiang ïa ki jingujor ba bun ki bar jylla kim shym la don ïa ki kot ki sla ban khaïi pateng ne ki ban pynthymmai ïa ki kot khaïi pateng ha ka ophis jong ka SMB.U Khrawkupar Nongsiej Organising Secretary ka FKJGP, ula ïathuh ba ha kane ka jingkhynra la shem ba bun ki bar jylla kim shym la pynthymmai ïa ki kot ki sla bad bun ki dukan ki la khang khyrdep lut haba ïoh jingtip ba ka don ka jingkhynra.
Ula pynpaw ïa ka jingbynñiaw, ba kitei ki dukan kim ju pynthymmai ïa ki kot ki sla la bun snem bad ka SMB ka dei ban pynlong ïa ka jingkhynra man la ka por.
“Baroh shi katta la ju ïohsngew ba ka Municipal ka ju ud ba kam ju don pisa, kumta ka dei ban pynlong ïa ka jingkhynra ha kylleng ki jaka bad kan lah ban pynmih ïa ka khajna khamtam haba bun ki bar jylla kim ju pynthymmai ïa ki kot ki sla" ong u Bah Nongsiej.
Ula ong ruh ba ka seng kan sa leit ban ïakynduh ia u Chief Executive Officer ka SMB ban phah khynra ïa ki dukan jong ki bar jylla kiba don ha ki jaka kiba hap ha ka jongkhmih jong ka Municipal bad ban jurip lang ruh ïa ka jingkyntur pud ïa ki jaka ki puta da ki bar jylla.
Jowai, Nailur, 26: Ka jingïakynad hapdeng ki jaidbynriew Karbi bad ki Khasi-Pnar ka la khie biang ha ka sngi Baar ha ka shnong Lapangap, West Jaiñtia Hills District hadien ba ki Karbi ki la pyndonkam ban siat pyntieng da ki khnam ïa ki Khasi-Pnar.
Katkum ka khubor ba la ïohlum la ïathuh ba uwei u Pulit pahara ha ka shnong Lapangap u la shu lait thaw salit na ka jingshei jong u khnam ba la siat da ki Karbi.
Kane ka jingïakynad ka la jia ha kawei ka jaka rep kaba la tip kyrteng kum ka Tahpat ha kaba ki Karbi kiba la suba ba ki don da ki spah ngut ki la pynthud ïa ki Khasi-Pnar kiba leit rep ha Tahpat naduh kine ki khyndiat bnai baladep.
Dang ha kine ki khyndiat sngi, ki Karbi ki la siat da ki jri siat ïap ha kaba uwei na ki nongshong shnong u la mynsaw ha kane ka jingjia.
Katkum ki video ba la ïoh da u nongthoh khubor na ki paidbah ka shnong Lapangap la sakhi ïa ka jingïapyni bor markylliang ha kaba ki Khasi-Pnar ki la pynphai kylla da kaba siat ïa ki Karbi da ki jri sait sim.
Nalor kata, la sakhi ruh ïa ki Karbi kiba kieng atiar da ki Khnam bad ka Ryntieh.
La sakhi ruh ba uwei u samla Karbi u la mynsaw haba u maw u la shei na ki bynta jong ka shyllangmat.
Kane ka jingïakynad hapdeng ki Karbi bad ki Pnar ka la jia na ka por sha ka por watla ka Sorkar Assam bad ka Sorkar Meghalaya ki la pyrshang ban ïakren pynbeit ïa u pud u sam na ka bynta ka wat kaba ar ha kane ka kynti.
Dang ha ka 26 tarik u bnai baladep, ki Pulit ka Saitsama Out Post ki la shu lait thaw da ka said hadien ka jingshah kthong ha ki Karbi ha ka shnong Lapangap.
Kane ka jingjia, ka la pynbitar lep ïa ki Khasi-Pnar kiba sah ha Lapangap ha kaba jingïakynad ka la nang kynton shuh shuh katba nang mih ki sngi hapdeng kine ki ar jaidbynriew kiba sah ha khappud ka Jylla Meghalaya bad ka Jylla Assam.
Ha kaba ïadei bad ka jingjia mynta ka sngi Baar, u Waheh Shnong jong ka shnong Lapangap u Bah Deimonmi Lyngdoh ha ka jingïakren bad u nongthoh khubor u la ïathuh katba ki nongrep jong ka shnong Lapangap ki dang leit jngoh ïa la ki lyngkha kynsan kynsan la mih ki Karbi kiba la ap ktem da kaba rieh lypa ha ka lawbnap bad siat ïa ki nongrep Khasi-Pnar da ki jri siat sim bad da ki khnam.
Katkum ka jingïathuh jong u Waheh Shnong, la suba ba ki Karbi ki la ap ktem lypa naduh mynstep kham pajih na pynthor bad ha ka por ba ki Khasi-Pnar ki la hiar sha ki jaka rep ki la shah siat pynban da ki jri siat sim bad kane ka la pynmih ïa ka jingïakynad kaba la neh naduh dang step haduh ban da kem iongreiñ ka bneng.
U Waheh Shnong u la ïathuh ba uwei na ki Pulit pahara ka Saitsama Out Post ula shu lait salit na ka jingshei jong u khnamba la siat da ki Karbi.
Kane ka jinghiar jong ki Pulit ka Saitsama Out Post ka long ban tehlakam ïa kano kano ka jingïakynad hapdeng ki Karbi bad ki Khasi-Pnar bad na ka liang jong ki Pulit Assam ruh mar mar ki la hiar ban tem ïa ka jingkynad khnang ban ym mih kano kano ka jingjia kaba sngewsih ha ka jingïaleh ki arliang mamla.
Shillong, Nailur 24: Ka jingïalehkai jong ka lympung SSA U-20 4th DIVISION Football League 2023 kaba la pynlong ha 3rd Ground MFA hynne ka Sngi Balang hapdeng ka Kharang SC pyrshah ïa ka Mawreng SC, ka kut ha kaba ka Kharang SC ka la long ka kynhun ba khur ïa ka namjop.
Ka namtam ha kane ka jingïalehkai kaba la pynlong ha ka por 5:30 janmiet ka la leit sha u Gordon Basawïawmoit u ba la lah ban pynkhih ïa baroh ki kol na bynta ka kynhun (Kharang Sc).
U Gordon Basawïawmoit u la ïoh ban pynkhih ïa ka kol kaba nyngkong ha ka minit ba 44 bad tang hadien katto katne u la ïoh ban pynbud sa ïa ka kol kaba ar ha ka 45 minit.
Haduh kaba kut jong ka por, ka Mawreng SC kam shym la ïoh ban pynphai wat tang shi kol kaba la pynlong ïa kane ka kynhun ban mad ïa ka namrem.
Ka jingïalehkai kaba bud ka ban long mynta ka sngi kan long hapdeng ka Nongkohlew SC ka ban sa aireng pyrshah ïa ka Mawkasiang SS&SC ha ka por 5:30 baje janmiet, ha 3rd Ground, MFA Turf Polo.
SSA U-20 4th Division Football League 2023Jop ka Kharang SC ïa ka Mawreng SC.Jowai, Nailur 24: Ka kynhun ïalehkai jong ka Chutwakhu kala ïoh ban rung sha ka jingïakhun phainal jong ka lympung ïalehkai phutbol bala tip kum ka 6th Debo Shullai Memorial Trophy jong ka kyrdan 2nd Division Football Tournament 2023 bala pynïaid da ka West Jaiñtia District Sports Association (WJDSA) ha madan Kiang Nangbah Stadium, Dongmihsngi Jowai.
Kane ka jingïoh rung Phainal ka Chutwakhu ka long hadien ba kala lah ban pynliem da 1-0 kol ïa ka Lion ha ka jingïakhun Semi Final ba nyngkong mynta ka sngi, ïa katei ka shikol na ka Chutwakhu la thep da u Luckyness Khyriem haka minit ba 32 lyngba kane ka kol ka Chutwakhu kala buh jaka ïalade ha ka jingïakhun phianal.
Ka jingïaknieh rung final sa hapdeng ki ar kynhun ba dang sah kan long mynta ka sngi (28.09.23), ha kaba ka jingïakhun kan long hapdeng ka Shangpung Khliehmuchut pyrshah ïaka Mooknor Thadmuthlong ha ka por 1 baje shiteng nohphai sngi.
K a jingmih pyrthei jong ka Voice of the People Party hashwa ka eleshon sha ka Ingdorbar Thawain ka Jylla ha u snem 2022 bad ka jingjop jong ki saw ngut ki kyrtong ha ka elekshon MLA kaba dang shu dep long ha u bnai Rymphang, 2023 ka la pynkyndit ïa kiba bun ki seng sainpyrthei ki bym shym la poi pyrkhat ba kane ka seng sainpyrrthei ba la ïalam da u nongïalam barim ka FKJGP u Bah Ardent Miller Basaïawmoit kan jop haduh saw ngut ki kyrtong tang mar ïa mih madan ha kane ka kynti.
Hadien ka elekshon MLA ka sur jong VPP ka la nang sawa jam sha ki kyndong kynshrot jong ka jylla hadien ba u Bah Ardent dalade hi u la hiar sha kiba bun ki shnong ha kylleng ki district ka rilum Khasi bad Jaintia ban pan jingkyrshan na ki paidbah hadien ba ka Party ka la pynbna ïa ka kyrteng jong u Dr.Ricky J.Syngkon kum u kyrtong na ka bynta ka elekshon Lok Sabha ka ban sa long ha u snem 2024.
Haba bishar na ki jingïalang kiba ka VPP ka pynlong ha kylleng ka rilum Khasi bad Jaiñtia, ki paidbah ki la mih shakhmat ban pynrung dkhot ïalade bad ban ai jingkyrshan ruh ïa ka Party namarba ki kwah ban mad noh da ka seng riewlum kaba thymmai hadien ba ki ladep mad da ki phew snem ïa ka Congress, khyndiat snem ïa ka NPP bad ïa kiwei ki seng riewlum kum ka UDP, ka HSPDP kiba la long ki sengriewlum kiba la rim bha ha ka jylla hynrei lait noh tang ïa ka All India Trinamool Congress kaba dang shu wan iuhkjat shwa ka elekshon MLA 2023.
Watla katta, ki paidbah ki ladep mad ïa kijuh hi ki nongïalam jong ka AITC mynba ki MLA jong kane ka Party ki dang don hapoh ka Congress shwa ban phong ïa ka Uniforim jong ka AITC.Ïa ka BJP lei lei, ka sur ki paidbah hi kim mon satia bad lehse kata ka shong ha ka jingpyrkhat shimet jong ki nongthep vote.
Watla ka elekshon sha ka Ingdorbar Thawain Lok Sabha ka dang shimpor sa katto katne bnai namarba ka Election Commission of India kam pat pynbna ïa ka tarik pynlong elekshon hynrei kumba ka paw mynta la ïohi ba ki seng sainpyrthei ha kane ka jylla Meghalaya ki dang ïohthiah lyngngai bad kim pat khih khohreh kumba long ka VPP kaba la rung sha manla ki kyndong kynshrot jong ki shnong ki thaw ban pynrung dkhot ïa ki paidbah.
U National President jong ka NPP u Conrad K.Sangma u la kren shai dang shen ba ka NPP kan pynieng beit la ki jong ki kyrtong ha ka elekshon Lok Sabha na Tura bad na Shillong Parliamentary Constituency.
Wat ka BJP kaba don tang 2 ngut ki MLA ha ka Iingdorbar Thawain ka Jylla kaba 60 ngut ki dkhot ruh ka kob beit ban pynieng kyrtong na Shillong bad Tura bad ki kyntait hi ruh ban dang ïatreilang bad ki sengriewlum ban sei beit tang uwei u kyrtong monlang ha ka Elekshon Lok Sabha.
Ka jingkyntait jong ka NPP ban sei ïa u kyrtong monlang ha ka elekshon Lok Sabha mynta ka kynti ka long hadien ba kane ka party ka la sngewkhlainbor namarba ha ka elekshon MLA ba dang shu long shen ka la jop haduh 28 ngut ki MLA bad ka jingjop bun ki MLA na rilum Garo ka ai jingshngain ïa ka NPP ban ïoh bat biang ïa ka Seat ha Tura kaba la mihkhmat da ka Agatha Sangma kaba long ka MP jong ka NPP.Hynrei ha rilum Khasi, ka jingïakhun mynta kan long kaba itynnat namarba ka VPP ka ladep sei la u jong u kyrtong katba ka Congress mynta kan hap ban ïaid beit la kajong ka lynti watla u MP ba mynta jong ka Shillong Seat u dang dei hi u Bah Vincent Pala.
Hato ka Congress kan dang lah neem ban ïoh biang ïa ka jingjop ha kane ka kynti na Shillong Seat? Ka jubab kan sa shai ynda ki shalyntem ka por ki la nang tyllun shwa ba ka ri India baroh kawei kan sa leit sha ka General Election jong ka Lok Sabha.
Shillong, Nailur 27: Ka jinglah ban lehkai bha jong arngut ki player tied ka Ri-Bhoi District Cricket Association, kata u Gaurav Narleng bad u Macdonald Makdoh ka la ïarap ïa ka kynhun ban khur ïa ka namjop da 4 wicket ha ka jingïakhun pyrshah ïa ka Shillong Cricket Association B na ka Zone 1 jong ka Group A ha kane ka lympung Meghalaya Cricket Association’s U-19 Boys Inter District Cricket Tournament kaba la long ha Umbuda, Nongpoh, hynne ka Sngi Balang.
Ha ka toss ka Ri-Bhoi District Cricket Association ka la jied ban phah tied nyngkong ïa ka SCA-B, bad kane ka kynhun ka la ïoh ban kamai 185 bad shah pynhap 8 wicket na ki 28 over.
U Trinayan Dutta u la long u rangtied ba la kamai bunron tam na bynta ka kynhun da 90 ron naki 76 bol (10x4s, 5x6s), katba u Manthan Dey contributed u la ïarap 38 naki 24 bol (4x4s, 3x6s); kine ki arngut ki la kyntiew da 81 ron shuwa ban hap saw wicket.
Hynrei ka jingkamai ron na ka SCA-B ka la sdang ban hiar hadien ba kine ki arngut ki la shah pynhap noh; u Trinayan u la hap lyngba ka run out, katba u Manthan u la shah pynhap ha u Benedict J Makdoh (3/36).
Na ka liang jong ka kynhun lehkai jong ka Ri Bhoi District ka la duh jingkyrmen shipor hashwa ba u Gaurav bad u Macdonald kin ai mynsiem biang ïa ka Ri-Bhoi kaba la duh haduh 5 wicket tang 43 ron na ki 11.3 over kiba la ïaid, ban beh ïa ka ron kaba haduh 186 ban jop.
ïa kane ka jingïalehkai la pynduna sha ka 28 over ïa baroh ar kynhun, kaba mut ba kitei ki arngut ki donkam ban kamai kajuh lane palat ron na ki hynriew bol mana ka over.
Bad ïa kane ki la lah ban leh, ha kaba u Gaurav u la ïoh ban khyrwit haduh saw tylli ki four bad hynñiew tylli ki six ban kamai haduh 62 ron naki 30 bol, katba u Macdonald u la ïoh ban kynjoh ïa ka 62 naki 35 bol da phra tylli ki four bad saw tylli ki six.
Hadien ba u la kynjoh sha katei ka ron kaba la pynïoh mynsiem biang ïa ka kynhun, u Gaurav u la shah pynhap noh ha ka over ba 19 hynrei u Macdonald u la bteng ban pynïoh namjop sha ka kynhun ha ka over ba 23.
U Toshar Hajong u la long u rangkawangbol ba seisoh tam na bynta ka SCA-B da kaba khur 2/27, katba u Harris Ahmed u la khur 2/48.
Jowai, Nailur, 27: Ka NSS Jowai Polytechnic shi bynta na ki mat treikam kumno ban sngewthuh bad don ka jingkitkhlieh haka imlang sahlang bad ka sap ïalam ha ki shnong ki thaw khamtam ha ki kam ba bha kala pynlong ïa ka Program ‘Swachhta Hi seva’ da kaba pynkhuid ïa ki sawdong sawkun ka Institute Campus haka 26 tarik bad kumjuh ruh mynta ka sngi 27 September kala pynlong ïa ka jingpynkhuid ïa ki lynti ki syngkien ba la dap sa tah da ki plastic bad ki ñiut naduh na khmat Iew Shyiap ter ter haduh ha Parking lot Sieñ Raij Jowai (Iawmusiang) kaba la sdnag naduh ka por 7 baje mynstep.
Ïa kane ka Program la ïashim bynta lang da baroh ki khynnah ba pule ka Institute hapoh ka jingïalam Programme Officer u Nesserdemy Sangma, Co – Incharge u Emdormi Shullai bad u Cubert Neil Kitbok Myrthong.
Kane ka program ka dei ba la sdang bad khmih da ka Ministry of Youth Affairs & Sports ban pynkhuid ïa ki sawdong sawkun ki jaka bad ban pynsngewthuh ïa ki nongshong shnong ha kaba ïa dei kumno ban leh khuid bad ban sumar ia ka mei mariang bad la leh ïa ka naduh ka 15th September haduh ka 2nd October, 2023 ha shi tyllup ka Ri.
Na ka liang ka NSS Jowai Polytechnic Unit ka kyntu ruh ïa baroh ki nongshong shnong ki nongshong ïew bad ki nongleit thied leit pet ruh ban sngewbha ban sumar sukher ïa la ki shnong ki thaw bad kumjuh ruh ki ïew ki hat khnang wanrah ka jingitynnad bad kumjuh khnang ba kine ki ñuit ki jakhklia kin ym leit ne kai sha ki wah khamtam haki por slap ban lait na ka ban pynjakhlia ïa ki um ki wah kiba bsa um bam um dih khamtam ïa ki nongshong shong ba sah ha sawdong ka Jowai bad kiwei pat ki shnong ki thaw ba marjan.
Nongstoiñ, Nailur, 27: Ki bor pynïaid District ha ryngkat ka jingïatreilang bad ka DDMA West Khasi Hills, ki la pynlong ïa ka training kaba ar sngi lynter kaba la sdang mynta ka sngi ka 27 tarik bad ban pynkut lashai ka sngi ka 28 tarik u Nailur 2023 ha Trysem Hall, kaba long kum ka jingpynkhreh ïa ka Mock Drill kaba yn sa pynlong ha ka 12 tarik u Risaw 2023.
Ha kane ka training programme la wan ban ïa shim bynta ruh da u DC bah Garod LSN Dykes IAS, ki ADCs, Add.
SP, EACs bad ki ophisar jong ki Department bapher bapher.
Ka jingpynlong ïa kane ka training ka long ruh kumno ban ai jingïada lada wan kano kano ka jinglynshop ki bor mariang la ka long na ka jingshlei um, u jumai bad kiwei kiwei.
Ha kane ka training ki resource person ki la ai ïa ka jingbatai bniah halor ka phang kren ‘& Responsibility of IRS’ bad kumno ban leh ïa ka Mock Drill na u bah J.Mawthoh DDMO West Khasi Hills District bad Roles & Responsibilities, Organisa-tional Structure and Staffing na u bah HB Marak, IAS (Retd) & DDMA.Kiwei kiba la ai jingkren ki long bah Garod LSN Dykes ba la ai ïa ka jingkren pdiang bad ban jur ïa ki officer ban pynleit jingmut bha ha kane ka training, khnang ba ka Mock Drill kaba yn sa pynlong kan long kaba jop bad kaba ai jingmyntoi, lada wan kino kino ki jingjia lynshop jong ka mariang.
Ïa ka programme la pynïaid da u bah HK Thabah ADC bad CEO DDMA, Nongstoiñ.
Nongpoh, Nailur, 27: Ka kam ïakulmar haka lympung ïakop khwai dohkha kiba la ju mih naka por shaka por kala jia biang mynta ka kynti ha ka jingïakop khwai kaba la long mynta ka sngi ha RRTC Umran, ha kaba da ki hajar ngut ki rawon kiba la ap khui naduh dang step ban sei dohkha, kila bitar hadien bala suba ba uwei u briew u la rah bad leit thew da ka dohkha kaba wanrah nabar bad kaba la ïap lypa.
Katkum ka jingtip bala ioh lum kane ka jingjia kala jia tang hadien kumba katto katne por bala sdang ka jingïakop bala pynbeit ba kan sdang naduh ka por 9 baje haduh 3 baje, hynrei hapdeng ka jingïakhun jong kiba bun ki rawon ban sei dohkha natei ka pung, uwei u briew u la sei ïaka dohkha ban leit sha jaka thew bala suba ruh ba kadei ka dohkha kaba rah nabar ka dei kaba la iap lypa, ha kaba kala mih ka jingpyrshah kaba jur naki rawon kiba shim bynta ha katei ka jingïakop kiba la kynnoh ruh ba u lah ban donkti lang bad ki nongpynïaid jong katei ka jingïakop.
Ha katei ka jingpyrshah naka liang ki paidbah bad ki rawon kiba la bitar, kila ktah kti ruh ïa utei u suba donkti ban rah dohkha nabar bad kumjuh ruh ïaki bor pynïaid kiba la pyrshang ban ïada ïa u ha kaba la rah mar mar sha ïing Dorbar katba ki nongpynïaid katei ka jingïakop kila phet krad na katei ka jaka.
La ioh jingtip ruh namar ka huri hura kaba la jur ki pulit ruh kila poi ha katei ka jaka bad rah noh mardor ïa utei u ba shah kynnoh rah dohkha nabar ban lait naka jingshah ktah kti haki paidbhur rawon, bad haka jingtohkit u la phla ruh ba u la leh ïa katei ka kam bad rah ïaka dohkha nabar ryngkat ka jingsuhbuit bad ki paralok ban leh ïa katei ka kam naka bynta ban rah ïaka nam jop namar ka khusnam lahduh jong katei ka jingïakop ka long haduh 10 lakh, 4 lakh ïa u ba wan ba ar bad 2 lakh naka bynta u ba wan ba lai bad kiwei kiwei ki khusnam.
Shuh shuh halor katei ka jingkulmar kaba la mih ha katei ka jaka ïakop khwai naka liang ki rawon kila dawa ruh ba dei ban pynphai lut baroh ka pisa bai tiket kaba kila thied haka dor T.2000/- kawei, hynrei naka liang ki bor pynïaid kila artatien ban pynphai ïa katei ka pisa ha kaba ki rawon ki dang ap beit khui ha katei ka jaka haduh ka por janmiet.
Nongstoiñ, Nailur, 27: Ka Rambrai C&RD Block ka la jan dap shi snem naduh ba u Conrad Kongal Sangma Myntri Rangbah ka jylla, u la wan ban plie ïa ka ha u bnai Naiwieng jong u snem ba la dep, ha kaba ka long tang kum ka jingpynkmen tohhoh ïa ki paitbah, ong u bah Jistarland Lyngkhoi president ka FKJGP Rambrai circle haba ïakren bad ki lad pathai khubor mynta ka sngi.
Utei u nongïalam ka seng u la ong ruh ba hadien ba ki paitbah nongshong shnong ka thaiñ ki la ujor na ka por sha ka por, ki nongïalam ka seng lyngba ka Right To Information ki la pan jinghsai na u Public Information Officer jong ka District Rural Development Agency jong ka West Khasi Hills, ha kaba ïadei bad ka jingtreikam jong katei ka Block.
Hadien ba u PIO u la ai ka jubab da ki jingthoh, la lap ba haduh mynta ym pat don nongtrei satia bad wat u Block Development Officer ïa u ba ka sorkar ka la pynbna ba ka la dep thung ba un peit shipor ïa ka jingtreikam ha katei ka Block ruh um pat don satia haduh mynta.
Nalor kata u la ong ruh ba lyngba katei ka hok wad jingtip la lap ruh ba na ka bynta ki kam ba la pyllait ïa ka Advertisement ha u bnai Nailar ba la dep, hynrei ki nongtrei pat kim pat don bad ïa baroh ki kam ki dang hap ban pyndep na Nongstoiñ C&RD Block Office.
U la ong ruh ba katkum katei ka jubab jong u PIO, la lap ruh ba ki don ki nongtrei kiba la thung tang da ka contractual basis bad ki kam ba ki dei ban trei, ka long tang na ka bynta ka MNEGA bad ka PMAY, tangba haduh mynta kim shym pat la trei ha Rambrai.
Utei u nongïalam ka seng u la ong ruh ba katkum ki mat jong ka jingwad jingtip jong ka jubab jingthoh, kam shym la pynshai satia ba la dep ïoh ne em ïa ka jaka ban tei ïa katei ka Block Ophis lane haduh katno la mang pisa na ka bynta ban tei ïa ka.
Kumta halor katei ka jubab jingthoh ba la ïoh na u PIO, ka seng kam sngewhun satia bad kan nym shong thait hynrei kan ïai buddien na ka por sha ka por na ka bynta ban tip ïa ki jingshisha.
U la ong ruh ba ka seng ka dawa na ka sorkar ba kam dei ban pynkylla ishu politik ïa katei ka kam, namar ka dei na ka bynta jong baroh ki paitbah jong ka thaiñ Rambrai.
Ka seng ka dawa ruh na ka sorkar ba ka dei ban pyntreikam noh kloi katba lah ïa katei ka Block, khnang ba ki paitbah ka thaiñ kin ym jynjar palat haba ki leit donkam bad ba kan long ruh ka jingmyntoi ïa ki paitbah nongshong shnong.
Khliehriat, Nailur, 26: Ka Khasi Students’ Union (KSU) East Jaiñtia Hills District Unit lyngba ka Education Cell ka pynpaw ka jingsngewkhia kaba jur hadien ba ka la ïoh pdiang ïa ka jingujor na ki katto katne ki nongshong shnong jong ka shnong Rymbai ba ym don nonghikai Science mynta lah shi snem kynthih hapoh Rymbai Government Secondary School, kata naduh ba ka sorkar ka la pynkynriah kam ïa ki nonghikai kiba ju don ha katei ka school, hynrei haduh mynta kam pat lah ban thung bujli da kiwei pat ban long nonghikai ba pura.
Na ka liang ka Seng ka la ong ba kane ka la wanrah ka jingduh nong kaba khraw bha ïa ki khynnah skul khatam ki ban pynkhreh ïa ka eksamin matrik ne SSLC.Kumta ka seng ka kyntu jur ïa ka tnat ba dei peit ba kan shimkhia mardor halor kane ka kam khnang ba ki khynnah pule ha katei ka skul kin ïoh ïa ka jingmyntoi ba pura, kata khamtam ha kaba ïadei bad ki khynnah ki ba pynkhreh ïa ka eksamin matrik.
Ha kajuh ka por ka Seng ka pynpaw ruh ka jingsngew bynñiaw ba ki khynnah jong katei ka skul ki la duh noh ïa jinghikai ha ka Science tang na ka daw ba ka tnat pule puthi ka sorkar jylla kam shym la shim khia satia khamtam ïa ki skul kiba don shabar ki jaka sor.
Ha kajuh ka por ka Seng lyngba une u kyrwoh ka pynpaw ruh ka jingsngewkhia kaba jur hadien ba ka la lap ba ki kamra klas ruh kilong khapngiah shaba palat pud bad kaba la buh jingeh shibun ïa ki khynnah skul.
Kumta na ka liang ka seng ka kyntu jur ïa ka sorkar ba ka dei ban shimkhia mardor ban pynbiang ïa ki nonghikai ha baroh ki subject bad ruh ba ki kamra klas ki dei ban long kiba kylluid.
Shuh shuh ka Seng ka kyntu ruh ïa ka sorkar ba ka dei ban kyntiew kyrdan noh noh ïa kane ka school sha Higher Secondary School namar haduh mynta ym pat don Higher Secondary School hapoh ka thaiñ East Jaiñtia Hills, bad na ka liang ka seng ka tip ba ka la don ka jingtyrwa ne proposal kumba 3 snem mynshwa bad ka daw ka long ba ym pat tei ïa ka building.
Hynrei kumba ka long mynta ka seng ka la shem ba kane ka building la jan dep ban shna bad kumta ka sorkar ka dei ban phaikhmat ban kyntiew kyrdan noh mardor ïa kane ka Skul sha ka kyrdan Higher Secondary School.
Jowai, Nailur, 27: Kum shi bynta ban rakhe ïa ka lyngkhuh sngi kha kaba 107 jong u (L) Pandit Deen Dayal Upadhyay, u Vice Chancellor jong ka Skulbah North Eastern Hill University, Prof.P.S.Shukla, ula plie ïa u Maw Nongrim “Golden Jubilee Girls Hostel" ha Deen Dayal Upadhyay Community College for Skill Development Wahiajer, West Jaiñtia Hills District.
Kane ka prokram kala long kaba iphuh iphieng kaba la pynkhreh da ki Samla Pule jong kane ka College lyngba ki jingruwai, ki jingshad tynrai bad kiwei de ki jinglehkmen kiba pynbyrngia ïa ki heh ki haiñ jong ka NEHU, ïa ki nongpynïaid jong ka Deen Dayal Upadhyay Community for Skill Development Wahiajer bad ïa baroh ki nongshah khot sngewbha sha kane ka jingplie maw Nongrim ïa ka Golden Jubilee Girls Hostel, ha kaba u Vice Chancellor jong ka NEHU Prof.P.S.Shukla u long u kongsan.
U Professor P.S.Shukla haba kren ha kane ka sngi, u pynpaw ïa ka jingkmen ka bakhraw ha kaba kum kane ka sngi kaba kynmaw ïa ka jingrakhe sngikha jingdap shispah hynñiew snem jong u Deen Dayal Upadhyay bad kum shi bynta ban rakhe ïa kane ka sngi la lah ban plie ïa u Maw Nongrim jong ka Golden Jubilee Girls Hostel ha Deen Dayal Apadhyay Community College for Skill Development, Wahiajer West Jaiñtia Hills District, ha ka jingheh ka jaka kaba 17.9 Acre kaba la ai sngewbha da ka shnong Wahiajer ban tei ïa ka Golden Jubilee Girls Hostel, haka jingmang tyngka kaba 7 klur tam.
U Prof.Shukla haba kren ha kane ka sngi, u ong ban tei ïa kane ka Golden Jubillee Girls Hostel ka long kaba donkam bha ba kin bit kin biang ki samla kynthei kiba pule ha kane ka Deen Dayal Community College For Skil Development.
U ong ruh ba kum u Vice Chancellor jong ka Skul bah NEHU, un pyrshang katba lah la ka buit ka bor ban thaw ki lad ki lynti ba kane ka Golden Jubilee Girls Hostel kan dep ban shna nadong shadong haka por jong u.
U Prof Shukla, u pynkut ïa ka jingkren jong u da kaba kyntu ïa ki Nongshong shong shnong jong ka Wahiajer bad ia kiwei de ban ia snohkti lang na ka bynta kane ka jingthmu babha bantei ia ka Golden Jubilee Girls Hostel.
Kham hashwa la ïoh ïa ka jingkren pdiang sngewbha da ka Professor (Mrs) S.M.Sungoh, Principal Incharge Deen Dayal Upadhyay Community College for Skill Development Wahiajer ïa baroh ki nongwan sakhi ïa kane ka sngi, kaba la batai ruh ïa ka jingïaid lynti jong kane ka jaka ai jinghikai naduh la seng ïa ka ha ka snem 2017.
Nangta la ïoh ïa ka jingpynkup burom bad ka jingrewai pdiang sngewbha ïa u kongsan, ïa ki heh ki haiñ bad ïa kiba la shah khot sngewbha da ki samla pule jong ka Deen Dayal Upadhyay Community College.
Ha kane ka sngi la ïoh ruh ïa ka jingkren da u ma Sanwotki Laloo naka bynta ka shnong Wahiajer, ka jingkren kaba sngewtynnat shaphang ka jingim jong u Deen Dayal Padhyay bad ïa ka jingsdang bad ka jingmyntoi ka jingdon jong ka Deen Dayal Upadhyay Community College ha Wahiajer da u Prof.Henry Lamin (Rtd) uba long ruh u Founder Principal Incharge jong ka Deen Dayal Upadhyay Community College Wahiajer bad ka jingkren na u Shri.N.K.Bansal, Chief Engineer, CPWD, Shillong uba la batia ïa ka plan na ka bynta ban tei ïa kane ka Golden Jubilee Girls Hostel.
Ïa ki Programme la pynïaid da ka kong Wanda Lanong bad ïa ka jingkren ai khublei kyntang ïawai da u Wolnish Rymbai, Programe Coordinator, DDUCC Wahiajer.
La ïathuh ba kane ka jaka pule ka long kum ka lad kaba khraw eh ïa ki khun samla ba ïoh shibun ki lad jingpyntbit na ka bynta ban seng ïa ki kam lajong hadien ba kila dep na ka jingshah hikai, la kyntu ruh ïa ki samla ba kin long kiba minot ban pyndep ïa ki jingpule khnang ba ka lawai jong ki kan long kaba phyrnai.
Shillong, Nailur 27 : Ka President jong ka India, ka Droupadi Murmu ha ka sngi Balang ka la pynkup burom ïa ki nongjop jong ka India Smart Cities Award Contest (ISAC) 2022 ïa kaba la pynlong da ka Smart Cities Mission, ka tnat Housing and Urban Affairs jong ka Sorkar India naduh u snem 2018.
Ha kane ka Conclave la wan ïashim bynta da ki heh ki hain kiba kynthup ïa u Mangubhai C.Patel, Lat ka jylla Madhya Pradesh, u Hardeep Singh Puri, Myntri ka tnat MoHUA, u Shivraj Singh Chouhan, Myntri Rangbah ka jylla Madhya Pradesh, u Kaushal Kishore, Myntri Khynnah ka tnat MoHUA bad u Bhupendra Singh, Myntri ka tnat Urban Development jong ka Sorkar Madhya Pradesh.
Ha ka jingai jingkren, ka President ka la ong ba ka dap da ka jingkmen halor ka jingkiew ka jingbei tyngka ha ka jingkyntiew ïa ki jaka sor.
Ka la iaroh ïa kane ka sienjam bad ka la ong ba ka jingbei tyngka jong ka ri ha ki kam ban kyntiew ïa ki jaka sor ka la kiew shiphew shah ha kine ki shiphew snem ba la dep.
“Ka bynta jong ka Smart Cities Mission ban pyntreikam ïa ki rukom treikam ba biang tam bad ka jingtei ïa ki kam khaii pateng kiba ïaid iew ka long kaba kongsan bha," ka la ong.
Ka President ka la kren ruh shaphang ka jingpeit ka G-20 ïa ki kam kiba ïadei bad ka jingkyntiew ïa ki jaka sor.
Ka la ong ba ka Urban 20 kaba dei ka kynhun hapoh ka G20 ka la pyrshang ban wanrah ïa ka jingïasoh hapdeng ki nongbah.
“Lyngba kane, la pyni ruh ba ka jingpynïaid ïa ki jaka sor ka don ka bynta kaba heh ha ka jingïoh ïa ka roi ka par kaba ïaineh.
Kumta, ngi dei ban ïoh jinghikai na ki rukom treikam ba bïang tam bad ruh ki rukom khaii pateng kiba biang tam kiba ngi ïohi ha ki nongbah bapher bapher jong ka pyrthei bad ngi dei ruh ban ïasam ïa ki rukom treikam ba biang tam jong ngi bad kiwei kiwei ki ri.
Ka jingïatreilang ha ki shnong bad ha ka pyrthei ka long kaba donkam bha na ka bynta ka roi ka par kaba ïaineh," ka la ong.
Ka President ka la kren shaphang ka jingkongsan jong ki Integrated Command and Control Center (ICCC) ha ki smart city ha kaba ka la ong baroh 100 tylli ki smart city ki don ïa ki ICCC ki ba shim ïa ki rai da kaba pyndonkam ïa ka data.
Ki CCTV surveillance camera ki ïarap ban pynkhlain ïa ka jingtreikam ka ain mynta.
“Hynrei ka long kaba donkam ban shim ïa ki sienjam kiba kham khlain khamtam ban pynthikna ka jingshngain jong ki longkmie.
Nga ngeit skhem ba ki sienjam kiba dang shim ha kine ki 100 tylli ki smart city kin ïarap bha ïa palat 4800 tylli ki nongbah," ka la ong.
Ha kane ka sngi, ka President ka la kyntu ïa ki Mayor bad ki Municipal Commissioner na ki nongbah bapher bapher jong ka ri ba kin ïaidshaphrang da ka bor bad ka jingskhem jingmut kaba thymmai.
“Nga kyrmen ba baroh phin pyndonkam ïa ka jingtip shaphang ki rukom treikam kiba jop ha kane ka conclave ha ki nongbah jong phi.
Da kaba leh ïa kane, kane ka prokram kan long kaba don jingmut shuh shuh", ka la ong.
Ha ka jingai jingkren jong u, u Myntri Sorkar Pdeng uba dei khmih ïa ka tnat Housing & Urban Affairs, uHardeep Singh Puri u la kren shaphang ka jingthmu u Myntri Rangbah Duh, u Narendra Modi ba wanrah ïa ki jingkylla na ka bynta ki jaka sor ba la saindur bha.
U la ong ba ka Smart Cities Mission ka dei ka dak jong ka jingthmu u Myntri Rangbah Duh ban don ki ‘Jaka Sor ba Thymmai ka India’ bad ba kane ka dei ka bynta kaba kongsan ha ka jingthmu ban don ka India kaba la kiewshaphrangshuwa u snem 2047.
U Puri u la ong ba ka Smart Cities Mission ka la wanrah ïa ka jingsaindur thymmai ha ki kam kiba ïadei bad ki jaka sor ka India bad ka la pynbïang ruh ïa ki jingdon jingem ha ryngkat ka jingpynkhlain ïa ki jingai jingshakri ha ki 100 tylli ki nongbah ba heh tam jong ka India.
Ka la wanrah ïa ki jingïatreilang hapdeng ka Sorkar, ki kynhun na kylleng ka pyrthei, ki nongbah, ki riewshemphang bad ki karkhana, u la ong.
U la ong ruh ba ka la aibor ïa ka kyrdan kaba lai jong ka jingsynshar ha ka ri da kaba pynbiang ïa ka jingkyrshan ha ki kam pynïaid bad ki kam technical lyngba ki Special Purpose Vehicle (SPV) kiba la wanrah ïa ka jingtei ïa ki jingdon jingem ha ka rukom kaba peit bniah ïa ka bha ka miat jong ki briew bad ha ka rukom kaba pynkhreh na ka bynta ka lawei.
U la ong ba ki 100 tylli ki Integrated Command and Control Centre (ICCC) kiba treikam mynta ki plie lad ban shim mardor ïa ki rai lyngba ka jingpyndonkam ïa ki camera, ki tiar IOT, ki sensor bad kiwei kiwei ki teknoloji bad u la ong ba kine ki la long ki ‘Jaka Pdeng’ ha ka por jong ka khlam kiba la ailad ïa ki nongpynïaid kam ha ki nongbah ba kin lum jingtip, pynkhreh ïa ki rukom treikam bad pyntreikam ïa ki kam kiba ïadei bad ki nongshong shnong.
Ha ka jingkren shaphang ki jingjop jong ka Smart Cities Mission, u Myntri u la ong ba haduh 7,934 tylli ki projek kiba kot sha ka T.171,044 klur ki dei kiba la sanction bad 6,069 tylli ki projek kiba kot sha ka T.1,10,794 klur ki dei kiba la pyndep hapoh ka Mission.
Sa 1,865 tylli ki projek kiba kot sha ka T.60,250 klur ki dei kba thmu ban pyndep shuwa u Jylliew 2024.
Shuh shuh, ki projek PPP kiba kot sha kumba 25,000 klur ki dei kiba la pyndep haduh mynta.
U la ong ba hapoh ka Mission, la dep shna palat 2,700 km ki smart road, la dep shna jan 7,000 tylli ki smart classroom bad la dep pyndait palat 50 lak ki sharak LED/solar bad la dep tei palat 300 tylli ki smart health centre.
La dep pynbiang 1,884 tylli ki emergency call box bad 3,000 tylli ki jingpynsawa paidbah bad ki lad pynïaid kali ban wanrah shuh shuh ïa ka jingshngaiñ na ka bynta ki paidbah, u la ong.
U la ïaroh ïa ka nongbah Indore kaba biang bha ka jingpynïaid ïa ka jaka sor.
U Hardeep S Puriu la ong ruh ba ka Indore ka dei kaba ju jop ïa ki khusnam.
Ka la prat lynti ruh ïa ki jingsaindurtymmai ha ki kam pynkhuidniut, ki carbon credit, digital technology bad ki jaka paidbah.
Ka Indore ka la dei ka nuksa ïa ki nongbah ka India bad ruh ïa kito ha kiwei kiwei ki bynta jong ka pyrthei ha kaba ïadei bad ka jingpynïaid ïa ka jaka sor bad ka jingïashim bynta ka imlang sahlang.
U Myntri u la kitbok kitrwiang ïa ki 31 tylli ki nongbah kiba la jop khusnam na ka bynta ki projek bad ki sienjam jong ki.
“Phi dei ban ïoh jingithuh ïa kine baroh bad ngi la ïoh haduh 840 tylli ki jingtyrwa mynta u snem na ka bynta kine ki khusnam," u la ong.
U Myntri u la ïaroh ruh ïa ka Suratbad Agra kiba la wan ba ar bad ba lai hapdeng ki nongbah bad ka Tamil Nadu, Rajasthan bad Uttar Pradesh hapdeng ki jylla.
Hashuwa kine baroh, u Mangubhai C.Patel, Lat ka Jylla Madhya Pradesh u la pyllait saw tylli ki document kiba long ka (a) ISAC awards 2022 compendium, (b) Compendium of newsletter of SCM, (c) Report by UN Habitat: Smart Cities Mission – Localizing Sustainable Development Goals bad (d) ISAC awards 2023 brochure (e-release).
Ha kane ka Conclave la wan ïashim bynta da baroh 100 tylli ki smart city kiba dang ïalam lynti ha ka jingkylla ha ka rukom kyntiew ïa ki nongbah da kaba long ki nongïalam lynti ha ki jingsaindur thymmai ha ki jaka sor.
Kane ka porkram ka la ai rynsan ïa ki nongbah ba kin pyni ïa ki kam ba ki trei hapoh ka Mission bad ka la plie lad ruh ban ïoh jingnang jingstad bad ki nuksa jong ki rukom treikam ba biang tam.
Ha kane ka conclave la don ka jingpyniïa ki projek ba jop khusnam ba la pyntreikam da ki nongbah hapoh ka Smart Cities Mission ha kaba 2000 ngut ki briew ki la leit peit ïa kine baroh.
Ki la don 5 tylli ki stall jong ki Jylla/UT, 13 tylli ki stall jong ki nongbah bad 15 tylli ki nuksa jong ki projek.
Shuh shuh la pynbiang ïa ka smart street kaba pyni ïa ki jaka ba lah ban ïaid briew, ka Intelligent Traffic Management System (ITMS) bad ki smart signage.
La don ruh ki jingïakren bad ki CEO jong ki nongbah ba jop khusnam kum ka Indore, Surat, Chandigarh, Ahmedabad, Belagavi, Ranchi bad kiwei kiwei kiba la plie lad ban ïoh jingtip shaphang ki rukom treikam kiba biang tam.
Shillong, Nailur 27 : Kum shi bynta ban rakhe ïa ka World Tourism Day, ka NIPS Hotel Management kaba don ha Umkdait, Nongmynsong mynta ka sngi Balang ka 27 tarik Nailur 2023 ka la pynlong da ka jingpynkhuid ïa ka Nan Polok.
Ïa kane ka jingpynkhuid da kaba tam ïa ki plastic, ki niut ki ñier kaba la sdang naduh ka por 11 baje mynstep la wan ban ïashim bynta da ki samla pule shynrang bad kynthei jong ka NIPS Hotel Management ba kynthup ruh ki staff, u Bah Damiano D.C.Malngiang uba dei u lecturer bad u Simang Basumatary uba dei u Centre Head jong ka NIPS Hotel Management.
Ha kane ka sngi la pynlong ruh ïa ka singature campaign ha khyrdop kaban rung shapoh Nan Polok.
U Bah Damiano D.C.Malngiang haba ïakren bad u nongthoh khubor u la ong ba ka jingpynlong ïa kane ka jingpynkhuid ka long ban pynlong ïa ka mei mariang kaba khuid ba suba.
U la ong ba ki la jied ban pynkhuid ïa ka Nan Polok namar kadei kawei na ki jaka jngohkai pyrthei bad khnang ba kiba wan shangkai pyrthei kin ïohi ïa ka jingkhuid jingsuba jong kane ka jaka.
Na ka liang u Simang Basumatary u la ong, “Ka Jylla kadei ka jong ngi bad ngi ïalam ïa ki samla pule ba kin sngewthuh ïa ka jingkordor jong ka khuid ka suba bad ruh ban pynlong ïa ka Nongbah kaba khuid ba suba".
U la ïathuh ba mynta ki sdang shuwa na Nan Polok bad nangne shakhmat kin sa pynkhuid pat sa ha kiwei pat ki jaka jngohkai kiba don ha kylleng ka jylla.
Shillong, Nailur 27 : Ka Iing Bishar High Court jongka jylla mynta ka sngi Balang, ka la bthah ïa ka Sorkar Jylla ba kan aiti ïa ka kaiphod jong ka Comptroller and Auditor General (CAG) halor ki jingbym biang ha ka jingtreikam jong ki Weighbridge ha ka Jylla kaba lam sha ka jingbym lah kem ïa ki trok kiba kit palat pud.
Haba shong bishar ïa ka PIL, ka Division Bench ka la ong “Watla ka Jylla haba kdew ïa ka hukum ba 23 tarik Nailar, 2023, ba la pynmih ha ka PIL No 1 of 2022, la paw ba ka don ka jingleh bym biang kaba khraw bha ha ka rukom treikam jong ki Weighbridge ha ka Jylla bad ka jingbuh jingkylli halor ka jingbym lah kem ïa ki trok ba kit palat pud ba la kdew ha ka kaiphod ba dang shen jong ka CAG".
Ka la ong namar kane, la aibor ia u nongmudui ban pynshisha bad ban pynpaw ïa ki jingduna jong ka Sorkar Jylla ha ka sngi ba shong bishar biang ïa ka mukotduma ka ban long hadien lai taiew.
“Ka Sorkar Jylla ruh kan aiti ïa ka kaiphod jong ka CAG kat kum ki sla bala thoh halor kane ka kam" ong ka ïing Bishar.
ïa ka kaiphod CAG la wanrah ha ka Dorbar Synrai ba dang shu kut jong ka ïing Dorbar Thaw Aiñ ka Jylla, kaba pynpaw ba ka Tnad Transport kam shym la lah ban lum ïa ka khajna kaba kot haduh T.23.75 klur.
Shillong, Nailur 26 : Ka United Democratic Party (UDP) Mawlai Circle ka kyrshan bad ai khublei kyrpang ïa u Bah Titos Chyne, CEM.barim ka KHADC uba la ïeng rangbah halor ka Khasi Hills Autonomous District (Administration of Elaka) (Second Amendment) Bill, 2023.
Ka seng baroh kawei ka ai mynsiem ïa u ryngkat ki MDC baroh ban ïeng tylli kawei ban ïai bteng ban kren ïa ki ishu jong ka ri bad ka jaitbynriew.
“Ngi sngewkmen ba ki MDC kiba don sha ka liang pyrshah ki ïeng ban kren ïa ka ishu ka jaitbynriew," ong u bah P.T Sawkmie uba dei u Adviser jongka UDP Mawlai.
U Bah Sawkmie,u la ong ruh ba u don ka jingkyrmen ba ki paidbah kin dang ai ka jingkyrshan ïa ka party UDP.New Delhi, Nailur 27 : Ka la don ka jingpynkhie im biang ïa ka swachhata ha India ha kine ki khyndai snem ba la leit hadien ka jingplie ïa ka prokram jingpynkhuid kaba heh tam – ka Swachh Bharat Mission.
Ka jingai jinghikai bad ka jingsngew na ka bynta ban pynlong ïa ka ri kaba khuid ka dang sawa ha kylleng ka India.
Ka Swachhata Pakhwada – Swachhata Hi Seva 2023 ka la kyntiew ïa ki sienjam ba ïadei bad ka swachhata ha ki jaka nongkyndong bad ki jaka sor jong ka ri.
Palat 13 klur ki briew ki ladep ïasoh bad ka Jan Andolan ha kaba hapoh ka Pakhwada la rakhe naduh ka 15 tarik Nailur haduh ka 2 tarik Risaw (Swachh Bharat Diwas).
Katba u Myntri Rangbah duh u la kyrpad ïa ki briew jong ka ri ha ka Mann Ki Baat ïa ka shramdaan kaba 1 kynta na ka bynta ka swachhata ha ka por 10 baje mynstep ha ka 1 tarik Risaw -Ek tareekh ek ghanta ek saath U la ong kan long ka ‘swachhanjali’ jong baroh na ka bynta u Bapu shi sngi ha shuwa ka Jayanti jong u.
Kumba ju long lyngba ka mynsiem ba shitrhem bad ka jingkmen ka janandolan ka la suh thied ha ka ri.
Ki Jylla ka thaiñ shatei lam mihngi jong ka ri ki la pyni ïa ka mynsiem shitrhem bad ka jingaiti ruh kumjuh.
Naduh ba la sdang ïa ka Pakhwada, ka jylla Meghalaya ka la pynlong bun ki swachhata campaign kaba la khring ïa bun ki nongshong shnong.
Ka Jylla ka la sakhi ïa ka rally ai jinghikai lyngba ki khynnah skul, ki prokram jingpynkhuid ha ka jaka ba don ki bor pynlip ding, ki jaka pynïeng kali ha ki skul da ki nongpynkhuid bad ki nongtrei jong ki skul, ka jingprat ïa ki ñiut harud surok ha ka thaiñ Pinewalk da ki nongtrei ka Cantonment Board, ka jingpynkhuid ha ki jaka ïew da ki nongtrei kiba peit ïa ka jingkhuid jingsuba, ki sienjam ba ïadei bad ka jingdro dur ha ki kynroh, ka jingpynkhuid bad ai pusahra ïa ki nala ba don harud surok bad kiwei kiwei.
La pynlong ïa ki health camp na ka bynta ki Safai Mitra bad kumjuh ruh ki rally ai jinghikai.
Jan 1,400 ngut ki nongshong shnong ki la ïashim bynta shitrhem ha ki kam pynkhuid bapher bapher.
Ha Gangtok, Sikkim, la pynlong ïa ka jingpynkhuid da ka Municipal Corporation ha ka thaiñ Lal bazar, kaba don hajan ka ophis jong ka Project Management Unit.
Ha kane ka jingpynkhuid la ïadon lang ki nongtrei jong ka Project Management Unit, DAY NULM bad ki dkhot jong ki Self Help Group, kiba la pynkhuid phar ïa ka jaka kaba don marjan bad ka lynti ïaid kjat kaba poi sha ka ïew die jhur.
Ka Namchi Municipal Council ruh ka la pynlong ïa ka prokram jingpynkhuid ha ki jaka ba marjan jong ka Namchi Bazar.
La pynkhuid ïa ka jaka ba kynthup ïa ka Central Park, New Extension Road, phyllaw jong ka ophis District Collector bad ka kper.
La pynlong ïa ka jingpynkhuid ha ka jingïadonlang u chairman, Namchi Municipal Council, ki Councillor, MEO, ki dkhot jong ka Bazaar committee, ki SHG bad kinongtrei jong ka Namchi Municipal Council.
Ha Nagaland, la sakhi ka jingïashim bynta ki samla.
Ha ka jingbteng ban noh synniang na ka bynta ka Swachh Bharat ka Wokha Town Council ka la jied ïa ki samla pule ba pynsaphriang jingtip sha ki paidbah.
Ki la pynlong ïa ka street play-cum-awareness ha ka nongbah, ki samla pule ki la pyni ïa ki khubor shaphang ka swachhata.
Kane ka street play kaba la ban jur halor ki kam jong ngi kiba ktah ïa ka Mei Mariang; ka jingbym bret bha ïa ki ñiut ki ñier, ka jingktah ïa ka koit ka khiah namar ka jingbym bret bha ïa ki ñiut ki ñier; ka jingeh na ka jingpyndonkam ïa ki plastic, bad ka jinglum ïa ki ñiut ki ñier bad jingpynkhuid ïa ki sawdong sawkun.
Ka Ambassa  Municipal Council na Tripura ka la pynlong ïa ka cycle yatra ha ka jingrakhe ïa ka World Car Free Day bad ïa kane ka rally la ïalam da ki samla hapoh ka phang ‘Garbage Free Ambassa and Pollution Free Ambassa.
’ Ka Kailashahar Muncipal council ruh ka pynlong ïa ka swachhata rally.
Ka Kumbi bad Jiribham ha Manipur ka la pynlong ïa ki prokram jingpynkhuid ïa ki jaboh jabaiñ na ka Ktem sah ki lanot, la pynlong ka jingphiah ïa ki ñiut kiba pyut bad ki bym pyut kynthup ka jinglum ïa ki jakhlia ba mih na ki kamra shet bad phiah ïa ki la ka jong, la pynkhuid ruh ïa ki nala, ki rud surok, ki paiñkhana bad kiwei kiwei, la khap pynwandur ïa ki jingthung bad la lum ïa ki ñiut ha ki kali kit ñiut na ka bynta ban pynkylla sboh.
La pynlong ïa ka jingpynkhuid ha Steshon Rel Jiribam da ka Jiribam Municipal Council.
La pynkhuid ïa ki jaka ïaid lynti rel, la pynkhuid ïa ki platform bad ka surok na ka main road sha ka platform.
Hapoh ka Campaign Swachhata Hi Seva kaba dang ïaid mynta, ka 33rd Battalion ITBP, Guwahati, Assam ka la pynlong ïa ka prokram jingpynkhuid.
Ki Volunteer jong ka NSS na Jorhat bad Titabar ki la pynkhuid ïa ki dong ki shnong ba don marjan, Ka Mizoram nalor ki prokram jingpynkhuid jong ki paidbah, ka Akashvani Aizawl ka la ïasoh lang ha ka campaign Swachhata Hi Seva bad bam smai na ka bynta ka India kaba khuid.
Ha Arunachal Pradesh la pynlong ïa ka prokram jingpynkhuid da ka 55th Battalion ITBP, ha Sela Top.
Ki Hynniew tylli ki Jylla jong ka thaiñ shatei lam mihngi ki la ïasoh bad ka Swachhata Pakhwada da ka mynsiem shitrhem bad ki la trei borbah na ka bynta ka Swachh Bharat.
Shillong, Nailur 27 : Ka Shnong Kongthong, ka shnong kaba don ha ki thain Khat-ar Shnong hynne ka sngi ka la ïoh pdiang ïa ka khusnam Best Tourism Village ha ka National Tourism Award 2023 na ka Ministry of Tourism ka sorkar India kaba long ha Bharat Mandapam, Pragati Maidan, New Delhi.
Ïa kane ka khusnam la aiti sha ka Shnong Kongthong da u V Vidyavathi, IAS, uba dei u Secretary ka Ministry of Tourism, ka Sorkar India haba ai ka jingithuh ïa ka jingpyrshang ba radbah jong ka Shnong ban kyntiew ïa ki kam jngohkai bad ban pynneh pynsah ïa ka riti dustur u u menbarim.
Ka Shnong Kongthong kaba don ha ka thain Khat-ar Shnong ka dei kaba la tip ruh kum ka ‘Whistling Village ka Ri India’.
Ha ka juk kaba ki briew ki ju ïakren ïakhana lyngba ki mobile phone, hynrei ki nongshong shnong ka Kongthong pat ki pyndonkam da ki sur khot ïawbei ba shu kynud sur jingrwai, ban ïakhot hapdeng jong ki sha lum sha wah.
Kane ka dei ka rukom ba kila leh naduh hyndai hynthai kaba la pynlong ruh ïa kane ka Shnong ban pawnam ha satlak ka pyrthei watla ka dang don tang kumba 750 ngut ki nongshong shnong.
Shillong, Nailur, 26: Ka Khasi Author Society (KAS) mynta ka kynti ka la rai ban leit pynsngew sha ki tyngdong skhor ka Sorkar National Democratic Alliance (NDA) ba la ïalam da ka BJP ban dawa ïa ka jingpynrung ïa ka ktien Khasi ha ka Khyrnit Baphra jong ka Riti Synshar ka Ri India.
U President ka KAS u Dr.DRL Nonglait ha ka jingïakren bad ki lad pathai khubor ha ka sngi Balang u la ong, ‘ban shu pynsngew lyngba ki lad pathai khubor tang hangne kam don jingmut hynrei ngi la rai ban pynlong da ka jingïalang paidbah ha Jantar Mantar, New Delhi ha ka 30 tarik mynta u bnai.
"“Ban shu ïaksaid tang ha rilum Khasi-Jaiñtia kam poi shano shano ruh.
Naduh ki snem 2017-18 ngi la pynlong ïa ka rally paidbah, ki jingpynshai ha ki District ka Bri u Hynñiewtrep bad ha kylleng ki jaka.
Ka Sorkar Jylla ruh ka la shimkhia bad ha u bnai Naiwieng, 2018 ka Sorkar ka la rai ban kyntu ïa ka Sorkar India ban pynrung ïa ka Ktien Khasi ha ka Khyrnit Baphra," u la ong.
“Ka jingpynlong ïa ka jingïalang ha Jantar Mantar ka dei ka jingdawa ba shonghok kumba la kular da ka Riti Synshar ka ri India ha ka Article 29 kaba ong, ‘kano kano ka kynhun bynriew kaba shong hapoh ka ri India kaba don ïa ka ktien, ka kolshor bad ki dak thoh la ka jong kiba kyrpang ki don ïa ka hok ban pynneh bad ban pynsah.
Kane ka Article ka ai jingkular ba ngin ïoh ïa ka jingithuh na ka Riti Synshar namarba haduh mynta ngim pat ïoh," la ong u Dr.Nonglait.
“Ha kiwei kiwei ki bynta ka Sorkar Jylla ha ka jingïatreikam bad ka Khasi Author Society (KAS) ka la ai ki jingïarap kat kiba ngi donkam.
Mynta kane ka kam ha ka don ha Delhi, ngim tip haduh katno ka Sorkar Jylla ka lah ban pynkohnguh, pynsngewthuh, pynngeit ïa ki nongïalam jong ka Sorkar ha Dehi ban pynrung ïa ka Ktien Khasi ha ka Khyrnit Baphra," la bynrap u Dr.Nonglait.
U la ïathuh ruh ba ka KAS kaba la lamkhmat mynta la 40 snem ban dawa ïa ka jingpynrung ïa ka ktien Khasi ha ka Khyrnit Baphra ka la sngewdei ban pynlong noh da ki prokram jong ka Society ha Delhi ha kaba yn sa pynlong ïa ka National Seminar halor ka phang ‘Ka Ktien, ka Litereshor bad ka Kolshor Khasi.
’Ki nongïashim bynta ha ka National Seminar ka ban long ha ka 29 bad ka 30 tarik mynta u bnai kin long ki riewshemphang na nongbah Shillong bad na kiwei kiwei pat ki nongbah jong ka ri India baroh kawei, kum na Delhi, Pondicherry, Hyderabad, Bangalore bad na kiwei kiwei ki jaka.
“Ngi khmihlynti ba kane ka jingïalang kan long kaba jop," la ong u Dr.Nonglait bad bynrap ruh ba ka jingpynlong ïa ka National Seminar ka dei ka jingïatreilang hapdeng ka KAS bad ka Hynñiewtrep Delhi Association (HDA) kaba trei na ka bynta ka bha miat jong ki Khasi kiba trei bad pule ha Delhi.
Ha ka sngi banyngkong jong ka seminar u MP ka Shillong u Bah Vincent H.Pala un sa long u Kongsan katba u Lamphang jong ka Iingdorbar Thawaiñ ka KHADC u Bah Lamphrang Blah un sa long u Symbud Kongsan nalor ka jingïadonlang jong ki dkhot sengbhalang bapher bapher na kane ka jylla.
Ha ka sngi kaba bud, u Myntri ka tnat Arts and Culture u Bah Paul Lyngdoh un long u Kongsan katba u Bah Alexander L.Hek un sa long u symbud Kongsan.
“Ngi kyntu ïa kiba sah ha Delhi, kiba trei bad kiba pule ba kin ïashim bynta lang ha kane ka National Seminar kaba ar sngi bad ngi kyntu ruh ïa ki paid Khasi kiba leit donkam sha Delhi ban ïashim bynta lang," u la ong.
Shillong, Nailur 27 : Ka sorkar pdeng kan theh kumba 200 klur tyngka sha ka Khasi Hills Autonomous District Council (KHADC) na ka bynta ban leh ïa ki kam pynroi la ka long ha ka khuid ka suba bad ruh ha ka umbam umdih.
Haba pyntip ïa kane ha ki lad pathai khubor, u CEM ka KHADC, Bah Pynïaid Sing Syiem u la ong ruh ba katei ka 200 klur ka kynthup ïa ka Tied bad ka United Grant lyngba ka Fifteen Finance Commission jong.
“La kumno kumno shwa ka lehniam Puja ngi khmih lynti ba ngin ïoh noh ïa katei ka pisa," u la ong.
Katkum ka jingïathuh da u CEM, lyngba ka tied Grant kaba long jan mar shiteng na katei ka bhah, ka Council ka hap ban ai jingtyrwa ban trei na ka bynta ban pynbiang ïa ki umbam umdih, ka khuid ka suba, ka koit ka khiah bad kiwei kiwei.
U la ong ruh ba ha katei ka thup, la khang ruh ban tei ïa ki jingtei.
Haba ïadei pat bad ka Untied Grant, u la pyntip ba kam don jingkhang satia ban trei ïa kino kino, kumta lah ban shna ïa ki ophis jong ki Dorbar Shnong, ki iing skul, ki ïew jong ka council bad kiwei kiwei.
Shuh shuh u la ïathuh ba ka Council ka don ka jingthmu ruh ban shna noh da ka Tradition Music Institute, kaban ai jinghikai ïa ki samla donsap ban pyntbit la ka long ha ka kam tem, rwai, shad tynrai.
Shwa kane, u CEM u la ïathuh ba ka sien kaba khatduh ba ki ïoh ïa katei ka song pisa na ka sorkar pdeng kadei naduh u snem 2020-21 kaba mut lai snem mynshwa.
Haba batai bniah, u la ïathuh ba ka EC ba thymmai mar ïa shimti ki la lum lut ïa ki ophisar ban buddien ïa ka rukom treikam bad mardor hi ki la ïoh ban pyntyllun stet ïa ka kam ban ïohsngew ïa ka jingeh ba ki ophisar ki kynduh ha ka jingtreikam.
“Ha kaba nyngkong ngi la syier ïoh ym lah ban siew tulop ïa ki nongtrei ha u bnai ban wan hynrei da ka jingtrei shitom ka EC ba thymmai mynta ki nongtrei ka Council kim don shuh ka jingsyier ha kaba ïadei bad ka tulop," u la ong.
Nalorkata u la ïathuh ruh ba kaei ka kam kaba ka EC barim ka leh ha ki lai snem kane ka EC ba thymmai ka la lah ban leh ha ki lai bnai.
“Mynta ka sorkar jylla ka la pyllait ïa ka khajna kaba 10 klur lyngba ki khajna marpoh khyndew bad hynin ka sngi ka pyllait sa 4klur tyngka bad shen ka la pyntip ba kin sa pyllait sa 30 klur," la bynrap shuh shuh u CEM.Shillong, Nailur, 27: U MDC ka Sohryngkham ba dei ruh u CEM ka KHADC Bah Pynïaid Sing Syiem ha ka sngi Balang u la ong ba hadien ka jingrem jong u ha ka elekshon MLA ba dang shu lah shen ka pynlong ïa u ban wad ïa ka daw namar baroh ki lyngoh bad kyndit lut.
Haba kren bad ki lad pathai khubor, u la ïathuh ba hadien ki lap ba ka don ka jingïatrei lang hapdeng ka TMC bad VPP ha katei ka elekshon ha kaba ka TMC ka phah ïa ki briew jong ka ban kyrshan noh ïa ka VPP ha Mawryngkneng.
“Kaba ar pat ka long kumba ïathuh baroh baroh ki briew kadei namar ka jingrwai," u la ong.
Nalorkata, u la ong pat ba ha rilum namar ka VPP kam don kumta ka jingïakhun kadei beit tang hapdeng ka TMC bad ka NPP.Da kaba kynnoh ba kitei baroh ki dei tang ki dur bula, u Bah Pynïaid u la ong ba ha ka elekshon ban wan ki sngew tikna ba ka NPP kan wan biang ha ka bor namar mynta ki la dep tip ïa ki nongïakhun pyshah.
“Lehse lada dei u prah Khasi ka lah ban don ka jingïakhun hynrei lada dei u prah West Bengal kin ym shan slem bad ka NPP kan wan phai bïang ha ka bor," u la bynrap biang.
Shuh shuh u la ïathuh ruh ba mynta tang hadien khyndiat bnai ba dep ka elekshon bun ki paidbah kiba kyrshan ïa ka VPP ki la wan ban kynduh ïa ki namar ki sngewthuh ba lada ki neh hajuh ym poi shaei shaei ruh.
“Lada kren kumno kumno ruh ym dei tang ka VPP kaba ieid Jaidbynriew hynrei ngi ruh ba don ha ka NPP ngi ieid Jaidbynriew da ki kam ban ym ban shu hylla ha surok lane pynlong jingïalang hangne hangtai," la bynrap biang utei u rangbah.
Shillong, Nailur 27 : Ka Khasi Students Union (KSU) ha ka sngi Balang, ka la dawa ïa ka Sorkar Jylla ba kan phah bun ïa ki Pulit ban ai jingïada ïa ki paidbah khamtam ki nongrep Khasi-Pnar ka shnong Lapangap, West Jaintia Hills namar ka jing ïai bteng ka jinghiar thma jong ki paid Karbi na Assam.
Ha ka kyrwoh, u General Secretary ka KSU Donald V Thabah ula ong “Ngi kyntu ïa ka Sorkar Meghalaya ba kan pynkhlaiñ ïa ki bor ai jingïada ïa ki paidbah khamtam ïa ki nongrep ha kum kane ka por kheit mar rep".
Kane ka la mih tang shisngi hadien ba ki paid Karbi ki la hiar thma ïa ki nongrep Khasi-Pnar da ki jri siat sim bad ki khnam ki ryntieh katba ki dang treikam hala ki jong ki pynthor.
U samla Donald u pyntip ba ki dkhot ka KSU West Jaintia Hills ki la hiar kyrkieh sha Lapangap ban ai ka jingkyrshan ba pura ïa ki paid Khasi-Pnar ka thaiñ.
Ula ong ba naduh kulong kumah, ka dei ka rukom jong ki Khasi-Pnar ban rep ban riang sha ki jaka ba don shabar ka Shnong.
Hynrei, ki paid Karbi kila shim kabu ïa kane da kaba kam ba ki lyngkha rep jong ki Khasi-Pnar ki hap sha u pud ka Assam.
Ula ong ba kum kine ki jingjia ki la jia beit tang ha ka por ot kba.
“Namar kata, ngin ai ka jingkyrshan ba pura ïa ki paid Khasi-Pnar ka Lapangap bad kiwei ki shnong kiba don ha khappud ka Assam.
Ngin pynthikna ba wat tang shi inchi ka jaka jong ngi kan ym leit sha Assam" ula kular.
Une u Nongialam ka KSU ula kyntu ïa ki paid Karbi bad ki bor peit ka Sorkar Assam ba kin kiar na ka jingpyndik ïa ki paid nongrep Khasi-Pnar.
“Ka KSU kam kwah ban mih ka jingïakajia hapdeng ki ar jaidbynriew hynrei kam lah ruh ban shu long ka nongpeitkai ïa ki kam thombor ïa ki briew lajong na ka por sha ka por" ula ong.
“ Ka Lapangap, Mukroh, Khanduli, Langpih, Sabuda, Umwang, Moolber, Moojem, Psiar, Khatkasla bad kiwei ki Shnong Khasi ki dang hap hapoh u pud u sam la Meghalaya bad ka KAAC lem bad ka Sorkar Assam kim lah ban shu kam trai ïa ki" ong une u Nongïalam ka KSU.Shillong, Nailur, 27: U Pulit langrut uba ju synran ban pahara ïa u Additional Judge jong ka Iingbishar Meghalaya High Court, u la dkhat jubor ïa la ka jong ka jingim da ka suloi ha ka sngi Balang.
Ïa une u Pulit langrut uba la tip kyrteng kum u Chiran Musharry Armed Branch Constable/2297 u dei uba dang don ha ka kamram pahara naduh hynin ka miet sngi Baar, ong u Superintendent of Police ka East Khasi Hills u Bah Sylvester Nongtnger.
Ïa u Musharry la lap ba u la thiah ïap hapdeng ka jinglyngkien ka snam ha ka por 6.30 baje mynstep.
Ïa ka met jong une u Pulit langrut la pynkit noh sha Shillong Civil Hospital ban leh ïa ka Post Mortem shwa ban aiti noh sha ki bahaing hasem na ka bynta ka jinglehniam kaba khatduh.
Ki Pulit ki dang pynlong ka jingtohkit kaba bniah halor kane ka jingjia.
Nongpoh, Nailur, 27: Kawei ka longkmie kaba leit shim dawai khyllung na Civil Hospital Nongpoh ka la lap pynban da ki bilor pait bad ki phngit bilor hakawei ka dawai um (Acklogal-P) haka por ba ka mut pyndih ïa i khyllung hadien ba ka la leit shim dawai na katei ka jaka sumar jong ka sorkar kaba lah ruh ban buh ka jingma kaba khraw ïa ka jingim briew khamtam ïa ki khyllung.
La ïoh jingtip ruh ba ka kmie jong itei i khyllung ka la leit ban shim dawai na Nongpoh Civil Hospital haka 25 tarik mynta u bnai hynrei hadien ba ki doctor kila bthah ïa ka ban thied ïa katei ka dawai ka la pyndih ïala I jong I khun hynrei dei hadien ka jingpeit bha ka la ïohi pynban ba don ki kynja ba lang bad theh ha madan ha kaba la lap pynban da ki bilor pait bad ki phngit bilor barit barit kiba lah ban buh jingma shisha ïa ka jingim briew.
Halor katei ka jinglap bilor pait ha katei ka dawai na ka liang ka KSU Nongpoh Circle ha ka jingïalam u Samla John Lyngdoh President, Baiashanlang Kharshanlor General Secretary mynta ka sngi ka la leit ban ujor syndon sha ka DMHO ka Ri-Bhoi District halor katei ka jinglap ïa ki bilor pait ha katei ka dawai um ba katei ka jingdon ki bilor pait ka long ka jingma kaba khraw ïa ki paidbah khamtam ki khyllung lada la kum nguid lang.
Haba kren sha ki lad pathai khubor na ka liang u Samla Baïashanlang Kharshanlor u la ong ban na ka liang ka seng ka la leit ban ïakynduh ïa ka DMHO hadien ka jingujor na kawei ka longkmie kaba la lap ïa ki bilor pait hadien ba ka la dep pyndih ïa i khyllung ha kaba na ka liang ka seng ka la dawa mardor ban pynsangeh shuwa ban ai sha ki paidbah bad ban pynlong shuwa ka jingtohkit, namar bunsien ki hospital sorkar ka ju ai da ki dawai kiba tad dor kiba lah ban buh jingma ïa ki paidbah.
U la ong ruh ba kum ka seng kam kynnoh ïa ka Civil Hospital hynrei ba kidei ban tip ban shimkhia ban tip namar ba ki dawai hi bunsien kiba la ai sha ki paidbah ki dei kiba tad dor bala shu wanrah da ki supplier ban sam pat sha ki paidbah ba kum kane ka jingjia ka dei kaba pynkyndit bynriew namar wat ki rangbah ruh kilah ban shitom jur lada kum nguid ïa kitei ki phngit bilor.
Na ka liang ka DMHO ka la kular ban pynsangeh shuwa shipor ïa ka jingai ïa katei ka jait dawai ha Ri Bhoi bad ban pynlong ka jingtohkit ba bñiah halor katei ka jinglap bilor paid na katei ka dawai.
Shillong, Nailur, 27: Ka jingïakhun bad ka jingïakynad hapdeng ki Khasi kiba sah ha ka shnong Lapangap, West Jaiñtia Hills District bad ki Karbi kiba sah ha West Karbi Anglong District, Assam ka la bteng biang mynta ka sngi Balang.
Naduh hynin ka sngi Baar, ki Karbi bad ki Pnar kiba la ïapynibor markylliang da kaba siat da ki jri siat sim.
La sakhi ruh lyngba ki video ba la ïoh ring ba ki Karbi ki la pyndonkam wat da ki khnam bad ka ryntieh ban siat pyntieng ïa ki Pnar.
Ym tang ki shynrang, hynrei wat ki kynthei Pnar ruh ki la synran lang ïa ki shynrang ban ïakhun pyrshah ïa ki Karbi da kaba siat da ki jri siat sim.
Nalor kata, ha ka por shiteng sngi, kawei ka iing trep buh mar rep jong ki Pnar ka la shah wiangding ha ki Karbi.
Ki Pulit Assam bad ki Pulit ka Saitsama Police Out Post kiba la poi sha Lapangap ban tem ïa ka jingïakynad ki la shu long tang ki nongpeitkai ïa ka jingsiat jri hapdeng ki Karbi bad ki Pnar.
Hynrei hadien katto katne ki Pulit Assam ki la siat da ki Tear Gas sha ki Pnar kiba dang mareh ha ka jaka rep ha Tahpat khnang ban pynpra ïa ki Pnar kiba mih kynthei bad shynrang ban ïakhun pyrshah ïa ki Karbi.
U Deputy Commissioner jongka West Jaiñtia Hills u Bah B.S Sohliya u la ïathuh ba ïa kane ka jingïakynad la lah ban tehlakam hadien ba la phah ïa ki Magistrate bad ki bor Pulit ban tem ïa ka ka jingïakynad na baroh ar liang.
“Ka jaka ka dei kaba hap hapdeng ka jingïakajia pud ïa kaba yn sa shim rai da ka Regional Committee, hynrei ieh shwa ïa kata sharud.
Ka jingshisha hi ka long ba kane ka jaka ka dei ka nongkynti jong ki paidbah ka Lapangap bad ki la im da ka rep ka riang ha kane ka jaka," la ong u Bah Sohliya ha ka jingïakren lyngba ka telephone.
U Superintendent of Police ka West Jaiñtia Hils u Bah C.Syrti u la ïathuh ba la phah ïa ki Pulit na ka Jylla Meghalaya ban leit pahara bad ban tem ïa ka jingïakynad hapdeng ki Karbi bad ki Khasi.
U la ïathuh ba la phah ar kynhun ki Pulit hapoh ka jingïalam jong u Deputy Superintendent of Police (Dy.SP) bad u Sub Inspector ban pynthikna pynneh ïa ka shongsuk shongsaiñ ha shilynter ka khappud.
“Ka dei tang namarba ki jaka rep ki don ha khappud, bad ka kamram jong ngi ka long ban ïada ïa ki," u la ong.
Ki nongshong shnong ka Lapangap kiba im kamai jakpoh da ka rep ka riang, ki la kren bynñiaw ïa ka jingleh dusmon jong ki Karbi kiba jynrat naphang ïa u sying bad mait da ka wait ïa u jyntang kba uba la khie lung kat haduh ba ka la wanrah ka jingduhnong kaba jhor ïa ki Pnar ha Lapangap.
Dang ha ka taiew baladep, ka Dorbar Shnong ka la phah da ka jingthoh sha u Deputy Commissioner jong ka West Jaiñtia Hills ban pan da ki bor pahara na Delhi ha ka shnong Lapangap khnang ban ïada ïa kano kano ka jingthmu jong ki Karbi ban pynjulor ïa ki mar rep.
Ha u Nailar mynta u snem, ki Pulit ka Meghalaya ki la shah kawang da ki maw bad shah siat ruh da ki jri siat sim ha kane ka juh ka jaka ba la jia ka jingïakynad.
Ki Pulit ki la hap ban randien khnang ban lait na kino kino ki jingjia ba sngewsih.
Kum ban shu kdew hange, ka jingujor ba nyngkong sha u Deputy Commissioner ka West Jaiñtia Hills ka long ha u bnai Naitung hadien ba shikynhun ki Karbi ba la synran lang da ki Pulit Assam ki la pynjulor ïa ki hajar tylli ki tynrai dieng ba la thung ha Tahpat ba la pynïoh lyngba ka Meghalaya Basin Development Authority (MBDA).
Shillong, Nailur 24: Ka jingïalehkai jong ka lympung SSA U-20 4th DIVISION Football League 2023 kaba la pynlong ha 3rd Ground MFA hynne ka Sngi Thohdieng hapdeng ka Lamlynti SC pyrshah ïa ka Mawpdang SC, ka la jam sha kaba kut ha kaba ka kynhun jong ka Mawpdang SC ka la khur ïa ka namjop salit da 2-1 kol.
Haba phai sha kane ka jingïalehkai, dei ka Lamlynti kaba la ïoh ban plie pyrda ban pynkhihjar lyngba ka kol na u Ksankupar Khongngaiñ ha ka minit kaba 12.
Hynrei na ka liang jong ka Mawpdang kam shym la duh mynsiem bad ïakhun tyngeh ban ïoh pynphai ïa katei ka shi kol, bad dei ynda la jam sha ka 38 minit ba u Garywell Syiem u la ïoh ban pynïakhaid.
Hadien katto katne por u Hamekordor Mylliem u la ïoh ban thep sa ïa ka kol kaba ar ha ka minit ba 60 na bynta ka kynhun (Mawpdang SC) kaba la pynïoh ban khur ïa ka namjop.
Mynta ka sngi kin haduh hynriew tylli ki jingïakhun ka ban sdang naduh ka por 10 baje mynstep, Ka Laitumkhrah SC pyrshah ïa ka Madanrting SC, Mawlyngngad SC pyrshah ïa ka Mawnianglah Youth SC, Laitlulong SC pyrshah ïa ka Lamlynti SC (Sohïong), Diliengiem YSCWA pyrshah ïa ka Iatyllilang SC, ka Pomura SC pyrshah ïa ka Laitkroh SC bad ka jingïalehkai kaba khadduh ka long hapdeng ka Lummawbah SC pyrshah ïa ka Umsohsun SC.Khliehriat, Nailur 29: Ka jingïalehkai phutbol 1st Division bala pynïaid da ka East Jaiñtia Hills District Football Association (EJHDFA) kaba la long hynne ka sngi Thohdieng ha madan Deinchynrum, Khliehriat.
Haba phai sha ka jingïakhun ba nyngkong kaba la long hapdeng ka Chiehruphi SYWSC bad ka R.Synrang Shahkhain, ka jingïakhun ka la jam sha kaba kut da ka jingïakhaid, ha kaba baroh ar kynhun ki la ïoh ban thep mar shikol.
Ïa ka kol na ka Chiehruphi la thep da u Defender Pajat haka minit ba 47.
Katba ka R.Synrang Shahkhain ka la ïoh ban pynïakhaid lyngba u Richard Dkhar haka minit ba 83.
Haba phai sha ka jingïakhun kaba ar, ka kynhun ïalehkai jong ka Khliehriat West FC ka la khur ïa ka namjop salit da 1-0 kol ïa ka Bataw YWSC bad ïa ka namtam na bynta ka Khliehriat West la thep da u Mihlang Sutnga haka minit ba 69.
Shillong, Nailur 29: Wat hadien ba hap ban ïada ïa ka ron kaba duna, kata tang 79 ron, kam shym la long ka jingeh na bynta ka East Garo Hills District Cricket Association ha kaba ka la pynliem noh ïa ka Shillong Cricket Association A da 18 ron ha ka jingïakhun semi final kaba ar jong ka lympung jong ka Meghalaya Cricket Association’s U-19 Boys Inter District Cricket Tournament kaba la long ha Salpara, Mendipathar, hynne ka Sngi Thohdieng.
Kane kamut ba ka jingïaknieh namlahduh kan long hapdeng ki kynhun jong ka Garo Hills kaba la pynkhreh mynta ka sngi ha kaba ka EGH kan sa aireng pyrshah ïa ka Tura DCA, kaba la jop ha ka semifinal kaba nyngkong pyrshah ïa ka West Jaintia Hills DCA hynnin ka Sngi Palei.
U Ayushman Rabha u la long u rangkawangbol ba seisohtam lyngba ki 8 bad khur haduh 4 bad ailad tang 7 ron ha kaba ka SCA-A ka la lah ban tehlakam ïa ka EGH ban kamai bun ron, da kaba pynkhyllem ïa baroh tang 79 ron na ki 40 over bala buh.
Hynrei watla kata ruh na ka liang jong u Lensbirth N Marak u la ïoh ban ïarap 35 ron na bynta ka kynhun, kaba la pynïoh mynsiem ïa ka EGH ban lehbha ha ka bowling.
Kiwei pat ki rangkawangbol jong ka Shillong kiba la lah ban lehkai bha ki kynthup ïa u Charm Marbaniang (3/12 naki 7 over) bad u Angkit Tamang (2/12 naki 4.2 overs).
Ryngkat bad u Ayushman, kine ki lai ngut ki nongkawangbol, bad ruh u wicketkeeper bad ki fielder ki la lah ban pyndep ïala ka jong ka bynta, ban tehlakam ïa ka East Garo Hills na ka 45/1 shuwa ban hap u wicket u ba ar sha ka 79/10 da kaba shah pynhap haduh 9 wicket bad kamai tang 34 ron.
Dei tang u Lensbirth, u rangtied u ba la ïoh ban kynjoh sha ka phew ron na bynta ka EGH, bad u dei u rangïalehkai ba ar ban kamai bun ron tam ha kane ka Tournament da 154 ron.
Ki 35 ron ki jong u ki la long shisha ka jingïarap ha kaba ka SCA-A ka la shem jingeh ha batting kumba long ka EGH.Kumba la long ha ka inning kaba hashwa, ki la don lai ngut ki rangkawangbol kiba la ïoh ban khur jan mar katjuh ki wicket hapdeng jong ki- u Bilgrak G Sangma (3/7 naki 6.1 overs), u ba la pynpaw ba ka long kaba jwat ban ïoh kamai ron na ki bol kiba u kawang, u Jeristho R Marak (3/9 naki 4 over) bad u Gulgul Sangma (2/20 naki 8 over).
Ki fielder ki la pyndep ïa ka bynta kaba khraw ha kane ka jingïakhun knockout kynthup ruh ïa u Lensbirth u ba la don bynta ban pynhap ïa arngut lyngba ka run out.
Ha kaba kut, dei tang u Angkit u ba la ïoh ban kamai 12 ron, kaba dei ka ron kaba hehduh napdeng ki rangtied ka SCA-A, bad kumba ka paw, dei ki rangkawangbol kiba la seisoh ha kane ka jingïakhun.
Ka SCA-A ka la shah pynhap baroh shiphew ngut tang hadien ba kynjoh sha ka 61 naki 23.1 over, kaba mut ba ka EGH kan sa ïoh ban aireng pyrshah ïa kaTura DCA ha ka final ka ban long mynta ka sngi.
Kine baroh ar kynhun ki la dep ban ïakynduh ha ka Group stage, ha kaba ka EGH ka la jop da 12-ron ha ka jingïalehkai kaba la shah pynthut ha u slap.
La ïoh jingtip ruh ba ka lah ban don ka jinghap slap ha Mendipathar mynta ka sngi kaba dei ka jaka ban sa pynlong ïa ka final, hynrei kyrmen ba ka por ban sa pynïakhun kan ailad ïa ka jingïakhun haduh kaba kut.
Jowai, Nailur 29: Ka jingïalehkai phutbol bala tip kum ka (L) Kesilroy Pala Invitation Football Tournament 2023 bala pynïaid da ka West Jaiñtia District Sports Association (WJDSA) kaba la long hynne ka sngi Thohdieng ha madan Kiang Nangbah Stadium, Dongmihsngi Jowai.
Haba phai sha ka jingïakhun Semi Final ba nyngkong hapdeng ka Mukhla FC pyrshah ïa ka CSA United, ka Mukhla FC khylliap ïa ka jingïakhun da kaba thep 2 kol ban long ka kynhun kaba nyngkong ban ïohrung sha ka final.
ïa kitei ki kol na ka Mukhla la thep da u Teddy Bang haka minit ba 64 bad u Wadajied Ryngkhlem haka minit ba 90+1.
Lyngba kane ka jingjop jong ka Mukhla FC kala ïoh ban rung syndon sha ka phainal jong kane ka lympung mynta u snem.
La pyntip ba ka jingïakhun Semi Final ba ar kan long mynta ka sngi, ka 30 tarik u Nailur ha kaba ka Rymbai Shken Shynriah kan aireng pyrshah ïa ka Salaroh FC ha ka por 2 baje nohphai sngi.
Nongpoh, Nailur 29: Kum ka jingleh burom bad ka jingrakhe ïa ka dap ba 154 snem ka sngi kha jong u Mahathma Gandhi ka ba la ju rakhe man la u snem ha ka 2 tarik u Risaw, na ka liang u Deputy Commissioner ka Ri Bhoi u la pynbna ba ha katei ka sngi kan dei ka sngi tyrkhong kyiad ha RI Bhoi District.
Kane ka jingpynhbna ba katei ka sng kan dei kum ka sngi tyrkhong kyiad ha Ri Bhoi ka dei kaba la pynkup bor katkum ka Sec 52 (I) jong ka ME Act ( Assam Excise Act and Rules), ha kaba baroh ki dukan kyiad, bad ki jaka pynmih kyiad ki hap ban khang khyrdep bad lada ki leh pyrshah kin shah pynshitom katkum katei ka kyndon aiñ.
Shuh shuh, la pyntip ruh ba ha katei ka sngi la pynbna kum ka sngi tyrkhong kyiad ka long ruh shi bynta ban ïa snoh kti lang na ka bynta ban leh burom ne kynmaw burom ïa une u nongïalam ba khaw jong ka ri India.
H a kane ka jylla Meghalaya ïa kaba la tip kum ka matrilineal society lane ka jaitbynriew ha kaba ki khun ki shim jait na ka kmie, ha man ba pynlong kino kino ki jingïalang paidbah (lait noh kito kiba pynlong da ki seng kynthei), ym ju kham ïohi bad ïohsngew ba ki kynthei kin kren bad pynsngew paidbah ïa kaei kaei kaba ki don ha ka jingmut jingpyrkhat jong ki.
Tip balei ba ki kynthei kim shlan ban kren ïa kaei kaba ki sngew.
Lehse ka jingkren ki riew hyndai ba, “ynda lah kynih ka ‘iar kynthei ka pyrthei ruh ka la jan wai.
" Kane ka jingkren pharshi ka thew sha kiba bun ki bynta kiba dei ban ïatai bha.
Kane kam dei shuh ka juk hyndai ha kaba ïa ki kynthei bad longkmie la shu rai beit ba ki dei ban don ha ïing shet ja bad ban pynbiang ka bam ka dih na ka bynta ka ïing ka sem baroh kawei, nalor ka khlieng ka sait; ka saitjaiñ sait nep bad ka sumar khun.
Ka kam u rangbah la rai beit ba ka dei ka kam ban kamai na ka bynta ban pynbit pynbiang ïa ki jingdonkam ha ïing ka sem.
Mynta ngi don ha ka spah snem kaba arphew wei (21st century) ha kaba ki kynthei ki ïakot ka bor pyrkhat bad u rangbah; ki trei ïa ki kam engineer, doktor, ki nos, ki nonghikai skul bad kolej; ki ophisar ha ki ophis sorkar bad ha ki kompeni bapher bapher.
Ki kynthei ki ïashim bynta ruh ha ka kam saiñ pyrthei bad ki long ruh ki myntri sorkar.
Namarkata ki kynthei ha kane ka juk ki don la ka jong ka bor bad ka iktiar.
Hynrei haba phai sha ki seng bapher bapher kum ka seng ki samla pule ne kiwei pat ki seng trei mon sngewbha ym ju kham ïohsngew ba ki kynthei kin long ki nongkitkam kum ki President ne ki Secretary.
Hato ki kynthei kim long kiba bit ne kiba tbit ban long nongïalam ïa kiwei pat ki seng khleh lait noh tang ïa ki seng kynthei? Mano ba bsuh ïa kum kine ki jingsngew ha ngi?Sa kawei ruh ngi ngeit skhem lada shimti bad ïalam ki kynthei ïaka synshar khadar khlem pep kan kham duna ka jingbamsap namar ha ki kynthei ka dang don ka jingïatip lem hynrei kumba long mynta te ha ki rangbah te imat kata ka mynsiem ïatip lem ruh ka la jah noh.
Balei ba ong kumta, lada phi phai ha ka jylla ne ha ka ri hi baroh kawei bunsien kiba ngat ha ki kam bamsap ki dei beit ki rangbah ki kynthei te dang kham niar shisha.
Ym dei tang ha ka synshar ka khadar hynrei lada dei ha kino kino ki kam ruh lada bishar bniah kiba peit bad ïalam da ki kynthei ki kham pher bad ïaid beit ïaid ryntih shisha la ka dei ha ki kam Balang, ki kam imlang sahlang, ki kam trei mon sngewbha bad ter ter.
Bunsien haba don ki jingkhot khamtam lei lei kiba dei na ka liang sorkar la ju ïohi ba ka dap ka kamra tang da ki rangbah suda.
Ka por ka la poi ba lada ngi ki longkmie ngi sngew sarong ban ong ba ngi long kita ki nongrim bakhlaiñ jong ka imlang sahlang te ngi dei ruh ban shim ïa ka jingkitkhlieh bad pynkhuid lem ïa ka mei mariang kaba kynthup ïa ki wah bad ki lynti ki syngkien.
Lehse lada pynkup bor ïa ki longkmie ha man la ki dong ba kin long ki nongpeit pyrman ïoh don ba bret ñiut thurmur bad ban kem ïa kum kita khnang ba kin hap siew da ka phaiñ kan bha shibun eh.
Ki kynthei bad longkmie kim dei shuh ban long tang ki nongsngap kiba shu wan jingïalang hynrei ki bym khlem kren ei ei ruh.
Ki dei ban pyndonkam ïa la ka iktiar ban peit ba kiwei ki para kynthei kin ïashim bynta ha ka ban peitngor ïoh don ki riew shim kabu kiba bret ñiut ha ki wah ha ka jaka ban leit bret ha ki trok kit ñiut.
Lada kawei pa kawei ka longkmie ka phikir bad sdang na la ïing ban ym bret pathar ïa u ñiut, nga ngeit ba kane ka sor Shillong bad ki wah jong ka kin khie-im biang sa shisien.
Nga kyntu ruh ïa ki para longkmie bad ki kynthei ba phin ïa long kiba shimti kam ha shnong ha thaw.
Ngi dei ban ïatrei ryngkat ryngkat bad ki rangbah namar ma mangi ngim dei shuh kita kiba tang shibor.
Hooid kam mut ban ong ba ki kynthei kin ïaid lait na u Rangbah ne ba kin ym kheiñ snep shuh ïa u rangbah hynrei kaba kongsan ka long ban burom ïa ka iktiar jong u Rangbah hynrei ha kajuh pat ka por ban ïatrei lang ruh ha kino kino ki kam na ka bynta ban tei ïa ka imlang ka sahlang bad ïa ka ri bad ka jaidbynriew.
Kum mynta ba jur bha kane ka jingïa kynad halor ka jingpyntreikam ïa ka Roster System ha ka jylla lehse ka donkam ïa ki longkmie ban wan shakhmat bad ïatrei lang namar ka jingai jingmut jong ki kruh ka long kaba donkam bha namar kane ka kam ka long kaba khia haduh katta katta lada bakla shim rai tang tiak tang katta ka la ktah ïa ka jingsngew jong ki jaidbynriew ha ka jylla.
Ban da dei ba ka ïing bishar ka pdiang naduh kaba sdang ïa ka jingtyrwa ka sorkar ban pyntreikam naduh nangne shakhmat katta ym don jingpher hynrei namar ba khlem ailad ka ïing bishar bad ba ka sorkar ka pyntreikam naduh u snem 1972 mynta sa mih kine ki kynrum kynram bad jyrwit jyrwat bad ha kum kane ka por donkam ruh ïa ki longkmie ban ïa ai jingmut lem halor kane kakam.
Nongstoiñ, Nailur 29: Na Mawdet haduh shnong Mainop, ka jingjngai ka long tang kumba saw kilomitar tam bad haduh mynta mynne ki paidbah nongshong shnong, ki dang pyndonkam da ka surok ba la shna da ki nongkhaïi dieng ha ki snem ba mynshuwa, ha kaba ki paitbah jong ki shnong kiba don ha katei ka thaiñ ki pyndonkam ha kaba kit ïa ki marbam, ki tiar ki tar bad haba ki leit jingleit.
Wat la katei ka surok ka dei tang ka surok ki dieng ruh, ki paitbah ki hap ban maramot man la u snem namar ki shem jingeh ha kaba leit jignleit bad ki ïa ki tiar ki tar.
Kumta na ka liang ki paitbah jong katei ka thaiñ jingsngew khia man la u snem ki la pynlut por ban moramot ïa katei ka.
U bah Teibor L.Peiñlang haba ïakren bad u nongthoh khubor, u la ong ba dang ha ka taïew ba la dep ki la pynlut por haduh ar ngi ban maramot ïa ka surok bad ha kane ka taïew ki la pynlut biang sa ar sngi, hynrei ym pat lah ban pyndep bad kai bynta ba dang donkam ban trei ki dang bun bha.
U la ong ruh ba ki don ki jaka ba lada thep maw shispah trok ruh ym pat dap hynrei ki paitbah ki hap ban thep maw tang ha ki bynta ba ïaid ki taïar jong ki Mahindra pickup bad ki Sumo.
Nalor kata ki paitbah ki la ong ba ha kitei ki ar sngi ba ki la dep trei, kim shym lah ban pyndep na ka daw jong ka jingbym lah pynbiang ïa ki maw ban thep ha ki thliew ki syar, lem bad ki jaka kiba la ktieh palat bad ha kane ka sien ba mynta ruh.
Namar ka jing pynthut u slap kim shym la lah ban pyndep haduh ban da poi sha ka shnong Mainop.
