U Dr.Ch.
Srinivasa Rao, ula pyllait paidbah ïa ka kot sah kynmaw bad ula plie ruh ïa ka jingpyninam ïa kaba la ïa shim bynta da ki nongpynïaid ïa ki mar na kylleng ki jylla.
Nongstoiñ, Risaw 04 : Ka jingduh noh ïa ka mang pisa ban shan surok na Kyndongei sha Mawrok, ka la pynsngew buhkhoh haduh katta katta ïa ki paitbah jong ki shnong na katei ka thaiñ, namar la slem bha ki la khmih lynti ba lada ka sorkar kan shna ïa ka surok na Kyndongei sha Mawrok, kan pynsuk ïa ki paitbah ha ka leit ka wan sha Rambrai bad kiwei kiwei ki shnong.
U bah Francis Wanñiang haba ïakren bad u nongthoh khubor, u la ong ba ha u snem ba la dep ki briew jong ka tnad PWD, ki la pyndep ïa ka jingsorbe naduh Kyndongei haduh Mawrok, na ka bynta ban phah ïa ka Detail Project Report sha ka sorkar, ba kan pynrung ha ka thup jong ka Pradhan Mantri Gramsadak Yojana.
Na ka bynta shiphew kilomitar kaba poi haduh madan Umit, ki la dep mang arphew klur tyngka ban pynlut ha kaba shna ïa katei ka surok.
Hynrei ym tip na kaei ka daw ba katei ka mang pisa kam shym rung satia ha ka thup jong ka kam shna surok jong ka sorkar pdeng.
Ka jingbym rung jong ka mang pisa ha ka thup shna surok jong ka sorkar pdeng, ka la long ka jingduh kaba khraw ïa ki paitbah katei ka thaiñ, khamtam ha ka leit ka wan ka kit ka bah bad bun ki jingdonkam.
U bah Wanñiang u la ong ruh ba wat la ki paitbah ki la duh noh ïa katei ka surok kaba la dep mang pisa ban shna ruh, hynrei haduh mynta kim shym la shongthait hynrei ki dang ïai bud dien bad pynkynmaw ïa ka sorkar, ba ka dei ban thaw ki lad ki lynti ban shna surok khnang ba kan pynsuk ïa ki paitbah.
U la ong ruh ba lada shna surok na Kyndongei sha Mawrok ka jingjngai ka long tang kumba khatsan haduh khathynriew kilomitar ei ei.
Hynrei na ka jingbym don surok bad lada ki leit don kam sha Mawrok, ki hap ban ïaid da ka kjat kumba ar kynta shiteng ei ei bad ban poi haduh Rambrai, ka shim por kumba saw kynta kumta ka shem shitom shibun ïa ki paitbah kiba leit don kam.
U la ong ruh ba lada shong da ka kali pat hap ban leit na Nonglang shaduh Nongstoiñkaba jngai kumba laiphew hynriew kilomitar bad na Nongstoiñ sha Rambrai arphew kilomitar bad na Rambrai sha Mawrok pat khawei kilomitar.
Lada kheiñ ïa ka jing jngai ka la poi sha duh hynñiewphew hynñiew kilomitar.
Kumta u la kyntu jur ïa kane ka sorkar ba mynta bad ïa u MLA ba kin shimkhia lem ha ka ban pynurlong ban pynïoh noh ïa ka surok na Kyndongei shaduh Mawrok na ka bynta ka jingmyntoi jong ki paitbah ka thaiñ.
Shillong, Risaw 4 : Ka ïing Bishar High Court jong ka jylla mynta ka sngi Balang, ka la pynmih ïa ka hukum ba ym bit ban shalan ïa u dewiong ba la tih be-aiñ sha ki karkhana dewbilat lane karkhana coke kiba don hapoh ka Jylla.
Kane ka hukum ka la mih na ka ïing Bishar kaba la shong bishar da baroh ki nongbishar (Full bench) bad khlieh da u Chief Justice u Sanjib Banerjee haba shong bishar ïa ka mukotduma PIL halor kane ka kam.
Nalor ka kaiphod ba la aiti da ka Jylla, u Advocate General ula pyntip ba ka Jylla ka la ïoh ïa ki jingtip ba bniah bad don ruh ki jingtip kiba dang ap kiba ïadei bad ka jingdon u dewiong ba la pyndonkam da ki karkhaan ferro alloy, dewbilat bad ki coke.
U AG ula pyntip ruh ba haba shimkhia ïa ki jingshem jong u Justice Katakey ba la kdew ha kawei na ki kaiphod ba ula ai, ka Sorkar ka la ai show cause sha ki katto katne ki karkhana dewbilat hapoh ka Jylla.
Ka ïing Bishar ka la buh ban shong bishar biang ïa kane ka mukotduma hadien hynriew taiew haba bthah ruh ba u Justice Katakey u dei ban ïoh noh ïa ka jingsiew adhoc ba T.4 lak nalor kiwei kiwei ki jingpynlut halor ki kam ba u la leh kat kum ki jingbthah ba la ai kham mynshuwa.
Ha kajuh ka por, ka ïing Bishar ka la bthah ïa ka Sorkar ba kan khmih halor ka jingkynnoh kaba mih pyrshah ïa ka Jai Maa Coal Private Limited bad ki kynhun ne briew ba khmih ïa ka, kaba la shah ujor lyngba ka PIL.Shillong, Risaw 04 : Ka Human Rights & Anti-Corruption Youth Power of India (MRAYP) jong ka Meghalaya Chapter ha ka sngi Balang ka la kyntu ïa u Lat ka jylla u Phagu Chauhan ba un bthah ïa ka sorkar jylla ba kan thaw noh da ka Police Accountability Commission (PAC) kumba la kdew ha ka State Police Act, 2010.
“Nga kyntu ïa u Lat ka Meghalaya ba un shimkhïa ïa kane ka bynta bad ka sorkar ba dei peit khamtam eh bad ka tnad Kampohiing, Chief Secretary bad Director General of Police ban pyntreikam ïa kane ka Act bad ban don ïa ka Accountability Commission na ka bynta ka jingbit jingbiang ka jylla bad khamtam eh na bynta ka jingïoh ïa ka hok ba dei," ong u Working President ka MRAYP u Kingstone Bolwari ha ka shithi kaba la phah ruh sha u Symbud Myntri Rangbah ka jylla, Bah Prestone Tynsong.
La kyntu ruh ba donkam ban thung noh ïa u Chairperson bad kiwei ki dkhot ha ka Accountability Commission katkum ki kyndon jong ka section 73 (2), 74(1) (2) jong ka Meghalaya Police Act, 2010.
U Bolwari u ong ruh ba ha ka section 74 (2) jong ka Act ka la ong ruh ba u Chairperson bad ki dkhot ka Commission ki dei ban thung da ka kynhun kaba la pynkhreh da ka committee kaba kynthup naduh u Myntri Kampohiing ka jylla kum u Chairperson, Chief Secretary, Home Secretary bad Director General of Police da kaba bynrap ba ka Section 73 (2) ka kdew ruh ba ka sorkar jylla hapoh lai bnai ba don treikam kane ka Act, kan hap ban don noh ïa ka Commission.
Utei u Working President u ong ruh ba na ka daw ka jingbym don ka Commission, kam don satia ka rynsan kaba biang na ka bynta ki paidbah ban phah ïa ki jingujor pyrshah ïa ka jingshah thombor ha ki pulit bad ong ruh ba ki paidbah ki la ju mad ïa kine ki jingeh ha ki pulit.
Shillong, Risaw 4 : Ki dkhot ka Academic Council (AC) ka North Eastern Hill University (NEHU) ki la bthah ïa u Vice Chancellor (VC) bad Chairman ka Academic Council Prof P Shukla, ban khot ïa ka jingïalang ba kyrkieh khnang ban ïatai halor ka jingkynnoh pyntreikam khlem ïahap ïa ka National Education Policy (NEP) 2020 ha ka kyrdan Under Graduate na ka bynta ka samoi 2023-24 khlem ka jingmynjur ka Academic Council.
ïa kane ka rai la shim hadien ba u VC ula pynpaw ïa ka jingbym kwah ban khot ïa ka jingïalang ba kyrkieh jong ka Academic Council wat hapdeng ki jingkyrpad ba bun da ki nonghikai lyngba ki synjuk jong ki lem bad kiwei kiwei ki kynhun, ong uu President ka Teachers Association (NEHUTA) Prof Lakhon Kma ha ka kyrwoh bala pyllait mynta ka sngi Balang.
U ïathuh, “Ki dkhot ba don jingkitkhlieh jong ka AC ki sngewkhia jur halor ka jingkyntur ïa u pud ba ïadei bad ka bor jong ka AC bad ka jingpynkheiñ ïa ki kyndon bad rukom treikam kat kum ka NEHU Act, Statutes bad Ordinance".
“Kumta, ki Dkhot ki la bthah ban khot ïa ka jingïalang ba kyrpang/kyrkieh jong ka Academic Council ban ïakren halor ka jingpyntreikam ba khlem ïahap ïa ka NEP 2020 ha ka kyrdan UG ha ki college ba la pynïasoh bad ka NEHU khlem da ïoh ïa ka jingmynjur jong ka Academic Council kat kum ka Regulation RA-5, Clause 13, under Clause (1) (a) bad (2) of Statute 42," bynta u Prof Kma.
Une u Nonghikai ula ong ba ki dkhot ka Academic Council kim kwah satia ban ïakren halor ka jingpynsangeh noh ïa ka jingtreikam ka NEP hynrei halor ka jingdonkam kyrkieh ban pynbeit ïa ki rukom pynïaid ba bakla.
Palat 100 ngut ki dkhot jong ka Academic Council na Shillong bad Tura Campus ka NEHU ki la ïasoi ïa ka jingdawa ban khot ïa ka jingïalang ba kyrkieh bad kyrpang ka AC, kaba long palat ïa ka jingdonkam paid ba shipawa na ka laipawa ka jingdon ki dkhot ka AC kat kum ka Regulation RA-5, Clause 13, under Clause (1) (a) bad (2) of Statute 42, ong u Prof Kma.
Gangtok, Risaw 4 : Ka Sorkar Sikkim ka la pynthikna ba haduh 10 ngut ki briew ki la iap ha ka jingwan poi kynsan kynsan ka umsaw ha ka wah Teesta bad 82 ngut ki briew ki dang jah rngai ba kynthup ïa ki 23 ngut ki shipai.
Kane ka long kat haduh ba thoh ia kane ka khubor mynta ka miet.
Kane ka jingshlei um ka la jia myn hynne ka step hadien ka jingther kynsan kynsan u lapbah lapsan hynnin ka miet ha ki bynta ba shatei jong ka Sikkim.
Ka Sorkar ka pyntip ba ki 10 ngut kiba iap ki dei ki riew paidbah.
La ïathuh ruh ba paalt 3000 ngut ki nongshangkai pyrthei ki la sahkut ha kylleng ki bynta jong ka Jylla.
Ka Sorkar ka pyntip ba haduh 14 tylli ki jingkieng kila twa na kane ka jingshlei um bad 9 tylli napdeng jong ki, ki dei kiba la khmih da ka Border Roads Organisation (BRO) katba 5 tylli ki dei kiba khmih ka Sorkar Jylla.
Haduh 26 ngut ki briew kila wan poi sha ki hospital ha Chungthang kaba hap ha Mangan District bad Dikchu, Singtam kiba hap hapoh Gangtok District lem bad ka Rangpo kaba hap hapoh ka Pakyong District.
Ka Sorkar Jylla ka la pan haduh 3 pyrton ki kynhun ka National Disaster Response Force (NDRF) ban wan ïarap lem ïa ka Jylla bad ïa kawei ka kynhun NDRF kaba la don lypa ha Rangpo bad Singtam.
La pyntip baka Sorkar Pdeng ka la ai ïa ka jingmynjur ban phah ïa kine ki kynhun.
Ka Sorkar Jylla ka la buh haduh 18 tylli ki relief camp ha Singtam, Rangpo, Dikchu bad Adarsh Gaon, kiba la mad ïa ka jing shah ktah ba jur eh ha kane ka jingshlei um.
Kumba 3000-4000 ngut ki briew kila poi mynta sha ka jaka sah ba shipor ha ka thaiñ bad ka jingwan ïalam ïa ki briew ba shah pynjulor ïa ki ïing ki sem sha ki jaka sah ba shipor namar ka um ka nang ïai kiew katba dang ïaid ka por, ong ki bor District.
U Myntri Rangbah ka Jylla u Conrad K Sangma ula pynpaw ba u sngewpangnud ban tip ba haduh 23 ngut ki shipai ka Ri bad 20ngut ki riew paidbah ki la jah rngai na ka jingpoi umsaw kynsan kynsan ka wah Teesta na ka jingther u lapbah lapsan ha Sikkim.
Ula pyntip ruh ba ula pyndem ha ki jingduwai na ka bynta ka jingshna bad ka bha ka miat jong ki Nongshong shnong ka Jylla Sikkim.
Haba thoh ha X, u Conrad ula ong “Sngewpangnud ban tip ba haduh 23 ngut ki shipai bad 20 ngut ki riew paidbah la pyntip ba ki la jah rngai hadien ka jingther kynsan u lapbah lapsan bad ka jingpoi umsaw ha Sikkim.
Nga duwai na ka bynta ka jingshngaiñ bad ka bha ka miat jong ki Nongshong shnong".
Ka jingther u lapbah lapsan bad ka jingshlei um ha Sikkim ka la pynjulor ïa bun tylli ki jingtei bad ktah ïa ka jingim ba manla ka sngi ha ki shnong kiba ïaid lynti ka wah Teesta.
Ka Sorkar ka la ïatreilang bad ki shipai bad ki kynhun ai jingïarap ban lap bad ïarap ïa kiba jah haba ai ruh ïa ki jingkyrshan ba donkam ïa ki briew kiba shah ktah.
Ki Nongshong shnong ha ki katto katne ki jaka, la bthah ba kin kynriah noh sha ki jaka ba long lum ban pynthikna ïa ka jingshngaiñ jongki.
Shillong, Risaw 04 : Ka National People’s Party ka la sdang shwa na Nongshken bad Langkyrdem – Laitkroh constituency ban pynbna ïa ki kyrtong kiban aireng ha kane ka elekshon MDC kaba la khmih lynti ba kan long ha ki bnai Rymphang – Lber jong u snem ban wan.
Ïa ki kyrtong ban aireng na kine ki constituency la pynbna ha ka sngi Ba-ar ha ka jingïalang kaba long ha Pynursla ha ryngkat ka jingdonlang u National Vice President ka NPP ba dei ruh u MLA ka Pynursla bad Symbud Myntri Rangbah ka jylla Bah Prestone Tynsong nalor ki nongïalam na ka District bad na ka Pynursla NPP Block.
Na Langkyrdem – Laitkroh ka party ka la jied da u Bah Rahbok Tynsong katba na Nongshken pat ka la jied da ka Kong Grace Kharpuri kaba dei ka MDC bad Executive Member ha KHADC mynta.
Haba kren ha ka jingïalang, u Bah Prestong u la ong ba ka jingpynbna kloi ïa ki kyrteng jong ki kyrtong ka long ba kin lah ban trei bad pynkhreh khambha shuh shuh na bynta ka elekshon kaban sa wan.
“Watla ym pat tip lano ka elekshon kan wan hynrei ngi kwah ban long kiba la pynkhreh lypa ban aireng ha kano kano ka por ruh.
Kane kan ïarap ban pynjanai shuh shuh ïa ka jingpynkhreh ban poi suk sha ka thong," u la ong.
Katba na ka liang u Secretary ka NPP East Khasi Hills, Bah Aibor Tynsong u la ong ba da ka jingïoh pynbna kloi ïa ki kyrtong kan ïarap ïa ki baroh arngut ba kin ïoh ban trei noh naduh mynta khnang ba ka party kan jop na baroh ar tylli kitei ki constituency na katei ka thain.
La donlang ruh ha kane ka sngi naduh u President ka NPP Pynursla Block, Bah Emlinstone Khongstia uba la pynbna ïa ki kyrtong nalor ki nongïalam na ki longkmie bad ki samla jong ka party.
Kumban shu kdew hangne, MDC ba mynta na Langkyrdem la bat da u Bah Ryngkat Lyndem na ka UDP katba na ka Nongshken pat da ka Kong Grace Kharpuri kaba dei na ka NPP hi.
Nongpoh, Risaw 04: Wat hadien ba ka jylla Meghalaya bad Assam kila dep ban soi ïaka MoU haka jingpynbeit pud ha ka wat ba nyngkong, ka Assam kam shym la pyndem ïalade ban Kyntur pud sha ki bynta jong ka jylla Meghalaya ha kaba mynta ka kynti kala sdang ban shna surok biang haka shnong Bakhlapara wat hadien ba katei ka shnong la dep pynbeit ba kan hap hapoh u pud u sam ka jylla Meghalaya kaba hap ha Hima Nongspung.
Katei ka jingprong surok jong ka Assam haka shnong Bakhlapara kala paw ruh dang ha kine ki khyndiat bnai hadien ba ka sorkar Assam lyngba ka tnad PWD kala pynmang skhim haduh 71.59 lakh ban shna ïa u surok ba 1.203km na Patgaon sha Bakhlapara bala pyntrei da ka M/S Mahabahu Associate and EngineersKatei ka jingsdang jong ka Assam ban pyntrei ïa utei u surok kala pynbitar ïaki sengbhalang ha kaba naka liang ka Confederation of Ri Bhoi People (CoRP) haka jingïalam u Samla, u Bah Bandari Ryntathiang President, ryngkat u Paiem Patrick Syiemiong, Syiem ka Hima Nongspung haka jingsynran lang ka KSU Western Border Area haka jingïalam u Samla Received Pator President, lem bad ki nongïalam ka Raid Warmawsaw mynta ka sngi kila leit ban leit jurip ïa katei ka jaka shna surok thymmai haka shnong Bakhlapara jong ka Hima Nongspung ha Ri Bhoi District bad lap ba katei ka jingshna surok kala ïaid shaid shaid.
Ka ba sngew lyngngoh ka long ba ha katei ka sngi naka liang ki paidbah nongshong shnong kim shym la nud ban mih wat hadien ba naka liang ka Raid bad Hima kila pyntip bala pynsuba jur ba kalah ban don kaei kaei sha lyndet ba dei ka jingmutlop jong ka sorkar jylla ban theh kam pynroi sha kitei ki thaiñ ba ka Assam ka nud ban tur pud da kaba theh kam pynroi.
Haba kren sha ki lad pathai khubor naka liang u Samla Bandari Ryntathiang u la ong ba kum ka seng ka dap da ka jingsngewkhia kaba jur ba kumno ka Assam ka dang ïai kyntur pud wat haka jaka kaba la tip shai ba kam dei ka jaka kajia pud bad kaba la pynhap haka jylla Meghalya hadien bala dep ruh ban soi ïaka memorandum of understanding hapdeng ka jylla Meghalaya bad Assam haka jingpynbeit pud jong ka wat ba nyngkong.
Shuh shuhg, u la ong ba kum ka seng kan sa leit ban ujor ruh sha u DC ka Ri Bhoi ba dei ban pynsangeh mardor ïaka jingpyntrei ïa katei ka surok bad ai por ruh shi taiew bad lada kam don kano kano ka jingshimkhia naka liang ka seng kan sa leit hi sha katei ka jaka ban pynsangeh mardor halor kane ka jinwan tam pud ka Assam sha ka khyndew ka shyiap ba hap hapoh ka jylla Meghalaya.
Jowai, Risaw 04: Ki nongtrei ka JHADC hapoh ka lama jong ka Jaiñtia Hills Autonomous District Council Staff Association, (JHADCSA) Jowai mynta ka sngi ki la pynlong da ka jingshong kyllaiñ myngngor ha ryngkat ki placard ha phyllaw jong ka ophis treikam ka JHADC naduh ka por 10 baje mynstep.
Kane ka jingmih ki nongtrei ka JHADC ka long kum ka dak ban pynpaw ïa ka jingsngewsih halor ka jingbym pat ïoh ïa ka tulop jong ki kaba la kynjop 10 bnai mynta naduh u December, 2022 haduh une u September, 2023.
Na ka liang u President ka seng ma Johnson Pohrmen ula pynsngew ba ka Association kala shim ïa kane ka sien jam kaba nyngkong jong ka jingïakhih mynta ka sngi bad kan ban neh haduh ka por jainmiet namar kim kwah ban pynshitom ïa ki paidbah kiba wan donkam sha ka ophis JHADC bad ki long kiba ïeit ïa ka kam.
‘Kane ka jingmih jong ki mynta ka sngi kynthup ïa ki nonghikai skul ka Council ka long shi bynta ban pyni sha ka pyrthei halor ka jingshah eh beiñ jong ki nongtrei kiba la don haka jingthngan la 10 bnai khlem da don kiba peit ïa kane na ka liang ka sorkar".
Ula ong “Lada ka sorkar kam sngap bad kam don kano kano ka jingkhieh na ka bynta ka jong ki kim banse ban shim da kiwei pat ki sien jam ha kine ki sngi ban wan, da kaba u kyntu ïa ka sorkar jylla ban kan pyllait noh ïa ka bhah (dues) kaba dei bad ka tulop jong ki".
Shuh shuh ula pynsngew wad na ka liang u symbud myntri rangbah ka jylla ma Sniawbhalang Dhar ula wan hiar dalade hapoh ka JHADC ha u bnai June, 2023 na ka bynta ban ïaphylliew jingmut lang naduh ki MDC bad ki ophisar ka JHADC halor ka jingeh kiba ka Council ka ïakynduh jingeh.
"Kane ka jingshem jingeh ki nongtrei ka Council kala sdang ban mih naduh u snem 2019 bad kaba nang ïaid bteng haduh une u snem 2023 la ong u ma Pohrmen.
Ha ka juh ka por ula pynsngew lada ka sorkar kam sngap kan sa dawa ïa kane ka kynhun ban khot lang wat ïa ki nongmih khmat ka Ri-lum Jaiñtia ban pynlong ïa ki jingïakhih ha kine ki sngi ban wan, Namar wat ïa ka Aerial kaba ki dei hok ba kinn ïoh kum ki nongtrei ka Council haduh mynta kim pat ïoh satia.
Haba ïakren bad kitei ki nongtrei ka Council kila pynsngew ïa shibun ki jingeh jong ki khamtam ban pyndap pynbiang ïa ka ïing ka seng naduh ka bam ka dih, ka kup ka sem, ka jingdonkam ki khun haka pule puthi, ka jingkoit jingkhiah nalor kiwei de ki jingdonkam kiba manla ka sngi.
Da kaba ong ruh ba kane ka jingai tulop shisien shipor ïa ki ka long kumba ai dawai Polio kaba pynjaw shi drop ar drop.
Shillong, Risaw 4: Hadien ka jingwad kaba la bun bun sngi ïa ki arngut ki samla kiba la jah rngai na la ïing jong ki kata u Samla Wanboklang Kurbah bad ka Samla Phibankyntiew Sun kiba la phet na ïing naduh ka 20 tarik Nailur 2023 hynnin ka sngi la lap ïa ka met ka Samla Phibankyntiew bad ha ka sngi Balang pat la lap sa ïa ka met u samla Wanboklang.
Ïa ka met u Samla Wanboklang la lap na kawei ka thwei ba la tip kum ka Wei Tdem.
Hadien ba ki pulit Search and Rescue Team ki la ïoh ban sei ïa ka met u Samla Wanboklang na ka liang ki trai ïing ki la kyrpad ïa ki bor pulit ban pynlait noh na ka jingleh post mortem namar kat kum ka jingïakren bad ka kmie jong u ka la pynpaw ba kam sngew donkam ban leh ïa ka post mortem namar kam don kano kano ka jingtharai sniew ba don ba pynïap dusmon ïa u hynrei ki sngew skhem ba u noh ïap hi ha kane ka riat.
“Namar ngi dang ap ïa ka hymmen jong u kaba dang wan phai na Goa ngi la rai kum ka ïing ba ka jingleit ontep kan long ha ka sngi Palei jong ka 5 tarik Risaw," ong ka kmie jong u samla Wanboklang bad ka la ïathuh ruh ba yn pyndep ïa ka jingleh ñiam kaba khatduh ha ïing sah jong u ha Traw Saitkhlieh.
Lah ban kdew ba ha tmier jong kane ka riat la lap ïa ki dak ki shin kaba ka samla Phibankyntiew Sun bad u Samla Wanboklang ki la ieh shadien kata ka kopi ba don ka kyrteng jong ka Phibankyntiew, ka ïit khmat bad la lap ruh ïa u ksai juti.
Ha ka jingïakren bad u Diocesean Youth Director (DYD) jong ka Shillong Archdiocese uba dei ruh u Principal jong ka St Paul’s Higher Secondary School, Marbisu u Father Jimris Shylla u la ïathuh ba ha ka jingshisha kine ki arngut ki samla ki dei kiba ym don kano kano ka dak sniew ha skul bad ki long ruh ki khynnah kiba smat ba sting.
“Ka long kaba sngew kyndit namar kine ki khynnah skul ki dei kiba smat ba sting bad kiba shim bynta bha ha kino kino ki program jong ka skul bad ka Samla Phibankyntiew dang ha ka Teachers’ Day ba la dep ka shim bynta ha kawei na ki program bad u Samla Wanboklang ruh ha ka jingleit khmih thuh ïa ka rukom shong dorbar ha Khasi Hills Autonomous District Council ha ka jingïakren bad ki MDC u la ïeng ban buh jingkylli na kata ka daw ban pyrkhat ba kaba kum kane ka jingjia kan wan lap ka dei kaei kaei kaba kyndit haduh katta katta," u la ong.
Shuh shuh na ka liang jong u u la kyntu ïa ki samla ba kim dei ban long kiba pyrkhat kut lad ha kino kino ki jingeh kiba ki ïa kynduh ha ka jingim namar ki jingeh bad diengpyngkiang kim dei kiba kut jong ka jingim.
“Ha ka jingim kum ki samla kin don bun ki jingeh ba ngi ïa kynduh hynrei ngim dei ban shim ba ki dei kiba kut jong ka jingim bad ïa ka jingeh ba kum ki samla ngi ïakynduh ngi dei ban pan jingmut bad jingïarap na kiba la san kiba ngi lah ban shaniah la ki dei ki kmie ki kpa ne ki nonghikai ne ki paralok ruh khnang ba kin lah ban kdew jingmut lem, bad nga kwah ban kyntu ba kum ki samla ngi dei ban long kiba shaniah ha U Blei ha man ki khyllipmat ka jingim," kyntu u Phadar Jimris Shylla.
Shillong, Risaw 04 : Ka Myntri Sorkar ka jylla, Dr.Ampareen Lyngdoh ka kyntu ïa baroh ki political party kiba pynkhreh ban aireng ha kane ka elekshon MP kaban sa long shen ba kin buh hakhmat eh ban dawa pynrung ïa ka Ktien Khasi ha ka Khyrnit kaba Phra jong ka Riti Synshar ka Ri kum kawei na ki mat ïakhun elekshon jong ki.
“Ka jingkyrpad jongnga ïa baroh ki party kiba pynkhreh aireng ha kane ka elekshon MP 2024 ba kin buh hakhmat ïa ka kum ka mat kaba hakhmat eh ha ka manifesto jong ki," ong ka Myntri haba kren bad ki nongthoh khubor ha kane ka sngi Balang.
Kane ka Myntri kaba la leit ruh ban shim bynta ha ka jingïalang paidbah ba pynlong da ka Khasi Author’s Society ha nongbah Delhi dang shen ka la ong ba ka Ktien Khasi kadei kawei na ki 38 tylli ki jait ktien ha kaRi kiba dang ap mynta ïa ka jingmynjur jong ka sorkar pdeng ba kin ïoh rung noh ha ka Riti Synshar jong ka Ri.
“Ki political party ki dei ban kyrshan lang ban ïoh noh ïa ka jingithuh bad nga ngeit skhem ruh ba lada baroh ki seng saiñpyrthei ki kyrshan lang ngi ïoh ïa ka jingkyrshan kaba kham khlaiñ watla ngi dei ka jylla kaba rit namar ngi don tang arngut ki MP," ka la bynrap biang.
Shwa kane, ka Myntri ka la ïathuh ruh ba ka sorkar MDA hapoh ka jingïalam jong u Conrad dang ha kine ki khyndiat bnai ki la dep ruh ban kynduh ïa u Myntri Rangbahduh ka Ri u Narendra Modi halor kiba bun ki mat kiba ïadei bad ka jylla kynthup lang ïa ka Ktien Khasi ban pynrung noh ha ka Khyrnit kaba Phra.
Shillong, Risaw 05: Ka skul kaba mihkhmat ïa ka jylla ha ka 62 Subroto Cup International Football Tournament Under-14 (Sub Junior Boys), ka HK Singh Memorial Secondary School, Jowai ka la ïoh ban bteng ïa ka lynti ïaid jong ka mynta u snem shaduh ka quarterfinal.
Kane jingïohrung jong ka HK Singh ka la wan hadien ba ka skul IPSC ka la shah kynjat noh (disqualified) shuwa ban sdang ka jingïalehkai ha ki bor pynïaid hadien ba lap ba kane ka skul ka kynthuplang ïa ki khynnah kiba la palat ïa ka 14 snem.
Kumta ka HK Singh kan sa hap ban aireng pyrshah ïaka Chawngfianga Middle School Saiden, Kolasib, Mizoram ha ka quarter final.
Khliehriat, Risaw 05: Ka jingïalehkai phutbol 1st Division bala pynïaid da ka East Jaiñtia Hills District Football Association (EJHDFA) kaba la long hynne ka Sngi Palei ha madan Deinchynrum, Khliehriat, ka la jam sha kaba kut ha kaba baroh ar tylli ki jingïakhun ki la poi sha ka jingïakhaid.
Haba phai sha ka jingïakhun kaba nyngkong na ka liang ki kynhun ïalehkai hapdeng ka Mukhaialong SC bad ka Wahiajer NYSSC kila poi sha ka jingïakhaid khlem da don mano mano ba ïoh pynkhihjar.
Katba ha ka jingïakhun kaba ar ruh kaba la long hadpeng ka Tpepswer SSWO bad ka Rangad SC, kine ruh kila ïakhiad khlem don ba lah ban thep tad haduh ba kut jong ka jingïakhun.
Jowai, Risaw 05: Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 bala pynïaid da ka West Jaiñtia District Sports Association, (WJDSA) Jowai kaba la long hynne ka sngi Palei ha madan Kiang Nangbah Stadium, Dongmihsngi Jowai.
Haba phai sha ka jingïakhun ka kynhun lehkai jong ka Sohmynting kala pynliem da 2-1 kol ïaka Khliehiongriang, ïa ki kol na ka Sohmynting la thep ar kol marwei da u Spain Ryngkhlem haka minit ba 28 & 58.
Katba na ka Khliehïongriang la thep da u Founder Passah haka minit ba 34.
Ka jingïakhun mynta ka sngi kan long hapdeng ka Wahiajer pyrshah ïa ka Dulong haka por 2 baje nohphai sngi.
Ka jingïoh rung suk u drok ha Sor Shillong ka la nang kynrei bha katba nang mih ki sngi bad une u jingdih uba long u ‘Ksuid’ kynsha aiu re u la rung ha kiba bun ki samla lud shynrang bad ki kynthei.
Ha ki snem kiba kham mynshwa, ha Meghalaya, haba buddien na ki rekod kiba rim, tang khyndiat hangno re hangno ba ki nongdih drok ki don ha kane ka jylla.
Hynrei u drok, ha kine ki sngi u la rung la jan manla ki shnong ki thaw ki iing ki sem.
Ka jingïohkem ïa ki khynnah samla kiba dih drok da ki sengbhalang, ki bor pynïaid shnong bad ki bor pulit jong ka Anti Narcotic Task Force bad ki pulit ka Special Party kam shym pynkyiuh ne tieng satia ïa kiwei kiba la ngop ha une u jingdih uba sniew uba la hiar thma jar jar kiba bun ki rympei iing.
Kiba bun hi kiba shahkem ki dang dei beit tang ki khynnah samla kiba la shah pynngop ban mad ïa une u jingdih uba sniew bad uba ktah ïa ka longryngieng bad uba ktah ïa ka bor pyrkhat bad ka bor jabieng.
Kaba lyngngoh pat ka long balei ki Pulit kim ju ïohkem ïa ki snar khaii (Drug Lord) kiba ju khaii tuh bad pynïaid iew tuh ïa une u jingdih ha kylleng ka sor Shillong bad sha kiwei kiwei ki district jong ka Jylla Meghalaya.
Ka jingïohkem ka long beit tang ïa ki snar khaii kiba kamai spah bym hok na kaba pynïaid iew ïa u drok ha ki shnong ki thaw bad ha ki jaka ba jan ki shlem pule puthi.
Ka jingpyrta ki Sengbhalang, ki Dorbar Shnong bad ki kynhun bapher bapher ban ïalap pyrshah ïa ka jingdih ïa u Drok kan shu long tang ka jingpyndep rukom bad ka jingpyrta ha ri khlaw bakynjah namar la ïohi pynban katba nang mih ki kynhun kiba pyrshah ïa ka jingjyllei jong u Drok, katta nang jyllei ruh ki nongdih.
Haba bishar bniah, ka jingeh ka long namar kiba la ngop bad kyrni ha ka jingdih drok, ki la shahkem bad shah pynsah ha ki Rehab Centre ban kylla biang sha ka jingim katba thymmai.
Pynban, wat hapdeng ka jingtrei shitom jong ki sengbhalang, ki bor synshar bad ka tnat Pulit pynban dang mih sa kiwei pat ki nongdih kiba thymmai kiba shah pynngop ha la ki paralok ban mad ïa une u jingdih pynbuaid uba pynswai ïa ka met, ïa ka bor jabieng bad uba pyn shad samtawi ïa ka jingim jong u nongdih.
Ha u snem 2016, ki Nongmihkhmat jong ka Iingdorbar Thawaiñ jong ka Jylla ki la ïatai sngewkhia bha halor ka jingkynrei jong u Drok ha ka jylla.
U Bah Ardent M.Basaïawmoit, uba long u MLA ka Nongkrem Constituency ha katei ka por u la wanrah da ka Special Motion ïa ka jingkynrei u drok ha ka jylla kaba pynkharoi ruh ïa ka jingkiew ki kam runar ruser ha ka jylla.
Tang ha u snem 2016, katkum ka kaiphod, ka tnat pulit ka la register case haduh 112 tylli hapoh ka Narcotic Drugs and Psychotropic Substances (NDPS) Act.
Ha kaba ïadei bad ka jingthmu ban tem ïa ka jingkynrei une u jingdih pynbuaid, ka la don ruh ka jingai jingmut ïa ka Sorkar Jylla ban buh noh ïa ka Narcotic Control Bureau (NCB) ha nongbah Shillong.
Kaba kham isynei ka dei ïa ki samla kiba wan na ki longiing kiba duk kiba toi kiba ki kmie ki kpa ki dei kiba shu bylla mynstep bad thied khaw da miet.
Kiba bun hi na ki samla kiba shah kem hadien ba ki la ngop ha une u jingdih ki dei kiba wan na ki iing ba ki kmie ki kpa ki dei kiba duna ka ïoh ka kot.
Kane ka dei kawei ka jingeh kaba u drok u hiar thma jar jar ym tang ïa ki khun kiba wan na ki iing kiba don ba em hynrei wat ïa ki longiing kiba duk ba toi.
Ki bor pynïaid shnong, ki paidbah nongshong shnong, ki sengtrei mon sngewbha, ki sengbhalang bad ka Sorkar ki dei ban ïatreilang ban thaw da ka “Drug Policy" ka ban tehlakam ïa ka jingwan tuid kyrthep jong u drok sha kane ka jylla uba wanrah ïa ka jingpang swai ha kiba bun ki samla kiba la ngop ha une u jingdih namar wei ba la kyrni ha kano kano ka jingmlien kaba sniew ka long pat kaba eh ban bthah ïa ki kynjri jong ka.
Ban shu pyrta ha surok, ‘Ong Em ia u Drok’ shi sien shi snem tang ha ka sngi rakhe ïa ka ‘International Day against Drug Abuse’ kam long kaba shongnia namar ka jingïakhun thma pyrshah hi ïa u Drok ka dei beit ban long beit baroh 365 sngi khnang ba ki samla kynthei bad shynrang ki bym pat ngop kin kiar raimaw raidieng na une Iakjakor uba teh mraw ïa ka bor met bad khamtam eh ïa ka bor mynsiem.
Shillong, Risaw 05 : Hynne ka Sngi Palei ka United Democratic Party (UDP) Mawlai Circle ka ai khublei bad kitbok  kit rwiang ïa ka kynhun ki thei lehkai kriket ki ban mihkhmat ïa ka jylla sha ka lympung ïakhun kaba la tip da ka BCCI’s Women’s U-19 One Day Trophy kaban ïalehkai ha Surat, Gujarat naduh ka 8 tarik mynta u bnai Risaw, 2023.
Na ka liang jong u Bah P.T Sawkmie, adviser lem bad u Bah  H.Kharkongor, president  ka UDP Mawlai Circle, bah  T.Kharkongor, secretary bad  kiwei de ki nongkitkam ka seng  ki la pynpaw ïa ka jingsngewkmen kaba khraw ba ki  samla  kynthei jong ka jylla kin ïoh ka lad  ban ïa shimbynta ha ka lympung ïalehkai jong ka BCCI ka ban sa long hapoh ka jylla Gujarat.
Ha kajuh ka por u Bah Sawkmie u kyntu bad ai mynsiem ïa ki ba kin ïakhun tyngeh ban poi sha ka thong.
"Tang ka jingtrei shitom ka la ban  ïarap ïa phi mynta,  phi  mihkhmat iaka jylla, kan poi ka por phin mihkhmat sa ia ka ri India," ong uba Sawkmie haba kren ai mynsiem ïa baroh ki thei ïalehkai ka MCA.Mawkyrwat, Risaw 05: Ka Veteran Football Committee jong ka Mawten Sports Club kan pynlong biang ïa ka jingïalehkai kynjatbol kaba dei na ka bynta ki Rangbah kiba la kynjoh ïa ka 40 snem shaneng ha kane kane kan sdang ha ka 23 tarik u Risaw, 2023 ha ka Madan Mawpyllun, Mawten kaba tang 1 km na Mawkyrwat, South West Khasi Hill District bad 75 km na Shillong.
Ka khusnam ha kane ka jingïalehkai ka long T.1,00,000 tyngka bad ka bai rung ka long T.5,000 tyngka.
Yn pdiang 16 tylli ki kynhun (kiba kloi shwa yn pdiang shwa) kiba najan bad na jngai la ka long ki kynhun jong ki riew shimet bad ki club kumjuh.
Kumta ka Mawten Sports Club ka khot ka wer ïa kiba kwah ban ïashimbynta ha kane ka lympung ba kin wad kham bniah da kaba phun ha u nombar – 94361-73745/94025-52012.
Mawsynram, Risaw, 20: Katba nangïaid ki sngi ka jingpynkhreh na ka bynta ka elekshon jong u snem 2023 ka la ïaid shait shait ha kaba mynta ka sngi ka 20 tarik u Risaw, 2022 na ka liang ka Meghalaya Pradesh Trinamool Congress ka la ïoh ban pynlong ka jingïalang paidbah hapoh Mawsynram Block haba da ki spah ngut ki nongkyrshan ba thymmai ki la mih ban wan ïashimbynta ban sngap ïa ki jingpynshai na ki nongïalam.
Ïa kane ka jingïalang ba la pynlong mynta ka sngi hapoh jong ka Hall jong ka Seng Khasi Mawsynram ka dei hapoh ka jingbtin lynti jong u Batskhem Marbaniang kum u Convener bad u bah Gilbert Kharraswai kum u Secretary jong ka Trinamool Congress Mawsynram Block ha kaba ka jingthmu jong ka ka long ban pynshai bad pynsngewthuh paidbah ïa katto katne ki mat treikam jong party namar kane ka party ka dang dei ruh ka party kaba dang thymmai.
U Vice President jong ka Meghalaya Pradesh Trinamool Congress, u bah James Lyngdoh haba kren ha ka jingïalang nyngkong u la ai khublei na ka bynta ki nongïalam jong ka TMC Mawsynram Block kiba la trei shitom ban khot bad pynkohnguh ïa ki nongkyrshan ban wan sha ka jingïalang watla ka dang pynkha thymmai tang ha kine khyndiat bnai kata ha ka 5 tarik u bnai ‘Nailur, 2022.
Ha kajuh ka por u la pynshai shuh shuh ba ka Trinamool Congress ka ïeng ha ka nongrim ha kaba kin rad-dyngkhong bad ban kyntiew shaphrang ïa ka imlang ka sahlang, ka roi ka par, na ka bynta ban pynneh ïa ka khyndew ka shyiap, bad pynneh ruh ïa ka riti ka dustur bad ka ban kdup lang ïa baroh ki jait niam hapoh jong ka Ri India.
U la ai jingpynshai ruh ba ka Trinamool Congress ka don ha ka ïa ka thong ban ïeng ha u paidbah naduh ka shynshar ka khaddar bad ka shaniah ha u paidbah ha kaba ïa kane ka party la seng da ka Mamata Banerjee kaba long mynta ka Myntri Rangbah duh jong ka West Bengal naduh u snem 1998, 1 tarik u Kyllalyngkot bad haduh kine ki sngi ka la nang ïoh mynsiem bad nang ïaid shaphrang ha kiba bun ki kam.
U la ong ruh ba kane ka TMC ha kito ki snem ka la khlaiñ tang hapoh West Bengal hynrei ha 2016 ha ithuh da ka Election Commission jong ka Ri India kum ka ‘All India Trinamool Congress’ bad ruh la lah ban pynsaphriang ha kylleng ki jaka wat haduh hangne hapoh ka Jylla Meghalaya ruh.
Nangta, u la ong kane ka party ka don ruh ha ka ïa ka bynta ban kyntiew lem ïa ki khun samla kiba shem ki jingeh bad jynjar kiba bun bad watla kum ka party hapoh ka Jylla Meghalaya ka long ka party kaba dang lung bha hynrei katba nang ïaid ki sngi la sakhi ba ki nongïalam ki la nangtrei shitom ban pyntyllun ïa ki kam bad khot ruh ïa ki paidbah ban wan pynïasoh sha kane ka party ha kaba haduh mynta la dep ban pynrung ïa ka party TMC haduh 57 tylli ki konstitwensi bad kiba dang sah ki don sa tang ar ne lai tylli ki konstitwensi ki ban sa ïoh ban pynrung nongkitkam ha kine ki khyndiat bnai.
Ha ka jingkren jong u, u la ai ruh ka jingïaroh ïa u Dr.Mukul Sangma ryngkat ki nongïalam ba hakhmat jong ka party TMC kiba la trei shitom ha kaba ki la sdang ban pynsuhthied ym tang hapoh Ri Lum Garo hynrei wat ha ki lum Khasi ruh ka la sdang ban suh thied.
“Ïa kane la sakhi ka jingsdang ban suh thied jong ka party TMC mynta ka long ha ka jingïalang ba la pynlong ha Mawsynram Block ha kaba kiba ki paidbah ki la sdang ban wan sngap ïa ki nongrim jong ka", ong u bah James.
“Lada ka ktien kam im ka ri bad ka jaidbynriew ruh kam im", ong u bah James, namarkata, u la ïathuh ba ym pat don ki MP kiba kren na ka bynta ki jingeh jong ka jaidbynriew khasi bad ki ban nud ban kren hapoh Parliament ban ong ba dei ban ithuh bad pynrung noh ïa ka ktien khasi hapoh ka khyrnit ba 8 jong ka Constitution jong ka Ri India, hynrei dei tang u MP jong ka ‘All India Trinamool Congress’ uba la nud ban leh ïa kata.
Kumta u la buh ka jingkyrpad na ka bynta ki nongtrei jong ka party ba nangne shakhmat kin nang wanrah shuh shuh ki nongkyrshan khnang ba ka Trinamool Congress hapoh Mawsynram Block kan ïoh ïa ka jingjop khnang ba u snem 2023 un dei u snem jong ka jingkylla.
U bah Gilbert Kharraswai, Secretary TMC ka Mawsynram Block Committee u la ong ba hadien ba la bishar bniah ïa ki seng saiñ pyrthei ha kane ka jylla jong ka sorkar MDA ba la lam khmat da ka NPP ka la long shisha ka sorkar kaba pynkhihwin ha baroh ki liang ha kaba ïa dei bad ka shynshar khaddar shibun ki jingeh kiba la mih ruh shibun ki jingïakhih kiba la sakhie ha kine ki snem ki bnai ba la dep.
Namarakata, u la kyntu ba kum ki samla jong ka dong ka thaiñ Mawsynram kin phai khmat sha kane ka party TMC namar dei tang kane ka party ka ba lah ban weng ïa ki jingeh ym tang ha ka jylla Meghalaya hynrei wat ban ïeng ïaleh pyrshah ruh ïa kiwei pat ki National Party kum ka BJP kaba la shynshar mynta ïa ka Ri India.
Ïa ka jingïalang pynïaid da u bah Iohdor Diengdoh, Convener jong ka Meghalaya Pradesh Trinamool Congress, East Khasi Hills District ha ryngkat ka jingïadonlang naduh u Vice President jong ka Meghalaya Pradesh Trinamool Congress, u bah James Lyngdoh, u Joint Secretary jong ka All India Trinamool Congress, u Jayanta Sen lem bad kiwei de ki nongïalam.
Lah ban kdew ba kiba la wan pynïasoh mynta ka sngi sha ka Trinamool Congress jong ka Mawsynram Block ki long na ka INC, NPP, UDP katkum ka jingpynpaw jong ki nongkren ha ka jingïalang.
Nongstoiñ, Risaw, 20: Katba nang mih ki sngi ka Hill State People Democratic Party Rambrai Jyrngam Constituency, ka la nang khlaiñ bad ïoh mynsiem da ka jingwan pynïasoh jong ki samla haman la ki shnong naduh Rimuliang Zone Rambrai zone bad Mawlangsu zone.
Nalor ki samla bad ki rangbah, ki longkmie ruh ki la sdang ban trei shitom ban leit sha ki shnong ki thaw ban thung ïa ki tnad trei kam khlem da ap ïa u kyrtong na ka bynta ban pynkhlaiñ ïa ka party shuwa ba ka election ban jied ïa ki nongmihkhmat sha ka Ïingdorbar Thawaiñ ka jylla ha u snem ban wan.
Kumta hadien ba kiba bun ki samla ki la wan ban rung kum ki dkhot ba pura ha ka party ha ka sngi balang, ki nongïalam ka HSPDP Youth Wing kata u bah Michael Thongni secretary Youth wing central body u samla Pynshai Joel Dkhar Joint secretary Youth wing central body, kong Badariti Lyngdoh Nonglait President Women Wing central body, lem bad kiwei iwei ryngkat u bah K.P.Pangñiang President HSPDP central body, ki la hiar sha Rambrai ban pdiang burom ïa ki samla, ki longkmie bad ki rangbah kiba la wan ban pyni sha ka party ba kynthup ruh ïa ki nongkyrshan ba rim kiba mih noh ha u 2018 hynrei kiba la wan phai biang sha ka party.
Ha ka jingïalang ha ïing dorbar jong ka Rngi Lower Ïew Rambrai bad shuwa ban pynskhem ïa ki nongkitkam jong ka Youth Wing Rambrai Zone, la pdiang burom ïa ki nongkitkam jong ka Youth Wing ki ban sa pynshekm ha katei ka sngi, ki rangbah, ki longkmie bad ki samla kiba la wan ban pynïasoh da kaba pyndeng ïa ki muffler jong ka party.
Hadien ka jingpyndeng ïa ki muffler la ïoh ïa ka jingkren na u bah Michael Thongni bad Kong Badariti Lyngdoh Nonglait.
U bah Micahel Thongni haba ai jingkren ha katei ka sngi u la ong ba ka Hill State People Democratic Party, ka dei ka party trai ri kaba la rim tam ha ka jylla bad kaba ïeng halor ki nongrim jong ka hok bad ka jingshisha.
Kumba u (L) maieit Hoping Stone Lyngdoh u ba la seng ïa ka u ju hikai ban trei hok bad kiar na kaba ñiew shilliang khmat ïa ki paitbah ki nongïalam jong ka party, haduh mynta ki dang bud thik ïa ki jinghikai jong u.
U la ong ruh ba ki don bun bah ki nongmihkhmat kiba la jop na ka party hynrei kip het jyndat noh, namar ba ki kwah ban leit sha kiwei pat ki party kiba tyrwa shuki.
Nalorkata lada ki leit sha kiwei pat ki party ki iohlad ban bamsap katba ki mon.
U la pynshai ruh halor ka jingeh kaba ki samla wad kam ha kine ki sngi ki ïakynduh khamtam ha West Khasi Hills, namar ka jingleh shilliang khmat bad ka jingnoh shilliang jong ka tarajur jong ka sorkar.
Ha kaba ïadei bad ka jingeh jong ki samla wad kam utei u nongïalam ba hakhmat jong ka Youth Wing, u la ong ba ka thong ba hakhmat eh jong ka HSPDP ha kane ka kynti, ka long ba lada kan jop bad kan ïohlad ban don lang ha ka liang synshar kan ïakhun tyngeh ban thaw ki lad ki lynti ban ai kam ïa ki samla.
Ka kong Badariti Lyngdoh Nonglait President jong ka Womens Wing central body, haba ai jingkren ha katei ka sngi ka la ong ba ha ka Jaitbynriew Khasi Pnar, ki kynthei ki dei ki nongri nongsumar ïa ka jait ka khong bad ka burom jong ka kur ka jait, ka ïing ka sem, ka ri bad ka jaitbynriew ka shong eh ha ki kynthei.
Nalor kata ka la ong ba kumba ka sorkar ka la pynkupbor kyrpang ïa ki kynthei ka por ka la dei ba ki kynthei naduh ki samla haduh ki longkmie kin shim ïa ka jingkitkhlieh ban pynbha ïa ka synshar khaddar bad ban tei pat ïa ka longbriew man briew.
Ka la ong ruh ba ki longkmie jong ka Rambrai Jyrngam ki la dei ban kyndit bynriew noh bad ban thaw thymmai ha ka pyrkhat pyrdaiñ bad ka synshar khaddar, khnang ba ki khun ki kti kin lait na ki jingeh ha ki por ban wan.
Ki nongkitkam ka HSPDP Youth Wing Rambrai Zone ki long President Bah Khiebor Lyngkhoi (Mawrang), Vice President Amrichbadonal Kharbani (Nongkroh) bad Noveal Sohshang (Nongkroh), Secretary Ferdinal Mawtyllup (Mawthungmarwei), Joint Secretary Pyndap Lyngkhoi (Ramsningwar), Treasuresr Lamphrang Lyngkkoi (Umsiej), Advisers Bah Tai Nongsiej, Bah Driosly Lyngkhoi bad bah Pailot Nongphud.
La pynskhem ïa kine baroh da u bah K.P.Pangñiang President rangbah ka party.
Nongpoh, Nailur 14: Ban nang pynïoh ïaka jaka pule kaba ibit ibiang bad ka ban pynkhring ruh ïaki khynnah skul ba kin wan tista sha ka skul, mynta ka sngi naka liang ka Society for Action in Community Health (SACH) ka la ïoh ban aiti noh ïaka skul Umdiker LP & UP School sha ki bor pynïaid skul hadien ba ka la dep ban pyniphuh iphing bad pynkylla dur lut nadong shadong.
Ha kane k jingïalang la ïadon lang da u Jayanta Mundoi Branch Manager HDFC Bank Nongpoh, Branch, U Venugopal.
Mk u nongïalam ba ha khmat jong ka SACH, u bah Barristerfield Lyngdoh, Headmaster Umdiker LP & UP School, Bah S.Sohktung Rangbah Shnong Umdiker, bah Lumlang Nongsiej BMC Umsning Block, ki nonghikai jong ka Sohpdok LP School bad Toh Umsiang LP school lem bad ki khynnah skul.
Ïa katei ka skul naka liang Ka Society for Action in Community Health lane ka SACH lyngba ka jingïarap ban bei tyngka naka HDFC Bank hadien ba ki la dep ban pynlut pynsep ban pynjanai ïa katei ka skul naduh ka jingai rong, ban pynbit pynbiang ïaki Ben shong, ka kamra kynshew kot, ki bor ding electricity, ki pangkha ban pyn pyngngad ïaki khynnah skul ha ki por shit bad kiwei kiwei de ki jingdon kam jong kane ka skul, naka liang ki nongtrei jong ka SACH ha ryngkat ka jingïadon lang ki nongtrei jong ka HDFC Bank lem bad ki nonghikai ki la pynlong daka program kaba kyrpang ban ïoh ban ot ïa u ribon bad ban aiti noh sha ki bor pynïaid skul.
Khyndiat halor jong kane ka SACH, ka Society for Action in Community Health (SACH) kadei ka kynhun kaba ïaleh ban wan rah ïaki jingmyntoi bapher bapher sha ki shnong nongkyndong naduh ka pule puthi, ka roi ka par, ka koit ka khiah, ki kam ri jingri bad kiwei kiwei bad ban pyntyllun ïaki kam jong kane ka kynhun la bei tyngka kyrpang daka HDFC Bank.
Kane ka SACH ka don ka jingthmu ban wan rah ïaki jingmyntoi ïaki shnong bapher bapher kiba hapoh jong ka them Ri-bhoi District bad ïa mynta ka la jied ïaki 15 tylli ki shnong jong ka Umsning Block bad ka Shnong Umdiker kadei kawei napdeng jong kine ki 15 tylli ki shnong kaba la shah jied ban ioh jingmyntoi.
Haba kren ha katei ka sngi, u bah Lumlang Nongsiej BMC Umsning Block u la ai ka jingïaroh ïa ki nongtrei jong kane ka kynhun hakaba ki kam kiba ki leh ka la wan rah shisha ïaka jing iphuh iphieng ïa kane ka skul.
Shuh shuh u la ong ba ka skul barabor kadei ban long kaba itynnad bad kaba khuid khnang ba ki khynnah skul kin sngewtynnad ban wan sha skul bad kyntu ruh ïaki bor pynïaid skul bad ïaki khynnah ba kin sumar bha ïa kane ka ïing skul bad ba kin leh khuid ïaka ha man la ka por.
U Jayanta Mundoi Branch Manager HDFC Bank Nongpoh, Branch, haba kren ha katei ka jingïalang kum u kongsan, u la ai khublei ïaki nongpynïaid skul ba ki la long kloi ban snohkti lang naka bynta ban wan rah ïaka jingmyntoi ïaki khynnah skul.
U la kitbok ruh ïaki nonghikai ba kin dang lah ban ai ka jinghikai kaba bit ba biang naka bynta ki khynnah skul bad ba kin hikai ruh ïaki ba kumno ban long ki khynnah kiba tista ban wan sha skul bad kitbok ruh ïaki heprit ba kin nang trei shitom haki kam pule khnang ba kin long briew haka jingim jong ki.
Jowai, Risaw 20: Ka lympung ïalehkai jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi ha Kiang Nangbah Stadium, Dongmihsngi Jowai.
Ïa kane ka lympung la pynïaid da ka West Jaiñtia District Sports Association (WJDSA) shi bynta na ka jingrakhe jubilee ksiar jong ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun na ka liang ka kynhun ïalehkai jong ka Shangpung Moosyiem SC kala lah ban pynliem da 2-1 kol ïa ka Dulong SC, ïa kitei ki kol na ka Shangpung Moosyiem SC la thep da u Kenny Langbang ha ka minit ba 15 bad u Mewotki Sungoh ha ka minit ba 48.
Katba ïa ka shikol na ka Dulong la thep da u nongïalehkai jong ka u Clifford Lytan ha ka minti ba 50, hynrei haduh ba kut jong ka jingïalehkai kala neh da 2-1 kol.
Ka jingïakhun lashai ka sngi 21 tarik kan long hadpeng ka Luti Tuber Ialong SC pyrshah ïa ka Sailung Ialong SC ha ka por 2 baje shiteng nohphai sngi.
Nongpoh, Risaw 20 : Ka Synjuk ki Rangbah Zone-VI, Shillong Archdiocese ka la khot la wer ïa baroh ki paid riewngeit ka Balang Katholik ba kin wan ban ïa shim bynta ha ka Lympung ba hynñiew kaba long ha ka Balang Shnong Nongkhrah jong ka Parish Nongpoh.
Kane ka lympung ïa kynduh lang ki Rangbah ka Balang Katholik jong ka Zone-VI kan sdang naduh ka 22 tarik u Risaw, 2022 bad yn pynkut noh ha ka 23 tarik u Risaw, 2022, ka Sngi u Trai da ka Mass Bakhuid bad kiwei kiwei ki prorkam bapher bapher ban pynphuh pynphieng ïa kane ka lympung ki rangbah ka Balang Katholik na ka Zone-VI Shillong Archdiocese.
Namarkata, na ka laing ka Synjuk ki Rnagbah Zone-VI Shillong Archdiocese ki la khot la wer ïa ki paid riewngeit ka Balang Katholik ban ïa poi sha kane ka lympung kum ka jingai mynsiem ïa ki Rangbah bad ruh ban leh ban pyndep ïa ka niam ka rukom ban ai ka nguh ka dem sha u Blei Nongbuh Nongthaw kata ha kaba pynkut noh ïa kane ka Lympung da ka Mass bakhuid ha ka Sngi U Trai.
Khliehriat Risaw 20: Ka Khasi Students Union Wapung Unit ka pynbna ba ka seng kan pynkup burom ïa ki samla kiba pass bha da ka 3rd Woh Tep Kyndait Acadamic Award, ka jingpynkylla ka seng ïa ka Mait Shaphrang Acadamic Award ka dei na ka daw ba ki kwah ban pynsah nam ïa u woh Tep Kyndait uba dei uwei na ki khla wait ka ri bad kane ka khusnam ka long na ka bynta ki san tylli ki shnong kiba kynthup ka Mookhep, Wapungskur, Wapung shnong, Tuber kmai shnong bad Tuber sohshrieh.
Ki ba lah ban ïoh ïa kane ka khusnam ki dei kiba ïoh 70 percent shaneng ha ka kyrdan SSLC, 65 percent shaneng ha ka kyrdan HSSLC, kiba ioh 60 pc shang ha ka bachelor (Degree Passed) bad 60 pc shaneng ha ka kyrdan master degree.
Ïa ka duplicate mark sheet lah ban pynpoi ha u number 9383052286, 9678091106, 8837348828 bad ka por ban pynpoi ïa ki zerox copy jong ki mark sheet ka dei naduh ka 18 tarik u risaw 2022 haduh ka 18 tarik u Naiwieng 2022.
Kane ka long katkum u kyrwoh ba la wan na u Education Secretary KSU Wapung Unit, u samla Hamewanpynhun Ryngkhlem.
Jowai, Risaw 20 : Ka Khasi Student Union (KSU) Jowai Unit kumka dak ban leh kmen ïa ka jingdap 2 snem ka Unit, naduh ba la seng ïa ka ha Jowai ban ai ka jingshakri ïa ka imlang ka sahlang bad ka jaitbynriew hi baroh kawei.
Na ka liang ka KSU Jowai Unit kala pynbeit ban pynlong daka jingïakop Marathon kaba la tip kum ka ‘Open to All Long Distance Running Race’ haka 29/10/2022 naduh ka por 6 baje mynstep.
Ïa kane ka jingïakop mareh yn sdang naduh na Lad College KNGC ïaid na Ladthadlaboh (main road) – Newhill (main road) – Iawmusiang – Lad pohskur – Iongpiah – Panaliar – Old Civil Hospital – Le kyrnah bad pynkut ha Kiang Nangbah Monument (Syntu Ksiar)La pyntip ba ïa ki nongjop yn jied 10 ngut ïa ki shynrang bad 10 ngut ïa ki kynthei ha kaba yn sam ïa ki nongjop da ki Trophy, ki Medal bad ki Certificate.
Ha kaba ïadei bad kane ka jingïakop mareh yn pdiang sngewbha ïa baroh kiba don jingmut ban wan ïashim bynta, ki nongïashim bynta ki lah ban pynpoi ïa ki kyrteng jong ki ha katei ka juh ka sngi 29 tarik u Risaw naduh ka por 5 baje mynstep, ïa ki jingtip ba bnaih ki lah ban phone ha kine ki No: 9366747046 / 9863607377.
Khliehriat Risaw 20 : Ka East Jaiñtia National Council Khliehriat Circle kaba hapoh ka jingïalam u General Secretary, u bah Mebanteilang Sukhlaiñ, ka pynpaw ka jingsngew khia halor ka jinglong jingman ka surok national highway ha East Jaiñtia Hills District kaba la jot bad julor shaba palat bad ong ruh ba na ka liang ka seng kan ïai budien halor ka jingkular ka National Highway Authority of India kaba la kular ba kan maramot noh ïa ka surok.
Na ka liang ka seng ka la ïoh ruh ïa ka shithi jingpynshai na ka ophis u Deputy Commissioner ka East Jaiñtia Hills District ha kaba ïadei bad ka jinglong jingman ka surok national highway ha kaba la pynpaw ba ka ka ïing bishar ka la dep khot hajir ïa ki heh jong ka NHAI bad pan ka jingpynshai halor ka jingbym maramot ïa ka surok namar ka jingsniew palat ka surok ka la ktah haduh katta katta ïa ki paidbah nongleit nongwan bad ktah ruh ïa ka khaïi ka pateng bad ktah ha baroh ki liang.
La ong ruh ba la bishar ïa ki kaiphot kiba wan na u Chief Engineer ka tnat Public Work Departmet la ong ba ka surok ka la julor bad sniew bha bad kumjuh la bishar ïa ki kaiphot kiba wan na u Superintendent of Police ka East Jaiñtia Hills District ha kaba ïadei bad ki jingjia jingiathyngkhuh kali hapoh ka surok national highway kaba la paw ba dei na ka daw ka jingsniew palat ka surok.
La ong ruh ba na ka liang u Regional Officer (NE) National Highway Authority of India, u Project Director (NHAI), PIU-Shillong ki la leit ban hajir ha ïing bishar bad buh ruh ka jingthoh bad pyni ïa ki daw halor ka jingbym maramot ïa ka surok, na ka liang kitei ki heh jong ka NHAI ki la ong ba ka jingpynslem jong ki ban maramot ka dei na ka daw ba ka dang jur palat u slap bad ong ruh ba kiba bun ki jaka la dep ban maramot hynrei na ka daw ka jinghap slap ka kam ka sahteng noh, kiba bun ki jaka la dep maramot ha kaba ki la leh ïa ka Granular Sub Base (GSB) bad ka Wet Mix Macadam (WMM) hynrei ka jingwan u slap ka la kit lut ïa ki.
Na ka liang ka NHAI ka la pynshai ruh ha kaba ïadei bad ka jingbym pat lah ban maramot ne shna ïa ki nala tuid um ha Khliehriat khamtam ha ïew Khliehriat, la ong ba ka NHAI ka la dep buh briew (counsultan) ban peit ïa kane ka kam bad haduh mynta dang ap ïa ka kaiphot ban poi, ha ka jingshisha ka NHAI ka la pynpaw bad ong ba ïa ki nala tuid um ha Khliehriat la buh por ban pyndep ha ka 20 tarik u nailar 2022 bad ong ruh ba ki dang don shuh shuh ki kam ban pyndep ha sor Khliehriat, hynrei na ka daw ka jingther u slap ka kam ka sahteng bad ong ba lada ailad ka mariang bad bha ka suiñ bneng ïa ki kam yn pyndep noh.
Na ka liang ka ïing bishar kam shym la sngew hun ïa ki kaiphot jong ka NHAI bad ong ba ka jingbym bit bym biang ka surok ka la ktah ïa ki nongleit nongwan wat kito kiba na bar ka jylla ruh kum na Barak Valley (ASSAM), Manipur, Mizoram bad kiwei kiwei kiba ju ïaid lyngba na kane ka surok ba ka ktah ruh ïa ka khaïi ka pateng bad ka la ktah ruh ïa ki paidbah ha kiba bun ki liang.
Nongpoh, Risaw 20 : “Nga sngewhun jrut ka mynsiem ban shongthaid noh na ka kam Nonghikai, hadien ba nga la shakri ïa ki khynnah skul bad ïa ka skul hala I bor ba nga don" ong u Bah Edward Shadap, Principal ka Nongtluh Higher Secondary School, Diwon ha ka jingleh burom ka skul mynta ka sngi hadine ba u la shonthaid noh kum u Principal katei ka skul.
Na ka liang ka skul bad ki nonghikai ryngkat ki bor pynïaid ka Northern Ri Bhoi College ki la leh burom ïa u Bah Edward Shadap hadien ba u la shongthad noh kum u Principal bad ba la u la shakri ïa kane ka skul haduh 33 snem ka jingïaid lynti ban kyntiew ïa kane ka skul na ka bynta ban ai jingnang jingstad bad ban saindur ïa ki khynnah skul.
Haba kren ha kane ka jingleh burom, u Bah Edward Shadap kum u Principal ba la shongthaid na katei katei ka skul, u la pynpaw ba u da kmen shisha ban shongthaid noh na ka kam Principal bad kumba u la pynpaw ka long ba kumba la bynshet ïa ka kam ban long u Principal u la trei shitom met bad mynsiem bad um don shuh kano kano ka jingbabe ha kaba katba kaba u lah la ka bor u la ai ka jingshakri ban kyntiew ïa kane ka shlem ban ai jingnang jingstad ïa ki khynnah skul kane ka skul.
Na ka liang ki Nonghikai ki la leh burom ïa u kum ka jingai khublei khatduh shuwa ba un shongthaid na ka kam bad ki khynnah skul bad ki samla pule ki la leh burom ruh da ki jingshad bad ki jingrwai ban ai ka nam bad ka burom halor u synniang u bynhei ba la synñiang da u Bah Edward Shadap kum u Principal ba la shakri haduh 33 snem ïa kane ka Nongtluh Higher Secondary School, Diwon.
Kum ban shu pynkynmaw, U Bah Edward Shadap u la wan ban Ïa snohkti lang bad ka Nongtluh Hr.
Sec.
School kum u Principal haka 15 tarik jylliew jong u snem 1989 naduh ba dang don tang 53 ngut ki khynnah kiba wan ban pule ha katei ka skul, bad haduh mynta u la dep ban ai ka jingshakri ka ba bha na ka bynta ki khynnah pule bad ki nonghikai jong katei ka shlem ai jingnang jingstad haduh 33 tylli ki snem.
Bad mynta katei ka skul kala nangroi ha ka jingnang jingstad bad bad ka nangkiew ha ka jingwan ban pule jong ki khynnah skul.
Ha kane ka sngi ba la leh burom ïa u Bah Edward Shadap kum u Principal ba la shongthaid, la wan shim bynta ruh da u MLA ka Nongpoh, u Bah Mayral Born Syiem, bad ha kane ka sngi u la noh synñiang ruh da ka song pisa kaba Rs.5 lak bad ka ki kor jingpynshawa sha Norther Ri Bhoi College nalor ki kyntien ai khublie bad sngewnguh ïa Bah Edward Shadap uba la shongthaid noh na ka kam kum u Principal ka Nongtluh Higher Secondary School, Diwon.
Na ka liang u Bah Mayral Born Syiem, kum u MLA haba kren ha kane ka sngi u la ai ka jingïaroh ïa u Principal uba la shakri la 33 snem hapoh katei ka skul bad kum u Nongmihkhmat paidbah u la kular ruh ban dang ai ka jingïatrei lang na ka bynta ban dang kyntiew ïa katei ka skul bad kumjuh ruh ka Northern Ri Bhoi College kaba long ka jingmyntoi na ka bynta ki khun samla ban ioh lum jingnang jingstad ha la ka dong ka thaiñ.
Jowai, Risaw 20: Ka Khimusniang Presbyterian Secondary School, Jowai mynta ka sngi palei ka la ïoh ban pynlong ïa ka “Exhibition Cum Sales Day", shi bynta ban pynmih pisa ban shna pynheh (Extend) ïa ki kamra klas jong ka skul.
Ïa kane ka prokram la wan ban plie pyrda da u kongsan uba dei ruh u Chairman jong ka Balang Presbyterian Khimusniang, Jowai u Rev.K.Syiemlieh ha ka jingdonlang ka Headmaster jong ka skul ka kong Widawan Nangleiñ kaba la ai ki kyntien pdiang sngewbha ïa baroh, nalor ki kmie ki kpa, ki nonghikai bad ki khynnah skul.
Katba ïa ka jingïalang la pynïaid da u TBn.
P.L.Dkhar ha Jubilee Halls jong ka Balang Khimusniang.
Ha kane ka ‘Exhibition Cum Sales Day’ ki khynnah pule jong ka skul kila wanrah ïa ki tiar ki tar bapher bapher ba la shna kyrpang kumjuh ruh ki jingbam ba bun jait, ki jingdro dur bad kiwei kiwei de.
U kongsan Rev.Syiemlieh haba ai jingkren ula kyntu jur ïa ki khynnah skul ba kin long kiba mihnot bha ha ki jingpule kot bad haka juh ka por lyngba ka jingdon kum kine ki prokram pyninam kala ïarap shuh shuh ïa ki khynnah skul ba kin pynpaw pyrthei ïala ki sap ki phong ba ki don.
“Ka jingpynlong kum kine ki Exhibition kan ïarap shibun eh ban kyrshan pisa ïa ki jingdonkam ka skul kaba kynthup lang naduh ka tulop ki nonghikai bad kiwei de" la ong u pastor.
Shuh shuh ula kitbok ïa kane ka skul ba kan dang ïaid shaphrang ba ai ka jingnang jingstad ïa ki khynnah pule kiba wan na kiwei de ki jingngeit, namar ïa kane ka skul la seng nongrim ïa ka ha ka kyrteng jong u Trai bad u Nongpynim u Jisu Khrist.
La pynphuh pynphieng shuh shuh ïa kane ka ‘Exhibition Cum Sales Day’ mynta ka sngi da ka jingïashim bynta lang ki khynnah skul ha ki jingïalehkai pynbyrnia naduh ki Fancy Dress bad ki jingshad bapher bapher.
Hashwa ban plie ïa ka Expedition la don ka jingïalang ba lyngkot ha kaba la ïoh ban pule na ka ktien jong U Blei na uwei na ki khynnah skul u Bethwellsing Hua bad ka jingduwai na u babu Ioomanmi Bang, katba ïa ki kyntien ai khublei la ïoh na u babu P.Karsyntiew.
Jowai, Risaw 20 : Shi bynta ban jurip ïa ki samla ka jylla kiba don ïa ka sap ka phong ban mih khmat sha ka Aspire Meghalaya, ïa kaba la pynlong ha kylleng ki District jong ka jylla kaba la sdang naduh ka 6 tarik u Risaw haduh u bnai Naiwieng mynta ka snem.
Ha West Jaiñtia Hills la pynlong ïa kane ka Aspire Meghalaya’s District Talent Events 2022 ha kane ka 10 tarik u Risaw ha Khimusniang Indoor Sports Halls, Jowai ha kaba la wan ban ïashim bynta haduh 21 ngut ki samla pule ki ban pyni pyrthei ïa ki sap ki phong bapher bapher ba ki don.
Ha kane ka jingjurip la jied ïa u First Colour Lathong (Musical Instruments) bad i Diangmon Sten (Art & Craft), kiba dang pule Class 12 na ka St.Dominic Higher Secondary School, Mawkyndeng bad ïa ka Wadamika Phalangki (Singing), ba pule Class 12 na Government Girls’ Higher Secondary School, Jowai ba kin leit iashim bynta sha ka Aspire Meghalaya District Stars napoh ka West Jaiñtia Hills.
Ha kane ka rynsan la pynkup burom ruh ïa ki 25 tylli ki jaka pule na ka District kiba ïashim bynta ha ka Meghalaya Youth Survey 2022 bad yn ai jingaihikai Training Soft Skills ïa ki hapoh ka Aspire Meghalaya.
La ïathuh ïa kane ka Aspire Meghalaya la pynlong shi bynta na ka jingtreikam jong ka Directorate of Sports & Youth Affairs jong ka sokar jylla bad ïa kaba la kyrshan pisa da ka State Education Mission Authority of Meghalaya (SEMAM-SSA) hapoh ka tnad pule puthi jong ka jylla.
Shuh shuh ïa ka prokram la pynïaid da ka AVENUES, Shillong hynrei haduh mynta ka snem kila don palat 64,000 ngut ki samla na ki 332 ki jaka pule kiba la wan shakhmat ban ïateh bad ka Meghalaya Youth Survey bad ki don ruh palat 13,000 ki samla pule na kylleng ki 62 tylli ki jaka pule kiba la ïoh jinghikai na kane ka prokram.
Ka jingthmu ban pynlong ïa kane ka rynsan ka long shi bynta ban jied ïa ki samla kiba don shisha ïa ka sap ka phong napoh ka jylla hi baroh kawei, haduh mynta ki don kumba 350 ngut ki samla kiba la don shisha ka sap ka phong kiba kynthup naduh ka jingrwai, ka jingshad, ka rukom pule bad kiba don sap ha ka kam ïalehkai, hynrei napdeng kiba bun la jied tang lai ngut ba mihkhmat ïa ka District jong ki.
Napdeng ki 36 ngut ki District Stars kin sa leit ïashim bynta ha ka State-level, ha kaba yn jied napdeng jong ki kum ki Top 12 sha ka State Stars.
La ïathuh na ka bynta ki briew jong District Talent Committee kan kynthup lang ïa ki nongtrei na ka tnad pule puthi, ka Sports & Youth Affairs bad kiba don sap ha kum kine ki bynta.
Shillong, Risaw: U MLA ka Mawlai u Bah PT Sawkmie u la plie ïa ka ïingskul ba thymmai (kamra klas) jong ka Grace Care Academy Secondary School kaba don ha Mawlai Nongkwar, Dong Patarim (Block 11) kaba la mang na ka MLA skhim, ka Special Rural Works Programme (SRWP) jong u kaba kot sha ka 9 lak tyngka.
La sdang ïa ka prokram da ka jingduwai na u pastor P.R.Diengdoh bad la pyniphuh iphieng ïa ka sngi da jingrwai ki khynnah kane ka skul ha ka jingdon ryngkat ki heh UDP Mawlai Circle, kum u bah Wanseng Jyrwa, bah Homer Khar-kongor bad kiwei kiwei ha ka jingïalang ba la pynlong ha ka14 tarik mynta u bnai.
Haba ai jingkren u bah PT Sawkmie u la pynpaw ba da ka jingisynei U Blei ka skul Grace Care ka la ieng kumne kumba ka long.
U MLA u pynpaw ïa ka jingsngewkmen ba u ïoh ban ai ïa ine i jingïarap barit sha ka skul Grace Care, ka skul kaba kiba bun ki dei kiba duk kiba wan skul.
Ha kane ka sngi la ïoh ruh ka jingkren na u bah Wanseng Jyrwa uba la pyrto ïa ki kam u MLA kaba u la leh ïa ka Nongkwar haba ïa dei bad ki kam pynroi.
La ioh ruh ia ka jingkren na u Rangbah Dong Patarim, u bah K.Sohtun uba la pynpaw ba kum u rangbah um lah ban len ba ki la ïoh jingmyntoi bah na u MLA bad u pynpaw ruh ba kat kaba ki leit ban kyrpad kim ju wan phai thylli.
“Ngim poi pyrkhat ba kane ka skul kan ïoh ïa kum kine ki jingmyntoi," ong u bah Kordor bad u la ai khublei ia u bah PT Sawkmie, haba ïa dei bad ki kam kiba u la leh.
Ha kane ka sngi la ïoh ruh ka jingkren na ka nonghikai kong M.Nongkynrih, kaba la pdiang sngewbha bad ai khublei ïa u MLA halor ka kamra klas bad na u bah MR Jarain, secretary ka seng samla ba mihkhmat syndon ïa ka shnong Mawlai Nongkwar.
Shillong, Risaw: The Deputy Commissioner (Supply), East Khasi Hills da kane ka pyntip sha ki nongbam rashon jong ka district ba ïa u khaw rashon uba hap hapoh ka NFSA bad Non-NFSA na ka bynta u bnai Nailur 2022 la pyllait lyngba ki dukan sam rashon jong ki.
ïa une u khaw rashon la pyllait ha ka jingthew kaba 35 kilo shi card ha ka dor T.3/- shi kilo na ka bynta kiba don ïa ka card AAY, 5 kilo shi khlieh ha ka dor T.3/- shi kilo na ka bynta kiba don ïa ka card PHH bad 7.215 kilo shi ïing ha ka dor T.12.70/- haduh T.13.00/- shi kilo na ka bynta ki Non NFSA.La hukum ïa baroh ki dukan sam rashon ba kin sam ïa kane ka bhah mar ïa poi bad ruh ban wah ia ka list jong ki nong ïoh jingmyntoi kumjuh ïa ka por treikam hapoh ki dukan jong ki.
Na ka liang ka Deputy Commissioner (Supply) ka kyrpad ruh ïa baroh ki nong ïoh jingmyntoi lyngba ka NFSA ba kin phah ïa ki Aadhaar number jong ki sha ki dukan sam rashon na ka bynta ka jingpynïaid beit ha kaba ïadei bad ka jingtreikam jong ka e-POS device.
Kino kino ki bym sam lane ki ba sam duna ne da ka mar kaba sniew dei ban pyntip sha katei ka ophis jong ka DC (Supply), East Khasi Hills District, Shillong.
Shillong, Risaw 20 : U MLA ka Mylliem ba dei ruh u Myntri ka tnad C&RD ka sorkar jylla, Bah Hamlet Dohling ha ka 14tarik mynta u bnai u la aiti ai ka ïing kaba u la pynshna thymmai ha ka shnong Mylliem Rngi.
Ïa katei ka ïing, u MLA u la ait ha ryngkat ka jingdonlang u Assistant Parish Priest ka St.Paul Parish, Fr.Jenis Nongneng, nangta u Babu Katekist M Kharpuri, Rangbah Balang S Kharkongor, Tymmen Basan P Kurkalang, ki nongïalam shnong, bad ki nongïalam jong ka Mylliem Them Welfare Organisation.
Na ka liang ki bahaïing ki ïathuh ba kum ka ïing ki la kynduh ïa ka jingeh kaba khraw naduh ba u kpa ka ïing u la khlad noh ha u snem 2016.
La ïathuh ba dei ha u snem 2018 pat ba la pluh sa ka ïing bad kumta ki la im khlem ïing khlem sem.
Kum ka kmie, nalor ka jingduk ka la hap ruh ban pynbiang ïa ka bam ka dih jong ki san ngut ki khun da kaba bylla sngi nalor ba ka hap ban pyndap ïa ki jingdonkam kiba man ka sngi.
Ha ryngkat ka durkhmat kaba phuh samrkhie ki la pynpaw ïa ka jingsngewnguh kaba khraw ïa u nongmihkhmat uba la ïohi lem ïa ka jingeh ba kum ka ïing ki kynduh.
Shillong, Risaw, 20: Ki ophisar jong ka Mylliem C&RD Block ryngkat lang bad ki Engineer ka tnat PWD ha ka sngi Palei ki la sorjamin ïa ki dukan kiba don hajan ka kynroh ki shipai suiñ ka Eastern Air Command ha ka 7 Mer Upper Shillong.
Kane ka jingsorjamin jong kine ki ophisar ka long hadien ba ka Ophis jong u Additional Deputy Commissioner ka East Khasi Hills u Bah A.L Myrthong, ha ka 18 tarik ka la phah da ka shithi sha baroh ki dukan kiba don hajan ka kynroh ki shipai Suiñ ha kaba la pyntip ba kan don ka jingjurip ïa ki dukan ryngkat bad ki shipai Indian Air Force bad ki bor synshar shnong ha kane ka sngi.
U Addl Deputy Commissioner u la bthah ïa ki nongshong dukan ba ki dei ban don ha ki dukan ha ka por ba wan jurip bad ba ki dei ruh ban pynbiang ïa ki kot ki sla kiba ïadei bad ka jaka shong die jingdie ha ryngkat ka No Objection Certificate (NoC) nalor kiwei kiwei ki kot ki sla khnang ba donkam.
Ki dkhot ka Federation of Khasi Jaintia & Garo People (FKJGP), Upper Shillong Circle tang shu ïoh jingtip halor kane ki la leit mar mar sha kane ka jaka ban pynpaw ïa ka jingpyrshah kaba jur halor ka jingthmu jong ki bor synshar District ban pan ïa ka No Objection Certificate (NoC) na ki nongshong dukan trai jylla kiba ju im kamai jakpoh harud ka surok 7mer, Upper Shillong.
Ka Seng hapoh ka jingïalam jong u President u Bah Kitboklang Nongphlang uba dei ruh u Vice President jong ka FKJGP Sengkmie, ka la leit ban tuklar ïa ka jingleit sorjamin jong ki bor synshar District bad ki shipai Indian Air Force ïa kine ki dukan kane ka sngi.
“Ngi pyrshah jur ïa kane ka jingbthah u ADC.Ngim sngew don nongrim ba kane ka ophis kan pan ïa ki NoC ne ki kot ki sla na ki trai shnong kiba shong dukan ban kamai jakpoh ha kane ka jaka" ong u Bah Kitboklang Nongphlang.
U la ong ba ka Seng ka kren da kaba shai ba ki bor sorkar ne ki bor shipai Indian Air Force ba kim dei ban mushlia ïa ki trai ri trai muluk kiba kamai jakpoh ha la ka jong ka ri hynrei lym kumta ka seng ka long kaba la khreh ban shim da kiwei pat ki sienjam.
U Bah Kitbok u la ong ba ka seng ka dawa ïa ka Mylliem C&RD Block bad ïa ka tnad PWD ba kim dei ban shim rai bakla halor kane ka jingjurip khamtam eh ban kyndang ïa ki trai ri trai muluk kiba shong dukan ban kamai jakpoh harud ka surok 7mer mynta la bun bun snem.
“Lada ka ophis ka Deputy Commisioner lane ka tnat PWD ki phah kyndang ïa kine ki dukan, ki dei ruh ban kyndang lut ïa baroh ki dukan jong ki bar jylla kiba don harud ka surok PWD naduh Rilbong, Mahadevkhola bad sha kiwei kiwei ki jaka ruh kumjuh ym tang ha ka thaiñ Upper Shillong" ong u nongïalam ka FKGJP.Baghmara, Risaw 20: Kum shi bynta ban pynkiew ïa ka ïoh ka kot bad ka rukom im ha ki thaiñ nongkyndong, ka sorkar jylla hapoh ka jingïalam u myntri Rangbah ka jylla, u Conrad K Sangma mynta ka sngi u la sam ia ki jingri sha ki nongrep, nongseng kam bad ki samla ha Baghmara, South Garo Hills.
U Myntri Rangbah ka jylla u Conrad K Sangma, u la sam pisa kaba kot T 9.87 lak hapoh ka skim ‘FOCUS+’ Farmer’s Welfare Programme ban pynïoh nong ia 987 tylli ki longing.
La sdang ia ka ‘FOCUS+’ da ka jingthmu ban pynioh nong ia ki ba bun ki longing ha ka jylla.
Hapoh ka ne ka skim la phah jingïarap pisa T.5,000 tyngka man ka thliew ïing, lyngba ki bank.
Shuh shuh, hapoh ka Rural Backyard Piggery Scheme, ‘PROGRESS’, 1000 tylli ki khun sniang (3 tylli ki sniang kynthei bad uwei u sniang shynrang) la sam sha ki 250 ki longing nongrep na South Garo Hills District.
Bad La sam ia ki syiar Kroilar sha ki 30 ngut ki ba dei hok.
Ka skim ‘PROGRESS’ ka buh ïa ka thong ban pynneh pynsah ïa ka rukom kamai ja kpoh jong ki nongrep lyngba ka jingri ia ki mrad iing.
Na kane ka skim, la mang ban ïarap kumba 10,000 ngut ki nongrep ki ba duna jingioh da kaba pynkhlaiñ ka rukom ri bad khaïi sniang bad syiar.
Ka jingai jingïarap lyngba ka YESS Meghalaya sha ki seng samla ka dang ïai bteng da ka jingai jingiarap ba T 4.8 Lak tyngka sha ki 11 tylli ki seng samla Garo ba la sam da u myntri Rangbah ka jylla.
Ka skim YESS ka dei ka skim ba la sdang ban pynim bad pynshlur ia ki samla ban sdang la ka kam lajong.
Haba kren ha kane ka ka program, u Myntri Rangbah ka jylla u la ong: “Ka jylla Meghalaya ka dei ka jylla ba im da ka rep ka riang; kumta ka jingpynkiew ia ka kam rep ha ka jylla ka long ka thong ka ba ha khmat eh jong ngi".
Hapdeng kine ki 4 snem shiteng, ka sorkar ka la leh shibun ki kam pynroi ha ka liang ka rep ka riang ka ba la wanrah shibun ki jingkylla.
Kata ka long da ka jingphah ïa ka pisa sha ki nongrep, ki samla, ki Self Help Group, ne ka jingsam ïa ki jingri jingdup,, baroh kine ki dei ki jignleh jingkam ban pynroi ia ka ioh ka kot ki nongrep ha ka jylla.
Shillong, Risaw, 20: U Symbud Myntri Rangbah ka Jylla u Bah Prestone Tynsong ha ka sngi Palei u la kular ba un sa rah ïa hakhamt ka jingïalang kynhun myntri ka Sorkar Jylla ka ban sa long shen ïa ka jingdawa jong ki nonghikai skul kontrak kiba don hapoh ka lama jong ka Meghalaya Government Lower Primary School Contractual Teacher’s Association (MGLPSCTA) ba ka tnat Pule Puthi ka Sorkar Jylla ban thungkam biang ïa ki hadien ba la weng ïa ki na ka kam ha u Kyllalyngkot, 2021.
Kane ka jingkular jong u Symbud Myntri Rangbah ka long hadien ka jingïakynduh bad u President jong ka MGLPSCTA u Babu Birbor Riangtem.
Ha ka jingïakren bad ki lad pathai khubor u Babu Birbor Riangtem u la ong ba kane ka jingleit pynsngew sha ki tyndong shkor jong ka Sorkar Jylla ka long namarba ki nonghikai skul kontrak kiba la shah weng na ka kam ki don mynta hapdeng ka jinglynga mynsiem bad ki ïakynduh mawsiang ban pyndap ïa ka iing ka sem namarba ki la shu shong khlem kam khlem jam mynta la jan shi ar snem duna.
“Ka jingshah weng kam jong ki nonghikai kam shym la ktah tang ïa ki shimet hynrei ka la ktah lang ïa ka iing ka sem jong ki bad kumjuh ruh ka la pynshitom ïa ka jingmut jingpyrkhat jong ki namarba ki pyrkhat khuslai naei kin ïoh pisa ban pyndap ïa la ka ing ka sem," u la ong.
Shillong, Risaw 20 (PIB): U Myntri Rangbah Duh, u Narendra Modi un plie paidbah ïa ka Rozgar Mela – ka jingpynrung kam ia 10 lak ki briew – ha ka 22 tarik u Risaw ha ka por 11 baje mynstep lyngba ka video conferencing.
Ha kane ka prokram, yn ai ïa ki shithi pynskhem kam ïa palat 75,000 ki briew ba dang shu thung kam.
U Myntri Rangbah Duh un ai jingkren ruh ia kito kiba la ioh kam ha katei ka sngi.
Kane kan dei ka sienjam kaba heh ban pynurlong ia ka jingbteng ka jingkut jingmut jong u Myntri Rangbah Duh ban plie lad ioh kam ia ki samla bad ka jingpynthikna ïa ka bha ka miat jong ki nongshong shnong.
Katkum ki jingbthah jong u Myntri Rangbah Duh, baroh ki tnat Sorkar Pdeng ki dang trei borbah ban pyndap ia ki post kiba thylli ba la sanction.
Kito kiba ïoh kam thymmai, ia kiba la jied na kylleng ka ri, kin rung ha 38 tylli ki tnat Sorkar Pdeng.
Kine kin rung ha ka kam ha ki kyrdan bapher bapher kum ki Group – A, Group – B (Gazetted), Group – B (Non-Gazetted) bad Group – C.Ki post ba la thung kam ki kynthup ruh ia ki Central Armed Force, Sub Inspector, Constable, LDC, Steno, PA, Income Tax Inspector, MTS bad kiwei kiwei.
Ka Thong jong ka pyrthei baroh kawei katkum ka Sustainable Development Goad (SDG) 2030 ka long ban pynlong ïa ki Nongbah , ki jaka sor bad ki khapsor kiba lah ban kynthup lang ïa baroh khlem da ienoh shadien iwei ruh khamtam ha ka roi ka par.
Kawei na ka thong ba khongsan tam ka dei ban pynsuk ïa ka leit ka wan jong baroh ki briew khamtam ban kham pynsuk ïa ki briew ba jynjar khamtam eh bad pynleit jingmut kypang ïa ka leit ka wan na ka bynta na ka bynta ki briew kiba don ka jingduna ha ki dkhot met.
Bun na ki nongshong shnong jong ka Meghalaya ki lah dep mat ïa ka jingsohsat ha ka jingim jong ki na ka daw ka jingduna/ jingbym lah ha kiba bun ki liang ka ba khanglad ïa ki ban ïaid beit ki kam ki jam ha ka jingim jong ki.
Kaei kata ka jingduna? ka jingduna ka long kum ha ka dur ka shatri kaba kynthup ïa ka jingbym treikam bha ki dkhot met, ka jingshah pynkhring ha ki kam ki jam, ka jingbym ïohlad ban shim bynta pura ha kiba bun ki bynta bad kane ka don jingïadei bha bad ka jingthroin ha koit ka khiah, ka jingbym kiew ha ka liang ka pule puthi , ka jingduna ha ka liang ka ïoh ka kot bad ka jingduk kaba dei ruh kawei kaba ktah haduh katta ïa ki briew kiba don ka jingduna ha ki dkhot met.
Katkum ka World Health Organisation ka pyni bad kdew ba kane ka mih baroh na ka daw ka jingduna jong ka jingshakri ba lah ban ïoh bad shibun kiwei ki diengpynkiang kiba khanglad ha ka jingim ba man ka sngi.
Ka jingbym biang ha ka jingshakri ha ka leit ka wan kadei kawei ka dawbah kaba pynsohsat bad ktah haduh katta ïa ka jingim jong ki briew kiba don ka jingduna ha ki dkhot met ha ka jingim ba man ka sngi.
Ki kali ba pyndonkam na ka bynta ka ïaid ka ieng jong ki paidbah ki long kum u budlum ba khongsan eh ha jingim ba man ka sngi na ka bynta ka roi ka par ha ka imlang ka sahlang kaba pynlah ïa ki briew ban poi sha ki jaka pule, sha ki kam ki jam, sha ka jingïadei kam dei jam kaba pynlong ban don bynta ha ka imlang ka sahlang.
Ki briew kiba don ka jingduna ha ki dkhot met ha Meghalaya ki ïa kynduh ïa ka jingsohsat ha ka jingim jong ki, kadaw ka jingduna ka jingshakri da ki kali paidbah ne kali sorkar ha ka leit ka wan kaba wanrah ka jinghiar ne duna ha ka jingïadei ne don bynta ha ka imlang sahlang, ka wanrah ruh ïa ka jingduh jingmyntoi kaba khraw haduh katta katta bad ka ïalam ruh sha ka jingshah iehnoh beiñ kaba long thik kum ka jingriam kaba ïalam sha ka jingduk bad ka jingsngew marwei.
Haoid ka sorkar kmie lyngba ka Ministry of Social Justice and Empowerment ka la pyllait paidbah ha u snem 2015 ïa ka Campaign kaba ki khot ka Accessible India Campaign da ka jingthmu ba kongsan ban pynlong ïa ki ïing sorkar ne jaka treikam sorkar bad kumjuh ki ïing jong ki riew shimet kiba ïadei kam dei jam bad ki paidbah ba ki dei ban long kiba pynsuk ïa ki briew kiba don ka jingduna ha ki dkhot met ban poi sha ka jaka ba dei ban poi.
Kawei ka mat ba khongsan ka kdew ruh ba shwa u bnai June 2022 kumba 25% ki kali sorkar ba pyndonkam na ka bynta ki paitbah ki dei ban long kiba suk pura na ka bynta ki briew kiba don ka jingduna ha ki dkhot met hynrei kumba ngi ïohi mynta ha ka jylla Meghalaya ym pat ïohi dak eiei watla bun ki briew kiba don ka jingduna ha ki dkhot met ki la angnud bad thrang lah slem bah ban don noh da ki kali kyrpang ban pynsuk ïa ki.
Ka jingduna ha ki dkhot met kamdei satia ban long kadaw ka jingshah iehnoh beiñ ha ka roi ka par hynrei dei ban ïatreilang da kaba kynthup lang ruh ïa ki ha imlang sahlang bad pyntreikam pura ïa ki hok, kiba long ka lad ka lynti ban wanrah biang ïa ka jingkyrmen ha ka jingim jong ki.
Shillong, Risaw, 20: Ki Pulit jong ka Umïam Police Station lem bad ki Pulit jong ka Umïam Fire and Emergency Service bad ka Search and Rescue Team (SRT) ki dang pynlong ka jingwad ïa kawei ka met jong uwei u rangbah ïa uba la suba ba u la noh ïap nalor ka jingkieng Umïam ha ka sngi Palei.
Katkum ka thymmei khubor ba la ïoh lum la ïathuh ba ki Pulit jong ka Umïam Police Station ki la ïoh jingtip ba ka don kawei ka kali taksi kamai kaba don ïa u number ML-05 Y 7753 kaba la pynieng hapdeng surok ha jingkieng Umïam bad ha ka jingleit tohkit ki Pulit ki la lap ba u shabi kali u dang don hapoh ka kali bad lap ruh ïa ka mobile phone bad ka jacket narud kane ka jingkieng.
La ïathuh ruh ba la ieh noh ïa kane ka kali naduh ka por saw shiteng mynstep.
Kane ka jingjia ka la pynsuba ïa ki Pulit ba u nongniah jong kane ka kali u la leit noh ïap ha pung Umïam.
Hadien kane, ïa kane ka kali, ki Pulit ki la tan noh sha Thanad bad ha ka jingwad bñiah, ki Pulit ki la lap ba une u rangbah uba la jah na kane ka jaka u dei uba la tip kyrteng kum u Skhemborlang Kharmawphlang, uba la 34 snem uba sah ha ka shnong Mawlai Matawar.
Kat haduh ba la pynmih ïa kane ka khubor, ki Pulit ka tnat Fire and Emergency Service bad ki dkhot jong ka Search and Rescue Team kim pat lap satia ïa ka met jong une u rangbah uba la suba noh ïap ha um bad na ka liang jong ki Pulit kin sa bteng biang ban wad ïa ka met jong u lashai ka sngi Thohdieng.
Na ka liang jong ki bahahiing hasem ki la ujor ruh da ka ejehar halor ka jingjah jong une u rangbah na kane ka jaka bad ka jingtohkit ki Pulit ka dang ïaid shakhmat ban lapdien ïa une u rangbah.
Shillong, Risaw 20: U Chief Secretary ka jylla, Bah DP Wahlang ha ka sngi Palei u la wan ban pyllait paidbah ïa ki thup buh jingkynmaw kiba la shna kyrpang na ka bynta ka jingrakhe dap 100 snem jong ka Dr.H Gordon Robert Hospital, Jaïaw ha ka jingïalang kaba long ha Margaret E Buckley Memorial Hall.
Katei ka jaka ai jingsumar kan plie pyrda ïa ka jingrakhe dap 100 snem ha ka 04tarik u Naiwieng mynta u snem bad kan pynhap pyrda pat ha ka 03tarik u Naiwieng jong u snem ban wan.
Haba kren hadien ka jingpyllait paidbah ïa kitei ki tiar u Chief Secretary u la ong ba man ka por ba u poi ha katei ka hospital ka pynkynmaw ïa ki por ba la leit namar ka kmie jong u ka la trei hangtei haduh kumba 36 snem kum ka nos.
Shuh shuh u la ong ruh ba dang shen u la kynduh ïa u Additional Chief Secretary ka Manipur uba la ïathuh ba ka kmie jong u ruh kadei kaba la trei teng ha Robert Hospital kum ka nos.
Da kaba pynpaw ïa ka jingkyrmen ba utei u Addl CS shen un sa shimti noh ïa ka kam Chief Secretary ha katei ka jylla, u Bah DP Wahlang u la ong, “Ka la ong ka jingsngewsarong ba ki khun jong ki arngut ki nos kiba trei ha kane ka hospital ki bat ïa ka shuki Chief Secretary ha ki ar tylli ki jylla.
"Shuh shuh da kaba ïaroh ïa ka jingïaid lynti jong katei ka hospital naduh ki snem 1922, u Bah DP Wahlang u la ong ruh ba katei ka jaka sumar ka la kiew stet ha baroh ki liang wat hapdeng bun ki jingeh ba ki mad ha ki khyndiat snem ba la dep.
Ha kajuh ka por u la ïaroh ruh ïa kitei ki thup sah jingkynmaw kiba ka hospital ka la pynkhreh na ka bynta ban pynïaid iew kum shi bynta ban pynphuh shuh shuh ïa katei ka jingrakhe dap 100 snem jong katei ka jaka ai jingsumar.
La ïoh ruh ïa ka kaiphod lyngkot ba la ai da u Administrative Officer, Bah KW Marbaniang halor ka hospital.
La donlang ha kane ka sngi naduh u Rev.SS Majaw, Chairman ka Hospital Governing Body, nangta u Tbn FJ Mairom ba dei ruh u Organising Secretary Centenary Celebration, Rev Dr.BL Nongbri Member Souvenir Sub Committee, Rev.HE Marbaniang, Member Governing Body, Dr.R Nongrum nalor kiwei kiwei ki doktor bad ki nos.
La ïoh ruh ïa ka jingrwai kyrpang ba la ai da u Dr.Mark T kharsyntiew, Incharge RHC bad ka jingduwai na i Sr.
Maldaris Shangliar, Assistant Nursing Superintendent, Incharge Laitmawsiang RHC bad kiwei kiwei.
Shillong, Risaw 20: U General Secretary barim ka KSU ha ka sngi Palei u ïathuh ba ka jingpynïasoh jong u sha ka Congress ban ïakhun ïa ka ilekshon MDC ha u snem 2019 ka dei namar ba ka jingbym banse hadien ba ka UDP ka la kyntait ban ai tiket ïa u.
Haba kren ha ka jingïalang pdiang sngewbha sha ka UDP ha Dinam Hall Jaïaw u Bah Auguster Jyrwa u la ïathuh ba naduh ka sngi kaba sdang eh ka mynsiem jong u kam noh satia sha kiwei pat ki party palat ïa ka UDP hynrei hadien ba u la pyrshang ban kynduh ban ki nongïalam jong ka ha shuwa ka ilekshon MDC na ka liang ka UDP ka la kam ba ka la don la ki jong ki briew ban ïakhun ïa ka ilekshon na Jaïaw Constituency.
“Ha kaba sdang, ka kyrteng u Bah Paul kum u kyrtong ban ïakhun ïa ka ilekshon MDC kam mih satia bad ha kata ka por na ka liang jong nga ruh nga la rai ban pan tiket na ka UDP namar nga bad kiba ha ïing baroh ki dei ki nongkyrshan seng riewlum naduh ki snem ba kham mynshuwa eh.
Hynrei ynda nga leit ïakren ban pan tiket ki la ong ïa nga ba ki la don la ki jong ki kyrtong kiban ïakhun.
Ha ka jingshisha nga la rai ban ïakhun noh kum u kyrtong shimet hynrei ynda ha ïing ki shong pyrkhat kim da sngew ïahap namar nga dei u briew uba dang thymmai donkam ban don ha ki party ba kin ïarap ïa nga ban poi sha ka thong dei kane hi ka daw ba nga poi sha ka Congress," u la ong.
U la ïathuh ruh ba ha kine ki saw snem kiba la leit kiba u don ha ka Congress um ju hun mynsiem satia namar kaei ka rukom pyrkhat bad ka nongrim kaba la longdoh longsnam kum u dkhot ba u nongïalam barim ka KSU kam ïadei dur satia bad ka nongrim kaba ka party ka don.
U la ong ruh ba ka jingleit pynïasoh jong u sha ka UDP ka dei kum ka jingleit phai biang sha la ka ïing.
Shuh shuh u la ong ba ka dei ka kamram jong ka party baroh kawei bad ka bynta ki nongshong shnong ka West Shillong bad North Shillong ban ïoh bat biang da ki seng riewlum ïa kine ki seat kiba ki la ju bat ha ki snem kiba mynshuwa.
Haba kren ha kane ka sngi u General Secretary jong ka UDP u la kam ba ka jinglong jingman ka saiñ pyrthei ha ka jylla ka dei ka kabu ksiar ïa ka UDP ba kan knieh noh ïa u lakam synshar na kiwei pat ki seng ha ka ilekshon ha u 2023 bad ong ba ka jingpait jingpra ka sem Congress ka party ba khlaiñ bor tam bad ka jingbym pat lah shaniah ki paidbah ïa ka TMC ka dei ka kabu ïa ka UDP namar kumba long mynta dei tang ïa kane ka seng kaba u paidbah u lah ban shaniah.
Ha kane ka sngi la ai jingkren na ki nongïalam jong ka UDP ba kynthup naduh u Bah Metbah Lyngdoh President, Bah Ryngkatlang Lyndem MDC, Dr Aman War kyrtong UDP na North Shillong bad kiwei kiwei ki nongïalam.
La sakhi ruh ba u Bah Kyrmen Shylla President UDP Youth Wing uba long ruh u myntri sorkar jylla u la pyndonkam ban kren da ka ktien pahreng watla baroh kiba wan ïashim bynta ha kane ka jingïalang ki dei ki Khasi.
Mairang, Risaw 20: Ka ophis jong u DC (Election) Eastern West Khasi Hills District mynta ka sngi, ka la pynlong ïa ka jingïalang bad ki, ki Sordar, ki Booth Level Officer, ki Supervisor bad kiwei kiwei ki ophisar ba dei pynïaid ïa ka elekshon na ka bynta ban ïakren ha kaba ïadei bad ka jingpynkhreh ïa ka elekshon MLA ha u 2023.
Ha kane ka jingïalang ba la pynïaid da u DC Eastern West Khasi Hills, u Bah W.Nongsiej, la ïadon lang ruh u Bah A.Nongbri, ADC uba long u Election Officer ka District bad ki Sordar kiba hap ha Mawthadraishan Constituency, ki BLO bad kiwei kiwei de kiba dei peit bad pynïaid ïa ki kam elekshon.
Kane ka jingïalang ka la ïakren kham bniah ha kaba ïadei bad ka jingpynrung kyrteng thymmai ïa ki nongthep vote kiba la palat 18 snem.
Nangta ka jingpynbeit ïa ki kyrteng kiba bakla, ka jingweng noh ïa ki kyrteng thep vote kiba la leit sah noh shawei bad khamtam eh ka jingpynïasnoh ïa ka EPIC bad u Aadhaar Number.
U DC u la ïathuh ba ka Mawthadraishan ka la mih tam sa 7 tylli ki Polling Station thymmai bad ka jingdon ki nongthep vote haduh mynta ka long palat 41 hajar ngut.
Kumta ka sorkar kan hap ban shim khambun ki briew khamtam ki nongtrei sorkar ban pynïaid ïa kine ki jingdonkam ha kylleng kylleng ki Polling Station khamtam ha kaba pynrung kyrteng bad pynïasnoh ïa ka EPIC bad u Aadhaar Numberkaba dei ka jingbthah da ka Election Commission jong ka ri India.
U DC u la ïathuh ba ha kaba ïadei bad ka jingpynïasnoh ïa ka EPIC bad u Aadhaar Number, ka Eastern West Khasi Hills kadei kaba sha trai duh.
Ha kane ka District na ki artylli ki Constituency, kata ka Mairang bad ka Mawthadraishan ka Mairang lei lei ka dang kham duna shuh shuh.
U la ïathuh ba haduh mynta ka Election Commission kam pat ong ba ka jingpynïasnoh ïa ka EPIC bad u Aadhaar Number ba hap ban leh beit ym lah ban kiar, hynrei ym tip pat hadien kaei kaba kan bthah.
“Lada jia ba kan bthah ba dei beit ban pynïasnoh ïa ka EPIC bad u Aadhaar,kaba mut kiba bun ki briew kin duh thep vote", u la ong, da kaba bynrap pat ba na ka liang ka tnad Election ka la buh ki sngi bad ki por ba kyrpang ha ki Shnong ba ki paidbah nongthep vote kin leit pynïasoh ïa ka EPIC bad u Aadhaar lane da kiwei kiwei pat ki kot donkam, kum ki Passbook, ki Driving License, ki Card Ration.
U Bah Nongbri, u la ïathuh ba nalor ki tarik ba la buh ba ki BLO kin shong kyrpang ha ki Polling Station, ki paidbah nongthep vote ki lah ruh ban leit ïakynduh hi ha ki jaka ba ki trei, kum ha ki skul bad kiwei kiwei ki jaka.
Nalorkata u la ong ruh ba dei ban peit ba ki kyrteng thep vote kidei ban don ha ka Electoral Roll, namar don ki briew kiba la don ki EPIC, hynrei kim don kyrteng pat ha ka Electoral Roll.
Kiba kum kine ki briew kin nym ïoh thep vote satia.
U la kyntu ïa ki Sordar bad ki BLO ban ïatreilang na ka bynta kane ka kam, khamtam haba ki BLO ki rung sha ki Shnong ki thw ne sha ki ïing ki sem na ka bynta ka jingpynïasnoh ïa ka EPIC bad u Aadhaar.
Ha kane ka jingïalang kiba bun ki Sordar bad ki BLO ki la pynpaw ïa ka jingeh ban pynïasoh ïa ka EPIC bad u Aadhaar, namar ba bun ki briew kim pat don Aadhaar.
Nangta ki don ruh kiba la pynpaw ba ki don ki briew kiba ladep thep shon Aadhaar lah slem, hynrei haduh mynta ruh kim pat ïoh satia ïa ka Card.
Nangta ki don ruh ki bym treh satia ban shon Aadhaar bad wat ban shon dur EPIC ruh.
Halor kane ka bynta u DC u la pynshai ba kum ki nongtrei Sorkar bad kum ki Nongsynshar Shnong dei ban ïai pynshai bad pynsngewthuh ïa kito ki bym treh shon Aadhaar ne EPIC ruh, namar ba kan long ka jingduh jingmyntoi kaba khraw ïa kito ki bym don Aadhaar ne EPIC ruh.
Shillong, Risaw, 20: Ka Meghalaya High Court ha ka sngi Palei ka la hukum ba dei ban pynsangeh lut shipor ïa baroh ki jingtei harud ka pung Umïam tad haduh ba ka Khasi Hills Autonomous District Council (KHADC) bad ka Meghalaya State Pollution Control Board (MSPCB) kan da wanrah ïa ka kaiphod la ka long neem ban ailad ban tei ïa ki jingtei ba dei ban tei pyndep.
Haba bishar ïa ka Public Interest Litigation (PIL) halor ka jingpynkhuid ïa ka pung Umïam, ka Division Bench ka la ong, “ïa ka jingtei harud ka pung Umïam dei ban pynsangeh shwa shipor tad haduh ynda la ïoh ïa ka kaiphod na ka District Council bad ka PCB, naduh ba la pynmih ïa kane ka hukum.
"Kane ka hukum ka la wan hadien ba ka kaiphod ba la phah da ka KHADC ka la sei madan ïa ki jingshem ha ka jingleit jurip ba la pynlong bad ka PCB (ha ka 5-6 tarik Nailur) ha kaba la lap ba ki don hynñiew tylli ki jingtei hapoh 300 mitar na ka kynjang jong ka Umïam Lake.
Bun na ki jingtei kiba don harud ka Pung Umïam ki dei ki bym pat shna pyndep satia.
Kine ki hynñiew tylli ki kynthup ïa ka jingtei jong ka M/s Hills Cafe kaba la shna ïa ka Restaurant hapoh 280 mitar, ka M/s Megha Automative LLP kaba la shna ïa ka Automobile Servicing Workshop hapoh 280 mitar, ka Ms Moon View Cafe, ba la thmu ban tei ïa ka Restaurant hapoh 80 mitar, ka M/s SL Rokland Motors LLP kaba la shna ïa ka Automobile Servicing Workshop hapoh 300 mitar, ka M/s Ever Banalari Guest House and Restaurant kaba dang shna ïa ka Guest-house bad Restaurant hapoh 240 mitar bad ka M/s Highland Toyota kaba la shna ïa ka Automobile Servicing Workshop bad Showroom hapoh 280 mitar.
Sa kawei pat ka dei ka M/s Oriental Star Luxury Hotel and Resort kaba la shna ïa ka jingtei hapoh 260 mitar na ka jingjngai na ka Pung Umïam.
Katkum ka KHADC, ki don ki jingpan jingbit ba la ïoh da kine ki hynñiew tylli ki kynhun lane da ki trai na ki bor synshar shnong.
Ki don pat ki khep, ba ki jingpan jingbit ba la ïoh na ka PCB, hynrei kim shym la paw ba kin don ki aiñ ba la pyntreikam ha kaba ïadei bad ka jingtei, ka rukom shna ïa ka jingtei lane kano kano ka jingpyrkhing.
Ha kaba ïadei bad kane, ka Bench ka la bthah ïa ka KHADC bad PCB ban leit jurip baroh hynñiew tylli ki jingtei ban lap la kine ki jingtei ki long neem kiba bit ban shna pyndep da kaba bishar ruh ïa ka rukom shna ïa ka jingtei na ka jingjngai jong ka Pung Umïam.
Ka Bench ka la ong ruh ba ka jingitynnat jong ka pung Umïam kam dei ban shah ktah na ka jingmih kine ki jingtei harud ka pung.
Halor ka jingmih ki dukan die jingbam harud ka pung Umïam, ka Bench ka la bthah ïa ka KHADC bad PCB, ka tnat ka Koit ka Khiah bad ka tnat Jngohkai Pyrthei ban weng mardor khnang ban ïada ïa ka jingitynnat jong ka pung Umïam bad ba kan ym don kano kano ka jingpynjaboh ïa ki sawdong sawkun jong ka Pung, namarba ka jingkharoi jong ki jaka die jingbam kan pynjaboh ïa kane ka pung.
Ka Bench ka sngewdei ba kijuh ki kyndon ki dei ban treikam ruh ïa ki hynriew tylli ki Resort, kata, ka Orchid Lake Resort, ka Ri Shat Sngi Orchid Resort, ka La Nicholas Dei Da Kine Resort, ka Roinam Retreat ha Umbir, ka Ri Kynjai-Serenity harud ka pung Umïam ha Umbir bad ka Cafe Umbir ha Umbir.
“Hynrei, namarba kine ki Resorts ki dei kiba la ieng lypa, ka District Council bad ka PCB ki dei ban pynjari ruh da ki kyndon kiba pyrkhing la ka long ha kaba ïadei bad ka jingbret ïa ki jaboh, ka jingpyntuid jaboh bad kiwei kiwei kiba mih na kine ki Resort khnang ba kan ym ktah ïa ka Pung Umïam," la hukum ka Ingbishar.
Ka Bench ka kyrmen ba ka KHADC kan pyntreikam ïa kijuh ki ain ha kaba ïadei bad ki Guest House ba ka la shna ha Jingkieng Kalong.
Ka sien shong bishar kan sa long biang ha ka 15 tarik Naiwieng.
Shillong, Risaw 20 : U Myntri Kampohing ka jylla, Bah Lahkmen Rymbui ha ka sngi Palei u la ong ba ka sorkar jylla kan bud pyrkhing ïa ki jingbthah jong ka Iing Bishar ban kem lut ïa baroh ki kam tih dewïong beain ha ka jylla.
Haba kren bad ki lad pathai khubor, u Myntri u la ong, “Kaei kaba ka Iing Bishar ka bthah, ka sorkar kan sa pyntreikam pura.
"Ka dei ha ka sngi Ba-ar, ba ka Meghalaya High Court ka la bthah ïa u Chief Secretary ka Jylla bad ruh ïa u Director General of Police ba kim dei satia ban sngap ïa ka jingphah kaba wan na ki bor sorkar ha ka jingpyntreikam ïa ka hukum ban kem naphang ïa ki kam dewïong beain ha ka jylla.
“U Chief Secretary bad u Director General of Police bad kiwei ki heh pulit kin pyntikna ba kan don ka jingtreikam kaba pyrkhing bha halor kane bad kin ym pyndem ha kano kano ka jingtuklar na ki bor sorkar haba ïadei bad kane," ong ka full bench ha ka hukum hadien ba la dep ban bishar ïa ka PIL halor katei ka mat.
Nalorkata, ka Iing Bishar ka la maham lypa ruh ba u Chief Secretary ka jylla bad ruh u DGP ba kin hap ban shim ka jingkitkhlieh lada lap ba ka don ka jingleh beaiñ haba ïadei bad u dewïong ryngkat ka jingbthah ïa u DGP ban bthah ïa ki SP ha ki distrik ba kin pyntikna ba kan ym don satia ka jingïaid lait u dewïong beain la ka long lyngba ki trok lane da kino kino ki kali.
Shillong, Risaw 20: Ka Hynñiewtrep National Youth Movement (HNYM) ha ka sngi Palei ka la tur kynsan sha Secretariat ban dawa ba ka sorkar ka dei ban wanrah da ka aiñ ai kam ai jam ne ka State Employment Policy ha ka jylla ba baroh ki kompeni shimet bad ki jaid kam baroh ha ka jylla yn mang kyrpang tang ïa ki trai muluk.
U President ka HNYM u Bah Louis Dohtdong u la ong ba ka seng ka lah dep ban ai da ka dorkhas sha u Myntri Rangbah ka jylla naduh u Naitung ban dawa ba ka sorkar ka dei ban rah ïa kane ka mat ha ka dorbar synrai hynrei haduh mynta ka sorkar ka la shu sngap mynthi bad leh klet ïa kane.
Namar kane, ka seng mynta ka sngi ka la tur paidbah sha Secretariat kum ka jingpyrshah ïa ka jingmynthi ka sorkar ban thaw noh da ka aiñ ïa ka jingbhah kam kaba 80% bad ban thaw noh ïa ka State Employment Policy khnang ba ki khynnah samla kin ïoh kam, ym tang ha ki kam sorkar (Government sector) hynrei wat ha ki kam shimet lane Private Sector ruh.
U la ong ruh ba kiwei kiwei ki jylla ha ka ri India ki la ïaid shakhmat ïa kane da kaba ai nuksa ïa ka Haryana, Andra Pradesh bad kiwei ba ki kam baroh la mang kyrpang ïa ki trai muluk.
U la ong ba namar ba ka jylla kam don ïa ka State Employment Policy ki khun samla ka ri Khasi kiba la pyndep ha ki kyrdan bapher bapher ki shu hap ban shong ïing bad kiba bun ki hap ban leit wad kam ruh sha bar jylla.
“Kum ka seng ha shuwa ba ka samoi jied nongmihkhmat kan poi ngi ruh ngi mih sha madan ban dawa ba ka sorkar kan leh eieei noh ïa kane.
Ngi ïohi ruh ba napdeng ki 36 ngut ki nongmihkhmat na Rilum Khasi 35 ngut na ki kiba ngi donkam ban pynliem lyndang noh namar kim leh eiei ïa ka jaidbynriew jong ngi bad ki hun tang ka ïoh symbai sniang katba kiwei pat ki kam pynroi kim don jingpushe khyndiat ruh katba ki nongmihkhmat Garo ki rah shi khung bah ki kam pynroi" u la ong.
U la ban jur ruh ba namar ka jingkyrduh kam hapdeng ki khun samla ka jylla, ka wanrah ïa ki jingsniew ba bun byllai khamtam ha ka jingngop ki khynnah samla ha u drok.
Shuh shuh na ka liang jong u u la dawa ba ka sorkar ka dei ban leh eiei noh halor kane hapoh 10 sngi lym kumta ka seng kan pynlong ïa ki jingïakhih kiba kyndit kyndit kiba wat ka sorkar ruh kan lyngngoh.
Jowai, Risaw 21 : Ka lympung ïalehkai jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi ha Kiang Nangbah Stadium, Dongmihsngi Jowai.
Ïa kane ka lympung la pynïaid da ka West Jaiñtia District Sports Association (WJDSA) shi bynta na ka jingrakhe jubilee ksiar jong ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun na ka liang ka kynhun ïalehkai jong ka Sailung Ialong SC kala lah ban pynliem da 4-1 kol ïa ka Luti Tuber Ialong, ïa kitei ki kol na ka Sailung Ialong SC la thep da u Banshan Pale ha ka minit ba 1, u Casper Lhuid minit ba 18, u Dauruhi Pale minit ba 44 bad u Mewanpynshai Dhar ha ka minit ba 78.
Katba ïa ka shikol na ka Luti tuber Ialong SC la thep da u nongïalehkai jong ka u Richard Dhar 31 min, haduh ba kut jong ka jingïalehkai kala neh da 4-1 kol.
Ka jingïakhun lashai ka sngi 22 tarik kan long hadpeng ka Moosalyngkat SC pyrshah ïa ka Mukhla Evergreen SC ha ka por 2 baje shiteng nohphai sngi.
Sa tang kumba saw bnai eiei ka samoi jied syiem sha ka ïingdorbar Thawaiñ ka jylla ka la hajan artat.
Ka lyer elekshon ka la nang beh kyrthep manla ka sngi.
Ki nongkyrshan ki la nang krih ban wad skum thymmai namarba ki san samoi ki la kut bad ki la sngew donkam ban ïoh noh da uwei u nongïalam uba ki kham ïadei jingmut uba ki lah ban pynkohnguh.
Ym tang ki nongkyrshan hynrei wat ki Ïarmangkalai ruh ki khih ki ksar ban ïa ryngkoh na kawei ka seng saiñpyrthei sha kawei pat ka seng saiñpyrthei.
Ka kyntien ‘Ïarmangkalai’ la ju sin ïa ki Politishian kiba kynthih seng na kawei ka party sha kawei pat.
Ka jinglong jingman jong ka saiñpyrthei hapoh ka Jylla Meghalaya ka Congress ka la hiar haduh katta katta na ka daw ba ki 12 ngurt ki Ïarmangkalai kim sngew don mon shuh ban dang shong neh hapoh ka Party hynrei shi miet shimiet ki la ïasylla ban leit ïasoh sha ka All India Trinamool Congress (AITC).
Kane ka jingkylla syndet jong ka saiñ hima sima hapoh ka jylla ka la nang aibor ïa ka National Peoples Party kaba la ïoh khwai naduh san snem mynshwa ïa ki Ïarmangkalai ka Seng Congress hapoh ka jingïalam jong u Bah Prestone Tynsong, uba dei u Symbud Myntri Rangbah ba mynta jong ka Sorkar Meghalaya Democratic Alliance (MDA).
Ki Ïarmangkalai kim kheiñ satia ïa u paidbah uba la pynkup jaiñ spong ïa ki bad kim don wat tang khyndiat ruh ka raiñ ka rem ban pynkbum ïa la ki nongkyrshan tang ban myntoi ka malade.
Kane ka ju long ka dustur ha ka ri synshar paidbah.
Ïa mynta hi, kaba kham ima ka long ïa ki seng riewlum kiba shu pyrsad mynsiem khatduh bad kiba dang don mynta ha Intensive Care Unit (ICU) namarba ym tip lano kin dkut mynsiem.
Ka Peoples Democratic Front (PDF) kaba dang shu pynkha thymmai shwa ka Ilekshon 2018 (da u Bah Pynshngaiñ N.Syiem uba la leit rieh tngen noh sha ka Seng NPP bad hadien sa sha ka Seng Congress) mynta ka don hapdeng ka jingsyier mynsiem namarba ki MLA kiba don mynta hapoh ka Party kim da sngew phoida shuh ban dang ïakhun na ka tiket jong ka party ha u snem 2023 namarba ki la shah khring ha ki buit pah jong ka National Peoples Party (NPP) da kaba kheiñ jingkheiñ lada ka NPP kan dang wan phai ha ka bor ha u snem 2023 bad lada ma ki ruh kin dang jop kin dang ïoh shong ha ki shuki ba syaid bad ba jem mum mum ha Secretariat.
Ka HSPDP ruh lehse ka dang sah mynsiem sa tang mynta ka samoi.
Ki khubor kiba mih manla ka sngi ki pynpaw ba ki arngut ki Ïarmangkalai kiba la jop na ka tiket jong ka HSPDP ha u snem 2018 kine ruh ki la pynkhreh ban kynthih sha kiwei pat ki party, kata, u Bah Renikton L.Tongkhar sha ka UDP bad u Bah Samlin Malngiang sha ka NPP.Kine ki ruh ki don la ki jong ki jingkheiñ, ïa kata ym lah ban len.
Ka KHNAM kaba don mynta tang uwei ruh u kyrtong, ka don hapdeng ka jingïapait, hapdeng ka kynhun ba la ïalam da u Bah Adelbert Nongrum bad ka kynhun jong u Bah Pyndapborthiaw Saibon.
Kane ka seng sainpyrthei ba la pynkha da u Bah Paul Lyngdoh (uba la don mynta ha ka sem jong ka UDP) ka la don mynta ha ICU bad ngin shu ap sa tang ha ka elekshon 2023 kaei kaba ki paidbah kin ai rai la kin dang pynsah mynsiem lane kin pynkut noh.
Ka UDP kaba dei kawei na ki seng riewlum kaba heh tam hapoh ka Jylla Meghalaya ka don u dak jingma namarba ka don tang 9 ngut ki MLA ha kane ka samoi kaba mynta.
Ka jinghiar jong ka UDP ha u snem 2018 lehse lah ban ong ba ki paidbah kim don shuh ka jingshahniah ïa kane ka seng riewlum kaba ju kren ïa ki mat ki jura jong ka jaitbynriew halor ki rynsan ïalap elekshon hynrei kaba kloi pat ban ïapeiñ ïa ki nongrim da kaba kylla Team-B jong kano kano seng saiñpyrthei haba ki ïadon lang ha ka sorkar synrop.
Ka BJP ha Meghalaya kam ïapher na ki seng riewlum, namarba naduh ki snem kiba mynshwa kam ju jop palat na ka arngut.
Ha Meghalaya ki paidbah kiba pynjop ïa ki kyrtong jong ka BJP ka long ba ki kyrshan namarba ki dang ieid bad ki dang shahniah ïa ki kyrtong hynrei ym namarba ki ieid ne ki shahniah ïa ka party.
Namarkata ha u snem 2023, ka saiñ hima sima kan dang kylla namarba ka samoi jied syiem sha ka ingdorbar thawain ka jylla ka dang jlan sa kumba 8 bnai eiei.
Ka NPP kaba don mynta ïa ka jingbun paid kaba haduh 22 ngut ki MLA ha kane ka kynti kan hap ban husiar bha ha ka elekshon 2023 ïoh shu kumno re kumno kan shu shah kyntait ha ki paidbah kiba la jlep hi shoiñ ïa ka rukom synshar kaba u paidbah u khñium manla ka sngi.
Wat u National President ka NPP ïalade ruh um shngaiñ namarba ka jingjop jong u Kyrtong ka BJP u Bernard Marak na Tura Constituency ka la pynrah skhor ïa ka NPP ka bym poi pyrkhat ba shah riam thit ha u paidbah.
U paidbah ka jylla u dang kynmaw kyndiang ïa ka jingthang ïong jong u Conrad Sangma haba u la mad ïa ka jingshahrem hakhmat u kyrtong ka Seng Congress na Selsella Constituency ha ka Ilekshon 2013.
Namarkata ka jingkoppia jong ka NPP ban wanphai biang sha ka bor synshar ha u snem 2023 ka long thik kumba ai boina lypa katba u Hati u dang shakhlaw.
Ym tang katta, ka jingïaroh Sorkar MDA (NPP) jong ki Myntri kiba ïoh shuki jem ka long tang ka jingkren arsap namarba ki la tip shai ba lymda kim ïaroh ka jingkhang ka la plie lypa ha kano ma kano ka khyllipmat ban shah pynhap ha ka por kaba kim poi pyrkhat.
Ki saw bnai ki dei ka îa kaba biang tam ïa u paidbah ban pynshong nongrim bad ban pyrkhat ïano ban pynphong jaiñspong namarba lada ki jied ïa u Nongkhaii kin shah lilam baroh san lyiur bad ka lawei badum ka la ap lypa bad lada jied ïa u Khrawpyrkhat uba proh ka jabieng bad uba khraw ka pyrkhat pyrdaiñ ka lawei kan long kaba shai.
U paidbah um dei shuh ban ngop ha kine ki 60 ngut ki Ïarmangkalai kiba shu kyntiap nawei shawei manla ka aiom hynrei ki la dei ban jied da ki khmat thymmai kiba lah ban saiñdur ïa ka jylla bad ïa ka lawei jong kiba mynta bad ki ban sa wan.
Shillong, Risaw 21 : U Bah Bantridor Lyngdoh Myntri ba dei peit ïa ki kam ïalehkai jong ka jylla u la pynpaw ka jingsngewkmen bad ai khublei ïa ki nongïalehkai ïakhun kti ka jylla kiba la khur takma ha ka World Arm Wrestling Championship kaba long ha Turkey.
U Bah Banteidor Lyngdoh u la ong ba ka jingjop takma jong ki ka la rah ïa ka burom jong ka Meghalaya bad ka ri India hi baroh kawei.
U la ong ruh ba ka sorkar jylla kan sa pynkup burom kyrpang ïa ki ynda ki la wanphai sha la ka jong ka jylla.
“Kaba kham sngewtynnad shuh shuh ka long ba u Bah Alexander Lyngdoh na Jaiñtia Hills watla u dei uba bym nang kren bad bym ïoh sngew ki shkor pynban u la ïoh khur takma rnong na ka “Standing Men 80kg Hearing Impaired’".
ong u Myntri.
Ka kynhun ki rang bad thei ïakhun kti ne Arm Wrestling ka Jylla Meghalaya kiba mih khmat ïa ka Ri India sha ka 43rd World Arm Wrestling Championship ki la ïoh ban khur takma na katei ka lympung kaba long ha Turkey.
Kiba la ïoh khur takma ki long ka Kong Margaret Pathaw na Umsning kaba la ïoh khur ïa ka takma ksiar bad ka Kong Angel Merry Mylliem Umlong kaba la ïoh khur takma rnong na ka ‘Master Women 60kg Left Hand’ Category.
Ki don baroh 9 ngut ki nongïa shim bynta kiba dei na ka Jylla ba kynthup ïa u Bah Alan S Marbaniang, Kishore Chettri, Everson Thangkhiew, Angel Merry Mylliem Umlong, Airikymenlang Lyngdoh, Margaret Pathaw, Alexander Lyngdoh, Hubert Paliar bad u Bah Banshan Terang.
Ïa kane ka jingleit ïa shim bynta jong ki la bei tyngka ruh da ka tnad sports ka Sorkar Jylla ha ka jingkhmih u Bah Banteidor Lyngdoh kum u Myntri uba la pynpaw ka jingsngew sarong bad ai khublei ïa ki rang bad thei ïakhun kti.
U la ong ba ka jingkhur takma ki rang bad thei ïakhun ka kti kiba dei na ka Jylla na ka bynta ka Ri India hi ka dei ka burom kaba khraw bad ka Sorkar kan sa pynkup burom ïa ki ynda ki la wanphai.
Nongstoiñ, Risaw, 22: Ki riew rangbah nongialam jong ki shnong kiba hap hapoh ka Mawshynrut C&RD Block, ki la ju maham na ka por sha ka por bad la khang pyrshah ban pynïap pathar ïa ki don um doh wah da kaba pyndon kam da ki dawai bih, khang jar, siat bom, pynrngad ïa ki um, shoh khariew bad kiwei kiwei.
Katei ka jingmaham ka dang ïai treikam haduh mynta.
U Bah Boylan Langrin uwei na ki rangbah ka thaiñ, u ba long ruh u Myntri ka Hima Nonglang Sirdarship, haba ïa kren bad u nongthoh khubor, u la ong ba ka jingpynïap pathar ïa ki doh um doh wah, ka dei ka kam beaiñ bad ka kam kaba sniew haduh katta katta.
U la ong ruh ba baroh ki riew rangbah katei ka thaiñ naduh ki sordar shnong, ki sengbhalang, ka synjuk ki nongkhwai bad ki paidbah ki don ka jingïatreilang, ban khang pyrshah ban pynïap pathar ym tang ïa ki doh um, hynrei ïa ki mrad ki mreng, ki sim ki doh bad baroh ki jingthaw ba im ha um bad ha ryngkew.
Utei u rangbah u la ong ruh ba na ka liang jong u kum u Myntri ka Hima Nonglang Sirdarship, u don ruh ka jingsngewkhia ïa ka jingpynjulor ïa ka mariang da kaba pom pathar ïa ki khlaw ki btap, ki dieng ki siej, namar na ka jingpom pathar ïa ki khlaw ki btap, ki mrad ki mreng, ki sim ki doh bad wat ki doh kha doh pnat kiba im hapoh um ruh, kim ïoh bam shuh bad kane ka pynlong ïa ki ba kin jah suki suki.
Ha kaba ïadei bad katei ka bynta, u la ong ba ki riew rangbah bad ki nongsynshar shnong baroh jong katei ka thaiñ, ki ai ka jingkyrshan ba pura ïa ka jingpynjari jong u District Magistrate da ka kyndon 144 Crpc ha baroh kawei ka District, ha kaba ïadei bad ka jingpynïap pathar ïa ki doh um doh wah bad ïa ki mrad ki mreng.
Khatduh eh u la kyntu ïa ki paidbah nongshong shnong ba lada ki lap ïa kino kino kiba pynïap pathar ïa ki doh um doh wah, ki mrad ki mreng bad ki sim ki doh, ki dei ban pyntip ha ki riew rangbah, ne ki sordar shnong khnang ba kin leh ïa kaba donkam bad ba kin pynshitom ïa ki katba shong ka aiñ, da kaba ïatreilang bad ki bor pynïaid District bad ki Pulit.
Nongstoiñ, Risaw, 22: Ki paidbah ka thaiñ Maw-shynrut baroh kawei, ki la pynkynmaw biang bad dawa ruh na u MLA/MDC jong ka thaiñ u Bah Gigur Myrthong, ban pynurlong noh ïa ka Mawshynrut Civil Sub Division ba pura, kumba la ju angnud bad ap khmih lynti da ki paidbah nongshong shnong baroh shikatta.
Lah ban pynkynmaw hangne ba ha u jylliew jong u snem 2020, ki nongïalam ka KSU Mawshynrut lyngba ka sur jong ki paidbah, ki la pynkynmaw hakhmat u nongmihkhmat ryngkat bad ka memorandum halor ka jingangnud jong ki paidbah ka thaiñ.
Ka mat ba hakhmat ka dei khamtam bad ka roi ka par bad ka kyrdan longryn-ieng jong ka thaiñ Maw-shynrut, kaba watla ka la ïoh ïa ka Civil Sub Division la katto katne snem mynta, pynban ym pat don jingkylla ei ei wat tang khyndiat ruh hynrei ka dang ïaineh sah kumjuh.
Lah ban kdew ba ka seng lyngba ka jingthoh, ka la ïoh ban pynkynmaw ba lah dei ban pyntreikam noh pura ïa ka Civil Sub Division da kaba wanrah noh ïa ki tnad treikam bapher bapher, khnang ban kyntiew ïa ka ïoh ka kot bad ka roi ka par.
La donkam kyrkieh ruh ban pynkiew noh ïa ki jingthiah ki nongpang ha Riangdo CHC.Ban wanrah bad thung noh ïa u SDMO, nangta ban wanrah noh ïa ki Specialist ban sumar ïa ki khunlung bad longkmie (pediatric & gynecologist).
La donkam wanrah noh ïa ki tiar sumar nongpang kum ki X-Ray bad Ultrasound Machine, ban pynkiew ïa ki jingdon jong ki Nurse bad ki nongtrei ha ka jaka sumar, khnang ban lah ban ai ka jingshakri ka janai sha ki paidbah.
Namar ka Mawshynrut Civil Sub Division ka la long ka jaka ba kham ïar bad ka nang bun bad nang kiew ka jingbun ki paid nongshong shnong.
Nalor kine ki mat ba kham kongsan, ka seng ka la pynpaw ruh ïa kiwei kiwei ki mat kiba ïa dei bad ka bha ka miat bad ka roi ka par jong ki paidbah nongshong shnong ka thaiñ.
Ka seng ka da kyrmen skhem ba u Bah Gigur Myrthong kum u nongmihkhmat sha ïing dorbar thawaiñ ha ka liang synshar bad kum u nongmihkhmat sha District Council kum u Dy CEM, u don ha ka bor bad lah ban leh shibun kiei kiei na ka bynta ki paidbah ka thaiñ.
Lah ban pynkynmaw ba na ka liang u Bah Gigur Myrthong haba pdiang ïa ka jingdawa jong ka seng, u la pynpaw ba un sa shimkhia bad ban pyni da ki kam halor ka mat kaba ïadei bad ka bha ka miat jong ki paidbah nongshong shnong.
Namarkata, na ka liang ki paidbah ki kwah ba un leh ei ei noh mynta shwa ka elekshon MLA 2023.
Nongstoiñ, Risaw, 22: Ki nongïalam ka Federation of Khasi Jaiñtia & Garo People Kyrshai Area Unit, ki la pynpaw ba ka por ka la dei eh ba ka tnad ka koit ka khiah, kan kyntiew kyrdan noh ia ka Kyrshai Sub Health Centre.
Ka seng halor kane ka bynta ka la dep ban ïakynduh ruh ïa u District Medical & Health Officer jong ka West Khasi Hills, ban ïakren halor ka jingdonkam jong ki paidbah ïa ki lad jingsumar kiba paka ha katei ka thain.
U Samla Francis Sohshang President bad u samla Probin Snar Secretary ka seng, la ong ba ka shnong Kyrshai kaba hap hapoh ka Nongstoiñ C&RD Block, kaba jngai kumba 70 kilomitar na Nongstoiñ lada ïaid lyngba ka Rambrai bad ka don ha khappud bad ka Assam.
Ki don kumba 15 tylli ki shnong kiba hap ha katei ka area ba kynthup ïa ka Mawpun, Nongspung, Ukiam, Borkhuli, Doledonga, Warigro, Umdiengsiar, Hasem, Umthli Umdiengphiang, Talimara, Mawdiangkop, Dariphang, Umbah, Umkhamdor bad Patharphlang, kiba ka jingnang roi ki nongshong shnong ka la kiew man ka por.
Kumta ka donkam kyrkieh ban pynbiang ki lad jingsumar kiba kham bha katkum ka jingdonkam jong ki paidbah kiba la nang roi na ka por sha ka por.
Shuh shuh, ha katei ka thaiñ, ka jingpang malaria ka jur bha namar ka dei ka jaka kaba shit bad wat ki khunlung kiba dang hapoh san snem ruh bun kiba ïoh jingpang malaria.
Hynrei na ka daw jong ka jingbym don ka jaka sumar kaba biang, kiba ïoh pang malaria ki hap ban shu shaniah beit ha ki Doctor kobiraij ne ki doctor jakoit.
La ong ruh ba kito ki longïing kiba kham ïoh kham kot, ki lah ban leit haduh Boko CHC kaba don ha Kamrup District kaba jngai kumba 50 kilomitar na katei ka thaiñ bad don ruh kiba leit haduh Guwahati.
Hynrei kito ki bym biang ka kamai kajih ki la shem shitom haduh katta katta.
Ki nongïalam ka seng ki la ong ruh ba ha katei ka thaiñ, ka don tang kawei ka Sub Health Centre ha Kyrshai, hynrei kam lah pat ban ai ka jingshakri kaba paka katkum ka jingdonkam jong ki paidbah nongshong shnong.
Kumta halor katei ka jingeh kim banse ban shim ïa ka jingkitkhlieh ban dawa na ka sorkar da ki jingthoh lyngba ka District Medical & Health Officer (DM&HO) West Khasi Hills, ba ka sorkar ka dei ban kyntiew kyrdan noh ïa katei ka Sub Health Centre ha Kyrshai sha ka Primary Health Centre khnang ba ki paidbah kin ïoh ïa ka jingsumar kaba biang.
Ha ka jingleit ïakynduh jong ki ïa ka DM&HO, ki la aiti ruh da ka jingthoh ban phah sha ka sorkar ba kan leh ïa kaba donkam.
Ki nongïalam ka seng ki la kyrpad ruh ïa u MLA, ba un shimkhia lem ban pynsngew ha ka sorkar halor katei ka jingdawa jong ki khnang ba kiba pang ba shitom kin ïoh ïa ka jingïarap kaba biang.
Mawkyrwat, Risaw, 21: Ka Maw-Wanpnan ka dei ka kyrteng kaba don nam haduh katta katta na ka bynta jong ka Kur Lyngdoh Nonglyngkien bad kumjuh ruh ïa ka shnong Nonglyngkien, ka Ri Khaiñ Lyngdoh Nonglyngkien bad wat haduh ka Hima Maharam ruh kumjuh, hynrei namar na ka jingbym don mano mano ki ba lah ban pynpawnam ïa ka bad ïa ka nam jong ka, ka long kumba la buhrieh noh shadien khlem don ba tip ïa ka.
Mynta ka Kur Lyngdoh Nonglyngkien, da ka bor ka Dorbar Kur, ka la rai ban pynpawnam ïa kane ka jaka kaba long kawei na ki jaka ban pynsahnam ïa ka kyrteng jong ka Kmie bad u Kpa ba nyngkong jong ka Kur Lyngdoh Nonglyngkien, ka Meirad Wankitkhoh bad u Parad Pnan Mylliem.
La ïathuh khana pateng ba dei ha kane ka jaka ha Maw-Wanpnan ha kaba ka Meirad Wankitkhoh bad u Parad Pnan Mylliem ki la wan shong ïing ha kawei ka synrang ba la khot ka ‘Synrang Bah’ bad ki sa pynlong kper thung jingthung ha kane ka jaka bad ka sa ïoh ïa ka kyrteng ‘Maw-Wanpnan’.
Kane ka jaka ka don hapoh ‘Law Ïing-blei tangba kam dei ka jaka lehniam kñia hynrei ka dei ka jaka kaba don nam namar ba ka don ka krem Synrang Bah kaba i donkam ba U Blei U la buh bad kaba long ban shong ïing na ka bynta ka Meirad Wankitkhoh bad u Parad Pnan Mylliem.
Ha kane ka jaka, ka don kawei ka maw kaba kyrteng ka ‘Mawshohsyoiñ’, ka maw kaba ka kur Lyngdoh Nonglyngkien ka la lap ïa ka ‘Jingtem Kyndoh’.
Kane ka kper jong ka Meirad Wankitkhoh bad u Parad Pnan Mylliem ka don halor jong u mawsiang hynrei ka long pat kaba seisoh.
Shaphang mihngi na kane ka jaka, lah ban ïohi kyndiang ïa ka lhuh them kaba riat bah jong ka riat krem Mawriat, krem Kynda, twah (them) Jaraiñbar, madan Mawduh, pynthor kba Demthroiñ, ïa ka shnong Mawthong, ïa u Symper Nongsynrieh bad ka shnong Nongsynrieh.
Kane ka jaka ka don markhap mihngi na ka jaka shna Ïing-blei ka Kur Lyngdoh Nonglyngkien.
Dei hangne ha Maw-Wanpnan ba ki paidbah nongïashimbynta bad nongwanpeit ïa ka jinglehniamkñia jong ka Kur Lyngdoh Nonglyngkien, hashwa bad hadien ba la dep ïa ka jinglehniamkñia, ki pynlong ïa kane kum ka jaka shongpyngngad bad shongkai ban jahthait bad ban ïoh bam lyer pyngngad.
Kane kam dei tang ka jaka shong pyngngad ha kane ka por lehniam kñia, hynrei haduh mynta ki nongshongshnong, ki samla samhoi, ki dang sngewtynnad ban wan shongkai ha kane ka jaka khamtam eh ha ki por ba la khielung u kba ha ki pynthor naduh u bnai Jylliew haduh u bnai Risaw ba u kba u la kylla rong ksiar kumjuh ruh ka long ka jaka ban ïa bam ïa ki soh kiba bunjait ba ïoh kheit na ka ‘Law Ïing-blei.
Kumba la kdew shakhmat, hangne ha Maw-Wanpnan, ka don kawei ka synrang ba la khot ka Synrang Bah.
Kane ka Synrang Bah ka dei kawei ka synrang maw ne krem maw kaba bit ba biang bha ban shong ban sah briew kum ba 20 (arphew) ngut ei ei.
Ïa kane ka synrang maw, la ïathuh ba U Blei U la pynkhreh na ka bynta ban shong ïing shong sem ka Meirad Wankitkhoh bad u Parad Pnan Mylliem kumba la bthah ka khan haba la lap ka miet ha Mawlong-khohsnoiñ.
U Parad Pnan bad ka Meirad Wan ha ryngkat bad ki khun arngut kim lah shuh ban hiar ïa ka riatbah ba jrong bad kim iohi shuh ïa ka sla ladew ne sla diengkait ba ki bud namar ba la miet.
Ka jingïathuh khana pateng ka ong ba haba la khan la kyrpad ha U Blei U Trai Kynrad shano ba ki dei ban leit, ka khan ka la jubab ban hiar noh sha phang shatei sha kaba U Blei U la pynkhreh ïa ka jaka ban shong ban sah ïa ki.
Ynda ki la hiar kumta, ki la lap shuwa ïa kata ka sla ladew ba ka don hajan kata ka krem bad ki la shim ïa kata bad kylli ha ka shano ba kin leit.
Kata ka sla ladew ka la jubab ban sah noh hangta hapdeng ka miet ba ngiew bad ki krem hapoh ‘lawbah ba pah tang ki sim bad ki mrad khlaw ba sngewshyrkhei.
Kumta ki la hap wad sawdong sawdong hangno ba kin thiah kin dem bad kumno ban bam ban dih.
Hadien ba ki la ïa wad bad phai sawdong, ki la lap ïa ki kynroh maw bad ha kine ki kynroh maw ka don ka synrang krem kaba bha bad kaba biang ban shong ban sah miet noh hangta.
Kane ka synrang krem maw ka don ar kamra, kawei ban thiah bad kawei ban shet ban tiew bad sa kawei ban shongkai kum ka phyllaw ïing.
La ïathuh ba dei ha kane ka jaka ba ki la ainguh ïa u Trai Kynrad U Nongbuh Nongthaw namar um ju la iehnoh ïa u briew haba la kut ki lad.
Ki la ïashong ïing noh hangta katba U Trai Kynrad U dang shah ban shong ban sah.
Watla ka long ha ki krem synrang maw, ka ‘lawbah ‘lawsan, hynrei ym don mrad kynsha kiba wan ban pynthud bad pynma ïa ki.
U Parad Pnan, tang shu shai byrngut, u la kyndit naba thiah bad u la ïohsngew ïa ka jingpah ki sim ki doh ha khlaw, kumta u la khie joit bad u la mih shabar na kata ka krem bad u la peit sawdong ïa kane ka jaka bad u la itynnad eh ïa kane ka krem bad ïa kane ka jaka.
Haba u la ïaid sawdong sawdong, u la lap ruh ba ki don ruh bun ki sohkhlaw bad ki phan khlaw bad u la ngeit ba lada U Trai Kynrad U shah ban shong hangne, ki lah ban im slem namar ka jingdap kyrhai ki soh bad ki phan khlaw.
U Parat Pnan u la wanphai sha krem bad u la khot ïa ka Meirad Wankitkhoh ban ïa peit bha ïa kane ka jaka kaba dap kyrhai da ki soh bad ki phan khlaw bad u la ïawer ïa ka ba lada U Trai Kynrad U shah, kan bha ïa ki ban shong ban sah noh hangta.
Ka Meirad Wankitkhoh haba ka la ïohi ïa kane, ka la mynjur ban sah noh hangne lada U Blei U shah ïa ki ban shong noh hangta.
U Parad Pnan u la shim ïa u bai khan bad siang ruh ïa ka sla dot (bret) khaw bad kyrpad ïa U Trai Kynrad la ka bit ne em ban shong ban sah noh ha kata ka jaka.
Ka khan ruh ka la jubab ba ka bit ka biang ban shong ban sah noh hangta.
Ka la batai ruh ban bam ban dih katba lah, ban trei ban ktah ruh katba ki mon, kumjuh ruh ban kam ïa u pud u sam katba kup ka khan.
Namar ban ïalam ïa ki khun sha shnong ki kur ki jait u shynrang ka long kaba sniew ïa ki longdien mandien, u Parad Pnan u la sngewthuh ïa kane bad ki la ïashong ïa sah noh hangta ha Synrang Bah kumba la batai bad hukum ka khan.
Ki la shong la sah ha kane ka krem Synrang Bah haduh ban da waikhoh waistar (kaba mut ba la kut ka jingkha jingpun) bad la kha ki khun haduh phra ngut, 4 (saw) ngut ki kynthei bad 4 (saw) ngut ki shynrang.
Kitei ki khun u Parad Pnan bad ka Meirad Wan ki la ïa rep ha kane ka kper ba la buh da ka kmie bad u kpa kaba long halor u mawsiang haduh ba ki la lah ban thaw noh la ki ïingskum ha ryngkat ka nguh ka dem ïa u Trai Nongbuh Nongthaw ha jrong ha tbian.
Kane ka la long ka thymmei shong shnong ba nyngkong jong ka shnong Nonglyngkien.
Mynta ïa kane ka jaka, la khot ka ‘Law Nongbah, bad ïa kane ka synrang ba shong ïing ka Meirad Wan bad u Parad Pnan, la khot ka ‘Synrang Bah’.
Ïa ka kper jong ki kaba don halor jong ka mawsiang la khot ka ‘Maw-Wanpnan’ haduh mynta.
Khliehriat Risaw 21: U Deputy Commissioner (Supply) East Jaiñtia Hills District, u pynbna paidbah ba la pyllait ïa u khaw rashon ha East Jaiñtia Hills District na ka bynta u bnai risaw 2022.
Ka jingsam ïa u khaw ka long kumne, ba ïa u Khaw AAY yn sam 35 kilo shi iïng shibnai ha ka dor T 3.00 tyngka shi kilo, ïa u Khaw PHH yn sam 5 kilo shikhlieh shibnai ha ka dor T 3.00 tyngka shi kilo, katba ïa u Khaw Non- NFSA pat yn sam 7.215 kilo shiing- shibnai haka ka dor die lang ka ba long ha ka dor T 11.77 tyngka shi kilo bad ha ka dor die khutia pat ka long T 12.34 tyngka shi kilo.
Kumta, la kyrpad ïa ki paidbah ba lada lap ba ki Dealer kim die kat kum ka dor lane katkum ka kilo ba la bthah ne kdew haneng, ki dei ban ujor sha u Deputy Commissioner (Supply), ka East Jaiñtia Hills District lane phone sha u Toll free No.1697, lane sha u District Grievances Officer ka East Jaintia Hills District.
Nongpoh, Risaw 21: Ka Federation of Khasi Jaiñtia and Garo People, Western Zone kala dawa syndon naka sorkar ba kam dei ban pynngat duty elekshon ïaki nonghikai, hynrei ban pynngat ïa kiwei ki nongtrei naki tnad sorkar bapher bapher ym ki nonghikai ha kane ka elekshon ban wan.
Kum ban pynkynmaw, ka seng FKJGP, Western Zone ha Ri Bhoi ka la shim khia ban pynpaw halor kane ka bynta ba bunsien wat ki nonghiknai ki hap ban pyndep ïa ka kamram na ka bynta ka election duty bad ha ka jylla Meghalaya ruh sa tang katto katne por kan sa don ka jingpynthymmai ïa ki Nongmihkhmat paidbah sha ka ïing Dorbar thaw aiñ ka jylla ka ban sa long ha u snem 2023 hapoh ka jylla.
Haba phah ïaka kyrwoh naka liang u Bah C Doloi, President ka FKJGP Western Zone u la ong ba kum ka seng ka dap da ka jingsngewkhia ba ki nonghikai barabor nalor ka kam kaba khia kaba ki hap ban shakri ïaki skul, ki shah pynngat ruh haka kam (duty) elekshon, kumba ka elekshon kan sa long satang katto katne bnai ha u snem ban wan.
U la ong ruh ba bun naki skul, khamtam sha ki thaiñ nongkyndong ki don tang kumba katto katne ngut ki nonghikai pynban lada ka sorkar ka pynngat kam ïaki ha kane ka elekshon ban wan, kan long ka jingktah ïa ki khynnah skul bad khamtam ïaka skul baroh kawei namar ki don ki skul kiba don tang 2 ngut 3 ngut ki nonghikai bad lada kitei ki nonghikai kin ngat duty elekshon mano ban peit bad khmih ïaka skul.
Kum ka seng, ka dawa naka sorkar ba kam dei ban pynngat duty elekshon ïa ki nonghikai ha kane ka kynti ba mynta, hynrei ban pynngat ïakiwei ki nongtrei sorkar na kiwei kiwei ki tnad treikam sorkar khamtam kiba ju wan trei shiteng sngi.
Nongpoh, Risaw 21: Ka long shisha ka jingkyrkhu kaba khraw na ka bynta ki nongshong shnong jong ka Nongpoh Constituency kiba hap ha ki thaiñ Khappud ka Meghalaya bad ka Assam, namar mynta ka sngi ki6 tylli ki shnong ki la ioh ban pdiang ïaki ki kam pynroi bala pynlait piadbah duh 6 tylli ki work-order na ka bynta ban sdang ban pyntrei ïa ki kam pynroi bapher bapher, ïa kaba la mang lyngba ka skhim ba la tip kum ka Inter State Border Area Development Program (ISBADP) na ka sorkar Meghalaya.
Kine ki kam pynroi ki la wan poi sha kitei ki 6 tylli ki shnong ha ka thaiñ Khappud ha ka thain Marmain- Khulia ka dei hadien ba u MLA ka Nongpoh lyngba katei ka skhim u la pynlait paidbah ïa ka song pisa kaba T.8 na ka bynta ki 6 tylli ki shnong ha ka jingïalang kaba la long mynta ka sngi ha ka Shnong Khulia, Ri Bhoi District.
Kitei ki shnong ba la ioh pdiang ïa kitei ki kam pynroi ki kynthup ïa ka Shnong Umjong ban shna ïa ka jaka thaiñ Jaiñ, ka shnong Ampriling ban shna ïa ka surok ïaid kjat, ka shnong Morkang ban shna ïa ka surok ïaid kjat, ka shnong Khulia ban shna ïa ka surok ba lah ban ïaid kali bad ka shnoing Khuswai bad ka shnong Rongbata ban shna ïa ka surok ïaid jkat ki paidbah.
La sakhi lang ruh ha kane ka sngi ba la sam ïa kitei ki kam pynroi kaba la kot sha ka mang tyngka kaba T.8 lak da ka jingdon lang ki rangbah shnong,ki nongïalam shnong bad kynthup ki paidbah nongshong shnong katei ka thaiñ Marmain bad Khulia ha Ri Bhoi District.
Haba kren bad uwei na ki Rangbah Shnong jong kitei ki shnong, u la pynpaw ba kane ka long ka sngi ka ban sa jingkynmaw namar ka long ka sien kaba nyngkong eh ban ioh pdiang Ïa kane ka skim kaba la pynmang kyrpang eh na ka bynta ki nongshong shnong ha ki khappud.
U la ai khublei ruh Ïa u MLA ba u la shimkhia ban phai khmat lem sha ki khappud da kaba wan rah ïa kine ki skhim.
U Bah Mayralborn Syiem, MLA ka Nongpoh u la ong, ba kane ka long ka sien kaba nyngkong eh bad kadei ruh ka jingsdang na ka bynta ban pynpoi ïaki kam pynroi ha kine ki thaiñ khappud.
u la ong ruh ba kane ka long ka wat kaba nyngkong ha kaba u la lah ban pynrung tang 6 tylli ki shnong napdeng ki baroh ki shnong ha ki thaiñ khappud bad na ka bynta ban wan ki kam pynroi ha ki shnong khappud un dang trei shitom ban wan rah ïa shibun ki kam pynroi ban myntoi ki paidbah nongshong shnong ha ki thaiñ khpapud ba hap ha ka Constituency jong u.
Jowai, Risaw 21: Ka Jaiñtia Trader Association (JTA), kawei na ka seng ki nongshong ïew bad ki nongkhaïi mynta ka sngi kila pynlong ka jingpynkhuid ïa ki jaka shong ïew kiba don hapoh jong ka Iewmusiang barim bad kumjuh ïa ki ñiut ba la bret pathar ha katei ka jaka.
La leh ïa kane hadien ka jingwan jurip jong ka tnat ka koit ka khiah kiba la bthah ïa ki nongshong ïew ban pynkhuid ïaki jaboh ne ki ñuit kiba don haki bynta jong ka IawmusiangNa ka liang ka President JTA ka kong Robila Mylliempdah, ryngkat bad ki dkhot kiba dei ki nongshong die jingdie ha Iawmusiang barim ki la pynlong ka jingïa synñiang na ka bynta ban pynkhuid ïa ki jaka balait kiba la kylla long ki jaka bret ñuit, na ka bynta ba kin ïoh pyndonkam ïa kitei ki jaka bad sa kawei ruh ka long na ka bynta ban lait na ki jingsma kaba lah ban wan rah ki jingpang ba har rukom bad ban kham kylluid ka ïaid ka ïeng.
Na ka liang ka JTA ka la leh ïa kane hadien ba ki la pan jingbit na ka District Council (JHADC), na u Deputy Commissioner bad kum juh ruh naka CEO ka Jowai Municipal Board (JMB), DS Iawmusiang, Seiñraij Jowai bad kiwei.
Ka kong Robila haba kren kala ong ba kane ka jingpynkhuid ïa kitei ki jaka ka long ba kin ïoh ban pyndonkam namar kumba long mynta ka ïew Musiang Jowai kala long kaba khapngiah haduh katta katta namar ka jingsah teng ban pyndep ïa ka Iewmusiang Super Market kaba la shu ïeh shrah mynta la bun tylli ki snem.
Sa kawei ruh na ka liang ka District Council kan sa shna ïa ka surok ha kine ki bynta ba shongdie ki nongdie jingdie ha kane ka ïew kumta ka jingpynkhuid ia kitei ki jaka kan long ka jingmyntoi ïa ki nongdie.
Katba ïaki ñiut kiba mih nangne pat naka liang ka JMB kala kular ban kit ïa ki, ong ka kong Robila.
Jowai, Risaw 21: Mynta ka sngi ka tnad pulit jong ka West Jaiñtia Hills District Executive Force, ka la pynlong ïa ka jingleh burom ïa ka “Police Commemoration Day", ne ka jingkynmaw burom ïa ki pulit ka ri kiba duh ïa la ka jingim ha ka por ba ki dang don hapdeng ka kam.
Ïa kane ka jinglehburom la pynlong ha Jowai Police Reserve, Administration Building, Jowai, la don ruh ka jingbuh syntiew ba la shim bynta da u Superintendent of Police ka District u Bikram D Marak, kynthup ïa u B.Chettri, MPS Addl.Superintendent of Police, ka kong C.W.Lyngdoh, MPS Deputy Superintendent of Police (Crime), ha ryngkat ka jingdon lang ki ophisar pulit bad kiwei de.
Na ka liang u Superintendent of Police ka WJHD u Bikram Marak ula pynsngew ki la don haduh 264 ngut ki pulit ka Ri kiba la khlad hapdeng jong ka kam kiba don ha kylleng jong ka Ri India ïa kiba la shim jingkhieñ naduh 31 tarik u Nailur 2021 haduh ka 1 tarik Risaw 2022.
ha ka juh ka por ula pule ruh ïa baroh kitei ki kyrteng kum ka jingkynmaw burom ïa ki.
Shuh shuh la pynkynmaw ba ïa kane ka sngi la ju rakhe ïa ka ha manla u snem kum ka dak ban kynmaw burom ïa ki para pulit kiba don shisha ïa ka mynsiem ban ka jinglen ïalade na ka bynta ka kam ba la bynshet ha ki, kat haduh ba ki la kloi wat ban aiti ïa la ka jong ka jingim na ka bynta ka Ri ban ïakhun ïa ki nongshun.
Khliehriat Risaw 21:Ka seng jong ki nongkhaiï kaba na East Jaiñtia Hills District, kaba la tip kum ka East Jaiñtia Mineral Supplier Exporter Importer Association (EJMSEIA) kaba hapoh ka jingïalam u President, u bah Wanshwa Nongtdu myn ha ka 20 tarik mynta u bnai u la leit ban bud da ka jingthoh hakhmat u Secretary jong ka tnat Khlaw, ka Forest Department bad kyntu ïa utei u heh sorkar ban wanrah noh ïa ka tnat District Forest Office ha East Jaiñtia Hills District khnang ba kan kham pynsuk ïa ki paidbah kiba don ki kam kiba hap ban iatreilang bad katei ka tnat.
Kat kum ka jingong u bah Wanshwa Nongtdu, u la ong ba ha ka jingïakynduh bad utei u heh jong ka tnat Khlaw (Forest), u Dr Manjunatha bad ruh ha ka jingkynduh bad u myntri sorkar u bah Kyrmen Shylla, la ong ba ka long kaba sngew don jingmyrmen ba ka East Jaintia Hills District kan ïoh noh la ka jong ka tnat District Forest Office kaba pura hapoh ka district, ha kaba utei u heh jong ka tnat Forest u la kular ba un shim khia ban pynurlong ïa kane ka jingkwah ka EJMSEIA bad bynrap ruh ba ka East Jaiñtia Hills District ka la biang pura bha ban ioh ïa ka ophis District Forest Office (DFO), kumjuh ruh na ka liang u bah Kyrmen Shylla u la kular ba un sa bud dien ïa kane ka jingkwah ka Association khnang ba kan pynsuk ïa ki paidbah jong ka district ha kaba leit ban buh ïa ki kot ba donkam kata ban apply ne ban pynpoi ïa ki kot donkam ha kaba ïadei bad ki kam khaïi pateng kum ki Minor Mining, ki Cursher, kiba kwah buh Petrol Pump kiba donkam ban ïoh ïa ki syrnot (Forest Clearance Certificate) na ka tnat khlaw (Forest Department), ha kajuh ka por utei u nongïalam, u bah Wanshwa Nongtdu u kyrmen shkem ba kane ka sorkar MDA ruh kan shim khia ïa kane ka kam.
Katkum ka shithi ba la buh ha khmat u Secretary Forest Department Meghalaya, ba la soi da u Presiden ka EJMSEIA, ka Association ka la pynpaw ïa ka jingkwan ban don noh la ka jong ka ophis DFO ha East Jaiñtia Hills District ha kaba kan kham pynsuk ruh ïa ki paidbah nongkhaiï haba ki donkam ïa ka Form-H sha ki Mining Lease Holder ha kaba kin nym donkam shuh ban leit shaduh Jowai, West Jaiñtia Hills District lada ki don kino kino ki kam kiab ïadei bad ka tnat Forest.
La pynpaw ruh ba ki 21 tylli ki Mining Lease Holder ki lah ban pynmih haduh T5,77,50,00.00 ha ka shi bnai bad kane kan ïarap ban kyntiew ïa ka khajna jong ka distrcit bad ka sorkar.
Kumjuh ruh la pynpaw ne pynshai ba lada kitei ki 21 tylli ki Mining Lease Holder jong ki nongkhaiï kin shim 5 tylli ki Book jong ka Form-H kiba don 100 copy ki challan ha kawei ka Book bad ka dor jong ka challan kan long T5500 tyngka bad ka khajna sha ka sorkar kan long T 5,77,50,000 tyngka shi bnai bad kan poi haduh T69,30,00,000 tyngka shi snem.
U bah Nongtdu u la ong ruh ba ka jingdon ka ophis DFO hapoh ka district kan ïarap ruh ban kyntiew shuh shuh ïa ka kam khaïi pateng ka ban ïarap ruh ban kyntiew ïa ka ïoh ka kot jong ki paidbah.
Jowai, Risaw 21: Ka Myntdu Pynthorneiñ Farmers Welfare and Producers Organization (MPFW&PO) kala angnud dik dik ban pynlong ïa ka bynta jong ki jaka rep kiba paw bha naduh Tyrchi haduh ki bynta jong Syiem Myntdu ha ryngkat ka jingdon lang ki jingthaw baim kum ki dohkha, ki mrad ki mreng ki jingthung ba bun jait kaba ki khot ka ‘Eco Agro Tourism’.
Mynta ka sngi na ka liang ka seng kala ïoh ban sam ïa u symbai phan bala ïoh na u Dr.D Paswet uba dei peit ïa ka ophis treikam jong ka KVK West Jaiñtia Hills District, Wahiajer.
Ïa kine ki synbai phan la sam sha ki 30 ngut ki nongrep jong ka shnong Khliehtyrchi ha Mihmyntdu bad ha Myntdu Pynthorneiñ, West Jaiñtia Hills District.
Hashwa ban sam ïa u synbai phan la ïoh ka jingkren da u President ka MPFW&PO ma Pynchngain Rymbai uba la pynsngew ba ka ophis KVK kala dep ban ai jinghikai ïa ki nongrep halor ka rukom rep phan, haka juh ka por ula kyntu ïa baroh ki nongrep hamar ba wan pynpoi ïa u kba sha ki ïing, la donkam ban sdang thung sa ïa u phan namar ynda la poi ka por rep kpa ka kyndew kala long lypa kaba sboh.
Na ka liang u ma Khroo L Pariat uba long ruh u nongai biud ai mudia ïa ka seng ula pynpaw ka jingai khublei ïaki nongrep kiba don ka jingïatreilang ryngkat bad ki ophis sorkar jong ka rep ka riang kiba la pdiang ruh ïa ka jingai jingmut ban sdang ïa kane ka kam rep hadien bala dep rep ïa u kba da kaba thung ïa ki jhur ne u phan ha ki por tlang kumba la leh ha Myntdu Pynthorneiñ.
Ula pynkynmaw ruh ba ka sorkar jylla ha kine ki bnai kiba la dep kala ai da ka song pisa kaba san hajar tyngka sha ki nongrep ban pynbha ïa ka rep ka riang, kumta ula ong lada kum ki nongrep kim nang ban pynïaid kam ïa katei ka pisa ka lah ban lut tang hapoh shisngi.
Ula pynsngew ruh kum ki nongrep ha Myntdu Pynthorneiñ kila ïoh ïa u synbai Kba, ki symbai jhur na ka ophis treikam jong ka Agriculture bad ka KVK WJH ki dei ban don ka mynsiem ban pynkiew shuh shuh ïa ka kam rep kam riang.
Na kine ki mar rep kiba lah dep ban thung ki nongrep kila ïoh lad ban leit die ïa ki kumba long ïa u Kba symai CAU R1 ha kine ki bnai ba la dep sha ka ophis Agriculture.
Hadien ba la dep sam ïa une u synbai phah la ïoh ruh ki kyntien ai khublei da u ma Pyntngen Kyndait General Secretary ka seng uba la ai khublei kumjuh ïa u Dr D.Paswet na ka KVK West Jaiñtia Hills.
Shillong, Risaw, 22: Ka Meghalaya lada ka don ïa ki karkhana kaba pynïaid hi da ki briew lajong ka lah ban aikam ai jam ïa shibun ngut ki samla kiba la nang la stad bad kiba la pyntbit ha ki jaitkam bapher bapher, ong u samla Vicky Marbañiang.
Haba kren bad ki lad pathai khubor ha kane ka sngi Palei, utei u samla na Nohwet u la ong ba kum u samla ba pyndep ïa ka laiñ engineer u ïohi ba ki don bun ki samla Khasi kiba la tbit ha kiba bun ki liang bad lada lum lang ki la kot bor wat ban shna hi ïa ki mashin bapher bapher la ka long naduh ki jait kali kum ki scooty bad kiwei kiwei.
“Ngi kwah ban don la ka jong ka karkhana kaba lah ban shna hi ïa ki tiar ba donkam baroh ha kane ka jylla khnang ba yn lah ban ong la shna hi ha Meghalaya.
Kam don jingmut ba n wanrah da ki mashin ryngkat bad ki briew nabar jylla ban wan trei hangne.
Hynrei lada wan ki karkhana ba heh baheh bad ki samla jongngi ki la ïoh jinghikai ka jingmyntoi kan dei ïa ka jylla jongngi hi," u la ong.
U ong ruh ba lada ka lad ka plie kin ai jinghikai shwa ïa ki samla lajong khnang ba kin trei hi ma ki ïa ki kam ki jam baroh bad ba ki tiar kiba pynmih kin dei beit na kane ka jylla khlem da donkam ban wanrah na shabar.
La ïathuh ba nyngkong hi ki kwah ban wanrah shwa da ka karkhana ban shna ïa ki tiar kiba ïadei bad ki kali lane ki autombile industry la ka jong.
“Ngi lah ban shna hi nadong shadong, ki jingpynwan dur bad ka jingshna haduh ban da dep pura kan dei beit ha Meghalaya.
Ka jingthmu jongngi ka long ban shna ïa ki motorcycle ne wat ka scooty ruh.
Hynrei ha ka por ba nga kren ïa kane ki ong ba kadei tang ka jingpyrkhat ha lyer bad shu phohsniew.
Nga pat nga shem ba kadei kaba lah ban long namar nga la dep ban kynduh ïa ki samla kylleng kylleng bad nga la ïohi ruh ia ka jingtbit jong ki ban pynwandur," u la bynrap shuh shuh.
Hynrei ha kaba kut pat u ong ba katei ka jingangnud jong ki ka la shu kut noh tang ha shiteng namar ym don satia kiba treh ban kyrshan ne plie lad plie lynti ïa ki.
Shwa kane, u la ïathuh ruh ba bun ki mar rep na kane ka jylla la shu wan thied tad da ki briew kiba nabar jylla.
U la ai nuksa ruh ba ïa ki kynja musli mula kiba pynmih na kane ka jylla ha ka por ba die ki tad hynrei ynda la dep ban sain bad song pynbha pat ki trai shnong ki hap ban thied ha ka dor kaba rem bha.
Kumta u la ong ba lada ki ïoh ïa ka jingkyrshan na ka sorkar ki lah wat ban ïarap ïa ki nongrep ha katei ka bynta ruh kaba lah ban long artad kum ka jingkyrshan ïa ki nongrep bad ha kajuh ka por ka jingai kam ai jam ïa ki samla lyngba ki karkhana kiba don.
Shillong, Risaw 21: Hadien ba ki nonghikai kontrak ki la ujor da ka ejahar pyrshah ïa ki pulit namar ka jingjia shah kawang bom pynsat khmat ha ki Pulit ha ka jingtur jong ki sha Secretariat ha ka 6 tarik Risaw 2022 na ka liang ki pulit ka Sadar Police Station ki la ujor kylla da ka ejahar ïa ki nonghikai bad ruh pyngngat kyndon aiñ ïa u President jong ki u Babu Birbor Riangtem hapoh ka kyndon 41A CrPC kaba kdew ba kiba shah khot hajir ha u Pulit kin hap leit mih beit lym kumta kin shah kem.
Haba kren sha ki lad pathai khubor hadien ba mih na thanat, u Babu u la ong ba ki pulit ki kynnoh kylla ba dei ki nonghikai kiba wan lam ïa ka jingkulmar ha kato ka sngi, namar ba ki ïalam lang ïa ki sengbhalang bapher bapher bad ka jingpynkheiñ ïa ka 144 CRPC kaba la pynjari ha ki sawdong ka Secretariat.
Katkum ka jingïathuh u Babu, ki pulit ki la ong ba jyn lada ki nonghikai kim tur sha Secretariat da ka bor, ki pulit ruh kin ym sdang ban pyni bor.
U Babu Birbor Riangtem u la ong ba ka jingkhot jong ki ïa ki sengbhalang bapher bapher kadei ban ïoh ïa ka jingkyrshan ym ka jingthmu ban wanrah ïa ka huri hura.
U la ong ba ki la kynnoh ruh ba ki don katto katne ngut napdeng ki nonghikai kiba la sdang ban pyni bor ïa ki pulit ha katei ka sngi, kumta na ka liang ki pulit ki ïeng pyrshah da ka ejahar halor katei ka nongrim.
U Babu u la ïathuh ba ki pulit kin sa khot pat sa ïa kiwei ki dkhot jong ka MLPCTA lem bad ïa ki sengbhalang kiba don lang ha katei ka sngi.
U Babu u la pynpaw ïa ka jingbynñiaw, “nalor ba ngi la duh ïa ka kam bad mynta ngi dang shem shitom, mynta ki pulit ki dang pynshitom arshah ban khot hajir ïa ngi shane sha Shillong ar lai sien,"U la buh ïa ka jingkyrpad sha u Symbud Myntri Rangbah u Bah Prestone Tynsong bad ka sorkar hi baroh ba kin don ka jingsngewsynei ïa ki bad ban bthah ïa ki pulit kin weng noh ïa kane ka ejahar.
Shillong, Risaw, 21: Ka Maitshaphrang ha ka sngi Palei ka la phah da ka jingthoh sha u MLA jong ka North Shillong Constituency u Bah Adelbert Nongrum ba un buddien halor ka jingkyrpad ïa u Myntri ka tnat Arts and Culture ka Sorkar Jylla ban ïakren bad ka tnat ba dei peit jong ka Sorkar India na ka bynta ban ithuh ïa ka Phan Nonglait kum ka riewshlur kynthei ba nyngkong eh napdeng ki Khasi kaba ïadon bynta ha ka jingïaleh laitluid pyrshah ïa ki bor jong ka Sorkar Bilat.
Ka Maitshaphrang ka ladep phah ruh da ka jingthoh sha u Lamphang ka Iingdorbar Thawaiñ ka Jylla u Bah Metbah Lyngdoh ha ka 1 tarik, Naitung, 2022 ba un shimkhia halor kane ka jingdawa.
“Ha ka 29 tarik, Jymmang, 2022, u Muktiar ka Iingbishar Supreme Court u Bah Daniel Stone Lyngdoh Nonglait u la pyllait paidbah ïa ka kot, “Ka Phan Nonglait’ hadien ka jingwad bniah bad ka jingïoh lum ïa ki jingtyllong jingtip ba la buh da ki Phareng.
Ka Phan Nonglait ka la ïarap ïa u Syiem Tirot Sing ban ïakhun pyrshah ïa ka jingsynshar donbor jong ki Phareng bad ka long ruh ka riewshlur ba ki shipai u Syiem Tirot Sing ki la ïoh pynïap 32 ngut ki shipai Phareng katkum ka jingthoh ha kane ka kot," ong u Convenor ka Maitshaphrang u Bah Michael N.Syiem.
“Ha u snem 1994 bad ha u snem 1995 ka Maitshaphrang ryngkat lang bad ka Seng Samla Jaïaw Laitdom ka la pynlong da ka drama surok kaba la ai kyrteng, “ka drama jong ka Phan Nonglait,’ ha ki bynta bapher bapher jong ka nongbah Shillong bad ha ka shong Nongkhlaw ha kaba la pynpaw pyrthei ïa u synñiang u bynhei jong ka Phan Nonglait ha ka jingïakhun laitluid.
Ïa ka kot ba la thoh shaphang ka drama la pynmih paidbah bad ïa ka forwarding addrress la thoh da u (L) Barrister Pakem, u Vice Chancellor barim ka North Eastern Hill University," la ong shuh shuh ka Maitshaphrang.
“Da ka jingpynmih ïa kane ka kot halor ka jingim bad u synñiang u bynhei jong ka Phan Nonglait, ngi sngew ba ka ladei ka por bad kane ka riewshlur bym shym la ïoh jingithuh ka donhok ban ïoh jaka ha ka pakit ki mynnor jong ka jingïaleh laitluid ka ri India bad ka jingsarong ïa ka pakit ki mynnor jong ka jylla jong ngi," la bynrap shuh shuh ka Maitshaphrang.
Shillong, Risaw, 21: U Symbud Myntri Rangbah ka Jylla u Bah Prestone Tynsong u la kular ban sa rah ha ka jingïalang Kynhun Myntri ka ban sa long ha ka taiew banyngkong jong u bnai Naiwieng na ka bynta ban ïathir ïatai shwa ban ai jingmynjur halor ka jingdawa jong ka Meghalaya SSA Schools Association (MSSASA) ban siew tulop noh shi sien manla ka lai bnai ïa ki nonghikai skul SSA bad ban thaw ïa ka State Education Commission khnang ban weng ïa ka jingeh jong ki nonghikai skul SSA.Kane ka jingkular jong u Symbud Myntri Rangbah ka long ha ka jingïakynduh ha ka sien kaba lai ïa ki nongïalam jong ka MSSASA ha ka sngi Thohdieng ban ïathir sani halor ki jingdawa jong ka MSSASA.U President ka MSSASA u Bah Aristotle Rymbai ha u kyrwoh ba la phah sha ki lad pathai khubor u la ong, “ngi la ïathir sani bha halor ka jingsiew tulop sha ki nonghikai SSA na ka bynta u bnai Nailur, Risaw, bad Naiwieng sha ka Khristmas.
U (Symbud Myntri Rangbah) la kular ba ïa kane ka jingdawa la shimkhia da ka tnat ba dei peit bad ka Sorkar kan sa leh ïa kaba bha tam ban pyllait noh ïa ka tulop jong ki nonghikai skul SSA shwa ka lehniam Khristmas.
".
Shillong.
Risaw 21: Ha ka janmiet ba itynnad jong ka shnong Mawklot, ha ka 20 tarik u Risaw 2022 i Dr TK Kharbamon, Vice Chancellor jong ka MLCU la pyllait ïa ka kot ba kyrteng “The Welsh Presbyterian Mission in Sylhet, Bangladesh and Jaintia Hills, India – Memoirs of the Lewis Family" ba la thoh da ka Marilyn Lewis ka khun na ka longiing jong ki Lewis ki Missionary na Wales.
Na ki thup shithi ba bun jong ki kmie ki kpa, ka Marilyn Lewis kaba mynta ka shong ka sah ha New Zealand, ka la buddien ban ïathuh shaphang ki jingïakynduh jong ki kum ki missionary ha ki snem 1933-39 ha ri India.
Ha kaba kynthoh halor kane ka kot, i Dr Kharbamon i la ong ba kane ka long ka ‘thup ba la pynwandur ha ki kyntien’ shaphang ka jingaiti bad jingshakri jong ki Missionary.
Ïa kane ka program la pynlong ha ka Chapel jong ka JRTC ha Mawklot bad ïa ka jingïalang la pynïaid da i Rev Dr BS Sohkhlet, Vice Principal ka College.
Kane ka long katkum ka jingpyllait khubor u Rev EH Kharkongor  Associate Professor, School of Theology & Religious Studies, MLCU.Shillong, Risaw 21: U Lat jong ka jylla mynta ka sngi, u la pynbna ba ka jylla ka sorkar ka la thaw sa kawei ka Community and Rural Development Blco ha Garo Hills bad kane kadei ka Siju C&RD Block.
Katkum kane ka jingpynbna u Lat ba la pynmih da u Shibhi C.Sadhu, IAS uba long u Secretary to the Government of Meghalaya Community and Rural Development Block, ka Siju C&RD Block kan kynthup ïa ki 135 tylli ki Shnong.
Shillong, Risaw, 21: Katto katne ngut ki samla rangbah hapoh ka kynhun Meghalaya Awaken Concern Citizen (MACC) kiba don ïa ka jingthmu bad ka jingangnud ban pynsngewthuh sha ki paidbah ban jied ïa ki Nongmihkhmat sha ka Ingdorbar Thawaiñ da ka lynti kaba khuid ha ka sngi Palei ki la hiar ban sdang ïa kane ka jingïalap kaba nyngkong eh ha ka shnong Mawsynram, East Khasi Hills District.
Kane ka kynhun ba la synran lnag da ki nongïalam jong ka Awakening India Movement, Meghalaya State Unit lyngba ka Clean Political Campaign ka la pynshai sha ki paidbah jong ka thaiñ halor ka hok bad ka nongkynti kumno ban long ki nongthep vote kiba khuid shwa ka elekshon ka ban sa long ha u snem 2023.
Ki nongïalam jong ka MACC ki la pynshai sha ki paidbah ban pyrkhat janai na ka bynta ban wanrah ïa ka jingkylla kaba bha lyngba ki paidbah nongthep vote ba ym dei ban die duh ïa ka vote sha ki Politician ki ban ieng ïakhun na ki Political Party bapher bapher bad ban pynshai kumno ban jied ïa u ne ka Nongmihkhmat ba janai na bynta ban wanrah ïa ka jingkylla bad ban kyntiew ïa ka shnong ka thaw na ka bynta ka lawei ka ban sa wan.
Watla ka MACC ka la wer ïa ki kyrtong jong ki seng saiñpyrthei ban ïashim bynta lang ha kane ka sngi, hynrei dei tang u Bah Gopalstone Hynñiewta u kyrtong ka seng Congress na Mawsynram Constituency u la don ryngkat haduh ba la wai ka jingïalang.
U Bah Charli Mawlieh na ka shnong Nongstoiñ, u la pynsngew sha kiba bun balang ba dei ban long ki briew kiba ïohi jngai na bynta ka hok kaba donkam kum ki nongthep vote ha la ki jong ki constituency.
U la ong ba ka jingjied ïa u ne ka kyrtong ban long ki MLA ka shong eh ha ka rai jong ki nongthep vote shimet ïano ban jied ha kaba yn ym don ba lah ban pynbor ne wat ban die duh ïa la ka vote tang namar ka pisa.
U la kyntu ïa ki paidbah ba ki dei ban long kiba husiar bad ban kiar noh na ka jingbiej tyngka ka ban kylla long kum ka lad khaïi ym shuh ka ban wanrah jingkhuid hapdeng jong ki nongshong shnong kiba la don ryngkatlang bad u MLA.U kyrtong ka seng Congress Bah Gopalstone Hynñiewta haba kren ha kane ka jingïalang u la ai jingïaroh ïa ka MACC kaba la pynlong ïa kane ka jingïalap ban pynshai sha ki paidbah halor ka hok bad ka jingshisha kumno banlong ki nongthep Vote bym shah thied ha ka bor pisa.
U la ong ba kane ka kynhun ka long shisha kaba donkam na bynta ka hok kum ki paidbah nongthep Vote ba ki dei ban don namar kam dei ka kynhun ka ban ïalap ne pyrta elekshon ne wat ban kynthoh ïano ïano ruh bad tang kawei ka lynti kaba la ïaid kum ka kynhun ka long beit ba kumno ki paidbah ki ïaid halor ka lynti kaba khuid ha kaba jied Nongmihkhmat.
U Bah Hynñiewta um shym la pan jingkyrshan na kane ka rynsan, hynrei kum u kyrtong jong ka seng Congress u don ka jingangnud ban ïohi ïa ka jingkylla na ki paidbah bad kaba kongsan ka long ba ki dei ban da bishar bniah ïa ki kyrtong ban ïakhun elkekshon la ki ibit neem ban shah jied kum ki nongmihkhmat ha ka kane ka kynti.
U Bah Banshai Marbaniang uba long u nongïalam ka Meghalaya Awaken Concern Citizen (MACC), u la banjur ïa ki paidbah jong ka thaiñ baroh kawei ba ym dei shuh ban shu pynlong kamkai ïa ka nongrim bad u kyntu jur ruh ïa ki paidbah ba kin long kiba ïohi jngai da kaba peit bniah ba katne ka jingsakhi halor ka jingjot jingpra jong ka Jylla na ki MLA kiba long ki Nongmihkhmat bad Myntri Sorkar ha kane ka samoi san snem ba mynta ka la pynhiar dor ïa ka jylla ha kiba bun ki liang kynthup naduh ka kamai kajih jong u duk u rangli, ki lad ïohkam ïohjam jong ki samla, ka jingshah pynduh jong ki mar rep bad ki marpohkhyndew kiba mih hapoh la kajong ka thaiñ, ka jinghiar arsut ka pule puthi bad kiwei kiwei de ki mat.
U Bah B.G.Lapang na Ri-Bhoi u la kyntu ïa ki paidbah ba ki dei ban ieng skhem ban ïada ïa ka lawei jong ki khun ki kti kiba dei ban ïoh ki kam ki jam bad kumjuh ruh ki surok kiba long u budlum jong ka roi ka par kaba ki MLA ki MDC ki dei ban wanrah ïa ka jingmyntoi jong u paidbah.
Shillong, Risaw : U President jong ka Mawkynrew Block Congress Bah Kansing Lyngshiang ha ka sngi Thohdieng u la phah ia ka shithi resaiñ sha u President ka Meghalaya Pradesh Congress Committee, Bah Vincent H Pala.
Ha katei ka shithi u Bha Kansing u la kdew ba ka daw kaba pynlong ia u ban resaiñ kadei na ki daw shimet.
Lah ban kdew hangne ka Congress ka la thmu ban pynieng da utei u Rangbah ha ka elekshon ban wan na Mawkynrew.
Hynrei dang shen la mih pat ki khubor ba ha ka 26tarik mynta u bnai un leit ban pyniasoh noh sha ka NPP bad aireng ruh na katei ka party ha u 2023.
Shillong, Risaw 21: Watla kiba bun bah ki samla kiba la nang la stad ha ka jylla kiba shong khlem kam khlem jam hynrei na ka liang ka sorkar jylla kam shym la pushe ban pyndap ïa 7,653 tylli ki post kiba thylli naduh u snem 2018 ha kiba bun bah ki tnat jong ka, ïa kane la lap da u Bah Disparsing Rani u nongwad RTI bna nam ha ka jylla.
Ha ka jingïakren sha ki lad pathai khubor u Bah Dispar ba kat kum ka jingwad jingtip kaba u ïoh, la lap ba ki post kiba thylli bad kiba ym shym pat la pyndap ka dei naduh u snem 2018 ter ter bad kane ka kynthup ha ka tnat ka koit ka khiah 749, Water Resources 183, Directorate of Stastistic 133, Directorate of Agriculture 35, Directorate of Holticulture 31, Directorate of Soil& conservation 226, directorate of Commerce and Industry 133, Directorate of Printing, 144, Dir4ectorate of Sports 30, PWD 280, Education 26, Directorate of Sericulture 202, Meghalaya State Rural Livelihoods Society 90, C&RD 16, Forest 276, MeECL 2320, Urban Affair+MUDA 55, DC Nongstoiñ 30, Police Department 2477 khlem kynthup ïa kaba lait ha DGP Office 46 bad 2nd Battelion West Garo Hils 169, Meghalaya Government Construction Corporation 19, DC South West Khasi Hills 3 ha kaba lada kheiñ lang baroh kiba lait ki long 7,653 tylli.
“Lada ïa kine ki post kiba la dep sanctioned ha kaba ka pisa ruh la don lupa ka sorkar kam shym la pyndap hato ngi lah ban khmih lynti ba ïa ki post thymmai lei kan pynmih bad ïa kane ka pisa ba la mang lupa ruh shaei ka leit," la buh jingkylli u Bah Disparsing ïa ka sorkar.
U la ong ruh ba ym tang ba ka sorkar kam pyndap ïa ki post kiba thylli hynrei ka song pisa ha ka dur ka ram bad ki subsidy ruh ka duna bha sha kito ki samla kiba kwah ban ieng ha la ki kjat ban seng kam lajong kiba ïoh mynta ki don tang kumba 1005 ngut eiei.
Shuh shuh u na ka liang jong u u la khot la wer lang ïa ki samla bad ki paidbah baroh ban ïaid rali lang bad ka seng FKJGP ha ka 28 Risaw na Motphran sha Madan Ïewrynghep ban dawa ïa ka jingpyndap ïa ki post kiba thylli bad ban ïarap bai seng ïa ki samla kiba seng kam lajong.
U la ong ruh ba ha ka jingshisha lada ka sorkar ka wad lad wad lynti ïa ki samla, kiba bun bah na ki kin im ja na ka kam lajong lyngba ka khaïi pateng bad ka ri Bangladesh, ka kam jngohkai pyrthei bad kiwei ki lad kamai.
Haba kren halor ka jingkam ka sorkar ba kam don pisa ban leh ïa kiba bun ki kam pynroi , u Bah Disparsing u la ong ba ka daw hi ka dei namar ka sorkar kam don ka thong ban wanrah pisa sha ka pla jong ka bad kam teh lakam ïa ka jinglait tuh ka pisa da ki bun bun klur ha ka shisngi.
“Wat ka Ïingbishar Meghalaya High Court ka tip bha ïa kane namar lada peit ha ka rai bishar ba dang shen ka la maham tyngeh ruh ïa u chief Secretary bad u DGP ba kim dei ban nguh bad dem ha ki Politician hynrei ban kem naphang ïa ki kali kit dewiong.
Kane ka rai ka ïingbishar ka pyni shai ba ka la tip thikna ba ka don ka jinglait ka khajna da ki bun bun klur’ u la ong.
U la ong ruh ba lada peit na ka jinglong jingman ha ka sorkar la ïohi ba ka don ruh ka jingïapyni bor hapdeng ki party ba don lang ha ka kaba wanlam pat ïa ka jingijah burom ïa ka sorkar.
“Lada phi peit bha kaei kaba jia ha ka jingïakhih ki nonghikai, u Bah Lahkmen Rymbui u ong ban siew tulop nonghikai bad ban kyntiew ka sorkar kam don pisa u Myntri Rangbah pat u don pisa bad kane ka pyni ka don ka jingïatan tyllai para ma ki bad ka jingpyni mano ba kham khlaiñ bor," bad bynrap “ka mang tyngka ha kane ka sorkar ba mynta lei kam long kaba beit bad kaba ryntih (Planned budget) bunsien ka pisa kaba la mang na kaei ka tnat la shu rah sha kawei ka tnat bad kane kam pat ju jia ha ka sorkar u Mukul na kata ka daw kaba ïadei bad ka jingpynïaid ïa ka pisa tyngka ka kham tbit ka sorkar Congress kaba ïalam u Dr Mukul" ula ong.
Shillong, Risaw 21: Shi sngi shuwa ba ka Seng Na Rynsan Ki Sur Tynrai Pynter Cultural, kan pynlong ïa ka jingïakop rwai Khasi ha ka Shnong Tngonphlang Madan Lyntad, Raid Shabong, u Sordar jong ka Raid Shabong, u Bah Biggestson Lyngdoh u la leit ban pynsangeh noh ïa kane ka jingthmu jong kane ka Kynhun Sur Tynrai kaba la buh ban pynlong ha ka 22 bad 23 tarik mynta u bnai.
Ïa kane la pyntip da u President jong kane ka Seng u Bah Nikelson Khongmawloh bad u Secretary u Bah Eliphiles Nongrum, kiba la kyrpad ruh ïa kito baroh kiba la ai kyrteng ban wan ïashim bynta sha kane ka jingïakop ban sangeh noh bad ban nym sngew eiei ïa kane ka jingpynpep ba kyrkieh.
Ka Seng Sur Tynrai ka la kynnoh ruh ba kane ka jingpynsangeh u Sordar Raid Shabong la don lang ki briew kiba la kam ïalade ba kidei ki dkhot ka KSU bad FKJGP Pynursla.
Haba ïakren bad u President, Bah Nikelson, u la ïathuh ba kane ka jingpynsangeh kyndir ka la ktah shibun ïa ka Seng, namar ba ladep pynkhreh lut nadong shadong bad la shna ruh ïa ki Dara bad Rynsan na ka bynta kane ka Prokram kaba thmu ban pynmih pisa na ka bynta ka jingtreikam jong ka Seng.
Haba pynshai khambha ïa kane, u Bah Nikelson, u la ïathuh ba ha ka jingshisha ïa ka jingbit ne ka permission ban pynlong ïa kane ka prokram la ïoh naduh kumba shi bnai mynshuwa na i SDO Civil Sub Division Pynursla.
Nang la ïoh jingbit ruh na u Chairman jong ka Dorbar Saw Kur, namar kane ka jaka ka hap ha kita ki Saw Kur bad kiwei kiwei ki kam ruh la ju leh kumta ban pan jingbit na u Chairman ka Dordar Saw Kur kaba lon gtrai ïa kane ka jaka.
Shuh shuh u la ïathuh ba kane ka prokram ban pynlong ruh kadei ka jaka jong u President ka Seng, kaba la ai ïa u da ka Kur.
Shillong, Risaw 21 : Ha ka jingbud dien jongka Directorate of Revenue Intelligence (DRI) ïa ki kynhun nongkhaïi drok kiba shyrkhei kiba pynïaid ïew ïa u drok ha kylleng ki jylla kane ka thaiñ, ha ka step phyrngap Sngi Palei ki la ïoh ban kurup haduh 2.21 kilo u drok na Mawryngkneng, East Khasi Hills uba shongdor 15.54 klur tyngka.
Une u drok u dei uba la khaïi na khappud Indo-Myanmar bad pynpoi sha Manipur bad na Manipur ka jingthmu ka long ban pynpoi ïa une u drok sha nongbah Shillong.
Ki briew ka DRI ki la ïoh ban kem ïa arngut ki briew na ka kali ba la ïoh kurup ïa u drok bad pynngat ïa ki ha ka kyndon aiñ NDPS Act 1985.
Ki briew ka DRI Shillong ki la ïoh ban bat ïa kane ka kali katba ka dang ïaid lynti na Mawryngkneng ha ka por dang step jongka Sngi Palei.
Haba la talasi ïa ka kli ki la lap haduh 150 tylli ki jingsob sabon ba khia baroh 2.22 kilo bad hapoh la thep da u powder rong blad.
Haba la test da ki test kit ka NDPS la pynshisha ba une u dei u drok.
Ha ka jingtohkit ïa ki arnugt ki la phla ba la wan kit ïa une u drok na Manipur bad ka jingthmu ka long ban pynpoi sha ka kynhun nongkhaïi drok ba don hangne ha nongbah Shillong.
Na ki dak ki shin kiba la lap hapoh ka kali ki DRI ki pynshisha ba kane ka kali ka dei kaba la ju myllien bha ban khaïi drok ha ki por kiba mynshwa ruh.
Ka jingtohkit bniah bad ka jingbud dien ïaki nongkhaïi drok ha kane ka nongbah ka dang ïaid shakhmat.
Tang ha une u snem 2022 ka DRI ka la ïoh ban kurup haduh 21,000 kilo u drok na kane ka thaiñ, kine ki kynthup ïa u methampetamine, heroin, canabis bad ka dor ka long haduh 65 klur tyngka.
Shillong, Risaw 21: Hadien ba mih ka jingud jingnam na kiba bun ki nongshong shnong jong ka Mawprem bad Lumkshaid ïa ka jingkyrduh um kaba jur ha ka shnong u Myntri ka tnad PHE u Bah Renikton Lyngdoh Tongkhar ryngkat u Bah Paul Lyngdoh MDC bad ki nongïalam shnong kine ki shnong ha ka sngi Thohdieng ki la hiar ban leit jurip sha katei ka shnong ban sngewthuh da lade kaei ka daw ba pynlong ïa ka jingduna um sha kitei ki shnong.
Ha ka jinghiar jurip jong u kiba bun ki nongshong kiba ïa kynduh bad u ki la pynpaw ba kane ka jingkyrduh um ka dei dang ha kine ki khyndiat snem kiba la dep kata hadien ba u Bah Paul Lyngdoh u la shah rem noh ha ka ilekshon.
Ki la ïathuh ruh ba kane ka jingkyrduh um ha ka shnong ka pynlong ïa ki ban hap shu thied um beit ha ka dor kaba 800 haduh 1000 shi kali.
“Ha ka por ba long MLA i Bah Paul lada don jingthudtka jingpynpoi um tang katto katne sngi eh ki shim por ban pynbha hynrei naduh ba i Bah Paul im long MLA shuh ka um ruh ka jah bad kam poi tista shuh" ong kawei ka longkmie.
Ha kane ka sngi na ka liang u Myntri u la leit ban jurip ïa baroh ki top pynlang um ban lap ïa ka daw jong ka jingkyrduh um ha kane ka shnong.
Haba kren sha ki lad pathai khubor U Bah Renikton u la ong ba ka jingwan jurip ka long ban lap la ka jingkyrduh um ka dei ba rit ka um ba poi sha ki thiar um ne ka daw ka jingthut ka jingsam um sha man ki thliew ïing.
“Ynda nga la hiar da lade nga sngewthuh ba ka don ka jingduna ha ka jingpynpoi um bad na ka liang jong nga ngan sa bthah ïa ka tnat PHE ba kan shim khia ïa kane bad ïa ka jingthut ha ka jingsam um kaba don hangne hangtai ruh ngan iakren bad ka municipal ba kan leh eiei namar kane ka buh jingeh ïa ki paidbah" u la ong.
Shuh shuh na ka liang u Bah Renikton u la ong ba na ka liang jong u un shim khia ba la kumno kumno shuwa ban kut une u snem ka jingkyrduh um ha Mawprem yn weng syndon.
Haba bynrap lang ïa kane u Bah Paul u la ong kane ka jingwan poi u Myntri ka dei hadien ba na ka laing jong u u kyrpad ïa u ba un wan jurip da la ki khmat ban lap ïa ka daw ba wanrah ïa ka jingkyrduh um.
“Ki paid nongshong shnong bapli ki ud ba da ki bun bun hajar tyngka ki hap pyllut na ka bai kamai barit ban ïoh thied um namar ka jingkyrduh um ka long kaba la palat liam ha ki katto katne ki kyntoit ka Mawprem" u la ong.
U la pynpaw ba da kane ka jingwan hiar u Myntri u kyrmen ba ka jingeh kaba ki paidbah ki ïa kynduh yn lah ban weng noh shen.
Shillong, Risaw 21 : Ka Naitonal Peoples’ Party (NPP) kaba ïalam ïaka sorkar MDA ha kane ka jylla ka la pynkhreh ban pynïakhun da u nongkyntiew ïa ka kam jngohkai pyrthei bad u nongthoh khubor ba mynshwa u bah Alan West Kharkongor na ka Sohra Constituency ha kane ka Election MLA 2023.
La sngewthuh ba ki nongïalam ka NPP ki la leit ban ïasyllok bad ïamir jingmut bad u bah Alan ruh hynrei na ka liang u bah Alan u ïeng ha ka nongrim ba dei ban shai shwa ha kaba ïadei bad ka jingdawa ban ïoh ïaka Sohra District bad kumjuh ruh halor ka Mawmluh Cherra Cement Limited (MCCL).
U bah Alan u dei uwei na ki nongïalam jongka Sohra District Demand Forum kaba dei ka kynhun ba dawa ban kyntiew kyrdan noh ïa ka Sohra Civil Sub Division sha ka District.
Haba ïakren bad u nongthoh khubor u bah Alan u la ïathuh “ Ka long kaba shisha ba ki nongïalam ka NPP ki la ïakynduh ïa nga hynrei ngam pat shim ka rai ne aiktien haduh mynta bad ka jingïakren ruh ka dang ïaid shakhmat.
Kumba phi tip kawei na ki mat ba kongsan kiba don hakhmat ka Sohra Constituency ki long ka Sohra District bad ka MCCL kaba dei ka pliang ja jong ki nong Sohra hi hynrei haduh mynta ka sorkar kam pat ai ka jubab kaba shai kdar halor kine ki mat".
Haba la kylli hato ka por kam lyngkot eh ba sa tang san bnai la poi ka election u bah Alan u la ong “ Nga sngew thikna ba u kyrtong uba ïakhun ïa ka election halor ki mat kiba kongsan jong ka constituency ka por kam donkam.
Namar ban ïa khun ïa ka election ka dei ban don da ki nongrim kumta u kwah ban ïoh jingpynshai shwa halor kitei ki mat ba la kdew haneng namar ma ngi ngi la long ki nongialam ha kaba ïadei bad ka jingdawa ban ïoh ïaka Sohra District kaba dei ka mat kaba kongsan tam".
“ Shwa ba ngan shim ïa ka rai nga kwah ban ïoh shwa ki jingpynshai halor kine ki mat khamtam ha kaba ïadei bad ka Sohra District kaba dei ka kam kaba la sahteng la slem bad kaba ki paidbah ki la ïai ap khmih lynti la slem bah khamtam hadien ba la ïoh ka jingkular na ki nongïalam jongka sorkar ha ka por ba khlad u MLA jong Shella u (L) Dr Donkupar Roy.
U bah Kharkongor u la kren bynniaw ruh halor ka jingbym shim khia ban ïalam da u MLA na ka PDF u bah Gavin Mylliem bad u MDC na ka UDP u bah Titosstarwell Chyne uba dei ruh u CEM ha kajuh ka por.
Ha ka por ba ka sorkar ka la rai ban ai district ïa ka Mairang bad pynduh ïaka Sohra kine ki arngut ki nongïalam ki shu sngap jar bad ki dei ban shim ka jingkitkhlieh halor ka jingduh District ruh.
Nalorkata nalor ba kine baroh ar ki don ha kane ka sorkar MDA namar ka UDP bad PDF ruh ki ïatrei lang hynrei kim lah ban pynbor ïaka sorkar ban ai shwa ïaka Sohra hynrei ïoh pynban da ka Mairang kum kata ka District ba 12 jongka jylla ha u Naiwieng 2021.
U bah Alan u la ong ban da dei ba ki long ki nongïalam kiba shisha la dei ban ïoh ha kajuh ka por ïa ka Sohra bad Mairang District.
Hynrei na ka liang u MLA ruh u shu ngap jar jar bad um shym la pynpaw ka jingpyrshah jur, katba ka Mairang ka ïoh namar ba u MLA jongka u bah Metbah Lyngdoh u ïalam na khmat ban dawa ïa ka Mairang District.
U la pynpaw ka jingsngew diaw ba wat u CEM u la dei ban ïakren bad u bah Metbah ban shim khia lang na ka bynta ka Sohra kumba la dep kular da ki nongïalam ka sorkar.
Ha kaba ïadei bad ka MCCL u bah Alan u la ong, baroh ar ki nongïalam kim shym la shim khia ban bud dien na ka sorkar ban plie biang noh ïa kane ka kompani kaba dei ka pliang ja jong ki nong Sohra.
“ Kumta to ngin ïa ap kaei ka jubab ba ka sorkar kan ai lada ka shai bha halor ki ar tylli ki mat te nga kloi ban ïakhun ha kane ka kynti" ong u bah Alan.
U bah Alan kumba u long uwei na ki nongkyntiew ïa ka kam jngoh kai sha ki thaiñ nongkyndong u long ruh uwei uba shim khia ban kyntiew shuh shuh ïa ka kam jngohkai ha ka thaiñ Sohra.
Shillong Risaw 21 : Ka ïing Bishar High Court (HC) jongka jylla ka la hukum ïa ki Harijan Panchayat Committee (HPC) ba ki dei ban ai jubab hapoh saw taiew halor ka jingtyrwa jongka sorkar ban pynkynriah ïaki 342 ki long ïing na Them ïew Mawlong.
Haba shong bishar halor kane ka mukotduma ka ïing bishar ka la ïathuh ba ka sorkar jylla ka la pyntip ba ïa ka jingtyrwa lem bad ka Blueprint la dep ai sha ka HPC na ka bynta ban pynkynriah ïaki naduh ka 30 tarik Nailur 2022.
“ Namar ba ka HPC ka pynpaw ba ka dang bishar bniah ïa kane ka kam kumta la ai por ïaki ban ai jubab hapoh saw taiew.
Kumta la buh ban bishar biang ïa kane ka mukotduma hadien arbnai" ong ka ïing bishar.
Ka jingbishar halor kane ka mukot duma kan long ha ka 16 tarik Rymphang 2023.
Lah ban pynkynmaw ba ha ka 29 tarik Nailur 2022 ka sorkar ka la aiti ïa ka blueprint sha ka HPC ha ka jingïalang kaba la long ha Secretarariat bad ha katei ka blueprint la pynpaw ban tei da ka ïing ba bun mala ha ki quarter jongka Shillong Municipal Board ban ai jaka sah ïa kitei ki 342 tylli ki long ïing.
Ka sorkar ka la kyntait ruh ïaka jingdawa jong ka HPC ban ai ïa ki mar 200 square Meter ka jaka na ka bynta kitei ki 342 ki long ïing ha ka jingïakynduh bad ka sorkar ha ka 25 tarik Iaiong 2022.
Ki la dawa ba ka jaka ruh ka dei ban long hapoh ka European Ward nangta ban pyntei ruh ïa ki ïing na ka bynta jongki.
Hadien ka jingïalang u Secretary ka HPC u Gurjit Singh ula pynpaw ba ka sorkar ka la dep pynpaw ba ka kyntait mardor ïa ki jingdawa jong ki kiba don 8 tylli.
Na kata ka daw ka sorkar ka sa wanrah da kane ka blueprint ba kan tei beit da ka ïing ba bun mala ha katei ka jaka ba la tei ïaki quarter jong ka SMB ban ai jaka sah ïa kine ki 342 tylli ki long ïing.
Dei ruh halor kane ka nongrim ba ki pynpaw ba kin bishar bniah bha ïa kane ka blue print bad shim ïa ka rai kaba mynjur lang da baroh shwa ban ai jubab sha ka sorkar.
Shillong, Risaw, 21: Ka Khasi Students’ Union (KSU) ha ka sngi Thohdieng ka la dawa ïa ka Sorkar Pdeng ban burom ïa ka Instrument of Accession (IOA) ba la ïasoi bad ki 25 tylli ki Hima Khasi ha ka 17 tarik, Nailar, 1948 bad ban pyntreikam ïa ka Article 371 ha ka jylla Meghalaya.
“Ngin sa thoh sha ka Sorkar Pdeng ban pyntreikam ïa ka Standstill Agreement bad ïa ka Annexed Agreement – kiba long ki ar tylli ki soskular ba la sah pongding la palat 75 snem," ong u nongïalam ka KSU u samla Lambokstar Marngar.
“Nalor ka Sixth Schedule, ka Sorkar Pdeng ka dei ban pynkup bor shuh shuh ïa ka jaidbynriew Hynñiewtrep da kaba pyntreikam ïa ka Article 371 (A) bad (G) kumba la leh ha ka jylla Nagaland bad Mizoram," u la bynrap.
U Samla Marngar u la pule ruh ïa ki hynñiew tylli ki rai ba la shim hadien ka jingïathir nia halor ka Standstill Agreement, ka Instrument of Accession, ka Annexed Agreement bad ka Sixth Schedule bad kumno ban ïada ïa ka lariti bad ka tynrai na ka jingshah iuhroit ha ki aiñ bad ki polisi ka Sorkar Pdeng, kaba long shi bynta na ka jingrakhe ïa ka lyngkhuh sngi ïap kaba 34 snem jong u Pa’iem Wickliffe Syiem uba long u Syiem Khynnah jong ka Hima Nongstoiñ.
Une u heh nongïalam ka KSU u la ong, ba ka Sorkar Pdeng ka dei ban pynrung noh mardor ïa ka ktien Khasi ha ka Khyrnit Baphra jong ka Riti Synshar ka Ri India kum ka jingsdang ban burom ïa ka IOA ba la ïasoi bad ki 25 tylli ki Hima Khasi.
“Ka Sorkar Pdeng ka dei ban pyntreikam ruh mardor ïa ka Inner Line Permit (ILP) jong ka Bengal Eastern Frontier Regulation 1873 kumba la pyntreikam ha ka jylla Manipur naduh ar snem mynshwa.
Ngi la dawa ïa ka ILP mynta la palat 35 snem," u la ong.
U la ong ba ka Federation of Khasi States kan sa wad ïa ki lad ki lynti ban pynrung ïa ki khlieh nongsynshar ba kynthup ïa ki Daloi bad ki Waheh Chnong jong ki Elaka ka rilum Jaiñtia.
Kane ka jingïathir nia ka la pynmih ruh ïa ka rai ban pyntreikam noh ïa ka jingrwai ieid ri jong ki paid u Hynñiewtrep.
“Ngin sa pynsngew sha ka Sorkar Pdeng halor ki jingdonkam jong ngi ban don la ka jong ka jingrwai ieid ri namarba ngim sngewthuh wat tang shi kyntien ruh ïa ka jingrwai ieid ri jong ka ri India bad ha kajuh ka por kane ka jingrwai ba la thoh da u Rabindranath Tagore kam shym la kynthup lang ïa ngi.
Namarkata, ngi sngewthuh ba ngim dei ki nongshong shnong ka ri Indai mynba ki la shna ïa ka jingrwai la ka ri ha u snem 1911," la ong u President ka KSU.Ki nongïashim bynta ha ka jingïathir nia ki kynthup ïa u Bah Spiton Kharakor, ki MDC ba kynthup ïa u Bah PN Syiem bad u Bah Paul Lyngdoh, u Nongaitkien ka FKS u Bah John F.Kharshiing bad u President ka HNYF u Bah Sadon Blah.
U Khun jong u Pa’iem Wickliffe Syiem u Bah Andrew Shalomar bad u para jong u ki la ïashim bynta lang ha kane ka jingïalang bad kren ruh ba kumno ki Khasi ha ka ri Bangladesh ki im jynjar ha ka shong ka sah.
“Lada ngi klet noh ïa la ka thymmei kum ka jinglong Khasi bad ban im ïa ka jingim Muslim ngi lah ban im ha Bangladesh ha ki 50 snem ki ban sa wan hynrei lada ngim lah ban leh kumta, kan eh bha bha ban im.
Namarkata, nga kyntu ïa ki paidbah ha kane ka ri Khasi ba kin pyrkhat lem na ka bynta jong ngi lada ngi ïoh jaka shuh ban shong ban sah ha ka ri Bangladesh," la ong u Bah Shalomar.
Jowai, Risaw 23: Ka lympung ïalehkai phutbol jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long ha kane ka sngi saitjaiñ ha madan Kiang Nangbah Stadium, Dongmihsngi Jowai.
Haba phai sha ka jingïakhun na ka liang ki ar kynhun ka Moosalyngkat SC bad Mukhla Evergreen SC kila poi noh sha ka jingïakhaid da mar 0-0 kol, khlem da don shatia kiba ïoh ban pynkhih jar naduh ba sdang ka jingïakhun jong ka kylla step tad haduh jong ka kylla miet.
Ka jingkynhun hapdeng kine ki ar kynhun kala long shisha kaba itynnad haduh katta katta namar na baroh ar kynhun kila pyrshang katba lah ban theh kol, hynrei kine baroh ar kynhun kim shem la ïohlad satia ban pynkhih ïa ka jar haduh ba kut ka jingïakhun.
La pyntip ba ka jingïalehkai ha ka sngi Nyngkong 24 tarik kan long hadpeng ka Chutwakhu SC pyrshah ïa ka Shangpung Moosyiem SC ha ka por 2 baje shiteng nohphai sngi.
Shillong, Risaw 23 : Ka BJP North Shillong Constituency ka la pynkup burom ïa u Bah Donbor Rumnong uba la ïoh rah ïa ka kyrdan kaba lai ha ka rynsan ïakop Mr.Physique jong ka WFF PRO AM CHAMPIONSHIP kaba la long ha ka ri Vietnam.
Ha kane ka sngi, ka BJP ka la pynkup burom ruh ïa u Shivam Roy halor ka jingïoh rung ha ka kyrdan kaba san ha ka Elite Classic National 2022 kaba la long ha New Delhi.
La pynkup burom ïa kine ki arngut ha ka jingïalang ba la plie paidbah ruh ïa ka ophis treikam jong ka 17 -North Shillong BJP ha Bamena House ha Riatsamthiah.
Haba kren ha kane ka jingïalang u State Executive Member ka BJP u Bah M.Kharkrang (Retd.IPS) uba long ruh u Nongaiktien jong ka BJP u la pynpaw ba ka jylla ka la donkam ban don ïa ka State Sports Policy bad ka jingbym don jong kane ka polisi ka la khanglad ïa ki samla kiba don ïa ka sap ka phong ban poi sha ki kyrdan jong ka nam.
Shillong, Risaw 23 : Ka Meghalaya Cricket Association (MCA) ha ka sngi Saitjaiñ ka la ïoh ban pynlong ïa ka elekshon jong ka Apex Council ha Umbir, Ri-Bhoi, ha kaba u Bah Gideon Kharkongor u la shah jied biang kum u Honorary Secretary, katba u Naba Bhattacharjee u la wanphai biang kum u President.
Baroh arngut ki la jop khlem da don ba ïakhun pyrshah.
U Bhatacharjee u la bat kum u Honorary Secretary ha ki snem bala leit noh shwa ba u Bah Gideon Kharkongor u shimti ha u snem 2019.
Dei lyngba ka jingïalam jong kitei ki arngut ba ka Meghalaya kala shah kynthup kum ka dkhot ba pura jong ka BCCI bad sdang ruh ban ïashim bynta ha ki lympung ïalehkai kriket hapoh ka ri India.
U Bah Gideon Kharkongor u la trei shitom ban pynïaid shaphrang bad ban kyntiew ïa ka jingïalehkai kriket hapoh ka jylla watla hapdeng ka jingshah pynthut ha ka khlam jingpang Covid-19.
Ka Apex Council kan sa pynïaid shaphrang ban kyntiew ïa ka jingïalehkai kriket hapoh ka jylla, da kaba yn dang shwa naduh kiba dang rit ha baroh ki district kiba la pynïasoh sha ka (MCA), da kaba pynbit pynbiang ki jaka ïalehkai khnang ba ka Meghalaya kan ïoh ban ïashim bynta ha ki tournament jong ka BCCI da ka thong ban kyntiew ïa kaba kum kane ka jait jingïalehkai kaban pawnam lyngba ka jingkyntiew ïa ka sap jong ki samla.
Sa saw tylli ki kam ha ka Apex Counil ki ban sa thung kum ki nongkikam ba kynthup ka kam Vice-President, Honorary Joint Secretary, Honorary Treasurer bad Dkhot (Councillor).
U Chiang D Shira ruh ula wan phai biang kum u Joint Secretary khlem da don ba ïakhun pyrshah, katba u Sengnab Momin ula shah jied kum u dkhot ba thymmai.
Artylli ki kam kiba don hapdeng ka jingïakhun ba kynthup ka kam Vice President bad Treasurer ha kaba mar arngut ki kyrtong ki la ïakhun.
Ha katei ka jingïakhun, u Bah Rayonald Kharkamni ula jop kum u Vice President bad u Dhubajyoti Thakuria kum u Treasurer.
“Ka elekshon ka long kaba khuid ba suba," ong u Bah W Khyllep, uba dei u Electoral Officer da kaba bynrap ba la pynlong ïa kane ka elekshon kat kum ki kyndon jong ka BCCI bad ki kyndon jong ka Election Commission ka Ri India (ECI).
La jied ïa kitei ki nongkitkam da ki nongmihkhmat jong ki 11 tylli ki District kiba ïasoh bad ka MCA.Ïa ka Electoral Roll la pynmih ha ka 10 tarik Risaw katba ïa ka jingthep kyrteng la pdiang myn ha ka 14 tarik ha kaba ki la don 11 ngut kila thep kyrteng.
Ïa ka jingbishar bniah ïa ki kyrteng la leh ha ka 14 tarik Risaw hynrei lai ngut kila weng noh ïalade ha ka sngi kaba bud kiba la thep ban ïakhun ïa ka kam Vice President, Treasurer bad Dkhot (Councillor).
Ka jingïathep vote myn ha ka sngi Saitjaiñ ka dei tang ïa ka kam Vice President bad Treasurer.
Ym lah ban len ba ka jylla katba nang mih ki sngi bad ki snem ka la sdang ban paw ha ki kam ïalehkai la ka long ha ka football, athletic, cricket, boxing, swimming, judo bad kiwei kiwei.
Ym lah ban leh ba ka jingkiew ka kam ïalehkai hapoh ka jylla kadei lyngba ka jingtrei shitom ki state asscociation, ki skul, ki college, ki shnong, ki kynhun niam, ki kynhun seng bhalang haduh ki riew shimet kiba la shim khia ban pynlong ïa ki jingïalehkai lyngba ki inter state, inter-district, inter-school, inter-dong, knock-out bad kiwei kiwei kaba ïarap na bynta ki samla ba kin pynpaw pyrthei ïa la ki sap ïalehkai.
Watla ki samla ki don ka sap ka phong ïalehkai hynrei kiba bun ki kut hajuh tang ha la ka jong ka jylla namar kim don lad don lynti ban jam sha kiwei pat ki kyrdan na ka daw ba ka mei sorkar kam ithuh ban ïarap kyntiew lem na bynta jong ki ban poi sha kiwei pat ki rynsan ïalehkai kiba kham heh kum ha ka national bad wat ha ki international ruh kumjuh.
Ka sorkar jylla ka la ïaid lynti mynta ha ki sanphew tylli ki snem ka jingïoh la ka jong ka jylla ba pura hynrei haduh mynta mynne kam pat don ki lad ki lynti ban ïarap na bynta ki samla ïalehkai khamtam kito kiba don shisha ka sap bad kiba wan na ki longïing baduk ban kyrshan lem ha ka pule puthi, ha ki kam ba ki trei man ka sngi.
Ki don shibun ki samla la ka long ki shynrang bad kynthei kiba don ka sap ïalehkai hynrei namar bym don ka jingïarap ki hap ban kynran dien noh ba ban ka jingduk ha kaba ki hap ban pynlut ka por ha ki jingbylla ban pyndap ïa ka ïing ka sem, ïa ki jingdonkam shimet.
La ju sakhi ba ka sorkar lyngba ka tnad ki kam ïalehkai ka ju kren na ka por sha ka por ba ka buh ka thong ban kyntiew ïa ka jingïalehkai hapoh ka jylla da kaba kular ban tei ïa ki stadium, ki jaka ïalehkai naduh na nongkyndong, ban pynbiang ïa ki tiar ïalehkai, hynrei kine ki shu kut tang ha suiñ.
Ha u snem 2019 ka sorkar jylla ka la wanrah bad pruid dak halor ka sports policy da ka thong ban ïarap ïa ki samla ïalehkai ka jylla, hynrei haduh mynta mynne ka dang sahkut ha suiñ kut tang ha kaban eksamin.
Ha kane ka rukom shaei ka lawei jong ki samla ïalehkai ka jylla kiba don ka mynsiem bad kiba thrang shisha ban kiew ha ki kam ïalehkai.
Dang shen u Myntri ka tnad ïalehkai u la kyntu ïa ki skul bad ki college ba kin dang pyntreikam noh ïa ka sports polisi ha ki jaka pule jong ki bad ba ka sorkar kan sa ïarap ïa kiba ki skul bad college kim lah ban pyntreikam.
Kane kan long ka jingïarap na ka bynta kito ki samla kiba wanrah nam bad burom kiba khur takma ïa ka jylla na ki jingïalehkai bapher bapher shabar jong ka jylla ba kin ïoh ban ithuh ha ki skul bad ki college ha ki kyrdan pule jong ki.
Hynrei wat ka sorkar dalade kam pat lah ban pyntreikam kumno tharai ki skul bad ki college kin pyntreikam, hato ka sorkar ka thmu tang ban pynlut kai ïa ka por, ka bor jong ki nongpynïaid jong ki skul bad college ne ka shu long tang ka jingkren lait jynhaw jong u myntri.
Bad lada kane ka urlong shisha kan long ka jingkyrkhu ïa ki samla ïalehkai bad ka burom ruh ïa ka sorkar jylla.
Lada ka sorkar ka don shisha ka thong bad lada ka kwah ba ki samla kin kiew ha ka kam ïalehkai bad ba ki samla kin ym kut noh tang shiteng lynti kadei ban pyndep ïa kiei kiei kiba ka la dep ban pruid dak.
Ban ap tang na ki state association, ki skul, ki college, ki kynhun seng bhalang, ki riew shimet haduh katno eh kin lah ban ïarap ïa ki samla ban kiew ha ki kam ïalehkai, ynnai ïakren ïa ka ïoh kam ïoh jam, hynrei ka shong eh ha ka sorkar ba kan pynstet ban pynbit pynbiang noh ïa kiei kiei kiba la pruid dak ban ïoh pyntreikam noh ïa ka sports polisi.
Mawkyrwat, Risaw, 23: Ka St.Savier’s College & Higher Secondary School, Umoid, South West Khasi Hills District ha ryngkat ka jingphuh jingphieng mynta ka sngi ka 22 tarik u Risaw, 2022 ka la ïoh ban rakhe ïa ka sngi kyrpang jong ki kmie ki kpa ne ka Parent’s Day ha kaba u bah Renikton Lyngdoh Tongkhar, Myntri ka tnad umbam umdih jong ka Jylla Meghalaya bad MLA jong ka Mawkyrwat Constituency ula long kum u kongsan.
Haba kren ha ka jingïalang, u bah Renikton Lyngdoh Tongkhar u la ong ba ka dei ka sngi jong ka jingkmen ban ïoh biang ïa ka lad ban ïeng ha khmat jong ki samla pule, ki nonghikai bad kumjuh ruh ha khmat jong ki nongpynïaid jong ka St.Savier’s College & Higher Secondary School, Umoid ha kaba da ka jingdon kane ka shlem ai jinghikai ha ka pule puthi ka la long kawei na ki jingkyrkhu ba khraw ïa ki samla jong ka dong ka thaiñ baroh kawei.
Kumjuh ruh u la ong ba da ka jingwan jong kane ka shlem ai jinghikai hapoh ka Mawkyrwat Constituency ka la long ruh da ka jingshisha ka jingaimynsiem na ka bynta ki samla pule ba kin ïa beh ban wan pule hangne namar ka la long kawei na ki jaka ai jinghikai kaba paka.
“Kan ruh long ka jingsarong da shisha ba lada ki khun jong nga kin ïoh ban wan pule ha kane ka jaka, hynrei sngewsih pat ba ki khun jong nga ki la ïa heh lut bad mynta ki la don sha kiwei pat ki jaka", ong u bah Renik.
Namarkata, u la ong ba ha kane ka jingrakhe ïa ka sngi ba kyrpang jong ‘ki kmie ki kpa’ ne ka ‘Parent’s Day’ kan pynkynmaw ba ki long kiba donbok haduh katta katta ba ki la ïoh ïa kane ka kabu ban phah pule ïa ki khun jong ki ha kane ka jaka namar ka la dei kawei na ki shlem ai jinghikai ba paka bad ba kin sngewsarong ha kane ka bynta ba ki ïoh ban phah ïa ki khun ha kane ka St.Savier’s College & Higher Secondary School ka bym duna ei ei shuh haba ïa nujor bad ki jaka pule ba bit bha ha kylleng ka pyrthei.
Kumta u la ai mynsiem ïa ki nongpynïaid bad ki nonghikai ba kin nang trei shitom shuh shuh nangne shakhmat namar ma u ruh u dang khmih lynti bad angbud shibun ba kane ka jaka pule ba kane ka skul kan nang kiew na kawei ka por sha kawei pat ka por.
Ha kawei pat ka liang, u la kubur ba ka dei ka jingbakla kaba khraw ba ki khun jong ngi na kane ka dong ka thaiñ kin dang pyrkhat ban leit wad jaka pule ha kiwei de ki jaka kum ha Shillong ryngkat ki jingpyrkhat ba kane ka skul ha Umoid kam pat biang hynrei haba wad bniah pat naduh tynrai kane ka skul ka la long kaba paka bha ban phah pule ïa ki khun ki kti.
Ha kajuh ka por, u bah Renikton u don ruh ka jingkhmih lynti ba ka jingpynkylla dur ïa kane ka dong ka thaiñ ka dei lyngba ka jingwanrah da ki shlem ai jinghikai kiba pala ha ka pule puthi.
Khadduh, u la ai khublei na ka bynta ki kmie ki kpa kiba la ïa wan lang ha kane ka sngi bad kiba la sakhi ruh ïa ki sap ki phong ba ki khun ki kti jong ki ki don lyngba ka jingpyni jong ki ha ki bynta bapher bapher bad kaba la long ruh palat ïa kaei ba kum ki kmie ki kpa ki khmih lynti ban ïohi ïa ka jinglah jong ki ban pyni paidbah.
