U Additional Deputy Commissioner bad ADM, DM Wahlang u la long u kongsan ban plie paidbah ia katei ka Exhibition hynnin ka sngi ha ka jingialang kaba la pyniaid da u General Manager ka DCIC u ma Pearlet Toi.
Na ka liang u bah DM Wahlang u la ai ka jingiaroh ia ka DCIC kaba la pynlong ia kane ka Exhition kum shi bynta ban rakhe ia ka lyngkhuh sngi iap u Kiang Nangbah bad ha ka juh ka  por u la pynshlur ia ki nongiashim bynta ban pynmih kham bun ki mar jong ki bad kumjuh ruh u la kyntu ia ki samla ba la nang ba la stad ki bym don kam don jam ba kin sdang ia kum kine ki jait kam lyngba ki industry barit khnang ban kiew ka ioh ka kot.
Shillong, 29 Nohprah: Ka sorkar jylla kan pynlong ia ka tamasa ia shad shiteng Synñia ha ka miet 31 tarik ha Polo Parking Lot kum ka dak ban pdiang sngewbha ia u snem thymmai.
Katei ka tamasa shiteng synñia ka dei kaba la tip kum ka Shillong Midnight Festival bad yn pynlong ia katei ka tamasa da ka tnad jngohkai pyrthei ka sorkar jylla ka tnad Tourism.
Ia katei ka shad shiteng synñia la pynlong ha ka sien kaba nyngkong eh ha u 2015, bad ka khubor sorkar ka la ong ba hadien ba ka la iohi ba ka jingpynlong ha u snem ba la dep ia katei ka tamasa ka long kaba jop ka la shim rai ban pynlong biang mynta u snem ruh da kaba kham heh shuh shuh.
La ong ba ka thong ba yn pynlong ia katei ka tamasa khublei snem thymmai ka dei halor ka phang ‘Ka jingshong suk shong shngaiñ, ka roi ka par bad ban pynlong ia ka jylla Meghalaya kaba khuid bad kaba jyrngam ha u snem 2016’.
Ha katei ka tamasa la pyntip ba kin don bun ki kynhun tem, ki kynhun rwai ki ban pynlynguh ia u paidbah ha katei ka miet bad kin don ruh ki jaka bam jaka dih kiba biang kiba la buh kyrpang.
Ki kynhun rwai ki ban pynguh ha katei ka miet ki kynthup ia ki san tylli ki kynhun ka Summersalt, Colours, Dosser’s Urge, Blue Temptations bad Groove Revolution, nangta kin don ki nongtem ksing tynrai, ki kynhun nongshad, bad nalor kata kin don ruh ki DJ kum ka DJs Rex bad Favian bad kin don ruh ki Disco thymmai na Australia u DJs Frankie bad Karuna bad kin don ruh ki hip hop.
Ha katei ka sngi ia ka khyrdop jong ka Parking Lot, Polo yn plie paidbah ha ka por 7 baje mynmiet.
La pyntip paidbah ruh ba ha katei ka miet ha katei ka jaka yn pynphyrnai da ki jingpynriam pynbeit kiba har rukom ba kynthup ia ka LED giant Screen bad ki bor jingpynsawa kiba biang.
Shillong, 29 Nohprah:  Ki pulit ka Pyn ursla ki la ioh ban kurup 8 tylli ki masi na shnong Nongmadan ha Pynursla kiba la suba ba la thmu ban shalan sha Bangladesh.
Katkum ka khubor na u SDPO u Bah IO Swer, ki pulit ka Pynursla ha ka28 tarik por 11 baje eiei mynmiet, ki la leit sha katei ka jaka hadien ba la ioh jingtip ia ka jingdon ki masi ba thmu ban shalan sha Bangladesh hynrei shwa ba ki pulit kin poi, u trai jong kitei ki masi u la her krad noh ialade bad ieh ia kitei ki masi.
U Bah Swer u la ong ba la suba jur ba ia kine ki masi la thmu ban shalan sha Bangladesh ba la pynap harud surok.
Namar bym pat ioh kem ia u trai jong kitei ki masi, ki pulit ki la aiti noh ia ki masi ha ki pulit Customs ha Pynursla ban leh ia kaba donkam.
Shillong, 29 Nohprah:Ka Village Administration Bill ka KHADC ka dang don ha ka tnad Laws and Justice ka sorkar pdeng hadien ba ka tnad kam pohiing ka ri ka la phah ban bishar ia ki kyndon kiba don ha ka.
“Ngi la ioh jingtip ba ka VAB ka KHADC ka dang don ha ka tnad Law and Justice ka sorkar pdeng ban bishar bniah ia ki katto katne ki kyndon", la ong u chairman ka Synjuk Ki Nongsynshar ka Bri  u Hynniewtrep (SNSBH) u Dr Werlok Kharshiing haba iakren bad u Rupang ha kane ka sngi Hatmajai.
Ka jingioh ia ka VAB ka Jaintia Hills Autonomous District Council (JHADC), ka SNSBH ka kyrmen ba ka sorkar pdeng kan nym pynslem shuh ban phah noh sa ia ka VAB ka KHADC la kumno kumno ha u Kyllalyngkot.
“Ka VAB ka KHADC ka dang sahkut ha Delhi.
Nga tharai ngin ioh hi ia ka hadien ba ka VAB ka JHADC la dep ioh", la ong u Dr Kharshiing.
U chairman ka SNSBH u la ong ba ka tnad kam pohiing ka ri ka la phah ia ka VAB ka KHADC sha ka tnad Law and Justice bad hadien ba ka la dep ban bishar bniah, kan sa phah biang sha ka tnad kam pohiing ba kan phah pat sha u Lat ka jylla.
Ka daw ka long ba ka VAB ka hap ban iaid sha ka tnad kam pohiing ka dei namar ba ka District Council ka don hapoh ka 6th Scheduled kaba hap ha ka tnad kam pohiing ka ri.
U Dr Kharshiing u la ong ba ka jingslem ka VAB ka long ruh namar ba ka la don ka dorbar parliament ha kaba baroh ki ophis sorkar pdeng ki dang bun kam bad kim pat ioh ban pule bad peit bniah ia ka.
“Ka dorbar parliament ka dang shu kut ha ka 23 tarik Nohprah bad kumba ju long ki heh ki hain sorkar ki bunkam ba don ka dorbar bad kim pat ioh por bha ban peit ia ka VAB", la ong u Dr Kharshiing.
“Ngi kyrmen ba ha u Kyllalyngkot, ka jingangnud jong ngi ban ioh ia ka VAB ka KHADC kan sa urlong", la ong u Dr Kharshiing.
Jowai, 3 ‘lyngkot:Ki paidbah ka rilum Jaintia hapoh ka jingialam khmat ka Jaintia Iasiat Khnam Kiang Nangbah Memorial Society (JIKKNMS) ki la rakhe pyndonburom ia ka lyngkhuh sngi iap ba 153 u Kiang Nangbah- Khla Wait ka ri uba la aiti ia ka jingim da kaba shah sdien phasi ha ka sorkar Phareng halor ka jingieng rangbah jong u ban iada ia ka jait bynriew ha u snem 1862.
Ia kane ka sngi la rakhe ha Madiah Kmai Blai, Syntu Ksiar ha ka jaka ba ieng u mot sah kynmaw u Kiang Nang bah ha kaba u Parliamentary Secretary, u ma Stephanson Mukhim u la long u kongsan, u ma Holando Lamin EM ka JHADC u la long u symbud kongsan.
La iadonlang ruh u CEM barim ka KHADC uba long ruh MDC ka Jaiaw u bah Adelbert Nongrum nalor kiwei kiwei ki kynrem ki lyndang.
Ha kane ka juh ka sngi por step, ka Sein Raij Jowai ruh ka la rakhe ia kane ka lyngkhuh sngi iap u Kiang Nangbah ha Myngkoi Pyrdi, Iongpiah Jowai ha kaba u Chief Executive Member ka KHADC u bah PN Syiem u la long u kongsan.
Haba kren ha Syntu Ksiar, u ma Mukhim u la ai khublei ia ka JIKKNMS kaba la pynlong ia kane ka jingrakhe man la u snem naduh ba la seng ia ka ha u snem 1966.
U la ong ruh ba ki nongshong shnong ki dei ban bud ia ki deinjat u Kiang Nangbah ban wanrah ia ka roi ka par ha baroh ki liang.
U la ong ba ki samla jong ngi mynta ki la kiew shaphrang ha ki liang baroh.
Ki la long ki ophisar, ki Engineer, ki Scientist bad kumta ter ter bad kane ka pyni ba ka nuksa babha kumba u Kiang Nangbah u la ieng rangbah ban iada ia ka ri bad ka jaitbynriew na ka jingsynshar donbor ki briew kiba nabar.
U bah Adelbert Nongrum u la ther tyngeh ia ki sorkar bapher bapher ba ki la klet ia ka jingialeh u Kiang Nangbah ban iada ia ka ri bad ka jaitbynriew maki pat wat tang ban pynbeit ia u pud u sam ruh kim pat lah satia.
“Ki bun tang ki khlein la thang jwat la bam, ki ksan rympei bad rem dorbar’, kim nud ban kren ia ka jingshisha.
Haba kumne, kaba kum kane mo kata ka jinglaitluid kiba ki khla wait ki la ai ha ngi- ka ri kaba khlem u pud u sam", la ong u bah Nongrum haba u la ong ruh ba lada ia ka hok ka kynti jong ngi la shah thom bor bad shah lute , ka jingkyrmen ki longdien jong ngi ruh kan don ha ka jingdum.
Ha kane ka sngi la pynshongkun shuh shuh da ka jingshad tynrai kiba la wan ban ia shim bynta naduh Shangpung, Nongkynrih, Psiar nalor ki shnong kiba don ha ka nongbah Jowai.
La pynlong ruh ia ka jingsam ia ki khusnam sha ki nongjop ha ki jingiakop bapher bapher kynthup ia ka jingiakop siat thong, ka jingniah bike bad cycle kaba suki nalor kiwei kiwei.
Ki Sengbhalang bapher bapher kiba kynthup ia ka JSU, JYF, MPUF, HYC, ENJC, WJNC, AJHWSO bad kiwei kiwei ki la leh burom ia u Kiang Nangbah da kaba buh syntiew ha u mot jong u, uba ieng ha katei ka jaka.
Kiwei pat kiba la kren ki kynthup ia u Hollando Lamin, u President ka JIKKNMS u ma Jait Da-00 Sumer, U Acting Dolloi, u ma Puramon Kynjing nalor kiwei kiwei.
Shillong, 3 ‘lyngkot:Ha ka sngi hat majai jong ka taiew ka KHADC hapoh ka jingialam u bah Pynshngaiñ N Syiem kan leit ban ia kynduh ia u Lat ka jylla u V.Shanmu ganathan ban ia kren ia ka Village Administration Bill ka bym pat shym la ioh jingmynjur haduh kine ki sngi ruh.
Lah ban kdew ba u Lat u la shon muhor ia ka VAB jong ka JHADC shuwa ka Krismas bad mynta katei ka Bill ka la long aiñ katba ka VAB jong ka KHADc pat haduh mynta ka dang sah pongding bad dei halor kane la ong ba u CEM ka KHADC u sahnud ban tip shano ka VAB ka KHADC ka la poi mynta.
Shillong, 3 ‘lyngkot:Ka Khasi Student Union (KSU), kaba dei kawei na ki sengbhalang kaba ju pyrshah bha ia ka jingthmu ka sorkar ban wanrah lynti rel ha kane ka jylla, mynta katei ka seng ka la ong ba kam don jingpyrshah ia ka jing thmu ban wanrah lynti rel, ia kane la ong da u President rangbah ka KSU u samla Daniel Khyriem haba ia kren bad kawei na ki lad khubor ha kane ka jylla ha kine khyndiat sngi kiba la dep.
U samla Khyriem u la ong ba ka KSU kam pyrshah ia ka jingwanrah lynti rel ha kane ka jylla namarba katei ka seng kam kwah ba ki kam pynroi kin shah ktah ha ka jylla, “Ngim pyrshah ia ki kam pynroi ha ka jylla, hynrei ka sorkar ka donkam ban wanrah da ki aiñ kiba pyrkhing ban khang ia ka jingwan buhai ki shnong ki briew kiba nabar sha kane ka jylla" ong u samla Daniel haba ia kren bad ki lad khubor.
U samla Khyriem u la ong ruh ba ka sorkar ka don shibun kiei kiei ban leh ha une u snem 2016 kynthup naduh ka jaka ban tei ia ka jaka rung jaka mih ki bar jylla kiba leit ba wan sha kane ka jylla, bad kynthup ruh kumno ban pynbha ia ka pule puthi ha kane ka jylla nalor kiwe pat ki kam ban teh la kam ia ka bamsap.
Shillong, 3 ‘lyngkot:Ka Kam Danda U Rangdajied kala pyllait paidbah ia ka thup jingrwai kaba la ai kyrteng ‘Na la thiar’.
Katei ka thup ka don ia ki jingrwai kiba kynthup ia ka Ri-War Mihngi kaba la da u bah Waroh Pde.
La pyllait paidbah ia katei ka jing rwai ha ryngkat ka jing iadonlang ka kmie u bah Waroh Pde ka kong Sikel Pde,  u para jong u – u Bah LH Pde, uba la tip da u “Bah Besbha".
La pyllait ia katei ka jingrwai ha ingsah jong u ha Lum Sohra, Laitumkhrah, katei ka CD ka don 8 tylli ki jingrwai bad lah ban ioh na ki dukan bapher.
Shillong, 03 K’lyngkot: Ka NPP ka la takrain ia ka Congress kaba shong ha liang synshar ha ka jylla ia ki kam leh politik jaboh halor ka kam thung MDC shu sieh ha Garo Hills Autonomous District Council (GHADC) kaba la pynsahteng ia ka kyrteng u Conrad K Sangma uba la phah da ka Executive Committee (EC) ka GHPA la ar bnai tam naduh u Naiwieng.
Ka NPP ka la ther ba kane ka dei ka kam buit poh jong ka Congress namar ba kaei ka jingeh ban shu pdiang ia ka kyrteng haba la dep phah haduh ar bnai, katba mynshwa ia ka kyrteng jong u MDC shu sieh haKHADC u Bah Gabriel wahlang tang shi miet la dep mynjur ia ka kyrtengjongu.
Ka EC ka GHADC ka la dep phah ia ka kyrteng u Conrad naduh u Naiwieng sha ka tnad District Council Affairs.
Nalor u Conrad ka EC ka la phah lang ruh ia ar ngut ki kyrteng MDC ban long EM hynrei haduh mynta ia kine ruh khlem pat mynjur satia.
Ka jingslem ban thung ia u MDC ka pyni ia ka kam barieh jong ka sorkar jylla.
“Ka kot ka sla ka dang sahteng bad ka sorkar bad ngin buddien ia kane ka kam", la ong u James K Sangma u nongai ktien kaNPP.Kawei ka jingleh kyllain ka sorkar ka dei namar ba ka Congress ka la tieng thot thot ban pynskhem ia ka kyrteng u Condrad namar ba u dei uwei na ki satar ban pynkhih bad pyntwa ia ka ktem ka Congress ha Garo Hills.
Namar ba lada mynjur ia ka kyrteng jong u Conrad, yn sa shimti artad ia ka kam kum u CEM ha jaka jong u Denang T Sangma.
Ka Garo Hills Progressive Alliance (GHPA) ka la pynskhem ia ka kyrteng jong u Conrad ha ka 16 tarik Risaw, 2015 ban long kum u Chief Executive Member (CEM) hynrei namar bym shah ka ain, la hap ban sieh MDC shwa bad la aiti shwa ha u MDC na Williamnagar u Denang Sangma ban shimti ia ka kam CEM ha ka 21 tarik Risaw, 2015.
Jowai, 3 ‘lyngkot:Ka Synjuk ki Rangbah Shnong ka Ri Jaintia (SRSRJ) ka la pynpaw ka jingsngew nguh ia u Lat ka jylla u V.Shanmuganathan namar ba u la pyndep ia la ka kular da kaba ai sngewbha Krismas ia ki da kaba mynjur ia ka Bill jong ka JHADC kaba la thaw kyrpang na ka bynta ki Dorbar Shnong, Elaka, Dolloi, Sirdar, Waheh Shnong bad kiwei, ia katei ka bill u Lat u la shon muhor ha ka 23 tarik u nohprah jong u snem ba la leit noh kata ar sngi shuwa ka Krismas.
Katei ka Synjuk ka la ai burom ruh ia u u CEM ka JHADC ma T.Shiwat, Deputy CEM JHADC u ma A.A Shullai, Chairman ka JHADC Ma L.Shylla kumjuh ruh ia u myntri ba peit ia ka PWD ma S.Dhar ma S, Mukhim MLA, ma J.Dkhar MLA bad kiwei ki MDC bad MLA jong ka Jaintia Hills bad MP ma V.Pala kiba la iatrei ryngkat bad ki Rangbah Shnong baroh hapoh ka synjuk na ka bynta ban pynur long ia ka jingthrang jong ki paidbah ka Ri Jaintia ban ioh biang ia ka hok ka kynti ka jong ki ha ki liang baroh, na ka bynta ka roi ka par bad ki jingdonkam baroh lyngba ka jingiarap jong ki Dorbar Shnong kumba ju long myn shuwa.
Ka la pynpaw ruh ka jingsngewnguh ia ka jingiatreilang jong ka SNSBH ryngkat naduh ba sdang ka jingiaid lynti jong kane ka kam kat haduh ba kan ioh ia kane ka jingjop kaba khraw.
Ka synjuk ka la pynbna ruh ba ki Dorbar Shong bad ki Rangbah Shnong kin ioh noh ban trei ia ki kam ki jam kiba ia dei bad ka roi ka par hapoh shnong poh thaw kumba ju long mynshwa bad ia kane ka synjuk kan sa lum shen ia ka jingialang bah jong ki Rangbah Shnong baroh jong ka Ri Jaintia ban ai ia ka jing pynbna ba donkam ban trei noh katkum kane ka Bill jong ka JHADC ba la dep mynjur khnang ba ym don shuh ka jingialam bakla bad ki jingleh thurmur da ki Rangbah Shnong bad Dorbar Shnong, pynkut ka kyrwoh bala phah da u General Secretary (SRSRJ) ma Army Lipon ryngkat ki jingkhublei snem thymmai.
Jowai, 3 ‘lyngkot:Ka sengbhalang- ka Jaintia National Volunteer (JNV) ka la pynlong ia ka jingpynkhuid ia ka Syntu Ksiar ha ka sngi ba-ar ha kaba ka la ioh ban lum bad tam da shibun bah ki bilor kyiad bapher bapher nalor kiwei pat ki jakhlia kaba pynjaboh bad pynjakhlia bad pynsniew dur ia katei ka jaka kaba itynnad- ka jaka jngoh kai bad ka jaka bam piknik.
U samla Heibor Pariat, uba dei u Finance Secretary ka seng u la ong ba ka jingthmu ba kongsan eh ka jingpynkhuid ia kane ka jaka ka long ban hikai ia baroh kiba wan bam khana lehkmen leh sngewbha sha kane ka jaka ba kin pynneh pynsah ia ka jingitynnad jong kane ka jaka da kaba leh khuid.
Ka jingbret pathar ia ki bilor kyiad bad ia kiwei kiwei jakhlia ha kane ka jaka ka wanrah ia ka jingsniew dur ia kane ka jaka baroh kawei.
U samla Pariat u la kyntu ia ki paidbah kiba wan ban khana sha katei ka jaka ban kin nym bret pathar ne pynpait pathar ia ki bilor bad ia ki jaboh jabain, hynrei kidei ban buh bha ia ki ha ki jaka kiba la seng ka la buh dak da kaba ker dieng.
Nongstoin,03 Kyllalyngkot:Hadien ka jing mih jong ka ain ban nymshah shuh ia baroh ki MLA ban bat ar kam ha kajuh kapor kata ban long MLA/MDC u juh u briew, kiba bun ki MLA kiba bat ruh ia ka kam MDC ki la hap ban iehnoh noh ia kawei kawei ( resign ) bad kitei ki bynta bala iehnoh da ki MDC/MLA na ki constituency bapher bapher kiba hap hapoh ka Khasi Hills Autonomous District Council (KHADC) mynta ki dang don ha ka jingsah thylli bad shen ka sa don ruh ka election na ka bynta ban pyndap ia kitei ki bynta bala thylli.
Haba phai pat sha ki bynta jong ka West Khasi Hills District ki don lai tylli ki post MDC kiba la thylli kaba kynthup ia ka Mawthad raishan hadien ka jing iehnoh kam MDC u MLA ka thain u bah Brolding Nongsiej, ka Mairang hadien ka jingiehnoh kam MDC u bah Metbah Lyngdoh bad ka Rambrai Jyrngam hadien ka jinginoh MDC noh u MLA ka thain u bah KP Pangniang.
Ki party bapher bapher na kitei ki lai tylli ki constituency ha WKHD kiban sa don ka election MDC shiteng samoi kila don mynta ha ka jingpynkhreh ban wad kyrtong na ka bynta ban pynieng bad ban pyniakhun ha katei ka election shiteng samoi ka ban sa long shen.
Katkum ka tyllong khubor bala ioh lum da u Rupang ka party HSPDP Rambrai Jyrngam hapoh ka jingialam jong u bah KP Pangniang MLA bad u ba dang shu iehnoh ruh ia ka kam MDC, mynta ka party kala don ha ka jingpynkhreh na ka bynta ban ioh sei ia u kyrtong u ba bit ba biang ban ia aireng sha katei ka election MDC shiteng samoi.
Katkum ka jingioh lum jingtip u Rupang ka sur kaba sawa mynta ha ha ka thain Rambrai kalong ba ynsei ka party HSPDP da u samla World Champion Paliar uwei na ki samla ka thain Rambrai u ba la kham shemphang kum u kyrtong jong ka party HSPDP.Shuh shuh ha kaba iadei bad katei ka khubor ym shym pat la lah satia ban pyntikna tad haduh ba ka party HSPDP Rambrai kan da ai ia ka rai na ka bynta u kyrtong u ban ia aireng sha katei ka election ka ban sa long bad pynbna shen.
Shillong, 03 K’lyngkot:U MDC ka Mawlai u Bah Process T Sawkmie u la kam ba kam ban jied iano ban long CEM ha KHADC ka dei ha ka party Congress kaba don bun paid bad u la ong ba kam dei ka kam jong ki MDC shi met ban tuklar iakane.
Kane ka jingpyn phai nia jong u Bah Process ka long hadien ba u Bah Adelbert Nongrum jong ka KHNAM u la kynnoh ba dei u Bah Process uba thmu ban pyn khyllem ia ka shuki CEM jong u Bah Pynshngain N Syiem da kaba iasuh buit bad u Myntri Rangbah Mukul Sangma.
Ha ka jingpynlait khubor ha kane ka sngi u Blei u Bah Process u la ong ba ka jingkynnoh jong u Bah Adelbert Nongrum ba u pynkhih ia ka shuki CEM, ka dei tang ka jingthmu ban wanrah ia ka jingiapher jingmut bad pynjngai ia ka jingiadei jong u bad u bah Pynshngain N Syiem khnang ba ki paidbah kin pyrshah ia u lada un ioh lad ban shimti ia ka kam CEM.“Wat hapdeng ka jingpyrshang ban wanrah ia ka jingiapher jingmut ka jingiadei bad u bah Pynshngain N Syiem kan neh haduh kaba kut namar udei u paralok ba lah ban shaniah", la ong u Bah Process.
U Bah Process u la ong ruh ba baroh la tip ba ka kam CEM ka dei ka kam ki MDC Congress namar ki don ka jingbun paid , ym jong ki MDC independent.
U MDC ka Mawlai u la ong ba ka jingkynnoh jong u Bah Adelbert ba ka KHNAM ka kyrshan ia ka PDF, ym ia u Bah Process, ka dei ka jingkren tang ban shu da rapjot namar kham mynshuwa lah bein lah khoh bad pynthoh bria ia ka PDF bad ia u.
“Ai ba ki paidbah kin bishar ia kane",la ong u Bah Process.
Shillong, 4 K’lyngkot:  Ka Meghalaya High Court ha kane ka sngi ka la buh ban pynlong biang ia ka jingbishar ha ka 13 tarik Kyllalyngkot halor ka dorkhas kaba la ujor ba kynnoh ba ka Niam Khasi bad ka Niam Tre kiba long ki rit paid ha kane ka jylla ki la shah niewbein bad shah pynduh ia ki hok jongki ba ki dei ban ioh.
Ka High Court ka la hukum da kaba ong, “Ngi shim khia ia kane ka kam bad bthah ia u  Chief Secretary ka Meghalaya bad ia u Secretary ka tnad Minority Affairs ka sorkar India ba kin wan mih ha katei ka sngi ba la buh ban pynlong biang ia ka jingbishar", la ong ka Division bench ba khlieh da u Chief Justice Uma Nath Singh.
Shwa ia kane, ha ka 15 tarik Nohprah mynshem snem, ka High Court ka la bthah ia u Chief Secretary u Bah PBO Warjri ban thep affidavit halorkane ka kam.
Ha ka jingbishar, ka Kashari ka la ong ba la dep phah ia kane ka hukum sha ka tnad ba iadei hynrei khlem ioh ia ka jubab.
Ha ka dorlkhas, la ong ba ka ‘Ñiam Khasi bad ka Ñiam Tre’  kiba don ha ka jingrit paid ha kane ka jylla ki la shah pynduh ia ki hok jongki kumba la kdew ha ka Riti synshar ka ri bad ki hok longbriew manbriewkatkum ka Article  29 bad 30.
Namar kane, kim shym la ioh ia ki jingmyntoi ba ka sorkar ka la pynkhreh katkum ka National Commission for Minorities, Act, 1992, bad ka National Commission for Minority Educational Institutions Act,2004, nalor kiwei ki jingmyntoi ba ki dei ban ioh na ka sorkar pdeng bad ka sorkar jylla.
“Ngi shim khia ia kane ka kam bad bthah ia kiba iadei kam ban ai jubab balei ka sorkar pdeng kam shym la bthah ban pynlong ia ka jingtohkit halor kane ka jingkynnoh ba ki rit paid ha Meghalaya ki la shah pynduh ia ki jingmyntoi jongki" la ong ka Kashari ha ka jingpynmih hukum ha ka 15 tarik Nohprah, 2015.
Ka la ong ba ka sorkar kam dei ban leh shiliang bad ka dei ban pyntreikam khlem kano kano ka jingshah shiliang ia ki jingmyntoi ba dei hok la ka dei ia ka Niam Khasi ha Khasi Hills lane ka Niam Tre ha Jaintia, lane ka Sansarik, Koch, Hajong bad Rabha bad kiwei ha  Garo hills.
Shillong, 3 ‘lyngkot:Ka sngi saitjaiñ jong ka taiew ka dei ka sngi kaba la pynshaiong ngaiñ ia kiba bun ki nongkyrshan jong ka BJP ha kane ka jylla naba kiba bun na ki nongialam Mandal ki la beh khnang ban wan sha nongbah Shillong ban ia shim bynta ha ka elekshon jied President jong katei ka seng ha kane ka jylla, hynrei ka jingwan khnang jong ki sha nongbah Shillong kala kylla pynban da khongpong bad kam shym la poi kumba ki la thmu.
Katkum ki jingtip kiba la ioh lum la ong ba ka elekshon President jong ka seng BJP ha kane ka jylla la buh sngi ba kan long ha ka sngi saitjaiñ ha ka por 3 baje nohphai sngi ha Hotel Assembly kaba don ha Khyndailad, hynrei katei ka elekshon kaba la thmu ban pynlong ha Hotel Assembly kam shym la long pynban hynrei ka jingiakynduh ka la kut noh tang hapoh ophis jong ka BJP hangne ha nongbah Shillong bad ha katei hi ka jaka ki heh BJP napoh Delhi ki la jied hi dalade ia u President ba thymmai jong katei ka seng da kaba shu sieh khlem da pynlong ia ka elekshon.
Ka BJP ha kane ka jylla ka don 44 tylli ki Mandal kiba ka la dep ban jied ia u nongialam ba thymmai jong ka ha kawei pa kawei ka Mandal, bad kawei ka Mandal ka jied ia uwei u dkhot u ban mih khmat kum u State Council Member bad utei u State Council Member u dei u ba don bynta ha ka ban jied President rangbah ha kane ka jylla.
Ha katei ka sngi saitjaiñ kaba dei ka sngi jied President jong ka seng BJP ki la don haduh 33 tylli ki Mandal na kylleng ki District ka jylla kynthup na ri Lum Garo kiba la wan poi.
Katba kitei ki 33 ngut ki dang ia ap ia ka por ba ki heh na Delhi kin wan poi ban pynlong noh ia ka elekshon bad katba ki dang ia shong ha ophis ki heh jong ki ki la wan poi bad ki don lain gut kiba la wan na nongbah Delhi bad kitei ki 3 ngut ki long u Nalin Kohli uba peit ia katei ka seng ha kane ka jylla, u Mahesh Giri u nongpeit pyrman bad u Ranjit Mazumder.
Ha katei ka por la ong ba tang mar ia rung kitei ki heh, ki nongialam ka BJP ha kane ka jylla ki la pdiang sngewbha ia ki bad ki la sdang ban pynithuh ia manla ki nongialam bad kumjuh ruh ia u State Election Officer u bah H.S Syiemlieh bad ha katei ka por ruh la ong ba u President ka BJP ha kane ka jylla u bah Khlursing Lyngdoh u la pynkhreh ban aiti noh ha kitei ki nongialam ia ki kot thep kyrteng jong u ( Nomination Paper) namarba ym shym la don kiwei pat kiba wan pan kot thep kyrteng ne ban wan thep aplikeshon hapoh ophis katei ka seng haduh katei ka kynta hynrei tang ma u hi marwei.
Hynrei la ong ba kitei ki 3 ngut kim shym la kren eiei shaphang ban pynlong elekshon ha katei ka por hynrei ki la wan ban pynbna ba u President ba thymmai jong katei ka seng ha kane ka jylla la dep jied bad ki la pan jingmynjur ruh na ki nongialam katei ka seng kynthup u President ban Khlur Lyngdoh bad ki la pynpaw ruh ba ki kwah ba ia ka kyrteng jong u yn tyrwa da u bah Khlur hi uba dei u President.
Ha katei ka por la iathuh ba ki la pynbna ia ka kyrteng u Ma Shibun Lyngdoh kum u President ba thymmai katei ka seng bad hangtei tar ka la mih ka jingiakhluit hapoh ophis ka BJP naba kiba bun ki State Council Member ki kwah ba ia ka kam jied President yn iaid da ka elekshon katkum ka riti treikam jong katei ka seng bad ka jingiania ka la mih naba ki shim ba katei ka jingleh ki heh BJP ka dei ka jingleh donbor.
Katkum ki tyllong khubor na katei ka seng la ioh jingtip ba haduh ka kynta ban pynlong ia ka elekshon ym shym la don kyrtong kiba la thep kyrteng bad ym don kyrtong ruh kiba thmu ban ia khun pyrshah ia u President rangbah katei ka seng ha ka jylla u bah Khlur Sing Lyngdoh ,uba dei tang ma u marwei uba la pynbit pynbiang lut ia ki kot ki sla ban thep kyrteng bad uba la pynkhreh ban ia khun ia ka elekshon bad ki don ruh ki nongialam katei ka seng kiba la ong ba ki dang kwah ba u bah Khlur un dang bteng ia ka kam President hynrei katei ka jingwan pynbna da ki heh BJP ba la wan khnang na Delhi ka la pynbitar ia kiba bun ki dkhot katei ka seng ha ka jylla hadu ba la khih win hi ir katei ka ophis.
La ong ruh ba shuwa ban pynbna ia ka kyrteng u Ma Shibun kitei ki lai ngut ki heh BJP ki la phah da u bah Khlur hi uba dei u kyrtong ia khun President ba un tyrwa ia ka kyrteng u Ma Shibun hynrei la ong ba ha katei ka por u bah Khlur u la jubab ia ki ba u kwah ba lada don mano mano ruh ba kwah ban long President hap ban iaid da ka elekshon katkum ka riti treikam jong katei ka seng bad u la jubab ba ma u ruh u dei u wei na ki ban ia khun ha katei ka elekshon, hynrei ha katei ka por la ong, ba ki lai ngut ki heh BJP ki la pynbna beit ba u President ba thymmai un dei u Ma Shibun bad ki la mih noh artad khlem da ia bun ktien shuh.
Hakatei ka por ki lad khubor ki la iathuh ba ka ophis ka BJP ka la khih win naba bun ki state Council Member kim shym la sngewtynnad ban shu pynbna kumtei hynrei ki la ong ba donkam ban iaid da ka elekshon bad na katei ka jaka ki la rai ba kin ieng pyrshah beit ia katei ka rai ki heh ka seng na Delhi bad ki la byrngem ban phah da ka jingujor sha u President Rangbah duh ka seng BJP ha Delhi bad kumjuh ruh sha u General Secretary jong ka Election Monitoring Committee hynrei kham hadien la ioh jingtip ba ka jingujor ki nongialam ka BJP na kane ka jylla mynta ka la poi sha Delhi bad ki dang ap jubab aiu ka seng kmie kan ong.
Ha katei ka jingthoh la iathuh ba ki la pyntip ia kaei kaba la jia ha ka sngi saitjaiñ bad ki la dawa ruh ba ka sengkmie kan pynbna thymmai ia ka tarik ban pynlong elekshon jied President ha kane ka jylla.
Katkum ka jingiathuh ki katto katne ngut ki nongialam ka BJP ki la ong ba kumba ju long kaba donkam ban jied ha ka elekshon ka dei tang ia u President jong ka seng bad hadien ba la dep jied u President un thaw ia ka Executive Committee jong u bad ha kajuh ka por yn jied ia kiwei pat ki nongkitkam jong katei ka seng ka ban ialam da uta u President.
Kumba long mynta ki nongialam ka seng BJP ha kane ka jylla kiba don ha ka Executive Committee ki la pynpaw ba kim hun ia ka jingwan pynbna ia ka kyrteng u Ma Shibun, katba ki nongialam na Delhi pat kiba peit ia kane ka jylla ki la leit phai noh tang mar ia dep pynbna ia u Ma Shibun.
Ka jingkylli kaba mih mynta ka long hato u Ma Shibun un thaw noh ia ka Executive Committee ba thymmai jong u.
Shillong,4’lyngkot:Mynta ka sngi ka la don ka jingiakynduh jong ki nongialam jong ka BJP ha kane ka jylla kiba dei ruh ki nongialam jong ki Mandal bapher bapher bad ha kajuh ka por kiba dei ki State Council Member kiba don hok ban jied ia u nongialam ne President ha ka elekshon jied nongialam katei ka seng katkum ka riti treikam jong ka.
Katkum ka tyllong khubor ba la ioh lum la ong ba ha katei ka jingiakynduh jong ki la pynpaw ka jingsngew diaw halor ka jingpynbna jubor ki heh jong ka BJP na Delhi ia ka kyrteng u Ma Shibun Lyngdoh kum u President ba thymmai jong katei ka seng, bad ki la pynpaw ruh ka jingsngew diaw namarba ki heh na Delhi kim shym la ia kynduh ia ki kiba dei kita ki nongjied nongialam katkum ka riti treikam seng BJP.Ki la pynpaw ba ki kwah ba ia ka kam nongialam ha kane ka jylla dei ban jied beit tang da ka lynti jong ka elekshon kumba ju leh baroh shi katta.
Kitei ki nongialam ka BJPki la dep ban phah da ka jingthoh sha Delhi sha u President Rangbah Duh katei ka seng halor katei ka mat, hynrei la ong ba haduh mynta kim pat shym la ioh jubab eiei bad ki state Council Member na ri Lum Garo ruh la ong ba ki dang pynkhreh ban phah la ka jong ka jingthoh ban pyrshah ia katei ka jingpynbna jubor ki heh na Delhi ia u nongialam khlem da iaid da ka lynti ka elekshon.
Ki tyllong khubor kila iathuh ruh ba shen sa katto katne sngi kitei ki State Council Member kin hiar sha Delhi ban ia kren markhmat bad ki nongialam jong katei ka seng halor ka kam nongialam ha kane ka jylla.
Katba ha kawei pat ka khubor kaba la ioh lum la ong ba u Ma Shibun Lyngdoh haduh mynta ruh um pat don kano kano ka jingiakren bad ki nongialam EC jong katei ka seng bad la ong ba haduh mynta u dang ap ban ioh ia ka syrnod President na ki nongialam na Delhi bad hadien kata u lah ban iaid beit shakhmat ia ka kam bad ban thaw ia ka EC jong u.
Shillong, 4’lyngkot: Haduh ha kine ki sngi ruh ym pat shym la pynbna satia ia ka elekshon MDC shiteng samoi ha kito konsti twensi kiba dang sah thylli haduh mynta ruh hadien ka jingrisaiñ ki MDC jong ki.
Kumba long mynta ki don 7 tylli ki konstitwensi kiba la sah thylli khlem MDC bad kitei ki long ka Sohiong konstitwensi kaba la risaiñ noh u bah HDR Lyngdoh, ka Nongkrem kaba la risaiñ noh u bah Ardent M Basaiawmoit, ka Laban -Mawprem ba la risaiñ noh u bah Sanbor Shullai, ka Mawthadraishan u bah Brolding Nongsiej, ka Rambrai u bah K.P Pangniang, ka Mairang u bah Metbah Lyngdoh, bad ka War Jaintia ba la risaiñ noh u ma Stephan Mukhim.
Lah ban pynkynmaw ba u nongpeit nongjngoh ia ki District Council ha kane ka jylla u bah HDR Lyngdoh kham mynshuwa u la ai ksai ba ia ka elekshon dei ban pynlong noh hapoh 6 bnai naduh ka sngi ba risaiñ ki MDC, katba na ka liang u khliehduh ka KHADC pat u bah Pynshngaiñ N Syiem u la ong ba ka sorkar kam dei ban kwah pynlong elekshon jubor khlem ka jingiasngewthuh jingmut bad ka District Council namarba kumba long mynta u la ong ba ka Council ka don hapdeng ka jingkyrduh pisa bad u la kyntu ruh ia u Lat ka jylla ba shuwa ba un pynbna ia ka elekshon u dei ban ia phylliew jingmut shuwa bad ka District Council bad ban tip la ka don pisa ne-em ban pynlong elekshon.
Hynrei watla ki bor sorkar ne u Lat ka jylla kim pat pynsawa eiei shaphang ka elekshon shiteng samoi pynban la iohi ba ka seng Congress bad ka HSPDP ki dei ki ar tylli ki seng saiñ pyrthei kiba la pynkhreh lypa na bynta ka elekshon shiteng samoi bad kitei ki ar seng ki la kyrjiaw kti ruh ba ki la kwah noh dik dik ban wan noh ka elekshon shiteng samoi.
Ia ka jingpynkhreh kitei ki 2 seng la iohi na ka jingkhohreh jong ki ban pynbna kyrtong na bynta ka elekshon shiteng samo ikaba kiwei pat ki seng saiñpyrthei kim pat phohsniew eiei.
Lah ban pynkynmaw ba khyndiat bnai mynshuwa ka seng HSPDP ka la pynbna ia u kyrtong jong ka na Nongkrem konstitwensi bad ki nongialam katei ka seng ki la iathuh ha kitei ki khyndiat bnai ba kiba bun hi ki konstitwensi katei ka seng ka la don kyrtong lypa hynrei kaba ki dang wad ka dei sa tang ka Mairang bad ka Sohiong.
Lah ruh ban pynkynmaw ba ka seng Congress ruh ka la dep ban pyndep lut ia baroh ki kam kiba ia dei bad ka jingkhot aplikeshon na bynta kiba kwah ban ia khun ha ka elekshon MDC shiteng samoi ha kaba ki nongialam jong ka ki la iathuh ba ha manla ki konstitwensi kiba thylli ki don tang tang marwei ki nongpan tiket kum na Sohiong u ba pan tiket dei tang u khun u bah HDR Lyngdoh marwei hi, lait noh ka Nongkrem konstitwensi kaba don ar ngut ki Lambor kiba la pan tiket kata u bah Lambor Malngiang bad u bah Lambor Nongrum.
Shillong, 4’lyngkot:Ha ka miet 31 tarik ha ka por 11:30 baje eiei ka la don kawei ka jingjia ha kaba uwei u samla na ka shnong Diengrai , ka shnong kaba don hajan Tyllap u la shah tangon na khlieh da ki kynja tiar kiba nep bad la hap ban pynkit noh ia u sha Civil Hospital, Shillong namarba ym shym la lah ban sumar hapoh Ichamati CHC.Utei u samla uba la shah tangon u dei uba la tip kyrteng kum u Jowel Ch Marak, 22 snem karta.
Ha ka step kaba bud kata ha ka 1 tarik u kylla lyngkot ka kmie jong utei u samla ka Ranjo Ch Marak ka la ujor FIR ha ki pulit bad katkum ka FIR ka la ong ba u khun jong ka u la shah thom bor ha u Duparson A Sangma uba na katei hi ka shnong bad katei ka jingjia ka la jia katba u khun jong ka u dang leit ban thied jingthied na ka dukan jong u Duparson.
Hadien ba la ioh ia ka jingujor da ka FIR ki pulit ki la leit thwet ia u Duparson ha katei hi ka sngi hynrei kim lap shuh ia u namarba u la phet krad hynrei kham hadien kata ha ka 3 tarik mynta u bnai ki pulit ki la ioh kem ia u.
Katba u Jowel pat mynta u dang don hapoh Civil Hospital ban shah sumar, ia kane la pyntip da u SDPO ka Sohra u bah Ian Onel Swer.
Nongstoin,04 K’Lyngkot :Hadien ba ki kyn hun runar kiba la rahbor ia u bah Bodywell Puwein na ka Shnong Riangsieh WKHD, kila pyllait noh ia u tei u rangbah ha ka 9 tarik u Nohprah 2015, na ka liang jong ki pulit ki khlem shong kli kti hynrei kila trei shitom ban thwet ia kitei ki kynhun runar kiba la rahbor ia u tei u rangbah bad kiba la pyllait ruh ia u.
Kakum ka tyllong khubor na ki pulit la iathuh ba ha ka 24 tarik jong u bnai bala lah ki bor pulit da ka jingtrei shitom ka jong ki kila ioh ban kem noh ia ar ngut ki runar kiba la suba jur ba kidei kiba don kti ha ka kam rahbor ia u tei u rangbah.
Shuh shuh ka khubor na ki pulit ka iathuh ruh ba ia kitei ki ar ngut bala kem la tip kyrteng kum u Wilnik Gare bad u Ellen Nianglang kiba dei na ka Shnong Nongrathaw.
Shillong, 04 K’Lyngkot: Kiba bun bah ki longiing na shnong Klew(Upper Klew) ki la kam ba ka bor pyniaid jong ka Meghalaya Rural Bank ha Nongthymmai, Ri Bhoi District ka la bthah ia ki ban pan syrnod na u Sordar ka Raid Madan Kyrdem  shwa ba kin ioh ia ka pass book  ba la plie account thymmai.
Kine ki longiing ki donkam ban plie account namar ba kin ioh jingmyntoi na ka skhim marbam tad PDS(Public Distribution Scheme) katkum ka kyndon ba thymmai ka sorkar pdeng.
Ha ka jingpynlait khubor ka CSWO, ka Kong Agnes Kharshiing ka la ong ba ha ka 22 tarik Nohprah 2015, katto katne ki longiing na shnong Klew (Upper Klew)  ba hap ha Ri Bhoi District, ki la leit sha ka MeghalayaRural Bank kaba don ha Nongthymmai, Ri Bhoi District  ban plie bank account ban ioh jingmyntoi na ka PDS kumba la bthah da ka tnad Supply na ophis jong ka Deputy Commissioner ka Ri Bhoi.
Hadien ba la ioh ia ka Ration Card ki donkam ban plie ia ka savings account bad haba ki leit sha katei ka Bank, la shim T.500/- kum ka bai thep bank hynrei la pynslem ban ai ia ka Passbook, la ong ka Kong Agnes Kharshiing.
Ka bor pyniaid jong ka Bank, ka la bthah ia ki ban wan ha ka 29tarik Nohprah  2015 bad haba ki la leit ki la lap ba ka bank ka khang pynban ha katei ka sngi.
La iathuh pynban ia ki da ki nongtrei jong katei ka bank ba ki dei ban wanrah ia ka NOC na u Sordar ka Raid Madan Kyrdem ba kin ioh ia ka passbook.
Katkum ka jingong ka president ka CSWO, ka kong Shidalang Nongrum haba ka leit sha ka Meghalaya Rural Bank ha ka 4 tarik Kyllalyngkot 2016 kata hynne ka sngi, ki nongtrei jong katei ka bank ki la ong ia ka ba ka passbook jongka kam pat long ban ai namar ba ka hap ban wanrah da ka syrnod na u Sordar.
Kine ki longkmie ki la pan noh ia ka dur bad ka pisa ba la ai bad ki la plie ia ka account ha Meghalaya Cooperative Apex Bank ha Bhoirymbong, la ong ka Kong Kharshiing.
Ka Kong Kharshiing ka la ong ba don katto katne kiba pyndap ia ka phom ban plie account ha Meghalaya Rural Bank kim shym la ioh ia ka passbook wat haba ki la submit bad ka EPIC bad ka electricity bill.
“Namar kane ka jingeh, kine ki longkmie ki la leit ban plie noh ia ka account ha ka  Apex Bank ha Bhoirymbong da ka jingiarap ki nongkitkam ka CSWO", la ong ka Kong Kharshiing.
Lai ngut ki nongshong shnong ka Klew kiba la leit pan noh ia ka pisa bad ka dur na Meghalaya Rural Bank namar ka jingthlia jongka, ban leit plie noh ha Apex Bank, hynrei ha katei ka sngi, ki nongtrei ka Rural Bank ki la sam passbook pynban ia ki, la ong ka Kong Kharsiing.
Ka Kong Kharshiing ka la ong ba ar ngut ki longkmie ki la thoh sha u Branch Manager ka Meghalaya Rural Bank ka Nongthymmai ban pyndam noh ia ka account namar ba ki la plie noh ha Apex Bank.
“Kane ka dei ka jingpyndik bein ia ki briew da ki nongtrei ka Meghalaya Rural Bank, Nongthymmai, Ri Bhoi District  tang namar ba ki dei ki briew kiba dun ka jingtip bad kiba duk da kaba phah ba kin wanrah ia ka syrnod na u Sordar bad ka CSWO  ka pynrem jur ia kane ka jingleh jong ki nongtrei katei ka bank", la ong ka Kong Kharshiing.
Shillong, 4’lyngkot:2 ngut ki dkhot ba snar ka GNLA ki la wna ban pyndem mynta ka sngi ha ki pulit ka jylla, kitei ki arngut ki dei kiba la tip kyrteng kum u Jimbo T Sangma uba la ju khot sin kum u Rabon katba uwei pat u dei u Krailing K Sangma uba dei ruh u ba ju don lang ha kti ha kjat jong u Commander katei ka seng u Rakban D Shira.
Kitei baroh ar ngut ki la wan ban pyn dem ha ki pulit ka Resubelpara, North Garo Hills.
U Rabon u dei u ba la shah kynnoh ba u dei uwei na ki dkhot ka GNLA uba donkti ha ka ban rahbor bad pyniap ia uwei u pulit ka jylla u Kamraj Bhattarai, u pulit uba la shah rahbor ha ka 6 tarik u naiwieng, 2015 hynrei la lap pat ia ka metiap jong u na kawei ka khlaw hadien shibnai ba la rahbor ia u.
Kitei ar ngut ki dkhot ka GNLA ki la iathuh ha ki pulit ba ka daw ka jingwan pyndem jong ki ka dei namarba kim sngew lah shan shuh ia ka jingkhynra lehnoh ki pulit ha North Garo Hills na ka por sha ka por bad kumjuh ruh ba kim sngew lah shan shuh ia ka jingshah pynrem ha ki paidbah kiba la kwah noh dik dik ba ka Garo hills kan shong suk shong shngaiñ noh.
Pathankot, 5’lyngkot:U Bania uba la lait im ha ka jingshah rahbor ha ki lehnoh ha pathankot u la ong b aum shym khmih lynti shuh ba un dang im hynrei u la ong ba dei da ka bor blei ba ki lehnoh ki la pyllait im ia u bad ki bret ia u ha kawei ka khlaw.
Utei u Bania u dei u Rajesh Verma uba dei u paralok uba SP ka Gurdaspur.
U Verma u la iathuh ba ha ka por ba ki lehnoh ki rahbor ia u ki bunkam bha ban ia kren bad u heh jong ki uba ki ong Commander Sahep bad ka jingkren phone jong ki ka long ha manla ki 10 minit.
Ha katei ka jing iakren phone jong ki lehnoh u la ong ba la sngew kumba ki la bakla lynti namar ba u nongniah kali jong ki, u la ong ba kane kam dei ka lynti kaba dei ban iaid hynrei kham hadien u la ong ba ki la pyndon da ka GPS bad ki la lap ia ka lynti ba dei ban leit namar ba ki la ithuh na ka jingdon jong kawei ka wah.
U la iathuh ba u la iohsngew ba u heh jong ki uba ki ong u Major Sahep ha ka jingiakren phone jong u bad u Commander Sahep u la ong ba kim don jingeh eiei eban poi sha ka jaka bad ka thong ba ki thmu ban leit bad u la ong ba u iohsngew ruh ba ki ong ba ka jingiaid lynti ka long kaba biang khlem don jingeh eiei.
U Verma u la iathuh ba um da sngewthuh bah namarba ki ia kren kham bun da ka ktien Urdu bad khyndiat kiwei pat ki ktien hynrei u sngewthuh tang ka ktien kaba ki ong Insha Allah kaba ki la ong ruh ngin jop ha ka thong jong ngi.
Ula ong ba kitei ki lehnoh ki pyndonkam 5 tylli ki phone ban ia kren nyngkong ki la pyndonkam da ar tylli ki phone jong ki hi hynrei namarba kam don battery shuh ka phone jong ki ki la pyndonkam da ka phone jong u bad ar tylli ki phone u SP.Ha katei ka por ba ki rahbor ia u la ong ba ka dei ha ka por 12 haduh 4 baje mynstep.
Katkum ka jingiathuh utei u bani auba la lait im u la ong ba kitei ki lehnoh ki la knieh ka pisa jong u T.500 tyngka bad uwei na kiba shong syndah bad u u la thep hapoh pla jaket katba kham hadien ki la shim sa T.1500 tyngka bad ki la iehnoh ia ka pla pisa jong u hapoh kali.
U la iathuh ba ki la sliah ia u pdot jong u hynrei kham hadien pat ki la bret noh ia u sha khlaw bad ki la phet krad.
U la ong ba kitei ki lehnoh ki don ki tiar kiba khia kiba suba ba ki dei ki kynja tiar pynbthei kiba khlain bor.
Mawnai, 4 ‘lyngkot:Ka Balang Presbyterian Mawnai kaba long ka Balang Khristan ba nyngkong eh ha ka Hima Nongkhlaw (Khatsawphra myn shuwa) bad wat ha ka thaiñ Ri Khasi Sepngi hi, ka la pynhap pyrda noh ia ka jingrakhe dap 150 snem ha ka 27 tarik jong u bnai baladep, hapdeng ka jingshitrhem kaba khraw.
Ia kane ka jingrakhe Jubili la sdang ha ka 1 tarik u Risaw 2015.
Katkum ki jingtip ba la ioh lum la iathuh ba ka Gospel ka la wan poi ha Mawnai ha ka snem 1853 bad nangne ka la iaid sha kylleng ki jaka jong ka Ri Khasi Sepngi bad sha kiwei kiwei de ki thain.
Ha kane ka jingrakhe la plie ia u mot sahkyn maw da u Rev.HE Marbaniang bad la pyllait ruh ia ka Video CD kaba kyrteng “Ka Jingiaineh U Blei".
La pyllait ruh ia ka thup sah kynmaw ne ka Souvenir halor ka jingiaid lynti ba 150 snem jong ka Balang, da u Rev.Dr.MJ Hynñiewta.
Ia ka khubor ha ka sngi pynkut ia ka Jubiliee la sam da u Rev.S.Diengngan ha ka por mynstep bad da u Rev.MJ Hynñiewta ha ka por mynsngi.
Ia kane ka jingiaseng la pyniaid da u Rev.SC Diengngan, Chairman jong ka Jubilee Committee.
La pynphuh pynphieng ia kane ka jingrakhe da ki jingrwai kyrpang na ki Samla jong ka Balang, Jingiaseng Khynnah, ka Drill na ki Khynnah ka Balang, nangta ki jingkren kyrkhu kyrdoh na ki khun ka Balang kiba la sah shawei.
La pynshngain ruh ia ka jingrakhe da ka jingiadon lang ki khun ka Balang kiba ka thymmmei jong ki ka long na Mawnai hynrei kiba la poi sah noh shawei.
Shillong 05, K’lyngkot: Ka Mawlong Area Welfare Development Association (MAWDA) ka la dawa na ki bor ba dei peit ba dei ban moramot noh ia ka ICDP centre kaba don ha Mawlong Nongtluh, Ri-Bhoi.
Ka seng ka la shim khia ia kane hadien ba la ioh ka jingujor na ki paidbah ka la leit ban wan jurip da lade ia ka ICDP Centre kaba don ha Shnong Mawlong, Nongtluh, Ri Bhoi District.
Ka MAWA ka la lap katei ka ophis kaba la plie naduh ka 19 tarik Risaw, 1979 da ka jingthmu ban ai jingshakri ia ki paitbah nongri jingri ba kynthup kumba 12 tylli ki shnong ka thain ka la jot bad pra lut ki jingkhang bad wat ban buh dawai ruh ym don shuh ka jaka kaba biang namar ki jingkhang baroh ki la jot bad pra lut bad kane ka la pyndkhoh ia ki nongtrei ban pyndep ia ki kam jong ki ha kaba iadei ban ai jingiarap ia ki paidbah ha katei ka thain.
Watla tnat ka la buh ia ki nongtrei ha katei ka centre na bynta ban ai ka jingshakri sha ki paitbah ka thain hynrei ym don jingmyntoi satia namar ba tang jaka buh dawai dashin ruh ym biang bad ka iing ruh kam long shngain.
Kumta na ka liang ka synjuk, da ka jingsngewkhia na ka bynta ka jingduh myntoi jong ki paitbah ka dawa na ka tnat na ka sorkar jylla lyngba ka tnad Animal Husbandry& Veterinary Department ban maramot noh mardor ia ka ICDP Centre ha Shnong Mawlong, Nongtluh khnang ba ki paidbah kin ioh jingiarap na katei ka ophis halor ka kam ri jingri bad kiwei kiwei.
Ki nongtrei katei ka centre ki la shu pynbiang ia ki nongdonkam katba lah da kaba shu leit pynshim dawai na Nongpoh ne Umden lane da kaba shu pynrah tang kiba donkam eh.
Kane ka long katkum ka kyrwoh ba la phah da u Bah PS Manih Publicity Secretary ka MAWDA.Shillong, 04 k’lyngkot: Ka lympung ka khynnah seng khasi seng raij kan pynlong ia ka aiom lehkmen ki heprit ba shisien shisnem ka ban long ha ka 16 bad 17 tarik mynta u bnai ha ka shnong Nonglang kaba ha south West Khasi Hills District, ka lynti lyngba ka shnong Tyrsad-Weiloi –Jakrem- Mawkyrwat-kaba jngia kumba 75 kilometer na nongbah Shillong.
Ha kane ka lym pung ki heprit kin pyni ia la ki sa, ha ka kren ka khana, ka tem ka put, ka rwai ka siaw, ka shad a kmen tynrai ne ha ka jingpyni ia ki jingsneng tymmen kiba pyni ia ka akor khasi.
Ka jingthmu jong kane ka lynpung kalong ban lum ban lang ban ban ia pynithuh ithaw ia ki hep barit kiba don hala ka niam khasi hapoh ka thup “Hala thymmei ban tei ia ka lawei".
Kane ka dei ka sien kaba khadwei ba ngin iohi ba naduh ki jingpyniaid ia ka jingialang, ka nguh ka dem haduh ka tem ka put ka shad ka kmen bad yn pyniaid hi da ki khynnah.
Kumta la iawer lang ia baroh ki para kur ki para kha ban ia wan sakhi lem bad kumjuh ruh ba phin phah ia la ki khun ki pyrsa ban wan iashim bynta sha ka tei ka lynpung da ka mynsiem kaba shit rhem.
Shillong, 4’lyngkot: Katba ki paidbah ki dang ioh thiah lyngngai hapdeng ka jingkynoi thiah jong ka miet tlang, kynsan kynsan ki hap ban khie ruma ban mareh shabar naba ki la her syrngiew palat na ka daw ka jingkhih u jumai mynta ka step phyrngap.
U jumai bah uba khlaiñ haduh 6.7 magnitude u la pynkhih win ia baroh kawei ka thaiñ shatei Lam mihngi jong ka India mynta ka step ha ka por 4:35 baje.
La iathuh ba utei u jumai, u don ia ka jaka pdeng jongu, ka don ha ka jingjngai kaba 18 Kilometre shatei sepngi jong ka nongbah Imphal jong ka Manipur, ong ka Geological Survey jong ka US.Hapdeng ka jing tieng bad ka jingpar ñiang khriat ka met ki paidbah ki la khie pynsted na jingthiah bad ki la mareh shabar ban peit sha ki jaka ba kham i shngaiñ.
La ioh jingtip ba utei u jumai uba la khih mynta ka step u la iaid ha baroh kawei ka thaiñ shatei lam mihngi kynthup hangne ha nongbah Shillong hynrei la ioh jingtip pat kaba jur eh ka dei ha ka jylla Manipur.
Hangne ha nongbah Shillong la ioh jingtip ba haduh mynta kam shym la don kano kano ka jingjulor ne ka jingkhyllem ki ing ki sem lait noh ar ngut kiba la mynsaw bad katei ka jingmynsaw jong ki la iathuh ba ka dei na ka daw ka jingbakla ha ka por ba ki mareh bad ka tieng.
Ki ar ngut kiba la mynsaw ki dei ka Soma Devi, 37 snem karta kaba la mynsaw na ka kjat bad kti namarba ka ur ha ki kyndon iaid kjat katba ka dang mareh na ing shabar bad kawei pat ka dei ka Chitra Ghosh, katei ruh ka la hap na ki kyndon iaid kjat.
Ha baroh kylleng ki jylla jong ka thaiñ shatei Lam mihngi la iathuh ba kaba jur eh ka dei ha ka jylla Manipur bad haduh mynta ha Manipur la pynthikna ba ka jingiap briew ka la poi sha ka 8 ngut katba kiba mynsaw pat ki la poi sha ka 100 ngut.
Ha katei ka jingjia la iathuh ba ki don bunbah ki ing paki dulan kiba la khyllem bad katto katne na ki jaka kiba kham paw kiba la khyllem ha katei ka jingjia ki kynthup ia ka iew Ima Keithel No.1 & 2, ka jingor pait ka jingkieng Minuthong, ka jingor pait ha ka mala ba ha tbian jong ka ophis ka BSNL kaba don hajan ka Secretariat barim, ki jingor pait ki paia jong ka Yairipok Bazar ka jingtei ha Thoubal College, ka Thoubal Wangma Taba Manishang Primary School bad kiwei pat kynthup ka ophis jong ka Manipur Press Club.
Katkum ka jingtip ba la ioh lum na ka tnad kaba thew ba woh mariang ka la ong ba ka epicentre jong utei u jumai ka dei ha Tamenglong district, jong ka Manipur katba ka khubor na ki ophisar ka tnad sorkar k la iathuh ba ka epicentre ka dei ha ka shnong Noney kaba don ha Tamenglong bad kaba jngai kumba 35 km na Imphal.
Kham hadien la ioh jingtip ba katei ka jingkhynñiuh jumai ka lajia lang ruh ha Bangladesh ha kajuh ka por ba la jia hangne ha nongbah Shillong bad Manipur bad ha katei ka ri la ong ba ki la don 3 ngut kiba la iap bad kumba 100 ngut kiba mynsaw.
Shillong,04 K’Lyngkot:U jumai ba khlain bor haduh 6.7 richter scale, mynta ka sngi, dangstep phyrngab u la pynduwai Blei ia ki paidbah ka jylla kiba syier thot thot wat hapdeng ka jingiohthiah ki la kyndit hi joit.
Une u jumai ba la pynher syrngiew lut ia baroh u sdang na ka thainTamenglong ka Imphal ha Manipur bad u la pynkhih jur ia kane ka jylla Meghalaya ruh ha ka por 4:35 baje mynstep uba neh kumba katto katne sekhon.
Hynrei donbok bym don kano kano ka jingjia ne ka jingduh ha kane ka jylla.
Ka jaka ba mih une u jumai ka jia ha ka jingjylliew kaba 17 km shapoh khyndew na ka Tamenglong District  kaba jngai kumba 33 km na nongbah Imphal ha Manipur.
Kane ka jingkhie u jumai uba khlain bor ka long saw sngi hadien ba la ioh ia ka snem thym mai jong kane ka tlang.
U Jumai u la pynsyier jur ia ki paidbah haduh ba kiba bun ki la wad jaka rieh na  kaba khie kynsan na jingthiah, kiba mih shabar bad don kiba duwai ia u Nongthaw ba un pynlait na ka jingma.
Wat ki mrad kum ki ksew, ki miaw ki pah ha kane ka por ba khih u jumai.
Une u jumai uba jur bha lah ban ong, u la long ka phang pdeng jong ka jingiakhana hadeng ki paidbah ka sor Shillong, ha ki ophis sorkar bad ki jaka paidbah.
U Deputy Commissioner ka East Khasi Hills u Bah Peter S.Dkhar u la ong ba um pat ioh jingtip eiei la ka don ne em ka jingjulor hynrei u la maham ba namar ba ka jylla Meghalaya ka dei kaba hap ha ka lynti iaid jong u jumai (Zone 5), ki briew ki dei ban long kiba husiar, ban pynlong ia ki iing kiba lait na kano kano ka jingma.
U DC u la ong ba ka sorkar ka la long kaba la pynkhreh ban ai ia ki lad jingiada bad ban hikai ia ki paidbah kumno ban iada ban leh haba jia ba wan ka bor ka mariang.
U ADM u Bah Ronnie Wahlang u la ong ba kam don kano kano ka jingjulor kaba wanrah jingmynsaw ha kane ka jingkhie u jumai kumba la ai jingtip da ki briew ka PWD; kiba leit jngoh ia ki jaka.
“Ka don tang ka jingpdang ka iing shong pynngad (Guest House) ka High Court tang kam dei ka jingjulor kaba jur", la ong u Bah Wahlang.
Shillong, 4’lyngkot:U JPN Singh, Director (NE.I), Union Home Ministry u la phah da ka shithi ha ka 31 tarik u nohprah, 2015 sha ka Meghalaya High Court halor ka jingpan bor pahara jong ki nongbishar katei ka Court hadien ba kila shong thait.
Ha katei ka shithi u Singh u la pan por lai taiew na ka High Court ba un iaid katkum ki lynti ba donkam na ka bynta katei ka jingpan bor pahara jong ki.
Ha katei ka shithi u Singh u la pyntip ruh sha ka High Court ba ban pynbiang bor pahara ia u Chief Justice bad kiwei pat ki nongbishar jong ka High Court ka Meghalaya ka dei ka kamram jong ka sorkar jylla.
Ha katei ka shithi u la ong ruh ba katkum ki lynti ba dei ban iaid ia ki Chief Justice bad ki Judge jong ka Supreme Court bad ka High Court dei ba pynbiang bor pahara da ki pulit jong ki jylla lane Union Territories ba ki hap bad kata ruh ka dei halor ka jingshah pyntieng pynsmiej jong kikaba na ka por sha ka por.
Hynrei ka High Court kam shym la hun ia katei ka jubab ba ka la ioh na u Singh bad ka la ong ba ha ka jaka ba un le ia kaba donkam la i pynban kumba um don jingkitkhlieh ban leh ia kaba donkam bad ka la ong ba kaba bha eh ia ka ban khot ia u ba un ia don ryngkat ban shim ia ka rai halor ka jingdonkam ban ai bor pahara ki nongbishar ba la shong thait ka Court.
Kham mynshuwa ha u naiwieng jong u snem ba la dep ka High Court ka la ong ba ka jingim u Chief Justice bad ki Judge jong ka ka don hapdeng ka jingma bad donkam ban buh bor pahara kaba biang ia ki.
Lah ban kdew ba ar ngut na ki nongbishar ka High Court kin shong thait noh mynta u bnai katba uwei pat ha u snem 2019 bad shuwa ba kin shongthait ki la ong ba kim sngew shngaiñ shuh bad na kata ka daw ki donkam bor pahara.
Shillong, 05 K’lyngkot:U MDC ka HSPDP na Nongstoin Bah LG Nongsiej um pat kwah ban pynpaw eiei halor ka jingbyrthen pynshitom ka party tang namar ba u leit ban kyrshan ia ka kynhun People Democratic Forum (PDF) ha KHADC bad u kwah ba ka party kan khot jingialang ban iakren halor kane ka kynrum kynram.
U Bah Nongsiej bad u MDC ka Mawshynrut u Bah Morningstar Mawsor ki la shah byrthen ha ka party HSPDP ban pynngat da ka jingpynshitom kaba tyngeh namar ka jingleit kyrshan jongki ia ka PDF hapoh ka jingialam u Bah Pynshngain N Syiem kum u CEM.“Ngin sa iapeit ha kine ki sngi, nga kwah dang ap ba ka party kan khot jingialang ban iakren ia kane ka kam.
Haduh mynta nga dang don ha ka HSPDP", la ong u Bah Nongsiej.
Shillong, 05 K’lyngkot: Ka HSPDP mynta ka la hap ban tyngkan ia ka jingpynngat kyndon ba tyngeh ia ki ar ngut ki MDC kynthup ia u Bah LG Nongsiej na Nongstoin bad u Bah Morningstar Mawsor na Mawshynrut kiba leit ban kyrshan ha ka mon lajong ia ka kynhun People Democratic Forum (PDF) ha Khasi Hills Autonomous District (KHADC) ba ialam u Bah Pyn shngain N syiem kum u CEM, khlem ka jingaibor ka party.
U nongialam ka HSPDP uba long ruh u MLA na Rambrai-Jyrngam u Bah K Plasting Pangniang u la ong ba ka party ka la dep rai ban pan ia ka kaiphod na ki tnad jong ka HSPDP na Nongstoin halor kumno ki sngew bad kaei ka rai ba kin ai ia u Bah LG Nongsiej bad ruh na ki paidbah ka Mawshynrut ia u Bah Morningstar Mawsor.
“Mynta ngi dang ap ia ka kaiphod ban ioh na ki paidbah ka Nongstoin konstitwensi ia u Bah LG Nongsiej bad na ki paidbah ka Mawshynrut ia u Bah Morningstar Mawsor", la ong u Bah Pangniang haba iakren mynta ka sngi Hatmajai bad u Rupang.
“Ngi la pan kaiphod na ki konstitwensi bad kin sa ai pat sha ka Central Executive Committee (CEC) ka party ba kan leh ia kaba donkam", la ong u Bah Pangniang.
Kane ka sienjam ba ka HSPDP ka la shim ka long hadien ba u Bah Nongsiej bad u bah Mawsor ki la sngap mynthi khlem ai jubab eiei sha ka party wat hadien ba ka la dep buh sngi shiphew sngi ba kin ai jubab da kaba panmap bad weng ia ka jingkyrshan na ka PDF.Ka jingai bor jong ka party ka la dep kut la kham slem halor jongki.
Kumba ka paw, ka HSPDP ka shem jingeh ban shim kam pyrshah ia kine ar ngut ki MDC iaid mon namar ba ka party ka tieng ioh kan mih pynban ka jingeh ia ka, khamtam hadien ba ki paidbah nongkyrshan na Nongstoin ki la dep rai ban kyrshan ia u bah Nongsiej bad ia u bah Mawsor ban kyrshan ia ka PDF.Nongstoin,05 K’Lyngkot:Ha ka 3 tarik mynta u bnai u wei u samla u ba tip kyrteng kum u Johnbenshon Puwein 19 snem ka rta, u la iap hashen hadien ba ki riew runar ki  bym shym la lah satia ban tip la ki dei kiei, ki la wan ban siat ia u tei u samla ha kawei ka iing kaba don ha Dewlieh Mawkyllon ka shnong kaba don ha ki thain Maweit WKHD.Kat kum ka tyllong khubor na ki pulit la ong ba u tei u samla u dei na ka shnong Pyndengrangia, u la wan sha katei ka shnong ban sah kai bad la ki ba ha iing ha sem jong u hynrei kyndit kumno re ki tei ki riew runar ha katei ka sngi ki la wan beit beit sha ka iing ba don u tei u samla bad siat syndon ia u haduh ba un da iap ha shen.
Shuh shuh ka khubor pulit ka iathuh ruh ba haduh mynta ym shym pat la lah satia ban tip ia ka daw jong katei ka jingjia bad ia kitei ki runar kiba la pyniap dusmon ia u tei u samla ruh ym shym pat la lah satia ban tip ba kidei ki ei bad la ong ruh ba katkum ka jingpeit jong ki pulit ia ka met iap jong u tei u samla la suba jur ruh ba kitei ki runar ki la pyndonkam da ka suloi siat mrad na ka bynta ban pyniap ia u tei u samla.
Na ka liang jong ki bor pulit hadien ba ki la pyndep ia ki jingdonkam baroh kila aiti noh ia ka met iap jong u tei u samla sha kiba ha iing ha sem na bad ki bor pulit ka WKHD ki dang iai bteng ia ka jingthwet kaba jur na ka bynta ban lap ksai ia kitei ki runar kiba la pyniap dusmon ia u tei u khynnah samla.
Shillong 05 K’lyngkot:Ka Hynniewtrep Youth Council (HYC) ka la ong ba horkit hordang kan pyrshah beit ia ka lynti rel ban wan sha kane ka rilum Khasi.
“Kum ki rit paid ngi don ka Bengal Eastern Frontiers Act 1873 ka ain kaba iada ia ngi ha ka jylla" la ong u Bah Nickson Dohling u organizing secretary ka HYC ha ka jingialang sam khusnam ka seng ha Umjaiur ha kane ka sngi Nyngkong.
U la ong ba ka lynti rel ka lah ban pynbun ia ka jingwan buhai shnong ki mynder sha kane ka jylla.
Ka HYC Umjaiur Unit ka la sam khusnam ruh sha ki samla pule kiba jop ha ka jingiatainia halor ka phang, “Hato ka lynti rel kan wanrah ia ka roi ka par" kaba long ha kane ka sngi Nyngkong.
U Bah Dohling u la ong ba ka HYC ka la ai khusnam sha ki samla ba wan shakhmat ha ki jingpule na ka bynta ban ai mynsiem ia ki ban trei shitom.
Shillong, 5 ‘lyngkot:Ha kaba iadei bad ka jingleh thurmur jong ka tnad District selection committee(DSC) jong ka East Jaintia hills district ha kaba iadei bad ka post LDA cum typist; na ka liang jong ki ar tylli ki sengbhalang napoh East Jaintia hills, kiba kynthup iaka Hynniewtrep achik national movement (HANM) bad ka East Jaintia national council (EJNC) ki dawa jur na u Deputy Commissioner (DC) ka EJHD uba long ruh u chairman ka DSC jong ka district ba u dei ban pynshai paitbah noh hapoh 10sngi halor katei ka jingleh thurmur jong ka tnad DSC, ha kaba iadei bad ka post LDA cum typist ong u Bah Ency Shadap president HANM-EJH.Ka long kaei kaei kaba sngew lyngngoh ba kumno haduh 23tylli ki kam kiba lait, katba don tang iwei i ba pass napdeng ki 50ngut naka liang jongki 2seng ki pynpaw ia ka jing suba jur ba ka don kaei  re kaei sha lyndet; namar kumba shu pynkynmaw ba dei hapoh ka jingialam ka jong une hi u DC hapoh EJHD ka la don shibun ka jingthungkam sop sop hapoh katei ka ophis ha u snem 2013-2014,ong u samla sambormi lyngdoh secretary EJNC.Ki ar seng kin pynlong iaka jingialang hadien ka jingkut jong ka jingaipor lada ka jingaipor kam seisoh.
Ka EJNC bad HANM ki dawa ruh naki bor district jongka EJHD ba ki dei ban pynlong noh da ka eksamin kaba pynthymmai halor katei ka post LDA.Shillong, 05 K’lyngkot:    Ka KSU kaba ieng pyrshah ia ka jingwanrah ia ka lynti sha kane ka jylla naduh ki phew snem ba la leit haduh mynta, kam pat kylla ia ka nongrim ban pyrshah ia ka bad haduh mynta ka kren shai ba ka dang iai pyrshah beit.
“Ka nongrim ka Seng (KSU) ka long ba kam pat pdiang satia ia ka lynti rel sha kane ka jylla.
Kaba kongsan tam mynta ka long ba ka sorkar ka dei ban pyntreikam shwa ia ka Influx Mechanism ne ka ain khang rung mynder sha kane ka jylla bad ngin sa ia peit lada ka biang ngin sa pyrkhat halor ka lynti rel", la ong u President ka KSU Bah DanielKhyriem haba iakren hynne ka sngi Hatmajai bad u Rupang.
Katkum ka jingong u President ka KSU, ka seng kan bishar ia ka jingtreikam ka Influx Mechanism la ka long kaba larkam ne em ban ai ia ka jingiada ia ki trai shnong ka jylla.
“Ngi ieng beit ha ka nongrim ba ka sorkar ka dei ban pyntreikam ia ka Influx Mechanism bad ngin sa peit hadien shi snem ne ar snem ia ka jingtreikam jongka haduh katno ka lah ban tehlakam ia ka jingwan rung ki mynder", la ong u President ka KSU bad bynrap, “Lada ka biang ka jingtreikam ban khang lad ia ka jingwan rung bad jingmih ki mynder, ka seng kan sa bishar sa ia ka lynti rel".
Ha kajuh ka por, u Bah Khyriem u la ong ba ka KSU bad kiwei ki sengbhalang, kin tynruh ia ka sorkar jylla ba kam dei ban pynslem ban pyntreikam noh ia ka Influx Mechanism ne ka Ain Khang Mynder namar ba ka por ka la ih palat bad ym lah shuh ban ap slem halor kane.
“Mynta u snem ka bynta ba nyngkong ne first phase ka dei ban treikam noh namar ki jingdonkam kum ki NOC na ki district council ha kiba bun ki jaka ban buh ia ki jaka rung jaka mih la dep ioh ka sorkar bad kaba sah ka long ban leh ia ka Social Impact Assessment", la ong u President ka KSU.Ki jingdonkam na ka bynta ba nyngkong ban buh ia ki jaka rung jaka mih la dep ioh NOC na ki district council kum ha Byrnihat, Malidor, Arongdonga bad ha kiwei ki jaka, kiba ki sengbhalang ki la kynduh na ka por sha ka por bad ka sorkar.
Katkum ka jingiathuh u nongialam ka KSU, ka sorkar ka lah ban khot jingialang biang bad ki sengbhalang shwa ka dorbar mang tyngka mynta u snem ban iakren khambha halor ki ain kiba iadei kumno ban tehlakam ia ka jingrung jingmih ki mynder kynthup ka Benami and Transaction Act, ka Residential Act bad kiwei.
Shillong, 6’lyngkot: Ka ladon kawei ka Bos kaba kaba la leit shangkai pyngngad sha Sohra mynta ka sngi bad la ong ba katei ka bos ka dei na Nongpoh, hynrei katba ki dang ia muja ka shangkai sngewbha kala mih pynban ka jingkulmar thlim para ma ki hi bad ia katei ka kam la hap ban tuklar da ka bor shnong bad ka la poi ruh sha ki pulit.
Ka jingkulmar ka la mih ha ka por 4 baje nohphai sngi ha kaba ar ngut na kiba don ha katei ka bos ki la thaw jingkulmar para ma ki hi.
Katkum ka jingiathuh ki bor shnong jong ka Pdeng Shnong, Sohra ki la ong ba kitei ar ngut kiba la thaw jingkulmar ki dei kiba la shongshit kyiad bad ki la hylla bad tim sih ha ka jaka peitkai kaba don ha Ar-Wah bad ki la ia kynroi ia shoh para ma ki hi.
Haba la iohi ia katei ka jingkulmar ki bor shnong ki la leit ban kem ia ki bad ki la pyntip ruh ia katei ka jingjia sha ki bor shnong naba la don ruh uba mynsaw ha katei ka jingkulmar jong kitei ki briew na Nongpoh.
Ki bor shnong ka Pdeng Shnong ki la pyntip ba ki la aiti ia kitei ki briew ba thaw jingkulmar sha ki pulit ka Sohra Police Station.
U nongthoh khubor um shym la ioh ia ka kyrteng jong kitei ki ar ngut kiba pynkulmar ha Ar-Wah , haba la phone ia u Officer In Charge ka Sohra Police Station ban tip ia ka kyrteng kitei ki ar ngut kiba la shah kem u OC u la ong “Yn leh aiu ban thoh khubor ia ka kam kaba ki briew ki la ia suk bad ka bor shnong".
U Rangbah Shnong ka Pdeng Shnong, Sohra u bah K.Diengdoh u la pynpaw ka jingsngew diaw haba mih kum katei ka jingjia bad u la maham ia kiba wan shangkai sha katei ka jaka bad kumjuh ruh sha ki thaiñ Sohra ba ki dei ban leh donakor don burom ym ban pynmih kano kano ka jingkulmar lane ban tim sih pathar naba ka long khlem raiñ khamtam ha ka jaka ba tuid ki nongwan shangkai na kylleng ki jaka.
Shillong, 5’lyngkot:Dang ha ki khyn diat sngi ba la dep,ka la jur bha ka thma ktien hapdeng u Dy.CEM ka KHADC u bah Process T Sawkmie bad u bah Adelbert Nong rum MDC ka Jaiaw, uba dei ruh u nongialam jong ka ka KHNAM.Katei ka thma ktien ka dei hadien ba ka KHNAM ka la leit ban pyniasoh sha ka PDF, ha kaba ka la ong ruh ba ka jingleit ia soh jong ka, ka dei ym ban kyrshan ia u bah Sawkmie, hynrei ban kyrshan ia u bah Pyn shngaiñ N Syiem, naba ka shuki jong u ka shong synjor.
U bah PT Sawkmie pat u la ong ba katei ka jingkren jong u bah Adelbert ka dei tang ban da rap jot, namar ba myn shuwa ka la kren beiñ ia u bad kumjuh ia ka PDF, hynrei mynta pat ka la kylla ktien.
U bah P.T u la kyntait ruh ba u don ka jingthmu ban pynkhyllem shuki ia u bah Pynshngaiñ hynrei u la ong ba u dei u paralok ba iajan bha bad u bad un iai neh haduh kaba kut, bad u la ong ruh ka kam CEM kam dei ka kam ban ia ktaid ki MDC shimet hynrei ka dei ka kam jong ka seng Congress.
Kham mynshuwa pat ka la don ruh ka jingkynnoh ba ka la don ka jingiakynduh sop sop hapdeng ki nongialam Congress bad u bah PT Sawkmie, hynrei ki nongialam seng Congress ki la ong ba kim pat kwah ban pynpaw eiei shabar namar ba ba ka jingiakren ka dang iaid.
Wat la na ka jingkren ki arliang kaba la sngewthuh ba ki kwah ban pynneh ia u bah Pynshngaiñ ha ka shuki, hynrei katkum ki dak kiba paw la iohi ba u bah Adelbert u kham ia jan bad u bah Pynshngaiñ ban ia u bah Sawkmie, la bun ki khep la iohi ba u bah Adelbert u ia don ryngkat bad u bah Pynshngaiñ bad ia kane la sakhi ruh dang mynta ka sngi ha ka jingleit ia kynduh u CEM ba la synran ia u da u bah Adelbert ha ryngkat ka jingiadonlang u bah Banteidor Lyngdoh.
Kat katei ka jingleit ia kynduh Lat na bynta ka ishu kaba ka KHADC ka la ia ksaid dohiap ka VAB , ka jingkylli kaba mih mynta ka long shaei u Dy.CEM uba ju ia don ha syndah u CEM u jah ha kum katei ka por?.
Ki pyrman jong ka saiñpyrthei ki la shim ba kane ka dei ka dak kaba pyni ba ka don eiei kaba pher hapoh ka sem jong ka PDF kaba ialam da u bah Pynshngaiñ.
Ki lad khubor ki la iathuh ba u bah Pynshngaiñ u la sma eiei ia ka saiñpyrthei ha KHADC kaba lah ban ktah ia ka shuki jong u bad la ong ba mynta u la long husiar bha ialade ioh ba ka shuki jong u kan shu khyllem kyndit noh.
La ong ba mynta u don ka jingmut ban bate kam thymmai biang ia ki MDC ha KHADC kiba don ha ka PDF bad katei ka jingthmu bate kam thymmai ka long ban ai bynta lem ia baroh ki party kiba la wan ban pyniasoh bad ka PDF kata kum ka KHNAM, UDP bad HSPDP kumjuh ruh u MDC shimet u bah Latiplang Kharkongor bad katei ka jingthmu bate thymmai la ong ba ka jwat bha ia u CEM ban pyrkhat bad ban shim rai.
Ki lad khubor ki la iathuh ba hadien ba la mih ki jingkynnoh kiba bun ia ka jingshong synjor ka shuki jong u ki la mih ruh ki jingsngew wit kiba bun ha ka jingmut jingpyrkhat u CEM bad kaba dang hap ban buh jingkylli mynta ka long la u bah Pynshngaiñ un pynhap noh ia u bah P.T Sawkmie na ka shuki Dy.CEM bad kumjuh ruh na ka Executive Committee jong u?.
Shillong, 5’lyngkot:U Chief Executive Member ka KHADC u bah Pynshngaiñ N Syiem u la leit ban ia kynduh ia u Lat ka jylla ka jylla mynta ka sngi ha ingsah jong u Raj Bhavan.
Ha katei ka jingleit ia kynduh Lat la synran ia u CEM da u bah Banteidor Lyngdoh bad u bah Adelbert Nongrum.
Ka jingleit ia kynduh Lat u CEM ka long ban ia kren halor ka Village Administration Bill (VAB) jong ka KHADC kaba dang sahkut ha ka Ministry of Home affairs haduh kine ki sngi hynrei ha katei ka jingiakynduh la ia kren ruh shaphang ka kam MDC shu sieh ha KHADC.Ha kaba ia dei bad ka VAB, u CEM u la kyntu ia u Lat u V.Shanmu ganathan ba un pynkynmaw sha ka MHA ba kan pynsted bad ban pynpoi noh sha u ( Lat) ia katei ka Bill khnang ba un shon muhor ba kan long aiñ noh.
U la ong ba katei ka jingiakynduh Lat ka dei namarba ki paidbah ki la angnud eh ba ka VAB kan long aiñ noh khamtam hadien ba u Lat u la dep ban shon muhor ia ka VAB jong ka JHADC.U bah Pynshngaiñ u la ong ba ha katei ka jingiakynduh u Lat u la ong ba mynta u dang ap ia katei ka Bill ba kan wan phai na ka sorkar pdeng bad hadien kata un shim ia ka rai ba khadduh jong u.
U CEM u la kren diaw ruh halor ka jingpynpoi ia katei ka Bill sha ka MHA ha kaba u la ong ba ha lada ka don jingbakla haei haei ruh kaba u Lat um sngew ia hap la dei ban phah biang sha ka KHADC ba kan pynbeit katkum ki jingdonkam.
Ha kaba ia dei pat bad ka kam MDC shu sieh kaba ka KHADC ka la jied ia u bah J.Reenbohn ha ka dorbar kyrpang jong ka u CEM u la ong “Ngi la kyntu ia u Lat ba un bud beit bud ryntih katkum ki kyndon aiñ shuwa ban shim ia kano kano ka rai.
katkum ka Rule 6 sub-rule 2 jong ka AD Rules, ngi la lum dorbar bad la mynjur ia ka kyrteng u MDC shu sieh lyngba ka rai ba la shim hapoh ing dorbar.
Lada kam shym la don kaba kum katei ka Rule ngin ym pynlong dorbar ruh ban shim rai halor u MDC shu sieh, dei namarba don ka Rule ngi leh kumta" ong u bah Pynshngaiñ N Syiem.
U CEM u la bynrap biang da kaba ong “Katei ka Rule kaba ngi bud kam dei kaba la shna dano re dano hynrei ka dei kaba la ioh jingmynjur na u Lat ka jylla bad u la pynlong aiñ ruh ia ka ha ryngkat ka jingtip ka sorkar jylla".
Lah ban kdew ba ka KHADC ka la jied ia ka kyrteng u bah J.Reenbohn ban long kum u MDC shu sieh bad la jied ia ka kyrteng jong u hapoh ka dorbar kyrpang ka KHADC, hynrei hadien ba ka KHADC ka la phah ia ka kyrteng jong u sha u Lat ka jylla -ka sorkar jylla ruh ka la iaid la ka jong ka lynti bad ka la phah sha u Lat ia ka kyrteng jong ka kong Irene Lyngdoh kum ka MDC shu sieh.
Hadien ba la ioh pdiang ia kitei ki ar tylli ki kyrteng u Lat ka jylla u la phah biang ia baroh ar ki kyrteng sha ka sorkar jylla ba kan shim ia ka rai iano napdeng ki ar yn sieh MDC.Shillong, 5’lyngkot:97 kilo ki dohkha u wei u Rawon u la pajut na Wah Umngot tang ha ka shisngi.
Utei u rawon u dei na ka shnong Shnongpdeng kaba jngai tang kumba katto katne kilomitar na Dawki.
U la ngat ia kitei ki 97 kilo ki dohkha na Wah Umngot kaba don mar syndah bad katei ka shnong.
La iathuh ba katei ka dei ka jingjia kaba nyngkong eh ha Wah Umngot ba un don u rawon u ban ngat dohkha haduh kattei tang ha ka shisngi.
U Rawon uba la ngat ia kitei ki dohkha u dei uba la im sngi na ka kam khwai dohkha bad manla ka sngi u ju pynlut ia ka por jong u ha ka ban khwai dohkha ha Wah Umngot bad katkum ka jingiathuh ki briew na ka shnong Shnongpdeng la ong ba utei u rawon u la shim ba ka kam khwai dohkha hi ka dei ka kam ka jam jong u.
U dei ruh u nongkhwai uba la bna nam ha ka shnong Shnongpdeng bad ha ka thaiñ Dawki baroh kawei.
Utei u Rawon ba satar ka shnong Shnongpdeng u dei u bah Devanan Lymba.
U Devanan u la ngat tang ar tylli ki dohkha hynrei ka jingkhia kitei ki ar tylli ka long haduh 97 kilo , kawei ka dei kaba 47 kilo bad kawei pat kaba 50 kilo.
Baroh ar tylli kitei ki dohkha ki dei kiba la ju khot ki ‘kha Khla’.
Ha ka 2 tarik u la ngat nyngkong kaba 47 kilo bad u la die noh ia utei u kha khla ha ka dor T.15 hajar tyngka.
Ha ka shiteng sngi jong ka sngi kaba bud kata ha ka 3 tarik u la ngat sa uwei u kha khla uba khia haduh 50 kilo bad ia utei u kha khla haduh mynta u dang ri hapoh um bad la don kiba wan pan thied hynrei um pat pyllait namar bym ia hap dor, u Devanan u la thmu ban die noh ia utei u khla khla uba 50 kilo lada don ba thied ha ka dor T.20 hajar tyngka.
Haduh ba thoh ia kane ka khubor u bah Devanan um pat die ia utei u dohkha.
U la sei ia utei u dohkha 50 kilo ha ka por shiteng sngi jong ka 3 tarik u kyllalyngkot, 2016 bad ka jingiakhun ban sei ia utei u dohkha ka long tang shiteng kynta.
Um shym la lah ban ia khun marwei hynrei la don kiwei pat ki paralok jong u haduh 5 ngut kiba la wan ban iarap lem ia u haduh ba un da ioh sei shabar.
U Devanan um shym la khwai da kino kino ki jingbam bang bam thiang ban pynbiej ia utei u dohkha hynrei u la woh tang da u khwai suda da kaba shu kawang antad hapoh hapoh um bad u sa tan ia u ksai bad ha katei ka or ba u tan u sngewthuh ba la woh dohkha.
Katkum ka jingiathuh ki briew na ka shnong Shnongpdeng, ki la ong ba la don bunbah kiba kum kitei ki dohkha kiba ki briew katei ka shnong ki la ngat bad kaba la ju ia ngat paidbah eh ka dei u kha khla uba 10 kilo ka jingkhia.
La don ruh kiba ngat uba 20 kilo, 30 kilo haduh 35 kilo, hynrei une ba la ngat da u bah Lymba mynta la ong ba u dei uba heh tam bad ka dei ruh ka sien ba nyngkong ba la sei na Wah Umngot kat ute u jingheh u dohkha.
Ki la iathuh ruh ba utei u jait dohkha ha ka por mynsngi, u long kum u biej, namar ba wat lada don kiba ngam shapoh um shajan met jong u ruh um tip phet hynrei la ong ba u sian bha pat ha ka por mynmiet.
Shillong, 6 K’lyngkot:  Ka jingshah rah noh ka jingialehkai Badminton na Shillong sha Guwahati wat hadien ba la pynbeit ban pynlong ha kane ka nongbah, ka la pynkthang ia ki bor pyniaid jong ka jylla Meghalaya bad ki la don ka jingsngew wat ban kyntait syndon ban pdiang ia baroh ki jingialehkai ka 12th South Asian Games 2016 ban pynlong ha kane ka jylla.
Ka Shillong ka pdiang lang bad ka Guwahati ia kane ka lympung 12th South Asian Games 2016.
Halor kane, ka Meghalaya State Olympic Association (MSOA) ka la phah ka shithi sha u  Director General ka SAI u Injeti Srinivas uba dei ruh u chief executive officer (CEO) ka 12th SAG 2016 ha kane ka sngi Balang.
“La iathuh ia ngi da ki heh sorkar jylla, ba namar ki jingshim rai ba khlem nongrim ban rah noh ia ka jingialehkai badminton na Shillong sha Guwahati,  ka sorkar Meghalaya ka dang wad ia ki lad ki lynti wadban weng noh syndon ban pdiang ia ka jingialehkai 12th SAG 2016,", la ong u working president ka MSOA u Bah John F Kharshiing ha ka shithi ba la phah sha u Director General ka SAI uba long u CEO kane ka lympung.
“Ngi kyrpad ia ka jingtuklar bam ardor jong phi halor kane ka kam", la bynrap u Bah Kharshiing.
Ka jylla Meghalaya ka la shah pynkhamti ban pynlong ia phra tylli ki jingialehkai kynthup ka Badminton, Table Tennis, Siatkhnam, Kura, Judo, Taekwondo, Wushu, bad ka kynjatbol kynthei katba 15 tylli ki jingialehkai yn pynlong ha Guwahati naduh ka 5 tarik haduh 16 tarik Rymphang ban wan.
U Bah Kharshiing u la ong ba ka sorkar jylla Meghalaya kan sa shong jingialang ha ki khyndiat sngi ban wan ban iakren ia kane ka kam kaba kyrkieh.
Shillong, 06 K’Lyngkot: U MDC ka Mawlai u Bah Process T Sawkmie u dang don ha ka jingiakren iasyllok bad ki heh nongialam ka Meghalaya Pradesh Congress Committee (MPCC) ban pynkhreh ban rung sha kane ka party.
“Haduh mynta, ngi dang iakren iasyllok bad ki nongialam ka MPCC bad kam pat don kano kano ka rai namar ba ngam pat rung ngam pat phah kano kano ka jingthoh ban rung haduh mynta", la ong u Bah Process haba iakren bad u Rupang mynta ka sngi Balang.
Ha kane ka taiew ba la dep, ka Mawlai Block Congress ka la pynmih jingthoh sha ki lad pathai khubor ba kam pat pdiang satia ia u Bah Process ban rung sha ka iing jongka.
“Ngam pat don kano kano ka jingphah jingthoh sha ka Mawlai Block Congress ba nga kwah ban rung sha ka party", la ong biang u Bah Process bad bynrap, mynta ka dang iaid tang ka jingiakren bad ki heh ka MPCC kumno ban leh.
Katkum ka jingong u Bah Process, lada ka jingiakren iasyllok bad ki nongialam ka MPCC ka iaid ha ka lynti kaba dei, u lah ban rung sha ka Congress.
“Hadien ba la iapynbeit bad ki nongialam ka MPCC, nga lah ban iashong iakren kham bha ruh bad ka Mawlai Block Congress", u la ong biang.
U Bah Process u la jop MDC na KHNAM na Mawlai ha kane ka elekshon MDC ba la dep hynrei ula pyniasoh bad ka liangsynshar People Democratic Forum (PDF) hadien ba la pynkhyllem noh ia ka Executive Committee kaba ialam da ka seng riewlum.
Ka la don ruh ka khubor hamsaia ba u Bah Process u don ka jingiakren wat ban pynkhyllem ia u Bah Pynshngain N Syiem na ka shuki CEM ha KHADC da ka jingbthah jong u Myntri Rangbah u Mukul Sangma.
Shillong, 6’lyngkot:Shisngi hadien ba u nongaiktien ka BJP sengkmie na Delhi uba dei ruh u ba peit ia ka jinglong jingman katei ka seng ha Delhi u Shri Nalin S Kohli u la ong ba ka jingjied President katei ka seng ia u ma Shibun Lyngdoh ka dei kaba la leh katkum ki riti treikam katei ka seng bad katkum ki kyndon bad ym lah shuh ban pynkylla da kumwei pat bad ban ia khyllie biang sa shisien, ki nongialam ka BJP ha kane ka jylla kiba dei ki State Council Member ki la ia la ia kynduh biang para ma ki ban ia kren ia katei ka kam.
Ha katei ka jingiakynduh jong ki mynta ka sngi ki tyllong khubor ki la iathuh ba ki la shim ia ka rai ba kin ym pynsngap ia katei ka jingkren u heh BJP na Delhi hynrei ka rai kaba khadduh kaba ki kwah ban ioh sngew mynta ka dei na u President Rangbah Duh katei ka seng u Amit Shah.
Haduh mynta katei ka seng kam pat jubab na ka sengkmie halor ki jingujor kiba ka la dep phah sha Delhi ha kaba ia dei bad ka kam jied nongialam ha kane ka jylla.
“Haduh mynta ngim pat ioh jubab na ka sengkmie, ngin ym pynsngap ia ka jingkren u Kohli hynrei ka rai kaba khadduh hi ngi ap na u President rangbah jong ka seng u Amit Shah" ong ki nongialam BJP haba ia kren bad une u nongthohkhubor mynta ka sngi.
Lah ban kdew ba u Kohli ha ka jingkren jong u-u la ong ruh ba kito kiba pyrshah ia ka jingjied nongialam katei ka seng lehse kim pat tip bha ia ka riti treikam katei ka seng.
Halor kane la kylli na kitei ki heh BJP ha kane ka jylla aiu kin leh lada jia ba sengkmie ruh kan kohnguh ia ka ripod jong u Kohli bad kan iaid shakhmat ban bynshet ia ka kam nongialam ha u Ma Shibun Lyngdoh, “Haduh mynta ngim pat nang ban ong eiei , ngin sa ia peit hadien ba la ioh ia ka rai na u Amit Shah" ki la ong.
Na ka jingiakren bad kitei ki nongialam la sngewthuh ba lada jia ba ka sengkmie na Delhi kan pynneh ia u Ma Shibun Lyngdoh kum u President , katei ka seng ka lah ban pra phom ha kane ka jylla.
Haba la kylli biang la ki don jingmut ban phet seng ne ban leit ia sohlang lymbung sha kano kano ka seng saiñpyrthei lada jia ba yn pynneh ia katei ka rai, “Ia mynta ngi dang ap ia ka jubab,ngin pyntip ia phi ha ka por kaba biang tam" pynkut kitei ki nongialam ka BJP ha kane ka jylla haba ia kren bad une u nongthohkhubor.
Ha katei ka jingiakynduh jong ki mynta ka sngi kite ki nongialam ka BJP ki la ia krne biang shaphang ka rukom jied President ki heh na Delhi ha kane ka jylla bad kila kren diaw namarba baroh ki 44 Mandal ki la tyrwa da ka kyrteng u bah Khlur Sing Lyngdoh ban bteng biang ia ka kam nongialam hynrei ki heh na Delhi ki la wan bad pynbna beit da ka kyrteng u ma Shibun.
Nongpoh, 6 K’lyngkot:Da ka jingtrei shitom bad ka jingpyr khing halor ka jingdie ne shalan ia ka kyiad beaiñ hapoh ka shnong ka thaw, ka Dorbar Shnong Mawleiñ Ri Bhoi District ha ka jingiatreilang ruh da ka Seng Longkmie, Seng Samla bad ka VDP ha ka 2 tarik mynta u bnai ki la ioh ban kurup da ki phew litar ka kyaid beaiñ ia kaba la die tuh da ki katto katne ngut ki nongshong dukan ha ka dong Umlaren.
Ha ka jingialeit khynra kyiad, ba la lamkhmat da u Rangbah Shnong, Bah S.Jyrwa ha ka jingiasynranglang ruh da ka President ka Seng Longkmie, ka Kong M.D Syiem, president ka seng Samla, u samla R.Mawlong bad u President ka VDP, u Bah S.Mawlong ki la ioh ban kem da ki phew litar ka kyaid na ki saw tylli ki dukan kiba don ha katei ka dong kiba kynthup ia ka dukan jong jong ka Kong Helinda Kurbah, Marta Jyrwa, Beraboliin Nongsiej, Phidlain Kharngi, kiba dei ha ka dong Umlaren.
Katkum ka jingiathuh da ka Kong M.D Syiem, la ong, ba katkum ka jingpyrkhing bad jingmana jong ka Dorbar Shnong ha ryngkat bad ki Seng Longkmie bad Seng Samla halor ka jingkhang pyrshah ia ka jingdie beain ia ka kyaid ha ki khappud jong ka shnong ka thaw, hynrei la ioh jingtip ba don katto katne ngut ki nongshong dukan kiba la leh pyrshah ia kane ka jingmana, kumta, ha kane ka jingleit khynra ba la lamkhmat lang da u Rangbah Shnong la ioh ban kem bad kurup ruh ia ka kyaid na kitei ki dukan kiba la leh ia kane ka kam die kyaid beain.
Ka la iathuh ruh, ba ia kitei kiba la shah kem la khot hajir da ka Dorbar Shnong bad hadien ka jingtohkit ki la aiti noh ia kitei ki nongdie kyiad beain sha ki bor jong ka ain ban leh ia kaba donkam katkum ki kyndon jong ka ain.
Na ka liang ka Dorbar shnong, ki Longkmie, Samla bad VDP kin dang trei tyngeh ban peitngor ia ki nongdie kyaid beain ha Shnong bad lada dang lap nangne shakhmat kin nym pyndem bad kin dang shim shuh shuh da ki lad kiba tyngeh kiba long katkum ki kyndon ain jong ka Shnong.
Shillong 06 K’lyngkot:Ia ka met jong u Lamphang barim ka jylla u Bah Winstone Syiem iong yn tep donburom lashai ka sngi Palei ka 7 tarik Kyllalyngkot ha lum jingtep ka Balang u Blei,Lawmali,Shillong.
U Bah Syiemiong uba long u MLA lai sien ka jylla u la khlad noh ha kane ka sngi Hatmajai ha iing sah jongu ha Laitumkhrah hadien ka jingban ka jingpang.
U Bah Syiemiong u la dap78 snem ka rta bad u la ieh shadien ia ka lok, ki khun shynrang san ngut bad ka khun kynthei.
U Bah Syiemiong u la shah jied kum u MLA ka Meghalaya Legislative Assembly lai sien na Nongspung constituency hadien ba la kha ia ka jylla Meghalaya.
U la bat kum u Lamphang ka iing dorbar thawain naduh u snem 1978 haduh 1983 bad u la shah jied ruh kum u MDC shi wat na Nongspung-Sohiong.
U Bah Syiemiong u la pyndep noh ia ka Assam Civil Service bad u dei u president ba nyngkong ka Meghalaya State Badminton Association.
U Lamphang ka iing dorbar u AT Mondal haba pynpaw ia ka jingsngewlem halor kane ka jingkhlad noh jongu, u la pynkynmaw ia ki kam ba radbah jong u Bah Syiemiong bad ka jingnoh synniang jongu ia ka jylla.
Katba u MLA barim uba dei ruh u president ka Forum ki MLA barim u Bah SD Khongwir u la ong ba u Bah Syiemiong u la ong ba ka jingkhlad noh jongu ka wanrah ia ka jingeh ban pyndap ia ka jaka ba la lait.
U Bah Khongwir u dei ruh u MLA lang ha ka por jong u bah Syiemiong, u la ong ba kum u Lamphang ka iing dorbar u Bah Syiemiong u dei u nongpyniaid ba tbit bha.
Shillong, 6’lyngkot:Ka la mih ka jingkulmar kaba la khluit bha ha ka jingialehkai phutbol kaba la long mynta ka sngi ha madan ia lehkai phutbol kaba don ha Saitsohpen, Sohra.
Katei ka jing kulmar ka la mih ha ka jingialehkai League hapdeng ka Seng Samla Ryngud bad ka Mawphu Sport Club bad katei ka jingialehkai ka dei kaba donkam tam ia kitei ki ar tylli ki kynhun ha kaba kaba jop kan ioh rung sha ka Quarter phainal.
Katba ka jing ialehkai ka dang iaid ka la don ka jingiabakla hapdeng ki ar ngut ki nongialehkai na kitei ki ar kynhun ha kaba la sdang ban mih ki jingia pyni bor hapdeng ar ngut ki nongialehkai hynrei ha katei ka por u rephri u la beh noh ia baroh ar ngut na kitei ki ar kynhun da kaba ai da ka rong saw (Red Card).
Kitei ar ngut kiba la shah ai rong saw ki dei u Edilbert Shanpru u nongialehkai ba phong ia ka jersey no 11 na ka Seng Samla Ryngud bad uwei pat u dei u Precious Nongrud jong ka Mawphu SC.Hadien ba kitei ki ar ngut ki la shah beh na madan ka jingialehkai ka la iaid beit, hynrei shuwa ban kut noh artad ka por la iathuh ba u Precious uba la lawnoh ia kijain ia lehkai bad phong da ki jain ing u la tur kham shajan ka jaka ba shong ki Seng Samla ryngud bad la iathuh ba ha ka por ba u rephri u put pynkut artad hangtei u la bom kynsan ia u Edilbert da u maw.
Tang mar ia jia kumtei thlim la mih ka jingiakulmar hapdeng kitei ki arliang ha kaba baroh ki la ia tur ban ia pyni bor, hynrei ki nongpyniaid katei ka jingialehkai ki la lah ban tem ia ka ding kaba klang bad la pynkit ia uba mynsaw sha CHC Sohra bad ha kajuh ka por la pyntip sha ki pulit bad kham sa shiphang ki pulit ki la poi sha katei ka madan.
U Edilbert u la mynsaw jur na ki bynta ka khlieh bad haba la poi ha CHC Sohra ki doktor ki la suh ia ka khlieh jong u ar ksai.
La ong ba ki nongpyniaid ia katei ka jingialehkai bad ki nongpyniaid jong ki ar kynhun ki la donlang ryngkat ki pulit ban ia kren halor katei ka jingjia bad haba khadduh baroh ar liang ki la hun noh ha ka jingiasuk.
Ha kaba ia dei bad katei ka jingjia ka Association ba pyniaid ia katei ka jingialehkai ka la pynpaw ia ka jingsngewdiaw ba ka thong ba la pynlong ia katei ka lympung ban kyntiew ia ki samla ka thaiñ ka long pynban ha katei ka dur bad ki la ong ba nangne shakhmat kin shim da ki kyndon kiba tyngeh ban ym mih shuh kaba kum katei ka jingjia.
Shillong, 6 ‘lyngkot:“Ka rai ka High Command, ngam don eiei ban ong" ong U Ma Shibun Lyngdoh, President ba thymmai jong ka seng BJP ha Meghalaya.
Haba la kylli biang, utei u rangbah, ula ong shuh shuh “Ka lah ibit ianga" bad ula ong “Ngan sa ia kynduh iaphi, ynda haba la shimti kam".
Haba la kylli pat, lano un shimti kam, la jubab U Ma Shibun “Kim pat ong eiei".
Halor ka jingkyn thoh, ba U Ma Shibun, ula pynbam pisa ia ki heh jong ka seng BJP, ka jubab, kaba u ai, ka long “Ha ka por ba ai tiket ruh, ki ong ba ai pisa ia ki nongialam BJP ha Meghalaya bad mynta ki ong ba pynbam pisa ia ki nongialam BJP sha Delhi".
Halor katei U Ma Shibun, ula kyntait ba ka don katei ka jingpynbam pisa jongu.
U bah David Kharsati, uwei na ki nongialam ba rangbah jong ka seng BJP, haba iakren bad U Rupang, ula ong “Kaba biang bha, kaba leh ki nongialam jong ka seng, namar ba ka kynhun trei kam kaba rim ka tlot bha.
Kat ka seng, kaba synshar ha Delhi, ki kotkhubor, kim da ioh thoh bha".
Ula ong biang “Kim ju shim ia ki ishu" bad u ong shuh shuh “Kat ka seng heh jong ka India, kaba synshar ha Delhi, ka dei ban shim ia ki mat treikam, kiba iadei bad ki jing trei kam ba beain jong ka sorkar Jylla".
Ula ong biang “Ka jaitbynriew, ka mad ia ka jingeh kaba khraw ha u snem ba ladep".
Hynrei ha kane ka kynhun kaba rim, ka dei kaba ioh thiah pynban, ula ong shuh shuh.
La ong, da utei u rangbah, ba ka seng BJP, ka dei ban long ka seng, kaba kren ia u paidbah, lane kaba long people centric party.
U bah David, ula ong ba um kyrshan satia ia U Ma Shibun, ia u briew shimet, haba u long u nongialam ba thymmai, hynrei, un sa kyrshan, un da iohi ia ki kam, kiba un trei nangne shakhmat.
Nongpoh,6 Kyllalyngkot:Hadien ka jong ka jingbun ki tower mobile kiba la pynieng da ki kompani bapher bapher ha ki jaka paidbah bad kaba lah ruh ban wanrah ia shibun ki jait jingpang kiba ktah ia ka koit ka khiah lyngba ki Radiation, mynta ka sngi ki nongialam jong ka Ri Bhoi Student’s Union (RBSU) sengkmie, ha ka jingiakynduh lang ia ki Nongthoh Khubor kaba la long ha Nongpoh ki la pynpaw ia ka jingpyrshah kaba jur halor ka jingbuh ia ki tnum mobile ha ki jaka paidbah ha ka District.
Ka RBSU, Seng kmie mynta ka sngi, hapoh ka jingialam ia u Samla Donbok Syiem, General Secretary, Samla Mark Gashsnga, Assistant General Secretary, ki la pynpaw ia ka jingsngew khia kaba jur halor ka jingiai kiew ka jingdon jong ki tower mobile ha kane ka district khamtam eh ha kito ki jaka paidbah kynthup naduh ki ingskul, ki ingmane bad ki jaka sumar pang namar kane ka jingdon jong ki tower mibile kiba long beain ka lah ban ktah shikatdei eh ia ka koit ka khiah jong ki paidbah.
U Samla Syiem bad Gashnga kum ki nongialam ka seng, ki la iathuh, ba watla ka Department of Telecom (DOT) ka sorkar kmie ka la dep ban buh ia ki kyndon ban khang pyrshah ia ka jingthung ia ki mobile tower ha ki jaka paidbah, namar kane ka ktah ia ka koit ka khiah na ka radiation, hynrei ka long kaba sngewlyngngoh ba bun na ki kompani bad ka tnad telecom ka sorkar jylla ki la pynkhein ia ki kyndon da kaba shna ia ki mobile tower ha ki jaka paidbah.
“Ngi pynpaw ia ka jingpyrshah ia ka jingbuh ia ki tower mobile ha ki jaka paidbah, kadei halor ba ka la ioh ban lum jingtip bad wadbniah ba ka bor jong ka Radiation kaba mih lyngba ki tower mobile, ka wanrah ia shibun ki jingpang ba shyrkhei kiba ktah ia ka koit ka khiah jong ki paidbah, kum ki jingpang bampong, brain tumor, ka jingktah ia ka bor pyrkhat, (Alzheimer) bad kaba ktah ruh wat ia ki longkmie kiba dang armet lem kiwei kiwei de ki jait jingpang " ong kitei ki nongialam.
Shuh shuh ruh, ka RBSU kan nang iai buddien ia kane ka jingdawa na ka liang ka seng shen kan sa phah sha ka shithi ujor sha ka Telecom Enforcement Resources and Monitoring (TERM), Northeast Telecom Circle, Meghalaya kiba peit ha ka jylla khnang ba lyngba ka jingshimkhia jong kine ki tnat kan iada ia ki paidbah na ka jingshah ktah na ka radiation, ha kaba ka seng dang shen ka la phah ruh ia ka shithi ujor sha ka Deputy Commissioner ka Ri-Bhoi, ka Dr.Pooja Pandey ba kan shim khia halor kane ka mat ba la wan rah da ka seng na ka bynta ban ia kren sha ki bor ba peit bniah ia ka jingktah ka radiation na ki Mobile tower.
Shillong, 7’lyngkot:Ki paidbah jong ka kyntoit Kemrang (kaba hap hapoh ka shnong Mawkliaw-Kemrang ki la mad ia ka jingsohsat na ka daw ka jingkordt um palat ha katei ka shnong.
Hapdeng ka jingkyrduh um kaba ju jia manla u snem tang shu poi ka aiom tlang ki paidbah katei ka kyntoit khamtam ki kynthei ki ju ia kynduh jingeh namar bym don ka jaka saitjaiñ kaba biang.
Ka la don kawei ka jaka saitjaiñ ha ka wah kaba ki ju khot ka Wah Umlwai bad ia katei ka jaka saitjaiñ la shna lyngba ka Water Shed jong ka tnad Soil and Water Conservation.
Hynrei ha u snem ba la dep ha ka por lyiur ba jur slap bha katei ka jaka saitjaiñ ka la shah rong noh ha ka um hadien ba ki maw ki dieng ki la twa lut ha utei u snem 2015.
Ka la mih ka jingud na ki paidbah ba bun namar ka jingbym ioh jaka saitjaiñ shuh naduh katei ka por lyiur, kumta kum ka dak ka jingai sngewbha snem thymmai ia ki paidbah katei ka kyntoit ka Kemrang Social Welfare Organisation ( KSWO) ka la shim da ka sien jam ban maramot noh da lade ia katei ka jaka saitjaiñ ba la shah rong um.
Katei ka seng trei mon sngewbha na ka bynta ki paidbah nongshong shnong ka la lah ban leh ia katei ka kam ha ryngkat ka jingiatrei lang bad ka Dorbar Um Kyntoit Kemrang ba la ialam da u Chairman bah Intai Khongji bad u Secretary bah Shaniah Riahtam ha kaba ki lanoh synniang pisa ban pynurlong ia katei ka kam.
Kumta la lah ban maramot biang ia katei ka jaka saitjain mynta ka sngi bad kane ka sienjam ba katei ka seng ka la leh ka la lah ban pynioh biang ia ka jaka saitjaiñ jong katei ka Kyntoit.
Shillong 07, K’lyngkot:Namar ka jingkhie u jumai khah khah khamtam ka jingwan uba heh bha ha kane ka sngi, na ka lian u Myntri Rangbah u Dr.Mukul Sangma u laong ba u la khot ia baroh ki ophisar ba ki dei ban khot ia ka jingialang bad ki paidbah, ki tnad sorkar ban iakren ban pynkhreh kumno ban iada.
“Shwa ban wan u jumai dang shen, ngi la dep pynlong ia ki jingiathir kumno ban iada haba jia kum kane ka bor jong ka mariang ban lait na ka jingduh bad ka jingjulor kaba jur khamtam ba kane ka thain shatei mihngi ka India ka dei kaba ju tip kum ka jaka iaid jong u jumai", la ong u Mukul.
“Ngi la pynlong bad iakren ha man ki bynta halor kane naduh ki bor district bad la pynlong ruh bun ki jingpyni kumno ban iada" la ong u Mukulbad bynrap “mynta kaba donkam shuh shuh ka long ban ai ia ka jinghikai bad ka jingpynshai sha ki paidbah halor kane.
“Ngi la iakren ia ki briew kiba dei ban shim ia kane ka bynta, kum ki hospital, DC ophis, Police ba kin pynkhreh kumno ban iada na ka bor jong ka mariang lada kan wan’, u la ong.
“Ngi la iohi ha ka 12 tarik Jylliew 1897 ia kane ka jingjia ha kaba u jumai bah ba heh u la wan khie ha kane ka ri kaba la wanrah shibun bah ka jingduh bad ka jingjulor", u la ong.
Shillong, 06 K’lyngkot: Ki trai iing ha thain Jhalupara kiba shahpynpra ia ki iing jongki ha ka Shillong Cantonment Board mynta ka sngi, ki la ujor sha u Lat ka jylla u V Shanmu ganathan ba un tuklar lem ia ki ia kane ka jingleh ka Cantonment.
Ki don kumba 25 tylli ki iing ki la shah pynpra ha ka Shillong Cantonment Board, ki la ujor sha u Lat ka jylla da kaba kam ba ki don ki sakhi satar ban pynshisha ia ka jinglong trai jongki ia ki jaka, kiba sah ha jaka ka Laljhari Devi la kumba 55 snem hynrei ka Cantonment ha kane ka sngi Balang ka la wan ban pynpra kynsan khlem kano kano ka jingtip lypa.
Ki la kyrpad ruh ia u Lat ba un buh sngi lashai ban iakynduh bad ki ban batai bniah halor kane ka kam.
Kine ki briew ki la thmu ban leit ujor sha ka High Court ban pynsangeh ia kane ka jingshah khynra hynrei namar ba ka don shuti kim lah ban leh ia kane.
“Ngi dei tang ki nongbylla sngi bad ngim don lad shaei ban leit namar ba ngi dei ki nong-India, kyrpad ban iarap lem ia ngi khamtam ha kane ka por khriat.
Shillong, 6’lyngkot:Ka jingshah hiar thma ka ktem bah jong ka Air Force kaba don ha Pathankot ha kine ki khyndiat sngi ba la dep ka la kylla long pynban ka jingshah pyndik kaba khraw ia ki nongleit nongwan bad ki nongwan jngohkai kiba wan sha Lum Shyllong, naba mynta katei ka tnad shipai ka la khang syndon sbak ia ki nongleit nongwan ban rung sha katei ka jaka kaba hap ban iaid lynti lyngba ki khyrdop bah jong ka.
Ki khubor na ka tnad shipai jong ka Indian Air Force ki la pyntip ba yn dang iai pyrkhing ia ka jingwan ki nong wan jngohkai pyrthei kiba wan shangkai pyngngad sha Lum Shyllong tad haduh ban da mih da kawei pat ka hukum na ki bor bahalor jong katei ka tnad shipai.
Ia kane ka tnad shipai ka la ong ba la pyrkhing ia ki nong jngohkai pyrthei ka dei hadien ba kibor bahalor kila mahamba dei ban pynjur ia ki bor pahara ha baroh ki jaka ka Air Force bad ia katei ka hukum la pynmih hadien ba ka tnad Air Force kaba don ha Pathankot ka la shah thombor ha ki kynhun lehnoh ha kine ki khyndiat sngi ba la dep.
Ki la pyntip ruh ba ka jingpyrkhing ka long tang ia ki nongwan jngohkai pyrthei hynrei kam don jingktah eiei pat ia ki trai shnong.
Ia kane ka la ong ruh ba la pyntip sha ki bor District jong ka East Khasi Hill bad sha ka tnad pulit.
Katkum ka jingpyntip ka Air Force la ong ba manla ka sngi kumba 300 kali ki nongjngohkai pyrthei ki wan tuid sha Lum Shyllong bad haba shin jingkheiñ ia ka jingbun briew pat ka long 1600 ngut ha ka shisngi.
Ia katei ka jingpyrkhing ka tnad Air Force ka la ong ruh ba lapyntip sha ki bor shnong kiba don hajan katei ka jaka bad baroh ki la ai ka jingmynjur.
Kumba long mynta ka tnad Air Force ka la ong ba ki don tang ar tylli ki lynti ban leit sha Lum Shyllong bad baroh ar tylli hap ban iaid lyngba ka khyrdop jong ka Air Force.
Ka la ong ba dang shen ha ka jingialang jong ka   Civil Military Liaison ka la phah ka jingtyrwa sha ka sorkar Meghalaya ba ka dei ban shna lynti noh nawei pat ban rung sha Lum Shyllong bad ka lynti kaba donkam ban pynlut ka long tang 5 kilomitar.
Katei ka tnad shipai ka la ong ba ka sngew diaw ban pyndik ia ki nongleit nongwan sha Lum Shyllong hynrei ka hap pat ban iaid katkum ka hukum bad ka kyrmen ba shen kan sa long noh kumba ju long.
Nongpoh, 7 Kyllalyngkot:Da ka jingsngew khia halor ka jingnang iai roi ki bar jylla kiba shu wan poi ei shapoh kane ka jylla tang da ka jingshimkabu ia ki kam bylla barit baria hapoh ka jylla, mynta ka sngi ka CORP, Mawbuh Circle ka la leit ban khynra kyndit ia ka jingtei ia ka kynroh jong ka Umroi Airport ha kaba la lap ba da ki phew ngut ki bar jylla kiba la wanrah da ki kontraktor kim don satia ia ki kot ki sla kiba tikna ban tip ba ki dei ki nong India.
Ia kane ka jingleit khynra kaba kyndit jong ka CORP, la lamkhmat da u Samla Baiateilang Lapang, kum u president bad u Bah Benyson L.Nongbri assistant secretary ryngkat bad ki dkhot jong ka seng, ha kaba lyngba kane ka jingleit khynra jong ki ia kane ka jingtei jong ka Umroi Airport la lap ia ka jingshimkabu ruh da ki kontraktor kiba ju wanrah da ki bar jylla da kaba pyntrei ia ki ha ka dor kaba rit bad ruh khlem kano kano ka jingbuh ia ki kyndon ain kata ban pynbiang ia ki kot kum ki labour lisen bad ki EPIC kiba tikna ban pynshisha ba ki dei ki nong India.
Shuh shuh ruh la shem ba bun na ki kim shem la don ia ki kot ki sla ba donkam, kum ki Police Verification, ki Labour License bad Epic, hynrei kaba kham sngewlyngngoh shuh shuh ka long, ba don napdeng jong kine ki nongtrei bar jylla wat ia Epic ruh kim don satia.
Ha kaba iadei bad kane, na ka liang ki nongialam jong ka seng ki la ong, ha kane ka kynti ki la rai ba kin shim noh da ka lynti ba kham tyngeh pyrshah ia kino kino ki bar jylla kiba wan ban trei hapoh jong ka thain jong ki bad khlem ki jingpynshisha kiba biang, yn nym shah ia ki ba kin trei hapoh jong ka thain.
U Samla Lapang u la iathuh, ba ka seng ka la aipor syndon 10 sngi ia ki kontraktor ba kin phah pynbiang ia ki kot ki sla kiba donkam kum ki labour lisen lem kumta na ka liang ka CORP kam banse ban shim pat da ki lad kiba tyngeh ban beh syndon ia kitei ki bar jylla na kane ka jingpyntrei ia ka kynroh jong ka kad liengsuin.
Shillong, 7’lyngkot: U Joint Secretary, North East, jong ka tnad Ministry of Home Affairs, u Satyendra Garg mynta ka sngi u la pyntip sha ka Meghalaya High Court ba ka jingpahara ia u Chief Justice bad ki Judge jong ka High Court kan iai bteng kumba ki ioh mynta wat hadien ka jingshong thait jong ki ruh.
U la ong ba katei ka jingpahara ba ki ioh mynta kan iai bteng ia ki tad haduh ban da mih ka jingiapynbeit hapdeng ka Central Agency bad ka State Agency ha kaba ia dei bad ki jaka sah jong ki.
Ka division bench jong ka High Court ba kynthup ia u Chief Justice Uma Nath Singh bad u Justice T Nandakumar Singh ka la hukum ba haba don ka jingpan bor pahara u Chief Justice bad ki Judge hadien ba ki la shongthait hap ban leh ryngkat ka jingiaphylliew jingmut lang bad ki ym khlem ka jingtip jong ki.
“Ngi hukum ruh ba dei ban pynbiang bor pahara haba ki nongbishar jong ka Court ki leit jingleit ne lada ki iaid sharum shaneng ruh" ong ka Division Bench.
Ka High Court ka la hukum ruh ia u Registrar General jong ka High Court ka dei ban pyntip sha u Joint Secretary, North East, Director General of Police, Meghalaya bad u Director General/Commissioner of Police bad u Home Secretary jong ka jylla ba kan ai bor pahara.
“Ia ka jingkyrpad ba pynbiang bor pahara ha kaba ia dei bad ki jingkylla ki jaka yn pynmih na ka High Court da kaba thoh da u Registrar General/Registrar sha u Joint Secretary, North East, ka sorkar India lane da u Secretary jong uba dei ban ioh jingiada ryngkat ka jingpyntip sha ka sorkar Meghalaya ia ka iaid ka ieng ki nongbishar" ong ka high Court.
Ka High Court ka la hukum ruh ia u Joint Secretary ba un pynmih noh ia ka hukum ban buh bor pahara ha ka jaka sah u Chief Justice bad ki Judge hadien ba ki la mih na ophis lane ha lynti iaid jong ki lane haba ki leit jingleit.
Kham mynshuwa u Joint Secretary, North East la thoh affidavit ha katei ka jingiadei bad ka bor pahara ia u Chief Justice bad ki Judge hynrei u Amicus Curiae u K Sultan Singh, um shymsngewtynnad ia katei ka affidavit ha kaba u la ong ba ki lehnoh ha kane ka thain shatei Lam mihngi ki dei ruh kiba pyntriem ha baroh kawei ka ri bad ha ki thain khappud.
“Ka shem jingeh ban peit kumno yn pyndonkam ia ki bor pahara ba don mynta kata Z  security ia u Chief Justice bad Category Y ia ki Judge, hynrei la dei ban don katto katne ki bor pahara ki ban don baroh shirta bd ym dei ban pynduh ia ki" ong u Singh.
U Singh u la ong ruh ba ka Court ka la hukum ban pynpra ia ki ing paki dulan kiba la bun mala ki jingtei bad ka la hukum ruh sha ka sorkar India ba kan pyrkhat bha ia ka jingpyntreikam ia ka Armed Forces (Special Powers) Act ha Garo Hills.
Ha kaba ia dei bad kitei ki kam yn shong bishar biang ha ka 13 tarik mynta u bnai.
New Delhi, 6 ‘lyngkot:Ka tnat kam poh iing jong ka sorkar India, ka maham ba kan don ka jingkhie jumai kaba kham jur, ban ia kaba dang shu dep jia ha ka lah Sngi U Blei ba ladep bad utei u jumai, u ban sa wan, un dei uba ka jingheh jongu, kan long haduh 8.2 jong ka richter scale lane un kham khlain ban ia katei ruh bad katei ka dei na ka daw, ba ka la don lypa ka jingkhie shong synjor jong ki bynta kiba don shathie shapoh ramew ha ki kjat lum jong u lum mangkashang.
La iathuh ba utei u jumai, uba kham khlain, na uei uba la dep jia, ha ka Lah Sngi ba ladep, uba la trei tyngeh ia ka Jylla Manipur, un lah ban khie biang ha ki sngi ki ban sa wan bad la pyni ba ki jumai, kiba dang shu dep khia shen, ha kane ka thain, ki long kum ka Manipur 6.7 (Kyllalyng kot 2016), Nepal 7.3 (Jymmang 2015) bad Sikkim 6.9 (2011), ha kaba kitei ki Jumai, ki la nang pyn shong synjor ia ka mariang shapoh ramew bad katei kan pynmih ia ka jingkhie jumai, kaba palat ia ka 8.0 magnitude ha ki sngi ki ban sa wan.
Na ka liang jong U Director ka NIDM, U Santosh Kumar, u iathuh ba ki plate, kiba pyniasnoh ia ka Nepal, Bhutan, Myanmar bad ka India, ki don mynta ha ka jingma kaba khraw bad kumta ki jaka kiba don jingma, kiin long ia ka Bihar, UP, delhi bad kiwei, ba kin ia kynduh ia u jumai, uba jur.
Kitei ki jaka, ki hap ha ka Zone IV, katba ka thain shatei lam mihngi, ka hap ha ka Zone V.Ki don ki saiantis, kiba artatien ia katei ka jingkhein, hynrei u saiantis na ka University jong ka Colorado, U Roger Bilham, u ngeit ba katei kan pynmih ia ka jingkhie jumai kaba jur bha, ka ban poi sha ka 8.0 magnitude.
U Kumar, u kam ba ka sorkar India, ka la shim ia ki lad ki lynti ban peit ba ki jylla jong ka thain shatei lam mihngi, kin thaw ia ki kyndon shna iing, ba kin kham pher, na kiwei pat ki bynta jong ka Ri India.
Lah ban pynkynmaw, ba u jumai, uba la khie ha ka por 4.30 mynstep, jong ka Lah Sngi U Blei, ula pyniap ia 8ngut ki briew ha Manipur bad utei u juh u jumai, ula pynkyndit ia kiba bun ki nongshong shnong ha ka nongbah Shillong bad kylleng ka Ri Khasi Jaintia ruh, ha kaba kiba bun ki la ia mih bad kynthih na la ki jingthiah ban phet shabar, na ka bynta ban lait na kano kano ka jingmynsaw na katei ka jingkhie jumai.
Shillong, 7’lyngkot:Ka jingiapyni bor hapdeng u khliehduh ka KHADC uba dei na ka seng Congress u bah Pynshngaiñ N Syiem bad u khliehduh ka sorkar jylla uba dei myntri Rangbah u Dr.Mukul Sangma, ka la pyni sha ki paidbah ba ka don ka jingiakynad kaba jur hapoh ka sem jong ka seng Congress.
Bun ruh ki jingmut dur ki la mih ba ka seng Congress kan sa pynkhyllem noh ia ka shuki u bah Pynshngaiñ naba u la aireng ia u nongialam ia ka sorkar jong ka seng Congress.
Ka jingiaher Delhi jong kitei arngut ka la long ka por sha ka por ban leit ia said la ka jong ka nia ka jutang ha khmat ki rangbah nongialam katei ka seng ha Delhi.
U Rupang, u la ia kren bad ki heh Congress ha kane ka jylla ban twad jingmut hato ka shuki u bah Pynshngaiñ ka shong synjor ne ka skhem.
Ki nongialam jong ka seng Congress ki la ong ba haduh mynta ka MPCC kam don kano kano ka jingpyrkhat ban pynhap shuki ia u bah Pynshngaiñ naba ka la shim ba katei ka jingpyni bor jong u kam dei kaba ia tyngkhuh bad ka seng Congress hynrei ka shim ba ka dei beit ka jingiatyngkhuh shimet jong u bad u myntri rangbah.
Katkum ka jingkren jong ki nongialam ka Congress la sngewthuh ba kan ym don kano kano ka jingpynkhih shuki na ka liang katei ka seng ia u bah Pynshngaiñ hynrei ka shuki jong u ka shong beit ha ka jinglong jingman ka saiñpyrthei ha KHADC.Shillong, 07 K’lyngkot:U Myntri Rangbah ka jylla u Mukul Sangma u la ong ba ka sorkar ka la pdiang ia ka kyrteng jong ka Irin Lyngdoh ka MDC barim ban long ka MDC shu sieh ka Khasi Hills Autonomous District Council (KHADC) bad ia ka kyrteng jongka, yn sa phah noh shen sha u Lat ka jylla u V.Shanmu ganathan ban ioh ia ka jingmynjur.
U Sangma u la kam ba ka Sixth schedule ka riti synshar ka ri ka ai ia ka jingkitkhlieh ha ka sorkar ban thung MDC shu sieh ha KHADC.Kane ka jingiapyni bor hapdeng u Mukul bad u Bah Pynshngain N Syiem ka lah ban buh jingeh ia u Bah J.Reenbohn uba la phah da ka KHADC ban thung MDC shu sieh.
Halor u MDC shu sieh ha GHADC, u Sangma u la ong ba ka sorkar kan sa bud ia ka ain halor kane ka bynta.
“Ngim pat rai ia ka kyrteng MDC shu sieh ha GHADC," u la ong.
Shwa ia kane, ka GHADC ka la dep phah ia ka kyrteng jong u Conrad K.Sangma kum u MDC shu sieh hynrei ka sorkar kam pat phah satia sha u Lat.
Shillong, 7’lyngkot:Ka jingialang jong ka CCIB kaba dei ka kynhun kaba pyrshah ia ka jingker sainar shiah ha khappud ka India bad Bangladesh ka la long mynta ka sngi ha Dawki.
Ha katei ka jing ialang la jied ia u Chairman ba thymmai jong katei ka kynhun hadien ba u Chairman jong ka u bah Midford Ryngksai u la khlad kyndit noh ha kine ki khyndiat sngi ba la dep, ha katei ka jingialang la jied ia u bah Suk Myrchiang uba dei u pyrsa kha jong u bah Mid (Bam kwai ha Dwar u Blei) ban kum u Chairman ba thymmai ka CCIB.Ha katei ka jing ialang ka CCIB ka la ieng ha ka nongrim ba kala ieng naduh ba sdang kata ban pyrshah ia ka jingker sainar shiah khlem da pynbeit shuwa ia u pud u sam.
Katei ka jingialang ka la rai ruh ban leit ia kynduh ia ki khliehduh jong ka District Council kata u CEM ka KHADC bad u CEM ka JHADC ban dawa ba kim dei ba ai jingbit lane NOC ia ka NBCC ba kan ker sainar shiah ha khappud, namar ba kitei ki jaka ki hap hapoh ka jingpeit ka District Council.
La rai ban leit ia kynduh ia u CEM ka JHADC ha ka 11 tarik mynta u bnai katba ia u CEM ka KHADC pat ha ka 14 tarik mynta u bnai hi.
Ka NBCC ka la leit ban sorbe ia ki jaka ba hap ban ker sainar shiah bad kin dang don ruh ki sngi ba dang sah ba kan pyndep ia katei ka kam, hynrei ka CCIB ka la shim ba katei ka jingleit sorbe ka dei tang ka jingpynlut kai ia ka por jong ki paidbah nongshong shnong kiba la hap ban pep sngi ha ki sngi sorbe bad ki lut kai tang ka sngi jong ki khlem poi shano shano ruh.
Lah ban kdew ba ha ka 22 tarik u nailur ka CCIB ka la leit ban ia kynduh ia u Deputy Commissioner ka East Khasi Hills bad ha katei ka jingiakynduh ka la U DC dawa ba dei ban pynbeit shuwa ia u pud u sam bad ki la ong ba kim pyrshah ia ka jingker sainar shiah hynrei ki pyrshah ia u pud u sam uba dang sah kynrum kynram.
Shillong, 7’lyngkot: Wat la ka jingrakhe ia ka Sngi Lumlang kaba dei ka sngi kyrpang ki khun Khasi khara hapoh Dima Hasao district mynta u snem kam da long kaba shongshit than kumba long ha ki snem ba la dep hynrei ka jingrakhe ia katei ka sngi ka la long pat kaba iaid beit bad kaba shongkun.
Kumba ju long ha ki snem ba la dep manla u snem ha ka 7 tarik u kyllalyngkot ki Khasi hapoh Dimahasoa district Assam na kylleng ki shnong ki ju pynlong ia ka jingiakynduh Lang para Khasi ia kaba latip kum ka Sngi LumlangHynrei mynta u snem la rakhe ia kane ka sngi tang ha la ki jong ki jong ki shnong ne ki Unit.
Mynta u snem ruh la rakhe ia ka sngi lumlang da kiba bun ki shnong ne unit.
Ka Halflong unit ruh ka la rakhe ia ka sngi Lumlang hapoh Cultural institute Hall Halflong.
La rakhe ia kane ka sngi da ki prokram bapher bapher kum ki shad tynrai daki dkhot ka KSU, Rwai ia ka  Sngi Lumlang Anthem da ki dkhot ka Sngi Lumlang celebration Committee bad da ki jingialehkai ba bunjait.
La ioh ruh ia ka jingkren na ka Kong Marbiang Suchiang, Ka Monalisa Dhar President ka KSU Dimahasoa unit, samla N Sutnga Adviser KSU Iooksi unit, bad kiwei kiwei ki nongkren.
La ioh ruh iaka jingkren pdiang na u Pro pastor R Lahong bad la pyniaid ia ka jingialang da U Paulus Suchiang.
La pynher ruh ia ka lama ka Sngi Lumlang da u Peter Sumer President ka Sngi Lumlang Halflong Unit.
La iadon lang ruh ki dkhot ka KSU Iooksi unit.
Shillong, 7 K’lyngkot: Ka iing shohdoh ka sorkar ha Mawiong ka donkam pisa shuh ban pynlong ia ka kaba treikam pura nadong shadong.
Ka myntri ka tnad ba peit ia ka ri jingri ka Deborah Marak lem bad u Director ka Animal Husbandry and Veterinary ka la ong ba ka donkam shuh ka pisa khnang ba kan long kaba larkam.
Ia kane ka jaka shohdoh la tei ha ka jingmang pisa kaba T.23 klur da ka Rapsang Group Companies, Shillong ryngkat ka jingiatreilang bad ka Real Growth Company, Chennai.
Haba kren ha ki nongthoh khubor hadien ba la pynlong ia ka jingjuripmynta ka sngi, ka Marak u la ong “Kiei kiei la dep nadong shadong baroh ki mashin bad kaba sah ka long tang ka bynta ba kongsan ban pynlong ia ka jingai jinghikai ia ki nongshohdoh khnang ba kin tip ia ka jingtreikam namar ba khlem ka jinghikai kin nym lah ban pyntreikam".
Ka la ong ba kane ka jaka shohdoh ka dei ka nongkynti ban ai jingmyntoi ia ki paidbah ka jylla khamtam ia ka sor Shillong bad la khmih lynti ba kan treikam ha u Rymphang 2016.
Ka la ong ba ka tnad ri jingri ka la pynbiang ia ki lad jingiada na ka bynta ban lait na ka jingjaboh ka mariang bad la iaid katkum ki kyndon ka Meghalaya State Pollution Control Board (MSPCB).
Ka Marak ka la ong ba ka jaka shohdoh ha Mawiong kan long tang na ka bynta ki paidbah ka Shillong.
“ Baroh ki District kin sa ioh ia ka jaka shohdoh ha ka jylla bad mynta ngi dang pynkhreh pynkhrum ban tei ia ki bad ha Jowai ka dang iaid", ka l ong.
Na ka liang u Director ka tnad ri jingri, u Dr.J.S Jyrwa u la ong ba ka daw ka jingslem ban pyndep ia kane ka jaka shohdoh kaba sdang naduh u snem 2011, ka dei namar ba bun ki kynrum kynram kum ka jingpyrshah na ki paidbah ka thain Mawiong, ka jingbud ia ki kyndon ka MSPCB bad kiwei ki jingdonkam ban wanrah ia ki mashin.
U la ong ba kawei pat ka daw ka jingslem ka dei ka jingduna ki stad ki jhad na kane ka jylla ha kaba la hap ban wanrah nabar.
Ha kajuh ka por, u la ong ba yn ai jinghikai ia ki nongshohdoh da ka Real Growth Company, Chennai.
“Ngi la thaw ia ka Management Committee ha kaba ki nongshohdoh kum ka Butcher Association ka don bynta ha kane ka committee bad kiban ioh jinghikai kin dei kito ki nongshohdoh kiba don ha Shillong" u la ong.
U la iathuh ba shi sngi yn ot doh haduh 160 tylli ki mrad, kynthup240 tylli ki sniang, 240 tylli ki blang ha ka shi sngi.
“Ngi donkam shuh ka pisa ban pynlong ia kane ka jaka shohdoh kaba treikam noh" u la ong.
Shillong, 7 K’lyngkot:Ki nongtrei sorkar ne kiba don bynta bad kano kano ka seng kim lah shuh ban long Rangbah Shnong nangne shakhmat bad ia kane la shim da ka sorkar da ka rai ha ka jingialang mynta ka sngi.
Ka sorkar ka la pynkylla ia ka Meghalaya Services (Conduct) Rules,1990 bad la pdiang da ka kynhun myntri mynta ka sngi ha kaba ka la mana ia ki nongtrei sorkar bym bit shuh ban long rangbah shnong ne ban don bynta bad kano kano ka seng.
Kumba ka long mynta ki don bun bah ki nongtrei sorkar kiba long Rangbah Shnong.
Haba kren hadien ba la wai ka jingialang ka kynhun myntri, u MyntriRangbah ka jylla u Mukul Sangma u la ong ba ki kyndon la bsuh ha ka Rules jong ka sorkar ban mana ia baroh ki nongtrei sorkar bym bit ban bat kam Rangbah Shnong, ne sengbhalang.
Ha kajuh ka por, ka kynhun myntri ka la pdiang ruh ia ki katto katne ki jingpynkylla ha ka tnad Pulit da kaba pynduna ia ka jingjngai jong ka thong mareh kam na ka 10 km sha ka 5 km na ka bynta ka physical test.
Ka la rai ruh ban pyndap ia ki kam ba lait ha ka Meghalaya special force-10 (SF-10) kaban thaw ar tylli ki kynhun kum ka commando unit bad ka Riot & law & order unit.
Shillong, 7’lyngkot:Ar ngut ki la iap hashen bad ar ngut kiwei pat ki la mynsaw jur ha ka jingjia aksiden kaba la jia mynta ka sngi ha Maw ryngkneng.
Katei ka jingjia ka la jia ha ka por 6:54 baje mynstep ha kaba kawei ka trok 12 shaka ka la tynrah nadien jong kawei ka Alto 800 bad ha katei ka por katei ka Alto ka la leit tyngkhuh beit beit sha kawei ka trok kaba wan na ka liang pyrshah.
Ha katei ka jingjia u nongniah jong ka Alto ryngkat bad uwei pat uba shong hakhmat ki la myn saw jur katba arngut pat kiba shong shadien u Starbor Shadap,53 snem karta bad u Brington Synnah, 48 snem karta ki la iap hashen.
Ka 108 Emergency Service Ambulance kaba don ha Mawryngkneng ka la pynkit ia u nongniah uba la tip kyrteng kum u Lenstar Lyngdoh,46 snemkarta bad uwei pat u Famous Shadap,20 snem karta sha Mawryngkneng PHC bad hadien la pynkynriah noh sha Woodland Hospital, Shillong.
Shillong, 7’lyngkot:Ka jingiapyni bor hapdeng u khliehduh ka KHADC uba dei na ka seng Congress u bah Pynshngaiñ N Syiem bad u khliehduh ka sorkar jylla uba dei myntri Rangbah u Dr.Mukul Sangma, ka la pyni sha ki paidbah ba ka don ka jingiakynad kaba jur hapoh ka sem jong ka seng Congress.
Bun ruh ki jingmut dur ki la mih ba ka seng Congress kan sa pynkhyllem noh ia ka shuki u bah Pynshngaiñ naba u la aireng ia u nongialam ia ka sorkar jong ka seng Congress.
Ka jingiaher Delhi jong kitei arngut ka la long ka por sha ka por ban leit ia said la ka jong ka nia ka jutang ha khmat ki rangbah nongialam katei ka seng ha Delhi.
U Rupang, u la ia kren bad ki heh Congress ha kane ka jylla ban twad jingmut hato ka shuki u bah Pynshngaiñ ka shong synjor ne ka skhem.
Ki nongialam jong ka seng Congress ki la ong ba haduh mynta ka MPCC kam don kano kano ka jingpyrkhat ban pynhap shuki ia u bah Pynshngaiñ naba ka la shim ba katei ka jingpyni bor jong u kam dei kaba ia tyngkhuh bad ka seng Congress hynrei ka shim ba ka dei beit ka jingiatyngkhuh shimet jong u bad u myntri rangbah.
Katkum ka jingkren jong ki nongialam ka Congress la sngewthuh ba kan ym don kano kano ka jingpynkhih shuki na ka liang katei ka seng ia u bah Pynshngaiñ hynrei ka shuki jong u ka shong beit ha ka jinglong jingman ka saiñpyrthei ha KHADC.Shillong, 8’lyngkot:Ka Seng Kur Khongsit Shillong City ka la pyntip ba kan don ka bos kaba la pynkhreh na bynta kito kiba kwah ban leit ha ka sngi kyntang lyngdoh ia u Priyor Khongsit ha ka 17 tarik u kyllalyngkot ha Parish Pynursla, kiba kwah ban leit ha katei ka sngi ki lah ban wad jingtip kham bniah na kine ki nombar phone 9436747325 lane ha u number 9615301919 bad ha u 9436118531.
Jowai, 8 K’ Lyngkot:Ka Ophis jong u District Animal Husbandary and Veterinary Officer mynta ka sngi ka la pynlong ia ka Mela ban pyni paidbah ia ki mrad ba ri ki paid nongrep ha ka thain Amlarem.
Ia katei ka mela la pynlong ha Jarain Community Hall, ha kaba u Director jong ka tnadu Dr.JS Jyrwa u la long u kongsan bad ka SDO, Amlarem Civil Sub-Division ka la long ka symbud kongsan.
U Dr.Jyrwa haba kren ha katei ka jingialang u la pynshlur ia ki paidbah ban ri ia ki jingri namar ka kam ri jingri ka iarap ban kyntiew ia ka ioh ka kot khamtam ha ka por ba jia ka kordit.
Ha katei ka sngi la sam ruh ia ki syrnod sha u Emlang Dkhar na Umladkhur, u  Ram Pohtam na Kudeng Rim bad Tiporman Tariang naTangbuli halor ka kam tbit jong ki ban ri ia ki jingri.
Ha katei ka mela la wan ban ia shim bynta da ki nongrep na kylleng ka Amlarem Block.
Shillong, 8’lyngkot: U CEM ka KHADC u bah Pynshngaiñ N Syiem u la phah jingthoh sha u Lat ka jylla mynta ka sngi ha kaba ia dei bad ka kam MDC shu sieh.
Ha katei ka jingthoh u la kyntu ia u Lat ba un ym pdiang satia ia ka jingai jingmut ka kynhun ki myntri sorkar ban sieh MDC da ka kong Irene Lyngdoh.
Katei ka jingthoh u bah Pynshngaiñ ka la long hadien shisngi ba ka kynhun ki myntri sorkar ki mynjur ia ka kyrteng ka kong Irene ban long kum ka MDC shu sieh.
Haba kren halor katei ka phang u CEM ka KHADC u la ong ba ka jingjied ka KHADC ia u MDC shu sieh ka dei katkum ki jingpynbor jong kikyndon ka AD Rules.
U la ong ba ka jingmynjur ka kynhun myntri sorkar ka dei kaba la shu leh be-aiñ bad kiba iaid lait ia ki kyndon aiñ.
Shillong, 8’lyngkot:Ka Mawlasnai PHC kaba don ha Ri Bhoi District la3 snemmynta ka la shong khlem doktor.
Katei ka PHC ka dei kaba ai jingshakri haduh kumba 20 tylli ki shnong jong katei ka thaiñ bad kumjuh ru ia ki shnong kiba hap hapoh ka Block II.Ka Mawlasnai ka dei ka shnong kaba hap hapoh Mawhati Konstitwensi, u MLA ka Mawhati u bah Julius Dorphang haba kren mynta ka sngi sha ki nongthohkhubor u la ong ba katei ka PHC kam don Doktor naduh u 2013 haduh mynta mynne.
Ha ka jingshisha u la ong ba ka don uwei u Doktor uba ki ju ong u Dr.Kshiar uba la thung da ka sorkar ba un trei ha katei ka PHC , hynrei u tei u Doktor um ju wan satia ha ka jaka trei jong u, “Nyngkong u la shim shuti bad hadien ba la kut ka shuti u shu jah la ka jah" ong u bah Julius Dorphang.
Utei u MLA ka Mawhati u la ong ba kumba long mynta katei ka PHC ka don tang uwei u AYUSH uba la buh ban iarap ia u Doktor.
Katei ka jingbym don Doktor la 3 snem eiei mynta ka la buh jingeh ia ki paidbah nongshong shnong katei ka thaiñ , ong u bah Julius.
Halor katei ka jingbym don Doktor u la ong ba u la ujor sha u myntri ba peit ia ka koit ka khiah u bah A.L Hek la ar ne laisien hynrei u la ong ba u myntri um patiaw eiei ia ka jingujor jong u.
Ka la don ruh ka jingkynnoh ba utei u Doktor u dei u paralok ba ia jan bha bad u bah A.L Hek.
Shillong, 8 K’lyngkot: Ka seng samla Sohbar (Sohbar Youth Association) Elaka Sohbar ka pynpaw ia ka jing sngew khia hadien ba la lap ia ka jingpynjot jong ki khniang ia ki dieng kwai kaba ha ka shnong Sohbar kaba ha ki thain jong ka Kjat shnong Sohbar.
Kat kum ka jing pyllait Khubor jong u bah Novelson Mawkon u President ka Seng Samla Sohbar (Sohbar Youth Association) La ong ba ka jingpynjot jong ki tei ki khniang ia ki dieng Kwai ha ki Bri kiba don ha ka tei ka ka jaka la long kaba julor bun bha.
Kitei ki Khniang ha kaba sdang ki bam shwa ia ki sla jong u dieng kwai, na kata ka daw ka pynlong ia u dieng kwai suki suki ba un iap stai bad haduh ba kin da iap duh noh syndon.
Hadien ba ki khniang ki la dep bam lut ia ki sla jong ki dieng kwai baroh ha ka tei ka jaka, ki la pyrshang ban hiar ban pynjot sa ia ki jingthung kiba don marjan ki bri kwai.
Katei ka jingpynjot ki khniang ia ki dieng Kwai jong ki paidbah ha ka tei ka jaka ka la buh ia ka jingeh kaba khraw ia baroh ki briew jong ka tei ka shnong namar kiba bun na ki ki shaniah tylli beit na u kwai ia ki jingdonkam donkam jong ki.
Kumta kane ka la buh ia ki paidbah ka tei ka shnong ha ka khim khait bda ha ka lanot.
Kumta kum ka Seng Samla jong ka Elaka Sohbar ngi kyrpad ia ki bor ba halor jong ka sorkar ba ka dei ban leh ei ei bad shim ki lad ki lynti haba iadei bad kane ka jingjia.
Shillong 08, K’lyngkot:Ban kyntiew ia ka roi ka par bad ka ioh ka kot jong ka thain Riwar Mihngi hi baroh, la thaw ia ka Riwar Mihngi Development Council (RMDC) ha u Naiwieng 2015.
La suit la shor  ia kane ka seng ka bym don kano kano ka jingiadei bad ka sain pyrthei, na ka bynta ban kyntiew ia ka rep ka riang, ka roi ka par, ka ioh ka kot bad ka bha ka miat jong ki paid ka thain Riwar.
La pynskhem ruh ia shi rynjup ki nongkitkam kynthup President Bah SB Tariang, Vice President Bah PS Khongbeh, General- Secretary Bah Dmuising Khongjirem, Asst Genl Secretary Bah Anthony Dhar, Treasurer Bah Embok Khongliar bad u Adviser Bah Mangkashang Khongshei, Executive Member Bah Welbon Suting.
Ha kajuh ka por, ka seng ka da sngew kmen eh lada don ki paidbah ka thain kiban ai jingmut lem halor kino kino ki kam ban kyntiew ia ka thain khnang ba ka seng kan pyrshang ban leh katba lah ei.
Ka seng ka la ioh ruh ia ka jingithuh ne rejister na ka ophis jong u Deputy Commissioner ka East Khasi Hills, Shillong, la ong ka kyrwoh na u President Bah SB Tariang.
Shillong 10 K’lyngkot: Khadduh khadwai, ka Meghalaya Pradesh Congress Committee (MPCC) ka la pdiang ia u MDC ka Mawlai u Bah Process T Sawkmie kum u dkhot ba pura jong kane ka seng.
“Ka MPCC ka la pdiang ia u Bah P.T.Sawkmie u MDC kum u dkhot ka Indian National Congress kumba la kwah da ma u", la ong u President ka MPCC u Bah DD Lapang ha ka jingpynlait kyrwoh kaba thoh tang shi lain ha kane ka sngi u Blei.
Ka MPCC ka la pdiang ia u Bah Sawkmie wat hadien ba ka Mawlai Block Congress ha ka jingpynlait khubor dang shen, ka la kyntait ban pdiang ia u.
Da kane ka jingpdiang ka MPCC ia u Bah Sawkmie, ka jingsah umdum mano ban shimti ia ka kam CEM ha KHADC lada khyllem u bah Pynshngain N Syiem, ka la kham paw shynna.
Ka khubor ka la ong ba u Myntri Rangbah kajylla u Mukul Sangma u la kwah ban pynkhyllem noh ia u Bah Pynshngain N Syiem na ka shuki CEM bad ban thung bujli noh da u briew ba iajan bad u.
Khlem pep, kumba ka paw,u bah Sawkmie u lah ban shimti ia ka kam CEM ka KHADC lada jia shisha ba u Bah Pynshngain N Syiem un khyllem noh namar ba kumba ka long mynta, ka jingiakhih ban pynkhyllem ia u Bah Pynshngain ka la jur bha na ka jingdonkti jong u Myntri Rangbah bad kiwei ki heh ka MPCC.Ha kawei ka khubor, la ong ba u Bah Pynshngain shen u lah ban pynhap shuki noh ia u Bah Sawkmie nalor u MDC shimet Bah James Sylliang bad ruh ia ka Kong Grace M Kharpuri namar ba um sngew shaniah shuh na ka jingdon kti jongki sopsop ban pynkhyllem ia ka shuki jongki.
Shillong 08 K’lyngkot: Shi sngi hadien ba ka sorkar jylla ka la rai ban khang noh ia ki nongtrei sorkar ba kin iashim bynta kum ki nongkitkam shnong, nongkitkam seng bhalang ne klob, na ka liang u chairman ka Synjuk Ki Nongsynshar Shnong ka Bri u Hynniew trep (SNSBH) u Dr Werlok Kharshiing u la ong ba ka jingleh jong ka sorkar ka dei ka jing pynhiar kput ia ki Rangbah Shnong kiba la iakhih ban ai bor hadien ba la shah sloit naduh ka por kham mynshwa ha ka Kashari High Court.
“Ka dei ka jingpyn hiar kput ia ngi ki Rangbah Shnong", la ong u Dr Kharshiing haba twad jingmut kaei ka jingsngew jongu halor ka rai ka sorkar ban khang lad ia ki nongtrei sorkar ban iakit kam lang ha ki shnong bad ban iadon bynta ha ki sengbhalang.
“Naduh mynshwa hadien ba sloit ka High Court ia ka bor jong ki Rangbah Shnong, ka sorkar jylla ka la thmu ban khnoit ia ngi ki Rangbah Shnong, kaba paw ka long naduh ka jingpynmih ia ka Ordinance, ka jingpyndam ia ki jingpynmih jingpynbna ka District Council (KHADC) ban ai bor ia ki Rangbah Shnong", la ong u Dr Kharshiing.
Katkum ka jingong u Dr Kharshiing, ka rai ka sorkar ka dei beit ka jingthmu ban pyntroin beit ia ki Rangbah Shnong namar ba ia kane ka kam la shu leh kyrkieh bad hak dak.
Ha kajuh ka por, u chairman ka SNSBH u la ong ba ha ka jingshisha, ka sorkar kam dei ban shu leh kyrkieh hynrei ban don ka jingiaid kaba jai jai.
U la ong ba ha ka jingshisha, ki nongtrei sorkar kim dei shah khang ban shimti ne ban iakitkam shnong namar ba la niew ba ki nongtrei sorkar ki dei kiba kham shai bad kham tip ia ki skhim ban iarap ia ki paidbah.
“Ki nongtrei sorkar ki dei kiba kham shai bad kham sngewthuh ban iadei bad ki kam sorkar ha kaba ki lah ban ai jingshai sha ki paidbah bad ki MLA ne MDC kim da donkam ban leit leit tyrwa hi sha man ki shnong lada don ki rangbah shnong kiba la sngewthuh ia ki skhim ki jingiarap na ka sorkar", u la ong.
Hynrei ha kawei ka liang, u la ong ba ha ka jingiaid lynti kaba kham slem, ka lah ban leh ia kane hynrei ym ban shu khang hak dak.
Na ka liang jong U bah SD Khongwir, uba la long MLA mynshwa bad uba la bat ruh ia ka kam Rangbah Shnong, ha ka por, ba u long MLA bad long myntri rangbah ba ar, u iathuh ha U Rupang, ba ha katei ka jingbat kam Rangbah Shnong jongu, kaba la 48snem kynthih, kam da don eh, ka jing ia tyngkhuh hapdeng jong ki bor Shnong bad ka Sorkar.
U Bah Khongwir, u ong ruh ba ka kam Rangbah Shnong, ka dei ka kam iarap ha shnong ha thaw, ka kam ban leit rah jingmyntoi ha shnong, na ki tnat sorkar.
Halor katei ka hukum jong ka sorkar, ula ong ba na ka liang jong ka Mawlai Town Dorbar, kin ia kynduh ha ka 14tarik mynta u bnai, namar ba ki don ha Mawlai ruh, kumba 3, 4ngut kiba don jingiadei bad katei ka rai.
La iathuh da u Bah Khongwir, ba haba u trei kam paidbah ha Mawlai, u ju pyndonkam ar tylli ki kyntien bad kitei ki long “do right, you will never go wrong (leh hok bad phin nym bakla lynti)".
Nongpoh, 10 ‘lyngkot:Da ka jingsngew khia kaba jur halor ka jingthmu shimti ia ka jaka kaba don ha Nongsder, Ri Bhoi District da ka Rangmen Cantonment Army, ha ka sngi Saitjain, ki dorbar shnong jong ki lai tylli ki shnong kiba kynthup ia ka Mawpun, Pyllun, Nongsder bad Dam ki la pynpaw ia ka jingpyrshah kaba jur halor kane ka jingthmu jong ka sorkar jylla.
Lah ban kdew, ba ka tnat shipai jong ka Rangmen Cantonment Army ka la hap ban ai ia ka jaka jong ka kaba don ha ki thain Umroi na ka bynta ka jingpynheh ia ka Umroi Aiport, hynrei kane ka jingaiti jong kane ka tnat shipai ia la ka jaka ka la long hapdeng ka jingiakut bad ka sorkar Meghalaya ba kan ai kylliang pat ia ka jaka sha kane ka tnat shipai.
Shi bynta ban pyrshah jur, halor kane ka jingthmu kaba long sopsop hapdeng ka sorkar jylla bad kane ka tnat shipai na ka liang ka joint action committee (JAC) ki la pynlong ia ka jingialang kaba kyrkieh ha ka sngi Saitjain ia kaba la wan ban ia shimbynta ruh da ki spah ngut ki paid nongshong shnong jong kitei ki shnong.
Da ka jingsngewkhia bad dukha ka mynsien ha kaba da ki spah ngut ki paidbah ki la wantuid sha kane ka jingialang ba la pynlong da ki nongialam jong ka JAC, ban pynpaw ia ka jingpyrshah kaba jur ia kine ki riew khwan myntoi shimet ki bym shem la don shuh ka jingpyrkhat ia ka shong suk shong sain bad ka lawei jong ki khun ki kti hadien habud, ban ai ka jingkyrshan kaba radbah ia ki nongialam ka JAC, kiba la pyrshah jur halor ka jingthmu ki jong ki riew shimet ban die duh ia ka jaka jong ki sha ki shipai.
Haba ia kren bad u Bah W.Shangpliang, president ka JAC, u la ong, ba ka dorbar shnong jong kine ki lai tylli ki shnong ki la shim ia ka rai kaba tyngeh ban pyrshah jur halor ka jingthmu jong ka sorkar jylla ban ai ia ka jaka kaba don ha Nongsder sha ka Rangmen Cantonment Army kaba la aiti ia la ka jaka sha ka jingpynheh ia ka Umroi Airport.
“Da lei lei ngim hun bad ngim suk ka mynsiem ia kane ka jingthmu jong kine ki Nongiada Ri (Rangmen) ba kin shimti ia ka jaka ha Nongsder, wat ia kaba la don lypa ia ka jaka kaba heh hapoh Rangmen ruh kim lah ban pyndonkam, hynrei ki shu kwah rhah ia kaei kaei ka bym lah ban long", pynpaw u Bah ShangpliangHalor kane ka jingpyrshah jong ka JAC, ka Confederation of Ri Bhoi People (CoRP) lyngba u Working President Bah Bandari Ryntathiang ka la ai ia ka jingkyrshan kaba pura ia kane ka jingpyrshah jong ka JAC.Nongstoin, 8’lyngkot:Ka elekshon ka dang sha jngai bah kaba haduh mynta ym pat satia lano yn pynlong ia ka, hynrei la ithuh ba kiba bun ki kyrtong ha West Khasi Hills ha kine ki sngi ki kham tur bha bad kham phai khmat sha ka seng HSPDP.Na Rambrai kon stitwensi ki la don haduh 8 ngut kikyrtong kiba la pan tiket na katei ka seng na ka bynta ban ia aireng ha ka elekshon MDC shiteng samoi.
Kitei ki 8 ngut ki kyrtong ki long u World Champion Paliar uba dei u nongiasaid –aiñ, u Synran Nongshlong uba dei u Secretary jong ka Youth Wing ka HSPDP, u bah Arphul Kharbani President ka HANM WKH, u Pynskhem Nongshlong Secretary barim ka KSU Rambrai, nangta u Overlin Nongsiej, u Phirikston Lyngdoh, u Baniohbor Mawtyllup bad u bah Francis Wanniang.
Ia ka jingpan tiket kitei ki 8 ngut la shai kdar ha ka jingialang jong ka seng HSPDP kaba lalong mynta ka sngi ha Nongstoiñ.
Ha katei ka jingialang jong ka EC HSPDP Rambrai Jyrngam la don ki dkhot ka EC, ki paidbah ha ka jingdon lang ruh u MLA ka Rambrai u bah K.P.Pangniang kum u President, u General Secretary u bah C.Thongni, u Vice- President u bah Rostar Dkhar bad kiwei kiwei na ka bynta ban peit bad bishar ia ka kyrteng jong kitei ki nong pan tiket.
Hadien ba la pynsngew ia ka kyrteng jong kitei ki 8 ngut ha katei ka jingialang ki nongialam ka HSPDP ki la ailad ruh ia ki uwei hadien uwei pat ba kin kren shi kyntien ar kyntien kaei ka thong jong ki ba ki thmu ban ia khun ha katei ka elekshon shiteng samoi na katei ka seng.
U bah C.Thongni General Secretary ka HSPDP Rambrai Jyrngam Constituency haba kren sha ki lad pathai khubor u la ong ba hadien ba ka EC ka la shong bad iatai sani bha da kawei ka jingmut ka la shim ia ka rai ba na ka bynta ban ai ia ka tiket kum u kyrtong jong ka party yn phah sha baroh ki primary unit ba kin jied iano ki ibit napdeng kitei ki phra ngut kiba la pan tiket bad katei ka seng ka la bthah ia baroh ki Primary Unit ba kin pynpoi ia ka jingmynjur jong ki ha ka 18 tarik mynta u bnai.
Shillong, 7’lyngkot: Shen ha kine ki khyndiat sngi ka saiñpyrthei ha KHADC kan sa kylla ha kaba kan don ka jingpynhap shuki ia ki 3ngut ki Executive Member kiba dang shong kynjai mynta ha ka shuki jong ki bad yn sa pynrung bujli ha ka jaka jong ki da kiwei pat kiba dang wan ban kyrshan ia ka People Democratic Forum kaba ialam da ka seng Congress.
Ki lad khubor ki la iathuh ba u CEM mynta u la sngewthuh ba ka shuki jong u ka shong synjor bad u la long husiar bha ialade ioh ba ka shuki kaba u shong mynta kan shu khyllem kyndit noh.
Dei na kata ka daw ki la ong ba u bah Pynshngaiñ un sa pynhap shuki noh ia 3 ngut ki EM jong u bad un bujli noh da kiwei pat ha ka jaka jong ki.
La iathuh ba ki 3 ngut ki EM ki ban sa shah pynhiar shuki noh shen ha u CEM ki long U Dy.CEM ka KHADC u bah Process T Sawkmie, u bah James Sylliang EM jong ka tnad khaii pateng bad ka kong Grace Mary Kharpuri EM jong ka tnad khlaw.
La iathuh ruh ba ka daw ba u CEM u don jingmut ban pynhap shuki ia kitei ki 3 ngut ka dei hadien ba la mih ki jingkynnoh ha kine ki sngi ba u Dy.CEM u don ka jingthmu ban pynkhyllem ia ka shuki jong u da kaba thmu leit ia soh bad ka seng Congress bad ban ioh ia ka bor ba ha khliehduh ha lade.
Ka daw pat ba u don jingthmu ban pynhap shuki ia ki ar ngut kiwei pat ki EM kiba dei ki MDC shimet ka dei namar ba la ong ba um lah ban shaniah ia ki MDC shimet namarba kitei ki lah ban shu peit siar shano ka jaka ba ki kham ibang ban ryngkoh.
Ki lad khubor ki la iathuh ba ha ka jaka jong kitei ki 3 ngut u CEM un pynrung noh da u bah Latiplang Kharkongor MDC shimet ba dang shu mih shen na ka KHNAM, nangta uwei na ka HSPDP bad uwei pat na ka UDP.Ia ka rai mano ban long EM napdeng kitei ki ar party la ong ba u la bynshet beit ha ka seng jong ki iano ka ibit ban jied.
Katba na ka liang ka KHNAM pat la ioh khubor ba kam don kano kano ka jingat nud halor katei ka jingthmu bynta kam thymmai u CEM, hynrei ka hun beit tang ban neh ka shuki jong u bad ba ki briew kiba kam sngewtynnad kin hap shuki noh,hynrei la ong biang ba ia ka KHNAM ruh u CEM u la buh la ka jong ka bhah ba kan ioh namar ba ka dei ka bynta jong ka PDF.Shillong, 08 K’lyngkot: Mynta ka sngi, lai ngut ki MDC ka Garo Hills Autonomous District Council (GHADC) ki la iakynduh ia u Lat ka jylla ban kyntu ia u ban pynsted ban mynjur noh ia ka kyrteng jong u MDC shu sieh u Conrad K.Sangma sha ka GHADC.Ia kane ka kynhun ba lai ngut la ialam da u Deputy CEM u Augustine R.Marak uba la ong ba ka GHADC ka sngew lyng ngoh ia ka jingpynslem ka sorkar ban sieh noh ia u Conrad kum u MDC bad ban bujli noh ia ka kyrteng jong u Mark Goera B.Marak da u Dipul R.Marak kum u Executive Committee ka GHADC.Katkum ka jingong u Dy CEM, u Lat u la kular ia ki ban peit ia kane ka kam.
Lah ban kdew ba ia ka kyrteng jong u Conrad Sangma kum u MDC shu sieh la sah pongding ha ka sorkar jylla hadien ba ka GHADC ka la phah sha ka sorkar lyngba ka District Council Affairs (DCA) ha ka 3 tarik Naiwieng.
Ka GHADC ka la phah ruh ia ki kyrteng jong ar ngut ki MDC ban pynrung ha ka EC hynrei kine ruh dang sah teng.
Katkum ka rukom hadien ba la phah ka sorkar, u Lat ka jylla un ai ia ka jingmynjur.
Dei ha ka 16 tarik Risaw ba ka Garo Hills Progressive Alliance ba ialam da ka NPP ka la rai ba u Conrad un shimti ia ka kam Chief Executive Member (CEM) hynrei kam shym la lah ban long namar ba u dei ban long shwa u MDC.Ha ka 21 tarik Risaw, u MDC na Williamnagar u Denang T Sangma u la shimti noh ia ka kam CEM.Hynrei u Denang un aiti pat ha u Conrad ban shimti ia ka kam CEM hadien ba u la shah sieh kum u MDC kaba dang ap haduh mynta.
Shillong, 8’lyngkot:U Lieutenant General u Praveen Bakshi, AVSM, VSM, General Officer Commanding in Chief   Eastern Command u la poi mynta ka sng ha nongbah Shillong na ka bynta ka jingwan jngoh jong u kaba ar sngi ia ka 101 Area.
La pdiang sngewbha ia u da u Lieutenant General SP Nawathe GOC 101 Area.
Ha katei ka jingleit jngoh utei u heh shipai ia ka 101 Area ki ophisar katei ka len shipai ki la batai ha u ia ka jinglong jingman ba katei ka tnad ka pynkhreh ia kibor pahara ban lait na ki bor jong ki nongshun.
La ia kren ruh ia ka jingmyntoi kaba dei ban ioh ki shipai kiba shongthait na ka Ex Servicemen Contributory Health Scheme (ECHS).
Ki heh shipai ki ia kynduh ruh ia u Lat ka jylla ha Raj Bhavan bad ha katei ka jingiakynduh ki la ia kren ia ki kam ba ia dei ha kane ka jylla bad kumno ban kyntiew ia kane ka thaiñ.
Nongstoin, 10 K’Lyngkot:Ka balang Believers Church Shillong Diocese, ka dei kawei na ki balang khristan kaba ju ai jingiarap sha ki briew bad ki long iing kiba duk ba suk bad kiba shem jynjar ha kiba bun ki liang, bad katei ka balang ka ju pynlong ruh ia ka prokram Community Development Project kaba dei ka prokram sam tiar sha ki briew ba duk.
Katei ka balang kala ioh ban pynlong ia katei ka juh ka prokram ha Nongstoin, na ka bynta ban sam tin bad sam sniang sha kiba duk bad la pynlong ia katei ka prokram mynha ka sngi saitjain jong ka taiew bala lah ha phyllaw jong ka Bridge of Hope Believers Church Mawiong Pyndengrei bad la pyniaid ia ka prokram da u Rev.KS.Mawlong ha ryngkat ka jing iadon lang u MDC ka Nongstoin bah LG Nongsiej kum u kongsan, u rangbah dong ka Mawiong Pyndengrei bah S.Marngar, bah Filling Lyngdoh, bah Didimus ki dkhot jong ka balang bad kiwei kiwei.
Ha shwa ban sam ia ki tin bad ia ki sniang sha kiba la shah jied la ioh shwa ia ka jingduwai bad la ioh ruh ban pule na ka ktien ka jong u Blei da u Rev.KS Mawlong bad la ioh ruh ia ka jingkren lyngkot na u wei na ki misionary u Abraham Debbarma ha kaba u la pynkynmaw ia ngi ba ha kane ka juk stad saian mynta bun na ngi ki briew, ngi ka klet noh ia shibun kiei kiei bad khamtam ia ka jingieid ka jong u Blei kaba lah ban ai ia ngi ia ka jingim bym ju kut.
Na ka liang jong u bah Nongsiej haba ai jingkren kum u kongsan ha katei ka sngi u la ai ka jingiaroh bad ai khublei kyrpang ia katei ka balang kaba la leh ia shibun ki kam isynei na ka bynta ki briew kiba duk, bad u la ong ruh ba kaba sngew tynnad ka long ba ka balang ym tang ba ka ai jingiarap na ka bynta ka jingdonkam jong ka doh hynrei wat ia ka jingdonkam kaba kynja mynsiem ruh.
Shuh shuh u la ong ruh ba ka jingleh jong katei ka balang ka long ym na ka bynta ka jingmyntoi ne ioh burom jong no re hynrei na ka bynta ban pyndon burom ia u Blei bad katei ka balang kala lah bha ia shibun ki briew bad u la pynkut ruh da kaba u ong ‘ to ngin nym klet ia kiba la leh bha ia ngi’.
Katei ka balang ha katei ka sngi kala ioh ban sam bad aiti ia ki tin sha ki 17 tylli ki longiing ba duk bad kiba donkam mar mar shi ban bad kumjuh ia ki sniang khun ban ri la ioh ban sam sha ki 9 tylli ki longiing ha kaba la sam da u kongsan sha kitei ki longiing.
Kiwei kiwei ki nongkren ha katei ka sngi ki kynthup ia u bah F.Lyngdoh, bah S.Marngar bah Didimus bad kiwei kiwei.
Shillong, 8’lyngkot: “Ki Hospital Kristan ki dei kiba daini tam,shaei kata ka mynsien Kristan jong ki" ong u Saleng A Sangma u MLA ka Gambegre ha ka jingiakren bad ki nongthohkhubor mynta ka sngi ha kaba ia dei bad ka skhim ai jingsumar ei kaba T.2 lak tyngka ne ka MHIS.U Saleng u la ong ba ia katei u la lap ha Konstitwensi jong u bad ha baroh kawei ka ri Lum Garo.
U la ong ba don ki paidbah ka konstitwensi jong u, kiba dei na ka longing kaba duk ki la leit thiah pang sha ki jaka sumar ha ri Lum Garo bad haba ki la mut ban mih na Hospital ki leit sha ki jaka siew ban pyni da ka kad kaba ki dei ban ioh jingmyntoi lyngba ka Megha Health Insurance Scheme ( MHIS), pynban katei ka kad ba ki don kam pynmyntoi eiei, ia ki naba ki Hospital kim pdiang bad don kiba pdiang hynrei kaba bun ka pisa ki hap ban siew nalade.
“Kiba pli haba la ioh ia katei ka kad kim tip ba kin dang hap ban siew pisa naba la shu ong beit ia ki ba lada ki don ia katei ka kad kin ioh jingsumar ei haduh T.2 lak tyngka bad ki leit sha ki hospital khlem pisa bad kim don pisa hi ruh ban siew, don na kiba duk na kiba duk tam lei lei tang T.100 tyngka ruh kim don; hynrei ki leit sha ki hospital da ka jingshngaiñ mynsiem naba ki don ia katei ka kad, bun ki khep kiba ngi ki nongmih khmat ngi hap ban beh wut wut haba ki pyntip ba ki ia kynduh ia katei ka jingeh bad ngim banse ban pynsiew na pla la jong ruh tang ba kin ioh mih noh" u ong u Saleng.
“Ki don ki Hospital kiba sngewthuh ban ia kren bad ki dang ailad ia ki paidbah ba kin mih wat la kim lah siew ruh naba ki tip ba ki dei ki briew kiba duk, hynrei kiba daini na kiba daini tam hi ki dei ki Hospital Kristan ba la pyniaid da ki Kristan ne ki balang bapher bapher, kine te wai ba phin don pisa tdot te tdot kim pyllait syndon ia u nongpang ba un mih na Hospital ruh, shaei kata ka mynsien Kristan jong ki haba kumta sngew ia hap hi ban ong ba ki dei ki Kristan tang ka mynsiem Kristan ruh kim don shuh" ong biang u Saleng haba iathuh ba katei ka jingjia ka la jia ha ri Lum Garo.
U Saleng, U bah Sanbor Shullai bad bah Titos Chyne ki ong ba ka sorkar lyngba ka tnad ka koit ka khiah ka la pheil ban sam ia ka jingtip kaba shai sha ki paidbah ha kaba ia dei bad ka MHIS naba ki paidbah kim shai naba la shu shaniah beit ba kin T.2 lak tyngka ka jingsumar ei hynrei ha kaba kut ka pynjynjar ia ki nongmihkhmat paidbah.
“Don ki nongpang na ka konstitwensi jong nga kiba thiah pang, hynrei ym don ba pdiang ia ka MHIS jong ki ngam banse ban ia kren dalade hi bad ban phah da ka jingthoh sha ka tnad kaba dei ban peit, ha ka jingshisha ka kam jong ngi ki nongmihkhmat paidbah kam dei ban bunkam ia kum kita ngim banse pat haba ki briew ka konstitwensi ki ia kynduh jingeh" ong u bah Sanbor Shullai.
Haba la kylli na u bah Sanbor la don ne em ki hospital kiba kyntait ia kitei ki kad MHIS, “Ho,oid balei kim don, ka Nazareth Hospital, ka Civil Hospital dang shen kam shym pdiang ia kitei ki kad".
Hadien ba la mih ka jingiakren halor ka MHIS, ka la mih ka jingkylli mynta haduh katno ka MHIS ka treikam? Ki lad khubor ki la iathuh ba ha ki Hospital kum ka Nazareth Hospital bad ka KJP Hospital ( Dr.H Gordon Robert Hospital) shuwa ba kin ai injek lane shuwa ba kin injek ia ka drip ha ka met u nongpang la phah ia ki nongap ba kin mareh wut wut sha ki jaka siew pisa la ka long mynsngi ne shiteng synñia ruh lym kumta kin ym treh ban tyndung ia u thyrnia injek ha ka met u nongpang, haba kumne ka la mih ka jingkylli hato ka donkam ia ki nongpang ruh kin tyndung shuwa da katei ka kad MHIS?.
Shillong, 8’lyngkot:Ki paidbah ba duk ka jylla ki ia phuh samrkhie rymmuiñ tang mar ia pynbna ka sorkar ia ka skhim kaba kin ioh jingmyntoi haduh T.2 lak tyngka ha ka shisnem na ka bynta ba kin shah sumar ha kano kano ka Hospital kaba don jing iateh bad katei ka skhim kaba la tip kum ka Megha Health Insurance Scheme (MHIS).
Haduh mynta ki don 50 tylli ki Hospital hapoh ka jylla kiba don jingiateh bad ka MHIS.Hapoh katei ka skhim la ong ba ki paidbah ka jylla lait noh ki nongtrei kam sorkar pdeng bad sorkar jylla ki lah ban ioh jing myntoi da kaba ki hap ban aplai bad kin ioh ia ka kad kaba ki hap ban pyni sha ki hospital ba ki shah sumar.
Ki paidbah ki donkam ban siew pisa tang T.30 tyngka kum ka bai rejistar bad hadien kata kin ioh ia ka kad (Smart Card) MHIS bad na katei ka kawei ka kad kin ioh jingmyntoi 5 ngut ha ka shiïng.
Shisnem tam katei ka skhim MHIS ka la treikam ha ka jylla hynrei ka la long pynban ka jingtim ia ki paidbah kiba wan na ka longing kaba duk.
Tang mar ia pynbna ka sorkar ki paidbah ki la sngewkmen palat ba ki la ioh kat katei ka lad bad ha ka jaka ba kin leit shah sumar ha ki Hospital sorkar ki bym donkam jingsiew ki mareh beit wut wut sha ki hospital shimet ban ioh ia ka jingsumar kaba khambha.
Hynrei kaba sngewsih haba ki la koit biang na ka jingpang jong ki bad haba la dei ka por ban mih noh na hospital da ka khmat ba phuh samrkhie ki leit ban pyni sha ki nongpyniaid Hospital da katei ka kad sorkar ba kin ot na katei ka kad ia ka jingsiew kaba ki donkam ban siew hapoh Hospital.
Hynrei kaei kaba la jia hangtei ka long ba haba ki la pyni ia katei ka kad ki la hap ban thap khlieh naba teng teng don ki Hospital ki bym treh ia katei ka kad hynrei kaba khambun hi ka dei ba ki hap ban siew khambun nalade bad la ot tang khyndiat na katei ka kad kaba kiba pli kim don lad da kumwei lait noh sa tang ka leit wad ram wad shah tang ban ioh mih noh napoh jaka sumar.
Ia kane ka jingjia ym tang ba la ioh sngew na ka sur ba ki paidbah ki ud hynrei la pynpaw ruh da ki nongmihkhmat paidbah kiba la bunkam ban tuklar ia katei ka jingeh ba ki paidbah ka konstitwensi jong ki ki ia kynduh.
Halor kitei kiei kiba la pynsohsat ia u paidbah mynta ka sngi ka Committee on Subordinate Legislation Meghalaya Legislative Assembly, Shillong kaba ialam da u bah Sanbor Shullai MLA ka Shillong South Konstitwensi ka la khot hajir ia ki ophisar ka tnad ka koit ka khiah, ki ophisar ba dei peit ia ka MHIS bad kumjuh ruh ia ki Insurance kompeni kiba pyntreikam ia ka.
Ki dkhot jong katei ka komiti ki kynthup ia u bah Titos Shyne MLA ka Sohra, u bah Julius Dorphang MLA ka Mawhati, u bah K.P Pangniang MLA ka Rangbrai bad u Saleng A Sangma MLA ka Gambegre.
Katkum ka jingong u bah Sanbor Shullai ha ka jingiakynduh bad ki nongthohkhubor mynta ka sngi ha MLA Hostel u la ong ba ki ophisar ka tnad ka koit ryngkat kitei kiwei pat kim shym la lait ang haba ki dkhot katei ka komiti ki la buh jingkylli halor ka jingbym ler kam ka MHIS ha kane ka jylla.
U la ong ba la hukum ba ha baroh ki Hospital kiba don jingiateh bad katei ka skhim ki dei ban pynbiang ia ki miej ai jingiarap ( Help Desk) ia ki paidbah kiba ioh jingmyntoi na katei ka skhim namarba kumba long mynta u la ong ba la shu buh tang da ki sign board kaba ki paidbah kim tip eiei kumno ban leh.
U la ong ba ka komiti ka la hukum ruh ba ki dei ban pynrung kyrteng biang ia ki paidbah hapoh katei ka skhim naba ka jingpynrung kyrteng mynta ka dang duna palat.
U bah Titos W Chyne u la ong ba kumba long mynta tang 48% ki paidbah ki la rung hapoh katei ka skhim kata na ka 7 ngut tamki paidbah kiba dang rung kyrteng mynta ka dang long tang kumba 3 lak ngut.
Katei ka komiti ka la khot hajir biang ia kitei ki ophisar ba kin wanrah ia ka jubab kaba biang ha ka sngi ka ban sa khot ia ki bad ha katei ka jingkhot hajir kaba ka komiti kan sa khot yn khot lang ruh ia ki Hospital kiba don ka jingiateh ban pyntreikam ia katei ka skhim.
Haba kren halor ka jingdkoh ka rukom pyntreikam ia katei ka skhim ha ka jylla u MLA ka Sohra u bah Titos Chyne u la ong ba kawei na ki jingeh kaba pynkulmar jingmut ia ki paidbah ka dei namarba ka sorkar ka khlem pyntip sha ki paidbah ha kata ka rukom ba kin ioh jingshai bha kdar bad dei na katei ka daw u la ong ba ka skhim ban ioh jingmyntoi ka takor kylla pynban ia u paidbah.
U bah Titos u la ong ruh ba ki don ki paidbah kiba leit shah sumar ha ki hospital haba ki la mut ban mih noh ka bai shah sumar ka poi sha ka T.30 hajar tyngka hynrei la iarap pynban napoh katei ka skhim tang T.3000 tyngka.
U la ong ba don kiba thiah pang hapoh ICU ha kaba ka bai thiah hangtei ka poi kumba T.10 hajar shimiet hynrei na katei ka skhim la ot tang T.1000 tyngka shimiet.
Hapoh ka Phase 1 jong katei ka skhim u bah Titos u la ong ba ka mang ka dei T.19 klur tyngka hynrei ki jingdawa pisa ba la ioh na ki jaka sumar na bynta ka phase 1 ka long haduh T.16 klur tyngka , katei ka la pynlyngngoh bha naba bun ki paidbah kim shym la ioh jingmyntoi wat tang mar shiteng ruh na katei ka skhim, ong u bah Titos Chyne haba kren sha ki nongthohkhubor mynta ka sngi thohdieng.
Ha katei ka jingkhot hajir ia ki ophisar ka tnad ka koit ka khiah u bah Sanbor u la ong ba u Secretary sha ka sorkar jylla na ka Health and Family Welfare Department u bah K.W Marbañiang u la jubab da ka shithi ba ha baroh ki Hospital, kiba don jingiateh bad ka MHIS ki don ki miej ai jingiarap (help desk) hynrei u bah Sanbor u la ong ba katei ka dei ka jubab kaba bakla naba haduh mynta kam don kawei ruh ka hospital kaba don Help desk.
U bah Sanbor u la ong ruh ba ha ka sngi ka ban yn sa khot hajir biang ia ki ki dei ban pynbiang ka jubab kaba biang naba ka jingwan jong ki mynta ka dei kaba ki khlem pynkhreh eiei ruh bad kim shym la lah ban jubab.
Shillong, 10 ‘lyngkot:  Ka sorkar  Meghalaya United Alliance (MUA II) hapoh ka jingialam jong u Dr Mukul Sangma kala kwah ban pynkiew ia ka skhim Special Rural Work Programmed (SRWP) sha ka ar klur tyngka shuwa ban kut jong une u snem mang tyngka 2015-16.
Katkum ki jingtip kiba la ioh da u SP News Agency la iathuh ba ka sorkar Meghalaya lyngba ka tnad pynroi  nongkyndong   Community  and Rural development (C&RD) ha u bnai nohprah kala phah ia ka shithi sha baroh ki MLA  kiba hapoh hapoh ki constituency nongkyndong  ba ka sorkar ka don ia kane ka jingthmu ban pynkiew ia kane ka SRWP skhim ia kaba la tip kum ka MLA sha ka ar klur tyngka.
Ha ka shithi kaba la phah sha ki MLA ha ubnai Nohprah jong u snem 2015 la bthah ia ki MLA ba kin phah ia ki skhim jong ki sha kumba shiklur tyngka  na ka bynta kine ki lai bnai ban wan shuwa ban kut jong une u snem mang tyngka  2015-16.
Da kaneka jingbthah jong ka sorkar ia ki MLA ka MLA skhim kan kiew sha ka ar klur tyngka.
Hynrei na ka liang jong ka sorkar kala kren shai ba kane kan long lada ka pisa ka don bad ka sorkar.
Haba u SP News Agency u la ioh ba ia kren bad kato katne ngut ki MLA kiba dei na ki constituency kiba na nongkyndong  kila kubur ba ka don ka shithi kaba la phah da ka sorkar ha u bnai Nohprah jong u snem 2015 ha kaba la bthah ia ki ba kin phah ia ki skhimjong ki kiba dei na ka SRWP sa shiklur tyngka  shuban kut jong une u snem mang tyngka 2015-16.
Kiba bun na ki MLA nongkyndong kila pynpaw ba lada kane ka sorkar ka pynurlong ia kane ka jingkwah jong ka kan long ka jingkyrkhu ia ki nongkyndong  namar ki ba bun naki constituency ki dang duna ha kiba bun ki liang.
Haki  lynti syngkieng, ki iing skul ki bun bah ki kam ba ki dang dei ban leh.
Ki khmih lynti ba ka sorkar kan leh ia kaba don kam ban pynkiew ia kane ka MLA skhim sha ka ar klur tyngka.
(SP News).
Shillong, 10 K’lyngkot:Ka pynbna President ia u Bah Shibun Lyngdoh ka BJP ha kane ka jylla ka la mih ka kynrum kynram kaba jur bha hadien ba la mih ka jingkynnoh ba la shu sieh da u heh ka BJP na Delhi u Nalin S Kohli khlem da pynlong ia ka elekshon katkum ka rukom pyniaid ka party ban jied ia u President.
U Rupang u la ioh khubor, ki don ki nong ialam ka BJP na kane ka jylla hapoh ka jingialam jong u Bah Shibun Lyngdoh uba shah thung kum u President, ki la leit iakynduh sop sop ia u heh ka BJP u Nalin S Kohli ha Kad Liengsuin Guwahati ha ka sngi ba u wan sha Shillong ban pynlong ia ka elekshon jied President ha kane ka jylla.
“Ki don kumba 7 ngut eiei ki nongialam ka BJP na kane ka jylla kiba la lei tap lypa ban iakynduh ia u Nalin Kohli ha Airport Guwahati ha ka sngi ba u wan ban pynlong ia ka elekshon jied president ha kane ka jylla", la ong ka tyllong khubor kaba iajan bad u Rupang.
La kynnoh ba kine ki briew ki la pynngeit ia u Nalin Kohli ba ka BJP hapoh ka jingialam u bah Khlursing Lyngdoh ka la troin bad ki la pynngeit ia u ba dei ban jied da uwei pat.
La iathuh ruh, ba ki don kiba iathuh ba ki briew kiban iashim bynta ha ka elekshon jied President ne ki dkhot ka State Executive Member (SCM) ki dei kiba shu khot hi u Bah Khlursing tang ban jop ialade hynrei kim dei satia kiba dei hok ki dkhot.
Katkum ka khubor, namar kane ka jingioh khubor, u Nalin Kohli u la wan sha kane ka nongbah ha ka 2 tarik mynta u bnai bad khlem da pynlong elekshon satia, u la shu ieng na ka shuki ba u shong ban pynbna ia u Bah Shibun Lyngdoh kum u President bad kane ka jingleh ka la wanrah ia ka jingsngew pyrshah jur na ki dkhot ka BJP namar ba ki sngew ba la leh khlem da iaid katkum ki kyndon ka party.
U President barim u Bah Khlursing ryngkat bad kiwei ki para dkhot, ki la pynher ia ka jingujor wut wut sha ka seng kmie ka BJP sha Delhi halor kane ka jingleh bym dei ha ka rukom jied ia u President ka seng ha kane ka jylla bad mynta ki dang ap ia ka jubab na ka seng kmie.
“Ngi la ioh jingtip na ka party ba kan pynlong ia ka elekshon jied President ha ka 2 tarik Kyllalyngkot, 2016 hynrei tang ban iakren ruh em, u Nalin Kohli uba peit ia ka Meghalaya, u la shu pynbna pynban ba u Bah Shibun Lyngdoh u dei u President", la ong u Bah Khlursing haba iakren bad u Rupang ha kane ka sngi u Blei bad bynrap ba kane ka paw kumba la trei jubor ka bor pisa kumba jia ha ka party Congress.
“U Nalin Kohli u la pynjot ia ka BJP ha kane ka jylla namar ba u la shah pynshoi ha kiwei ki briew napoh namar ba ki itieng ba ka BJP ka la kiew ha kane ka jylla, bad da ka jingbym tip, u la ngop ha kane ka apot",la ong u Bah Khlursing uba bat kum president ka BJP barim.
U Bah Khlursing u la kynnoh ruh ba kane ka jingjia ka pynsuba jur ba ka la don eiei ka bor jong ka pisa kaba trei jubor haduh ban nym pynlong shuh tang ia ka elekshon ruh bad ban shu pynbna jubor ia uwei u briew kaba long pyrshah ia ka jingpyniaid kam ka BJP.Kat kum ka jingiathuh jong u Bah Khlursing, la don bun ki dkhot ki nongialam ka BJP ki la byrngem ban iehnoh ne risain namar kane ka jingpyniaid bym sngew iahap hynrei la pynthanda shwa bad ban nym pat bam jakhluit.
Ki nongialam ka BJP ha kane ka jingialang kila pynbna ruh ba ia u Edmund Sangma la bsuh kum u National Council Member na Tura.
Shillong, 10 K’lyngkot:U Myntri Rangbah ka jylla u Mukul Sangma u la kyrkhu ia ka lym pungbah jong ki samla Katholik ka 9th Diocese Annual Youth Convention ba pynlong da ka Indian Catholic Youth Movement (ICYM), Nongstoin Diocese ha Sacred Heart Parish, Shahlangha West Khasi Hills.
Ha kane ka sngi la wan sakhi da ki hajar ki samla ka Balang Katholik na West bad na South West Khasi Hills.
ha ka jingkren jongu, u Myntri Rangbah u la kyntu ia ki paidbah ban duwai lem ia ki briew ba iakynduh ia ka lanot ha ka jingbthei bim ha Williamnagar ha kane ka sngi Saitjain.
Kum ka dak ka jingsngewlem ia kine ki briew, la pynlong ruh ia ka jingsngap jar kaba 30 sekhon ha kane ka sngi.
U Mukul u kyntu ia ki paidbah ban duwai ban pynlong ka bor ia kito ba kin ioh noh ia ka jingkoit.
“Ngi long kiba kyrkhu ban don ha kane ka ri kaba itynnad, ngi dei ki briew ba bha briew bad lada ngi pyniasoh ia ka por kaba la leit bad kaba mynta, ngin tip ba u Blei u phah ia ka khubor babha sha ngi".
U la ong ba ka phang jong kane ka jingiakynduh lang ka long, “Kyrkhu dei ka jingisynei, namar kin sa ioh ia ka jingisynei", bad ka dei kaba iahap bha bad kane ka jingiakynduh jong ki samla bad u la kyntu ia ki samla ban rah ia ka khubor jong ka jingieid bad ka jingiai shah ban jop ia ka thong.
“Ngi dei ban iasam ia ka jingmut jingpytkhat bad ka bor sha kiwei khnang ba ngin ioh ia ka jingkyrkhu", u la ong.
Ha kane ka sngi u Myntri Rangbah u la rwai ruh na ka kot jingrwai ha ktien Garo ha kaba kut ka jingkren jongu.
Shwa ia kane, u la ai khublei ruh ai kyntien da ka ktien Khasi ba la pynmih ia ka jingthap kti na ki paidbah ba do ha katei ka jaka.
Ha kane ka sngi la don lang u MLA ka Mawshyrut Bah Witting Mawsor, u Bishop ka Nongstoin Director, ICYM, Nongstoin Diocese, u George Jarain bad u President u Artemus Myrthong.
Shillong, 10 K’lyngkot: Wat ha ka jing shisha ka sorkar ka la rai ban sangeh noh ban pyn donkam sboh dawai, hynrei ka Bhatiya Janata Yuva Morcha (BJPYM) ka tnad samla ka BJP ka la dawa ba ka sorkar jylla ka dei ban sam sboh dawai noh sha ki nongrep namar ba ka la dei ka por rep.
U president ka BJYM u Bah Egenstar Kurkalang u la ong ba ki sboh dawai de ban pynlait noh sha ki nongrep khnang ba kin lah ban pyndonkam ha kane ka aiom thung jongki.
Ka seng ka la iakynduh ruh ia ka Director ka rep ka riang ha kine ki sngi hynrei na ka liang ka Director kam shym la lah ban kular eiei ban ai sboh ia ki nongrep.
U Bah Kurkalang u la ong ba ka seng kam shah ia ka sorkar ba kan pyndik ia ki nongrep bad kan sap hah ia ka dorkhas sha u Myntri Rangbah u Mukul Sangma shen halor kane.
Hynrei na ka liang, u Bah Kurkalang u la kdew ba kim pyrshah ia ka sboh mariang hynrai la ai jingmut ruh ba ka sboh dawai ruh dei ban ai sha ki nongrep.
U la ong ba ki nongrep kim shym la ioh jingtip eiei ia ka jingkhang pyndonkam sboh dawai ka sorkar kum uurea bad namar ka jingkhang ka sorkar, u la kylla long pynban u mar ban iathied bad iakhaii beain ha kaba ka dor la kiew sha bneng sha khyndew hynrei ki nongrep kim banse ban thied namar ka jingdonkam.
Katkum ka jingong jongu, ki nongrep ki la iathuh ba ki nongdie ha sboh dawai ha Iewduh bad ha MECOFED kim shym la die shuh hadien ba ka sorkar ka la pynduh ia ka jingpyndonkam sboh dawai.
“Namar kane, ki la hap thied blak haudh T.500 u urea kaba ju die tang T.300.
", u la ong.
Ha kine ki snem, ki don ar tylli ki kompeni ba shu shalan sboh dawai (urea) ka Brahmaputra Valley Fertilizer Corporation (BVFCL) bad ka Indian Farmers’ Fertilizer Cooperative Society (IFFCO) ki la sangeh ban shalan sha kane ka jylla namar ka jingkhang ka sorkar.
Shillong, 08 K’lyngkot:Ka UDP ka la iaid shaid shaid mynta ban pynkhreh ia ka elekshon MDC shiteng samoi bad ka la dep pynap lypa ia ki briew ban iakhun ha man ki konstitwensi.
U Working President ka UDP u Bah Bindo M Lanong u la ong ba la pynkhreh shaid shaid ia ka kam namar ba ym pat tip lypa lano kan wan.
“Ngi la pynkhreh hi ia ka elekshon namar ngim tip lypa lano kan wan ka elekshon", la ong u Bah Bindo.
U la ong ba ha ka jingsngew jongu, ka elekshon kam dei ban pynlong slem than haduh u Iaiong ne Jymmang hynrei la kumno kumno dei ban pynlong noh ha u Rymphang ne Lber namar ba lada slem than, kam da don jingmut shuh.
Halor ka jingkylli la ka UDP kan iateh lok ne em bad kiwei ki seng riewlum ha kane ka elekshon shiteng samoi, u Bah Bindo u la ong ba na ka bynta ka elekshon shiteng samoi MDC, “ngim nym iateh paralok bad kino kino ki seng riewlum ha kane ka elekshon shiteng samoi".
Ka elekshon MDC shiteng samoi kan sa long ha ki 7 tylli ki konstitwensi hadien ba la iehnoh da ki 7 ngut ki MDC kynthup 6 ngut ha KHADC bad kawei ha JHADC.Ki jaka ba lait thylli ki MDC ki long ka Laban ba iehnoh u Bah Sanbor Shullai (NCP), Sohiong jongu Bah HDR Lyngdoh (Congress), Mairang Bah Metbah Lyngdoh (UDP), Mawthadraishan Bah H Brolding Nongsiej (UDP), Nongkrem Bah Ardent M Basaiawmoit (HSPDP), bad na Rambrai-Jyrngam bah K Plasting Pangiang (HSPDP) na KHADC bad u Bah Stephanson Mukhim (Ind) na Amlarem ka JHADC.Shillong, 10 K’Lyngkot: 		Khyndai ngut ki briew kynthup ka long kmie ki la mynsaw jur haba u bom Intensive Explosive Device (IED) uba la suba ba leh ka GNLA u la bthei ha kane ka pdeng sngi ha iew Williamnager ka East Garo Hills.
Katkum ka khubor ki pulit, ha ka por 12: 45 PM, u dkhot ka GNLA uba kam kum u Area Commander u Ajan Ch Momin ba khot sin kum u Jimmy u la buh ia u bom IED ha Wine Store kaba don ha iew williamnagar bad pynbthei syndon jling haduh ba la julor bun ki iing ki sem bad mynsaw haduh 9 ngut ki briew.
Na kine, lai ngut ki la mynsaw jur, la ong ka khubor pulit bad la pynkit wut wut sha civil hospital, williamnagar bad kham hadien la pynkit sha Tura ban ioh ka jingsumar kaba kham biang.
Ki pulit ka William nagar ki la bthah ia ki briew ban phet krad noh na katei ka iew bad ki la pynlong ia ka jingkhynra kaba jur bha ban lap ia u bom ba la buh ha katei ka jaka.
Ki la ong ba ka jinghiar thma bein ka GNLA ha ki jaka paidbah ka dei ka kam khawpud bad ka jingdukha mynsiem.
Ki la ong ba ka GNLA ka la iakynduh jingeh bha ha kine ki sngi hadien ba ki pulit ki la pynlong ia ka jingkhynra kaba jur bha ha Garo Hills.
Ka jingiap jong u Hebel uba kam kum u Area Commander ka GNLA ha ka jingkhynra jong ki pulit ha u bnai Nohprah ka la pynlong ia kiba bun ki dkhot ka GNLA ban sakma lut bad bun kiba la wan pyndem noh ha ki pulit na ka jingkyrshan jong ki paidbah ia ki pulit.
Ka jingbthei bom ha kane ka sngi Saitjain ha iew Williamnagar, ka dei ka kam khawpud jong kane ka seng bad dei ban pynrem jur da kaba baroh.
Ki pulit ka Williamnagar ki la pynlong iaka jingkhynra kaba jur bha da ryngkat ki SWAT bad Commando ban pynher krad ia ki GNLA bad kin iai bteng ban pyndem ia ki toin.
Ki pulit ki la ong ba ia u Ajan Ch Momin ba khot sien u Jimmy la bthah da u Sohan D Shira ban leit pynbthei bom khnang ban pyntieng ia ki briew ba kin ai jingkyrshan ia ka seng namar ba ki dkhot ka seng ki la iakynduh jingeh naduh ba la shah khynra ha ki pulit.
U Sohan D Shira u kwah ban pyntieng ia ki paidbah da kaba leh ki kam khawpud namar ba kim kyrshan shuh ia ka GNLA.Halor kane ka jingjia, ka sorkar ka la pynrem jur ia kane ka kam bad ka la ong ba kan nym ai lad ia kum kane kan jia.
Ha kawei ka liang, ka National People’s Party (NPP) ka la pynrem jur ia ka jingbthei bom IED ha iew Williamnagar.
Ha ka jingpynlait khubor, ka seng ka la ong ba ka sorkar jylla ka dei ban peit bad wanrah mardor ia kito kiba donkti sha ka jingbishar hok.
Ka la ong ruh ba ka sorkar ka dei ban shim ia ki lad ki lynti ba tyngeh ia kum kine ki jingjia khnang ban lait na kanok kano ka jingma ia ki paidbah.
Na ka liang ka NPP ba ialam da u Denang T Sangma u CEM ka GHADC ki la leit jngoh ruh ia ka jaka ba jia bad ia ki briew ba iakynduh ia ka apot ha kane ka jingjia.
Shuh shuh ka NPP ka la dawa ba u Myntri Rangbah bad ka myntri kam pohiing ka dei ban leit jngoh wut wut ia ki briew ba iakynduh ia kane ka jingjia, la ong ka kyrwoh ba la pynlait da u James K Sangma.
Sngew lem u Bah Lapang ba bthei bomha WilliamnagarU President ka MPCC u Bah DD Lapang u la pynpaw ia ka jingkyndit halor ka jingbthei bom ha Williamnagar ha kane ka sngi Saitjain haduh ba 9 ngut ki briew ki la mynsaw.
Ha ka jingpynlait khubor, u Bah Lapang u la ai jingmut ia ki dkhot seng kiengatiar ba kin sngewbha ban sangeh noh ia ki kam pyntriem bad ban wan noh sha ka miej iakren bad ka sorkar ban weng ia ki jingeh namar ba ka jingiasumsnam kam nym wanrah eiei ka jingmyntoi.
U la pynpaw ia ka jingsngew skhem ba ha ka synshar paidbah, ka lynti ban weng ia ka jingeh lah ban leh lyngba ka lynti kaba jai jai.
Shillong, 10 K’lyngkot: Lada ka jing iakren iasyllok kan iaid ha ka lynti kaba iahap, ka UDP ha u bnai Rymphang ka lah ban ioh noh da u nongialam ne President ba thymmai ban ialam ia ka bad uwei na ki nongialam ba kham paw bad kham iaw bha ha ka jylla, u dei u Bah Bindo M Lanong.
U Bah Bindo uba dei u nongialam seng trai ri naduh mynshwa haduh mynta bym ju kylla sha kiwei ki seng, u bat mynta kum u Working President ka UDP nalor u Bah Paul Lyngdoh uba bat kajuh ka kam ha ka party.
Haba twad jingmut u Rupang halor kumno kum ka party seng trai ri kaba heh tam ha kane ka jylla ka pynkhreh ia ka kam nongialam, u Bah Bindo u la ong ba kum u nongialam ka party um dei uba kwah hi pan hi ia kano kano ka kam hynrei lada u paidbah ne ki nongialam ki dkhot ka party ki pynkhamti ia ka kam, ym lah ban kyntait ia kata.
“Haduh mynta ka la don hi ka jingiakren iasyllok da ka lynti, ym da ka jingiakhun iatynjuh bor", la ong u Bah Bindo.
“Ka jingiasyllok bad ki nongialam bad u president ka party ka dang iaid mynta", la ong biang u Bah Bindo haba hato un iakhun ne em ia ka kam President.
“Ngam kwah ban iakhun ban iaknieh ia ka kam, hynrei da ka lynti, lada ka jingiasyllok ka jingiakren ka iaid beit ha ka lynti kaba iasngewthuh jingmut lang, nga long uba kloi ban shimti ia ka kam nongialam lada ka party ka kwah", la ong u Bah Bindo.
Kumba long mynta, u Bah Bindo u dei uwei na ki satar jong ki seng riewlum uba don ha ka sain pyrthei naduh ka por mynshwa uba la long MLA bad myntri sorkar ruh ha ki snem ba la dep naduh ka por jong u Bah BB Lyngdoh, Bah EK Mawlong bad kiwei.
Katkum ka khubor uwei pat u nongialam ba kwah ban shimti ia ka kam nongialam u dei u Bah Paul Lyngdoh uba wan pyniasoh na ka KHNAM ha kine ki snem ba la dep bad uba bat mynta kum u Working President ka UDP.Ka UDP kan sa pynlong ia ka jingialang bah ka party ban jied president ha ka 26 tarik Rymphang u bnai ban wan bad kan dei ka jingialang kaba kongsan bha ba ka party kan jied ia u nongialam ban ialam sha ka elekshon MLA kaban sa long ha ka 2018.
Ha ka elekshon MLA ar tylli kiba la dep ha u snem 2008 bad 2013, ka UDP ka la iakynduh jingeh hadien ba kam shym la lah ban jop bun ngut ki MLA ha ka iing dorbar thawain hapoh ka jingialam u Dr Donkupar Roy.
Shillong, 10 K’lyngkot: Hadien ba ka CBI ka la sei ia ka kyrteng ka Kong Ampareen Lyngdoh ka myntri sorkar kum kawei kaba don bynta ha ka jingai bor ban shna iing palat ia ki kyndon ba la buh ka MUDA, la mih bun ki kynhun kiba la dawa ba ka la dei ban hiar shuki ne ka dei ban shah pynhiar shuki noh namar ba kam don hok ban bteng ia ka kam hadien ba don kti ha ka kam beain.
Hynrei, ka jingkylli ka mih mynta, ka long hato u Myntri Rangbah u Mukul Sangma un pynhiar shu ne em ia ka ha kane ka kynti namar ba wat ha ka por ba paw ba ka donkti ha ka jingtah sia lieh ia ka kam nonghikai ruh, um shym la pynhiar satia ia ka wat hapdeng ka jingdawa kaba jur na ki paidbah bad ki kynhun seng sain pyrthei.
Ka Bharatiya Janata Yuva Morsha (BJYM/BJP-Youth Wing) ha kane ka sngi ka la dawa ba ka Kong Ampareen ka dei ban hiar noh mardor hadien ba ka High Court ka Jylla ka bthah ia ka Central Bureau of Investigation (CBI) ba kan mudui ejahar ha ophis treikam jong ka ha Delhi.
Ka CBI ka la sei madan ia 33 ngut ki briew bakynthup ruh ia ka Kong Ampareen Lyngdoh, Myntri Kam Pynroi Sor bad kynthup ruh ia u Bah Lamboklang Mylliem, MLA ka Jirang Constituency uba long ruh u Parliamentary Secretary ka Sorkar Jylla, ki ophisar ka MUDA kiba la shah ñiew kyrteng kum ki nongpynkheiñ ia ki kyndon thaw ing ka MUDA Building Bylaws ha ka Kaiphod ba la aiti da ka CBI hakhhmat ka High Court jong ka Jylla ha ka 11 tarik mynta u bnai.
Ia ka Kaiphod la aiti da ka CBI hakhmat ka Full Bench jong ka High Court ha ka jingtian bishar halor ka PIL ba la mudui halor ka jingailad ban thaw ing bun mala ha ka jylla.
U Bah Eugenstar Kurkalang President ka BJYM ula ong, “ka Myntri ka Kam pynroi sor ka dei ban hiar shuki noh mardor katkum ki sakhi ba la sei madan da ka Central Bureau of Investigation (CBI) halor ki jingkynnoh ba donkti ban ai jingbit ban tei ia ki ïing palat ia ki kyndon ka MUDA Bye Law".
U la ong ba ka jinghiar shuki jong ka Kong Ampareen kan pynsted ia ka CBI ban iaid shakhmat namar katba ka dang ïai bteng kum ka Myntri ki lah ban mih ki mawjynthut bad ki jingpynwit nangne nangtai.
Ka BJP samla ka la ong ba u Myntri Rangbah ka jylla u dei ban pynkhamti noh ia kane ka shuki Myntri Pynroi Sor ha kiwei pat ki Nongmihkhmat thymmai hynrei ym ia kito kiba la ju bat teng ia kane ka Tnat ha kaba ki lah ban don bynta lang ha ka kaiphod tohkit ka CBI.Shwa ia kane, ka UDP bad ruh ka CSWO ka la pynrem jur ia kane ka jingleh ka Kong Ampareen bad ka la dawa ba ka dei ban hiar shuki ne u Myntri Rangbah u dei ban pynhiar noh ia ka namar ba ki kam jongka kumba la paw, kim iahap shuh ba kan dang iai bteng kum ka myntri.
Jowai, 11 ‘lyngkot:Ha ka 9 tarik une u bnai ki pulit ka nongbah Jowai ki la ioh ka jingujor na ka kmie ki kpa jong ki ar ngut ki hep kiba dang 13 snem ka rta ba ki la shah bat tnga jubor ha ki ar ngut ki runar ha ka shnong Barato, West Jaintia Hills.
Katei ka jingjia ka la jia ha ka 2 tarik une u bnai bad kitei ki runar ki dei kiba la tip kyrteng kum u Danny Lapasam bad u Emside Shadap kiba dei na katei kajuh ka shnong.
La iathuh ba kitei ki runar ki la leh ia katei ka kam ha kawei ka khlaw kaba don ha ka jaka kaba la tip kum ka Umraliang.
Ka jingshah maham ha kitei ki ar ngut bad ruh ka jingbym shim khia u Rangbah shnong ka shnong Barato, la kynnoh kiba haiing hasem.
Ia kitei ki runar la pyngngad ha ka kyndon ain POCSO Act.
Shillong, 11’lyngkot:Ki nongshong shnong jong ki ar tylli ki shnong ka Wahsarang bad ka Lumshken kiba hap hapoh East Jaintia Hills ki la ap kyrmen lano kin ioh ia ka surok kaba bha ban pynpoi ha shnong jong ki.
Kumba ka long mynta ka don tang kawei ka surok kaba pyniasoh ia kitei ki ar shnong sha iew Rymbai bad Lad Rymbai bad katei ka surok la phiah na ka surok Rymbai-Suchen kaba don ha Umshong.
La thaw ia katei ka surok ha u snem 2007 hapoh ka skhim PMGSY ba la bei tyngka da ka Ministry of Rural Development, ka sorkar India bad la pyndep ia katei ka surok ha u snem 2009.
