“Sa shisien ka skul jong ngi ka la wan shakhmat duh ha kaba ki khynnah jong ngi ki la ïoh haduh 7 tylli ki kyrdan ha ka Science Stream bad ka Commerce Stream," la ong u Phadar Anthony Kharkongor.
U Phadar Anthony u la ong ba ka jingsngewnguh nyngkong eh ka leit sha U Blei Nongbuh Nongthaw ba sa shisien u la kyrkhu kyrdoh ïa ka skul bad kumjuh ruh ïa ki nonghikai, ïa ki khynnah skul bad ïa ki kmie ki kpa kiba la buddien ïa ki khun jong ki.
U Phadar Anthony u la pynpaw ruh ka jingkmen kaba khraw ba ka skul miet jong katei ka jaka pule ka la lah ban leh bha ha ka kynti kaba mynta khamtam eh ha ka Commerce Stream kaba la lah ban leh bha wat la ka dei ka Batch kaba nyngkong.
“Ka jingkhublei ka leit ruh sha ki nonghikai jong ka skul miet bad ïa baroh ki kmie ki kpa kiba la leh bha bad ngi ngeit skhem ba kane ka jingsdang na ka bynta kine ki khynnah bad ngi dang ïai ai mynsiem bad ïai kitbok kitriang ïa ki ba kin dang ïai tur shakhmat ha ki jingpynkhreh ba kin jop ha ka lawei kaba ma ki, ki la don ïa kata ka thong bad ba kin ïoh kano kano ka kam kaba bit kaba biang," la ong u Phadar Anthony.
Ha katei ka sngi la ïohi ruh ba na ka liang ki nonghikai bad ki khynnah pule katei ka skul ki la dap da ka jingkmen.
Kaba kham khring shuh shuh ha katei ka sngi ka long ba la ïohi ba ki khynnah pule jong katei ka skul ki la ïashad bad kynhoi da ka jingrwai jong u Prah.
U nongialam ba ha khliehduh jong ka Chinese Badminton Association (BAC)  u Zhang Jun dang shen u la pynpaw ba kawei ka thong ba ka kynhun ialehkai Badminton jong ka ri China ha ka lympung ialehkai ka ban sa wan ka Sudirman Cup, ka long ba katei ka kynhun sa shisien biang pat kan ialeh na ka bynta ban iada bad ban iakhun tyngeh na ka bynta ban iai bat halade ia ka trophy jingjop ba katei ka kynhun ka lah dep ban khur na ka lympung.
Kumta ha kaba iadei bad katei ka lympung ialehkai ka ban sa long mynta u snem, kin sa don 16 tylli ki kynhun ialehkai ki ban ia aireng ha ka bad ka China ka lah shah pyniakab mynta ha ka Group A ryngkatlang bad ka kynhun ialehkai na Denmark, Singapore bad Egypt.
Shuh shuh ruh na ka liang jong u Zhang u kyrmen skhem ruh ba ka jingshah pyniakab ka kynhun ialehkai na China ha katei ka group ka long  kaba bha shibun eh, hynrei ki nong-ialehkai jong ka ki dei ruh ban pynkhreh bha ialade na ka bynta ki jingiakhun jong ki ha ka rynsan Knock-out.
Kata ka kynhun ialehkai jong katei ka ri kaba long ka kynhun jingjop bakhraw ha ka khana-pateng jong ka Sudirman Cup, ka lah bat ia ka kyrdan ba hajrong lah khat-ar sien ha ki 17 bynta ba lah leit noh jong ka lympung ialehkai bad ka lympung ialehkai mynta u snem kan long ha Suzhou bad katei ka ri kan iakhun tyngeh na ka bynta ban  dang iai bat biang halade ia ka nam kum ka lahduh jong ka lympung.
Na ka liang jong u Zhang u lah pynpaw ruh ba ka kynhun ialehkai na China ia mynta ka don hapoh ki ar jingeh kiba ka iakynduh na ka bynta ka jingpynlong ia ka lympung baroh kawei bad ka jingiakhun jong ka ban iada sa shisien ia ka nam jop, hynrei ki nongialehkai ki dei ban don ia kata ka atiar jong ka jinglah jong ki ban ialehkai bha naduh kaba sdang haduh ka sngi pyhap pyrda ia ka lympung ha ryngkat bad shibun tylli ki jingjop ba kin khur.
Ka kynhun ialehkai jong katei ka ri na ka bynta katei ka lympung ialehkai ka pynieng mynta ha u lain ia ki nongialehkai kiba paw bad ba khlain kynthup naduh u lahduh Olympic u Chen Yufei, Shi Yuqi bad ka kyrdan iakhun ba mar arngut; u Zheng Siwei/Huang Yaqiong bad Chen Qingchen/Jia Yifan.
U Zhang u pynpaw ia ka jingsngewdiaw ka jong u ha kaba iadei bad ka kynhun ialehkai jong ki kynthei, ha kaba ka ju long kaba nyngkong ha ka pyrthei na ka por sha ka por, hynrei ha u snem ba lah dep ha ka Uber Cup katei ka kynhun ka lah duh noh ha ka ban khur ia ki dor-thong.
Ka khubor ka iathuh ruh ba u soh u ban sa mih ha kaba kut jong katei ka lympung ialehkai un lah ruh ban saindur pura na ka bynta ka jingshah jied jong ki kynhun ialehkai na ka bynta ka Olympic 2024 ha Paris.
Ki nongialehkai ba dang kham khynnah ha  katei ka kynhun ialehkai  ki long baroh kiba  biang eh, hynrei ki long pat kiba dang duna ha ka jingnang jingtbit ka jong ki.
Kumta kin ioh mynta shibun shuh shuh ki lad ki lynti ha katei ka lympung ialehkai ba kin ioh ialehkai bha bad ba kin ioh ruh ban rung sha ka jingiakhun na ka bynta ka jingshah jied sha katei ka lympung ialehkai Olympic jong u snem ban wan.
Ka Shillong Lajong Football Club kan pynkhreh ïa ka jingïakhun kaba nyngkong shabar na la ïing ha ka wat kaba khatduh jong ka Second Division League pyrshah ïa ka Delhi FC ha ka Sngi Palei.
Ïa kane ka jingïakhun yn pynlong ha Minerva Sports Complex kaba ha Chandigarh ha ka por 4 baje janmiet.
Ha ka jingïalehkai kaba nyngkong ha la ïing kaba la long ha ka taïew ba la dep, ka Shillong Lajong ka la lah ban pynliem ïa ka United SC kaba na Kolkata da 2-1 kol.
Kumta kane ka kynhun hapoh ka jingïalam u Bah Bobby L.Nongbet kan hap ban ïalehkai bha khnang ban nangjam shaphrang ha kane ka lympung bad ruh ban pynurlong ban ïoh rung biang sa shisien pat sha ka I-League.
Ha kane kajuh ka sngi, ka Ambernath United kan ïakhun pyrshah ïa ka Bengaluru United ha ka por 4:30 janmiet ha madan Cooperage kaba ha Mumbai.
Ka Laban Bengali Boy’s bad ka All Saint’s ki la jam sha ka final ha ka lympung ïalehkai Under-18 Inter School League 2022-23 ba la pynïaid da ka Shillong Cricket Association.
Ha kane ka jingïakhun semi final kaba la long ha ka sngi Balang, ka All Saint’s ka la pynliem noh ïa ka St Anthony’s da 6 wiket.
Ka St.Anthony’s hadien ba jop ïa kynting pisa, ka la kam trai shwa ban tied nyngkong bad ka la kamai 104 run na bynta ban shah pynhap 6 wiket ha ki 15 over.
U Gaurav u la tied 20 run na ki 25 bol bad u Santosh Paul u la ïoh 12 run na ki 11 bol.
Katba u Aditya bad u Manthan Dey ki la khur mar 2 wiket na ka bynta ka All Saint’s.
Haba wan beh ïa ka thong, ka All Saint’s ka la kynjoh sha ka thong da kaba ïoh 105 run bad shah pynhap 5 wiket ha ki 13.5 over.
U Manthan Dey u la tied 34 run na ki 32 bol bad u Saptarshi Bhattacharjee u la ïoh 26 run na ki 20 bol.
Katba u Mukrang Kro u la khur 2 wiket bad 1 wiket da u M.Reicken Singh na ka bynta ka St Anthony’s.
Ïa ka nam ‘Man of the Match’ la khur da u Manthan Dey.
Haba phai sha kawei pat ka jingïakhun kaba ar, ka Laban Bengali Boy’s ka la pynliem noh ïa ka R.B Anupchand da 87 run.
Ka Laban Bengali kaba la jop ïa kynting pisa ka la shimti shwa ban tied nyngkong ha kaba ka la kamai 130 run bad shah pynhap 4 wiket ha ki 15 over.
U Dipankar Barua u la ïoh ban khyrwit ïa ka shiteng spah da kaba ïoh 76 run na ki 42 bol bad u Chandan u la ïoh 16 run na ki 11 bol.
Katba u Deep Raj u la khur 2 wiket bad 1 wiket da u Rohan na ka bynta ka R.B Anupchand.
Haba wan beh ïa ka thong ba la buh da ka liang pyrshah, ki nongtied ka R.B Anupchand ki la shah pynhap baroh ki wiket na ka bynta ban kamai tang 44 run ha ki 7.5 over.
U Aditya Singh u la tied 11 run na ki 8 bol bad u Sudhir Kr Ray u la ïoh 10 run na ki 7 bol.
Katba u Rohan u la khur 5 wiket bad 2 wiket da u Chandan.
Ïa ka nam ‘Man of the Match’ la khur da u Rohan.
Lyngba kane ka nam jop ka Laban Bengali Boy’s kan pynkhreh ban ïaknieh ïa ka nam lahduh pyrshah ïa ka All Saint’s ha ka Sngi Saitjaiñ ha madan Polo.
Ka long kaei-kaei kaba pynlehraiñ ïa ka jylla baroh kawei ba ka Meghalaya High Court kan hap ban takraiñ ïa ka sorkar Meghalaya ha kaba ïadei bad ka jingbym leh eiei pyrshah ïa ki nongpynïaid ïa ki karkhana thang dewïong be-aiñ bad ïa kito kiba donkti ban tih be-aiñ ïa u dewïong.
Kane kam dei ka sien kaba nyngkong lane ba khatduh ba ka High Court kan takraiñ ïa kane ka sorkar MDA.Ka long kaba phylla ba ka la hap ban tuklar da ka High Court ha shwa ba ka sorkar kan leit khang ïa ki 57 tylli ki karkhana thang dewïong be-aiñ.
Kumno kat ka sorkar kam tip ba ki don kum kita ki karkhana kiba la treikam khlem jingbit lane ki bym pyni shai naei ki ïoh ïa u dewïong ban pyndonkam? Lada dei tang kawei ne artylli, ngi lah ban sngewthuh ba ka sorkar kan ym tip, hynrei haduh 57 tylli ka dei ka bym lah long ba kin ïaid khlem ka jingtip lang jong ki heh sorkar.
Namarkata, ka dei hok ba ka High Court ka la ther da kaba tyngeh ïa ka sorkar da kaba ong ba na ka daw jong ka jingbym phikir ka sorkar bad ka jingkyrshan jong ka ïa ki briew kiba la donkti ban tih dewïong be-aiñ, ka jylla ka la duh ei ïa ka khajna nalor ba ki la don ki mynsiem briew kiba la khlad ha ki krem dewïong bad ba ka jingkit dewïong ka la bteng khlem sangeh haduh ba ka ïingbishar ka la hap ban pan jingïarap na ka Sorkar Pdeng ban pynsangeh ïa ka jingkit dewïong be-aiñ hapoh ka jylla.
Ym tang katta, ka High Court ka la kynthoh ruh ba wat la ka sorkar bad u Chief Secretary ki don ïa ka jingkitkhlieh ban pynthikna ba ki krem dewïong be-aiñ kim dei ban treikam, pynban kane ka la kyrsoi tat haduh ka por ba ka ïingbishar ka la hap ban shong bishar hi, bad hadien kata, ki la mih ki kynja kyndon.
Ka la bynrap ruh ba kita ki ‘Kingpin’, kiba la shah pynheh pynsan bad ïoh jingïada na ka sorkar ban pynïaid ïa kitei ki karkhana, ka sorkar ka khlem pat leh eiei pyrshah ïa ki.
Kat ka sorkar kan shah kynthoh kat ha ka High Court ba ka pynheh pynsan ïa ki briew kiba leh ïa ki kam be-aiñ, kam dei shuh ka kam kaba sting.
Ka High Court kam rat da kynthoh haduh katne lada kam don ki jingtip kiba shisha bad kiba lah ban pyni ba pleng ka sorkar ka ïada ïa ki heh kiba donkti ha ka jingtih, jingkit bad jingpynïaid ïew ïa u dewïong be-aiñ.
Mynta ka High Court ka la bthah ïa ka sorkar ba ka dei ban ai ïa ki kyrteng jong kito ki briew kiba la donkti ban pynïaid ïa ki karkhana thang dewïong be-aiñ bad kiei ki sienjam ba la shim ban pynshitom ïa ki katkum ka aiñ.
Ngin sa ïa peit ka sorkar kan nud ne em ban pyni ïa ki jingshisha sha ka High Court.
Wat la kam dei ka kamram jong ka High Court ban pynïaid ïa ka synshar ka khadar, hynrei ka dei ka jingshisha ba lada kam don sa ka ïingbishar, ngim tip ngin ïa poi shano kum ki nongshong shnong jong kane ka jylla.
Na ka por sha ka por, ka High Court ka la hap ban tuklar namar ki bun palat ki jingbym biang ha ka rukom synshar khadar.
Ki don ki nongshong shnong kiba shlur da kaba leit ai mukotduma beit sha ka High Court haba ki lap ïa ki kam be-aiñ.
Ngi dei ban ai jingïaroh ïa kiba kum kita ki nongshong shnong namar dei lyngba jong ki, ba ki kam be-aiñ ki sa paw pyrthei.
Lehse ngi lah ban ong ba dei sa tang ka ïingbishar kaba lah ban pyllait im ïa kane ka jylla na ki kam bamsap bamngem bad kiwei pat ki kam be-aiñ.
Nangne shakhmat, lada don kano-kano ka kam be-aiñ, dei ban ïa mudui beit sha High Court namar imat ki heh sorkar ki sheptieng tang ïa ka ïingbishar bad ym ïa ki paidbah.
Ka sorkar, kumba la kdew da ka High Court, ka la put turoi ba sa tang katno yn sa lah ban sdang noh ïa ka jingtih dewïong kaba long katkum ka juk stad saïan bad ban iehnoh shadien ïa ka jingtih dewïong kumba khlong thliew ki khnai.
Ym shym la don ba khang ïa ka jingtih dewïong lada pyndonkam da ki kor ki bor bad lada pynïaid ïa ka kam katkum ka jingstad saïan.
Ngi ïohi ba ki la don kita ki jingïalang ban ai jingïaroh ïa ka sorkar namar ka jingïoh ki saw ngut ïa kata ka Mining Lease ban pyntrei ïa ka kam tih dewïong da ka rukom bathymmai.
Hapdeng jong kata ka jingput turoi pat, ngi shem ba ka jingkit dewïong be-aiñ ka ïaid beit khlem sangeh.
Ym don ki nongpeit.
Ym don ki nongbat.
La shu ïaleh ha la ka mon.
Dei hok ïa ka High Court ba kan bthah ïa ki pulit ka Sorkar Pdeng ban wan pahara sha ki surok jong kane ka jylla khnang ban bat ïa ki trok kiba kit dewïong be-aiñ.
Ngim sngewthuh shuh shano ka jylla kan poi.
Kumba la kdew da ka High Court, ka jylla ka la duh ei ïa ka khajna kaba ka dei hok ban ïoh tang namar ka jingkit be-aiñ ïa u dewïong.
Ka khajna kaba duh lehse ka la bun lada ngi kheiñ naduh u snem 2014 ter-ter.
Kiba la ïoh jingmyntoi na ka jingleh be-aiñ ki dei tang katto katne ngut bad dei na kine ba sa synjor ki surok bad ki jingkieng kaba buh jingma kylla ïa ki nongshong shnong.
Nalor ba kit ïa u dewïong ba tih be-aiñ sa ka jingkit kaba palat pud – ka long shisha kaba pangnud bad pang met ïa ka jylla.
Ngin hap ban shu ïa peit bad sngap sa kaei ka ban jia ha ki sngi ban wan.
Ka lympung ïalehkai Meghalaya State League 2023 kaba lai kan sdang ha ka sngi Thohdieng ha Kiang Nangbah Stadium kaba ha Jowai.
Ha kane ka sngi sdang, ka Niaw Wasa United kan ïakhun nyngkong pyrshah ïa ka kynhun kaba wan ba-ar ha ka MSL 2019 ka Rangdajied United FC na ka bynta ka Jowai Zone ha ka por 3 baje janmiet.
Ha kane ka lympung ïalehkai, u Myntri ka tnat Ïalehkai ka Sorkar Jylla, Bah Shakliar Warjri, un long kum u kongsan bad u MLA ka Jowai, Bah Wailadmiki Shylla kum u symbud kongsan.
Ki bor pynïaid ki la pyntip ruh ba ïa kane ka lympung lah ban kylla khyndiat na ka bynta ka Mawkyrwat Zone na ka daw ba ka Shillong Lajong FC ka dang don ha ka jingïakhun ïa ka wat ba khatduh jong ka lympung ïalehkai Second Division League ba la pynïaid da ka All India Football Federation.
Ha kane ka lympung ïalehkai mynta u snem ki la don haduh 25 tylli ki klob bad la phiah ha ki saw tylli ki group; kita ka Tura (madan Chandmari), Mawkyrwat (madan MDSA), Shillong (madan Third Ground, Polo) bad ha Jowai (Kiang Nangbah Stadium).
Ïa ki jingïakhun semi final yn pynlong ha ïing bad shabar (ar kylla), bad ïa ka final yn pynlong ha ka nongbah Shillong.
Ki kynhun ki ban ïalehkai ha ka Shillong Zone ki long ka Mawlai SC, Jyntru, Seng Samla Laitryngew, Umkseh SC, Langsning SC bad ka Umrit SC.Ha ka Jowai Zone ki long ka Niaw Wasa United, Rymbai Iawpynsing SC, Mulait United FC, Sein Pynbhalang SC, Rangdajied United FC, Ladthadlaboh SC bad ka Youth Club Pdengkarong.
Ha ka Mawkyrwat Zone ki long ka Pyndengrei SCSC, Mawten SC, Riangdo YSCA, Seven United SCCC, Lumdiengngan SC bad ka Shillong Lajong FC.Ha ka Tura Zone ki long ka Chipakkore FC, Warima YC, Wasa FC, Atong Matgrik FC, Khliehmawlieh YC bad ka Selsella Sports Association.
“Kaei ka Jingshisha ?" la kylli u Pilatus, khlem ap ia ka jubab, mynta la kumba arhajar snem, bad imat ba kata ka jingkylli kaba bud da u dak khongweng uba kum ka Rashi, haduh kine ki sngi ka iai – kynwong ha ki thliew shkor kumba shoh u Tyrnem ha u Rniang, bad ka iai – kdar kum ka jylli ha sla – um jong ka nan ha kaba u khynnah u pashat m aw plom – shi – plom.
Kam long kaba eh ban tip bad ban shem ia ka jingshisha, namar u Blei U long ka Jingshisha bad dei Ma – U hi Uba thaw ia u briew.
U Khun Bynriew u tei ki duwan kiba jrong kum u Mot Babel, ia ka Lei – Muluk bad ka Lei – Longspah, bad na ka bynta kine, u trei shitom khui – shi – khui bad miet bad sngi, haduh ba teng – teng u dei ban duh – thiah duh – dem bad pep – bam pep – dih ! Ha kine, u kyrmen bad u khmih – lynti ban ioh ia ka Jingsuk.
Ha duwan jong ka ‘Lei – Muluk, u bynriew u kyntei ki jynai – nguh – thang da kiba u pynieng ia la u parabriew ha ka Rsham la jong.
Ka ri ne ka hima dei ka blei kaba u dei ban demkhrup arti arjat.
Na ka bynta jong ka, u dei ban knia, ym tang ialade, hynrei, ia la ka iing – ka – sem, ia la ki khun – ki – tnga ruh.
U briew um long shuh u kynrad la jong, bad ki khun – ki – kti jong u, kim dei ki jong u, hynrei ki jong ka hima.
U dei ban phah ia la ka jingim bad baroh katba u don, na ka bynta ka hima, u briew u bym don jingmyntoi na ka bynta ka hima, um dei ruh ban im.
Ki jingdawa kiba sngewshyrkhei.
Don kiwei pat, kiba imat kim thmu ne kim pyrkhat ban pynieng ia la u paramarjan ha ka Rsham la jong, hynrei ki thaw da ki buit ban kjitsnam ia u.
U khun ka hima, um long shuh u khun ka hima, namar ka hima kam long ka kmie jong u, dei ka kynrad.
Kumta ka dawa ki khajna wat ia ka mluh kaba tuid ha ki thied snam jong u.
Ka jingmih na ka jingioh jong u thab u dab ka long tang shidana, da kaba u lah ban shu im tana – tani, ban syrdoh lang ia ka met bad ka mynsiem u dei ban da mih – syep phuk, bad ka dei ban da tuid ia ka shyllangmat jong u, hynrei ia ka syep la jong ruh u dei ban da siewkhajna ! Kane ka Kynrad, kaba la dei ban long ka Meirilung Meirisan jong u, lada um lah ban siew ia kaba dawa, ka don ka Ain Kurup.
Kane ka blei lahduh ka thom naphang lin, ym don mano mano  ruh uba lah ban bat la ki hok.
Ym don ka khyndew – ka – shyiap, ka trei – ka – ktah, ka khaii pateng, ka leit – ka – wan kaba ym dei tylli ka jong ka, namar ha la ki kti ka bat ia u Diengduhnar jong ka borsynshar, u briew u dei ban demngon ha ki kjat jong ka, bad ban nguh arti ia ka.
Khamtam mynta, ha kane ka Juk Saians, haoid, ka Juk Atom, ki hima bapher bapher hapoh ka Kyndub – bneng, ki sdien ialade bad ki im ha ka jingsyier.
Imat ba kawei ka hima kam lah ban shaniah ia kawei pat ka hima.
Baroh ki iawad ia la ka jingbit bad ka jingsuk, ha la ka jong ka rukom, kumta, ba kawei ka peitmatdong ia kawei pat, da ka khmat phuhsamrkhie ! Baroh ki iamreh thong ha ka Lynti bah jong ka Saians.
“Jar uba jop ! ka sawa ka sur jong ka Lei – Muluk.
Na kane ka daw, ki hima ki pynkhreh la ki tiarthma jong ka jingpynjot bad ka jingpynduh, u thab u dab pat na ka bynta kane, u dei ban im ha ka Pajwa jong ka tan bad ka kordit, ka kyiuh bad ka syier.
Bad ka jingud, bad ka jingiam, bad ka jinglynniar jong u, ki shu jahlngaid bad ki shu ngop ha ka jingbthei jong ki Bom Nukliar bad ki iap – op ha ka tdemloh baiong jong ki.
Don ki hima kiba sngew ba ki iaryngkat – bor bad kum ki masikyrtong kiba la lit pynnep bha ia la ki reng ki iakyrsia bad ki peitmatdong sawtriej, kawei ia kawei pat, bad ki ap tang ia ka khyllipmat ka babiang ban ioh pynliem ia ka mamla.
Imat ka pyrthei ka la bun than ki briew jong ka Saians, khyndiat than ki briew jong u Blei.
Don kiwei pat ki hima kiba sngew kham khlain – bor bad ki thap – khmang kumno ban ioh troh ia kito ki hima kiba kham tlot – bor, kumba thap u Suri ia i khunblang.
Hangno ka pyrthei kan shem ia ka jingsuk, haba ieng – rangbah ka jingkhwanbor ? Kam long ka bashing – hok ba kawei ka jait – bynriew kan synsahr ia kawei pat, khamtam lada kata kawei pat kam mynjur ne kam mon.
Don ki jaitbynriew kiba, hana na ka bynta ba ki sngewlem ia kito kiwei pat ki ri ne ki jaitbynriew kiba kham kyrduh ki lad ha ka rukom – trei rukom – ktah, ne ha ka leit ka – wan, ne ha ka kor ka – bor, ki lehmynleh kumba iarap – lem ia ki, teng teng da ka bor – briew, teng teng da kaba bei – tyngka, hynrei ka jia ba ia kaba ki ai da ka ‘tikadieng ki knieh da ka ‘ti – kamon, ne, kum ka Ut jong u Esop ki knieh khyndiat – pa – khyndiat haduh ba u trai iing – jain u dei ban phetnoh lyngkhuit khlem da lah shuh ban dawa wat la ka jong ruh ! Kumta, kane ka jaitbynriew kaba shah banbein ruh kum ka khwan ruh, kam don jingsuk, bad kata kawei pat, la ka ioh ia kaba ka khwan ruh, kam ioh jingsuk, namar la ka long ne kam long ka jaitbynriew kaba tip – blei, ka mynsiem tip – hok tip – pop jong ka hi, kam ai jingsuk ia ka.
U briew u tare ia ka jingsuk, hynrei ka jingsuk ka nangphet jngai pynban, namar ka syrngiew ka sah barabor ka syrngiew.
Ka Baikliarwait kaba u Julius Kaisar u la wanlam, ka la pynriewspah ia ka Hima Rom, hynrei, suki suki ruh ka la kjit pyntroin bad ka la pynkyllon ia kata ka Hima.
Kito kiba shim ia ka waitlam, kin iap ruh da ka waitlam, ka long ka ktien ka bashisha.
La ka lei – Muluk ka sngew kham heh bad kham khraw ia ka Lei – Longspah, bad ka mut ban klun ia ka, ka Lei – Longspah ka pyneh triang, ka ksoh bad kti bad kjat ha la ka khet, ka kyrshan kyrbah ia u briew bad ka kular  ban pynhun ia ka jingangnud ka mynsiem jong u, da ka spah pyrthei.
Kumta, ka phon – ka – pah ia u briew, da ki rong thaba, da ki sur har – rukom, da ka kmen ka sngewbha bad kumta ter ter.
Shipor shipor ka kynoi ia u, shipor shipor ka pynroh pynkhylliew ia u, bad shipor shipor ka pynshad ia u ha la ka pneh, kumba leh ka mernrikhun.
U briew u sngewheh bad u sngewkhraw, bad da kine ki jingsngew teng teng u nud ban ieng – pyrshah wat ia ka Lei – Muluk ruh, haba u ioh ha ka khim ka ba  biang.
Ka Lei – longspah ka don bun tylli ki kti, imat kumba ka met ka phad jong ka baroh kawei, ka long tang da ki kti.
Bad dei ia kine, ba u briew  u tei ka duwai – jingknia, la u ainam ba u nguh arti – arjat ia ka Lei – Longspah.
Ha kane ka duwai jingknia, u pynieng ka jingknia ainguh – thang ba kynsai tam jong u kaba long u parabriew.
Kumne, u kynrad uba ai jingtrei  bad uba don ki nongtrei hapoh jong u, u khein ia ki briew nongtrei jong u ba ki long tang kum ki kor – sain- tyngka, ki bym don kyrdan hakhmat jong u, wat tang kum ki maw ruh.
Imat kumba u klet ba ki long ki briew kum ma u.
Namarkata, haba u pyntrei ia ki, u khembor katba lah.
U khapbrip ia la ki khmat ban ym iohi ia ka jingshitom, ka jingkyrduh ne ka pang ka – jhia ne ki ummat jong ki, bad u set ia la ki shkor ban  ym iohsngew ia ki jingua, ki jingkyrpad bad ki jinglynniar jong ki.
U nongtrei, u trei ym tang na ka bynta ialade shimet, u don ki khun, u don ka tnga, kiba u dei ban ai – bam ai – dih bad ban pynkup  – pynsem bad ban sumar haba ki pang.
U briew, kum u briew, um don jingsuk katba um pat lah ban pynsuk ia la ka iing ka sem.
Na kane ka daw, u trei shitom bad u len ialade, hynrei kine, kin shu long lehnohei lada u kynad uba pyntrei ia u, um pyrkhat – lem.
Lehse, u lah ban long u nongtrei uba duna bor ha baroh ki liang, la ha ka jingkhlain, la ha ka jingkoit – jingkhiah, la ha ka jingnang jingtip, bad kumta ter ter, hynrei kane kam mut ba ka jingsuk ka lah ban mih da kaba khembor ia u.
U kynrad um dei ban tharai ba u nongtrei jong u, u long u briew uba don ka met, khlem ka mynsiem.
Lada u tharai kumta, u la bakla shibun, namar ka mynsiem ka long ka bynta bynrap ka bakongsan eh ha u briew, bad kaban im sah junom.
Ym lah ban leh ia u briew kumba leh ia u masi – dab, ia uba la katta ruh ka ktien ka ong : “Men ym khum ia ka shyntur u masi – dab uba iuh ban khlur – kba.
" Kane ka mut ruh de ba u nongaikam u dei ban peit ba u nongtrei jong um, u ioh – por de ban pyndep ia la ki kamram -niam,.
Ne ia la ki kamram kiba dei ia la ka iing – ka sem, ne ba un ym leh lutphut ia la ka bainong baini.
U Kynrad ne u nongaikam u dei ban siew ia la ki nongtrei ka bainong kaba biang bad ba deihok, namar “Ka dei ia u nongtrei ban ioh ia la ka bainong.
" Ka long shisha ha ka mon jong u ban jied ia la ki nongtrei, hynrei kane kam mut ba u lah ban shim da u nongtrei u bymnang ne u bymbit, khnang ba un dup siew ia u da ka dor ka ba khamtat, namar ia ka kynja jingtrei baroh  dei ban pynshongdor ia ka babiang katba ka dei – hok.
Kane kan iarap ruh ia u nongtrei u bym pat nang ban pyntbit ialade.
U nongai – jingtrei, ym tang ba um dei ban khembor ia la ki nongtrei ne ban khniot bad ban dawa palat ia ka bor jong ki, u dei ruh ban peit ba u dei ban ai ne pyntrei ia ki ka jingtrei kaba iadei katkum ki briew bad ka bor jong ki, ki shynrang katkum ki shynrang, ki kynthei katkum ki kynthei, ki bsan katkum ki basan, bad ki khynnah katkum ki khynnah.
Nalor kaba pyntrei khlem khwan por, um dei ruh ban khwanbor.
Ka por trei ka dei ban long ka babiang katkum ki rukom jingtrei.
Um dei ruh ban otnoh ne bam – ei ia ka bainong baini jong ki nongtrei jong u, lada kaba shu leh – bor, ne shukor, ne shu buhsngi buhai khlem siew, khamtam lei lei namar ba u nongtrei ne nongbylla u long khlem bor bad khlem nongiada, bad ka jingioh jingkot jong u ka long ka barit ne khyndiat.
Kumta ban shukor ne ban bam – ei ia ka bainong baini jong uba kum uta, ka long ka basang – iap sang – im.
" Wat leh – bor ia u baduk, ong u Riewstad," namarba u long u baduk, bad wat banbein ia u bakyrduh ……….
Naba u Trai un bishar  ia ka daw jong u, bad un pynjynjar ia kita kiba pynjynjar ia ka mynsiem jong u.
"Ba u briew un ri ia la ka jingim, ka long ka ain  jong ka mariang.
Ka long ka hok jong man la u briew, namarkata, ba un ioh ia kata kaba u donkam ban dup im.
U baduk um lah ban ioh ia kata, da kano kano ka lad, lait tang da ka nong – ka-ni kaba mih na ka jingtrei jong u.
Kane ka pynpaw ba ka jingtrei jong u briew, kam shong tang ha ka mon jong u, ban trei ne ban ym trei, lem bad ka nong – ka – ni khlem bainong.
U briew u dei bad u donkam ban trei khnang ba un dup lah ban ri ia la ka jingim.
Na ka bynta ka jingtrei jong u, u dei ruh ban ioh ka bai-nong baini ka babiang katkum u briew na kaba un lah ban kunai kutin khyndiat khynsoit, bad ban kyrshan ialade ha ka khim, ka shipa kiba wan hap shop ha ka longbriew – manbriew.
Teng teng ka jia ba u kynrad u donkam kyrkieh ia ka jingtrei bad um banse ban bat ia u nongtrei jong u ban pyntrei palat – por.
U aiwai ia kata ka jingtrei ha la u nongtrei, ne u iakut, da ka dor ban trei kynta.
Mynta, u kynrad um dei ban pyrkhat tang ia la ka jingbit la jong, ba kan dei ka kam bad ba un ioh phoida na ka, u dei ruh ban pyrkhat ba u nongtrei jong u da kaba shimti ban pyndep ia kata ka jingtrei da kaba u trei palat – por, u dei ban len ialade ha bun ki liang, u dei ban sei la ka bor, wat la u la thait, u dei ban pep noh na kano kano kaba u la thmu kaba lah ban long ka jingmyntoi ia u hi na ka liang ka met, ne na ka liang ka mynsiem, ne na ka jingmyntoi ia la ka iing – ka sem bad kiba ha iing – ha sem jong u, bad kumta ter ter.
Namarkarta uta u kynrad, u dei ban pyrkhat bad ban pynshongdor ia kane ka jinglen – lade jong, u nongtrei jong u, bad kum ka jingpynbiuang,  bad ka bainong u dei ruh ban siew da ka dor ka babiang katba lah, khlem da peit eh tang ia ka phoida kaba u lah ban ioh na kata ka jingtrei.
Ka Seng – ka – dang kam long khlem ka jingtrei, bad ka Jingtrei kam long khlem ka Seng – ka – dang, namarkata, hapdeng u nongpyntrei bad ki nongtrei jong u, dei ban don ka hok – kylliang kaba kdup ha ka kut – shadem jong ka ia ka jingiaieid.
Lada u kynrad u pynpaw sngur – mynsiem ha la ki nongtrei, ia kane ka jingiaieid, maki kin trei da ka mon sngewbha ha ka jingiadei – jingmut, bad ka jingmih nangta, kan long ba ka kam – ka – jam jong u kan iaid bha, bad kan kham pynmyntoi ruh ia u.
U nongpyntrei ha la ka kam la jong, hakhmat ki nongtrei jong u, um long tang u kynrad, hynrei u kup ruh ia ka bor – ka – iktiar bad ka jingbah khala kum u kpa.
Ka jia ba u briew u mih na la shnong, u iehnoh ia la ka-iing – ka – sem da ka jingbym banse ban kyndoi – jakpoh.
Uto uba shim ia u kum la u nongtrei, u dei ban niew ialade ba u long kum u kpa jong u u ban khmih bad u ban long kum u kpa jong u, u ban khmih bad u ban iarap ia u.
Kane ka bor ne ka Jingkhlain mynsiem iarap ia u.
Kane ka bor ne ka Jingkhlain mynsiem jong u kynrad, kan kyrshan bad kan pynshlur da ka jingshaniah ha u, ia u shakri jong u.
U kynrad u dei ban don ka jabieng ka baproh, hynrei u dei ruh ban don ka dohnud ka baiar bad ka  bajynsur.
Kan long ka jingeh ka bakhraw ia u briew uba long u kynrad lada um ioh nongtrei.
Ka jingtrei jong u baroh kan sah – pud khlem trei bad ka lah ruh ban poi sha ka jingduh na ka jingjulor ka bakhraw.
Shu tharai ba uta u briew u don ka par – ksiar kaba lah ban pynmih bun spah mon ka  ksiar man la ka snem, ne ka kamra – trei kaba lah ban pynmyntoi ia u bun hajar tyngka shisnem, ne ka baden kaba lah ban pynmih bun spah mon u kba man ka snem, hynrei lada um don nongtrei, baroh ka shu sep – ei.
Bad lada u kwah ban ioh jingmyntoi ei ei ne kitei kiba u don u dei ban trei dalade hi, u lah ma ban leh kumta ? Haba ym ioh nongtrei, ne lada um don shakri – shakor, ym don wat tang kiba sar bad ban pynkhuid ia ka iing jong u, ne ban shet ban tiew na ka bynta jong u.
Uwei pat u lyngdoh rangbah jong ka Lei – Longspah u dei u mahajon ne u nongkha-ii.
Une ruh ha ka duwan jong ka blei jong u, u knia ainguhthang da u parabriew, kumba don kiba leh ha ki por hyndai ia u blei  Molokh, bad u ai snam – briew kumba don kiba leh mynta ia u Thlen.
Ka kamram ka bakongsan jong u nongkha-ii ka long ba un pyndap ia u parabriew ia kaba u donkam na ka bynta ka jingim.
Na ka bynta kane, u nongkha-ii u dei ruh ban ioh la ka phoida, hynrei u dei ban kynmaw ba ha ka kam jong u, um dei ban wad tang ia ka phoida, kumba u doktor ne u nongpynkhiah um khlong na ki nongpang jong u tang ia ka bai – jngoh – pang ne ka bai – dawai.
Da kaba pyndonkam bakla ia ka kabu u la ioh kum u nongkha – ii, u pyrkhat tang kumno ba un kham iohnong bad kham iohmyntoi ha ka kha – ii pateng la jong.
U briew baroh, ba un im, u dei ban bam ban dih, ban bsa ialade,bad u dei ban kup ban sem  ban pynsyaid ialade.
U nongkha – ii ba u tip bha ia kane, bunsien u lehthok ha ka kam jong u kane ka lah ban long da ka jingthew ka bymbiang, da kaba khleh ia ka mar kaba kham sniew ha ka mar kaba kham bha, bad u die ha ka dor jong ka mar kaba kham rem, ne da kaba u pynkiewdor ne pynremdor ia kiei kiei kiba u briew u donkam man la ka sngi.
Kine ki rukom ki pyniap ia u bapli u baduk bakyrduh.
U nonglute ha ki lad bad ki lynti bah, u lute ia u riewspah hynrei u nongkha – ii, im – im – peit – peit u lute ia u duk u – rang-li.
Pynban wat lada u nongkha – ii u pyndonkam ia kien ki lad ban kynshew ialade, ka shu long ka spah ba la siewdor da ka snam jong u duk – u rangbah – ka spah jong ka Tyngkasnam.
Ka jingshisha kam mih da ka jingbanbor, bad ka tyngka kam donbor bad kam lah ban thied ia ka.
Ka tyngka, kum ka ding bad ka um, ka long ka shakri kaba bha, hynrei ka kynrad ba bamduh.
U briew uba lalot ia ka, u phon umksang ialade ha ka lanot.
Ha ki kti jong u briew ne jong u briew ki babha, ka tyngka ka long borba ban wanlam ka jingsuk ha u parabriew, hynrei ha ki kti jong u briew ne jong ki briew, kiba sniew, ka long ka bih kaba bamdih bad ka jingpyut kaba biah – phorngai ia ka pyrthei baroh kawei.
Ka Jingshisha ka long ka tynrai jong ka jingbha, ha ka jingbha dn ka hok, ha ka hok dak ka Jingsuk, U Blei U long ka Jingshisha, u Blei U long ka jingbha, u Blei U long ka Hok, bad u Blei U long ka jingsuk.
Tad ynda u kynrad bad u nongtrei, u nongdie bad u nongthied, u riewspah bad u baduk ki im tip – blei, hangta kan mih ka jingsuk.
“Ka hok ka kyntiew ia ka jait byrniew, ong u Briew u Bastad, bad “Ka jingsuk ha ki briew kiba don ka mon kaba bha, ka long khubor ka jingkmen bad ka jinghun.
Lada u paid uba pynlong ia ka jaitbyrniew u long u basuk, ka jaid bynriew ka long kabasuk, lada ki shnong kiba pynlong ia ka  hima ki long ki basuk, ka hima ka long ka basuk.
Ka jingsuk ka long ka spah bakordor tam jong kano kano ka jaitbyrniew, bad jong kano kano ka hima.
Ki ri bad ki hima ki bym thung blei ialade, bad kiba kyntiew ha ka khlieh ia ki hok bad ka jinglaitluid jong u briew, ki long ki basuk.
Katkum ki khubor la ong ba ka Iran ha ka Lah Sngi U Blei ka la sdien phasi ïa 2 ngut ki briew hadien ka jingpyllait paidbah ha ka rynsan lad pathai ha kaba ka United States ka la pynrem jur halor katei ka jingleh jong katei ka ri ha kane ka kynti.
Kitei 2 ngut kiba la shah sdien phasi ki dei ba la tip kyrteng kum u Sadrollah Fazeli Zare bad u Youssef Mehrdad.
Ki la shah rai pynrem da kaba sdien phasi namar ka jingkren pyrshah ïa ka Koran bad ïa u Prophet Mohammed bad kumta la sdien phasi ïa ki ha ka patok kaba don hapoh Arak.
Katei ka jingshim rai jong ka Iran ha kane ka kynti, ka long ruh hadien ka jingpynrem na kiba bun halor ka jingjur jong ka jingsdien phasi ha Iran hapoh u snem 2022.
Kumta ruh ki seng pyrshah ki la pharep ruh ba ki bor pyniaid jong ka Iran ki la shu pyndonkam be-aiñ ïa katei ka jait jingpynshitom kaba la ju khot ka ‘Capital Punishment’ tang ban pynduna ïa ka jingbuh briew hapoh ka ri.
Ka  National Investigation Agency (NIA) ka la poi ha Nagpur ha ka sngi Ba-ar na ka bynta ban pynlong ïa ka jingtoh-kit halor ka jingïoh jingtip ba la don ba Phone bad byrngem ïa u Myntri ka sorkar kmie uba dei khmih ïa ka tnat Transport u Nitin Gadkari, la ïathuh u heh pulit.
Kumba la pynshisha la ong ba ïa kane ka Call la leh da uwei u runar uba la shah rai pynrem ha kaba ïadei bad ka kam pynïap briew, u Jayesh Pujari ïa uba la tip ruh da ka kyrteng kum u Kantha, ïa uba la shahkem na ka patok kaba ha Belagavi, kaba don ha Karnataka, bad u la shah pynngat hapoh ka aiñ UAPA.U heh  jong ka tnat pulit ha Nagpur u la ong ba ka kynhun NIA ka la buh da ka jingmudui ha ka jaka treikam jong ka kynhun ha Bengaluru bad Mumbai ha kaba la hukum ba la dei ban pynlong ïa ka jingtohkit.
Ka kynhun NIA ka la poi ha Nagpur na Mumbai bad sdang ban lum ïa ki kot ki sla bad kiwei pat ki bynta ba kongsan ha kaba ïadei bad ka jingjia, u la ong.
Na ka jingkhmih bniah ba la suba ba ka la don ka jingïatreilang jong ki lehnoh Lashkar-e-Taiba, ka kynhun lehnoh ha Pakistan bad ki nongkyrshan jong ki lehnoh ha kaba ïadei bad kane ka bynta, ka kynhun ka la khmih bniah ha kaba ïadei bad ka jingtohkit, la ong u heh pulit.
Ha ka 14 tarik, Kyllalyngkot, u Pujari u la phah ïa ka khubor byrngem sha ka jaka treikam jong u Gadkari ka Public Relations Office ha Nagpur, ha kaba la dawa ïa ka pisa kaba T.100 klur bad kam ba u dei u dkhot jong ka kynhun u Dawood Ibrahim, la ïathuh u heh pulit.
Ha katei ka por, u la shah set ha patok ha ka jylla ba marjan ha Karnataka hadien ba u la shahkem bad shah tohkit bniah ha ki pulit halor ka jingdonkti jong u ha ka kam beaiñ.
U la Phone biang ha ka 21 tarik, Lber, ha kaba u la byrngem ban thombor ïa u MP jong ka seng BJP ha Lok Sabha na Nagpur lada um siew ïa  ka pisa kaba T.10 klur sha u, la ïathuh shuh shuh ki pulit.
Hadien kane ki pulit ki la nang pynjur ïa ka jingtohkit bad ki la pynlong ka jingtohkit bniah ïa une u runar.
U Pujari u la shahkem bad shah ïalam sha Nagpur ha ka 28 tarik, Lber na ka patok kaba don ha Belagavi jong ka Karnataka, bad u la shah pynngat ha ka Unlawful Activities (Prevention) Act.
Hadien ba la ïoh hukum na u Myntri ka tnat ki kam pohïing jong ka sorkar kmie, ki heh jong ka kynhun NIA ki la pynlong ïa ka jingtohkit kaba bniah naba u Pujari u la don bynta bad ki lehnoh, kynthup bad u heh jong ka Lashkar-e-Taiba’s South Division u Captain Naseer, la ïathuh shuh shuh u heh pulit.
U Pujari u la shah hikai pyntbit ha kaba ïadei bad ki tiar siat ha North-East, u la bynrap.
Ka United States ha ka Sngi Ba-ar ka la pynbna ïa ka $1.2 Billion ka song iarap sha ka tnat shipai jong ka Ukraine, naka bynta ban pynkhlaiñ ïa ka tnat liengsuiñ jong ka Ukraine haba iadei bad ka jingiakhun thma jong ka pyrshah ïa ka Russia.
Namar la ong ba ka Ukraine ha kine ki sngi kan hap ban iakhun tyngeh ban iada ïa la u jong u pud- u sam na ka jingleit hiar thma ba khlem sangeh jong ka Russia.
Hynrei la ong ba kitei ki jingiarap jong ka US ha kane ka kynti ki lah ban kham shim por khyndiat ban ïa kaba la long ha ki por ba la leit.
Katei ka song jingiarap na ka US kan kynthup ïa ki tiar siat bad ki kuli bad kiwei kiwei de, ki ban iarap ban pynbit pynbiang ïa ka tnat shipai jong ka Ukraine khnang ba kin lah ban iakhun pyrshah ïa ki shipai ka Russia.
Namar la ong ruh ba, dei ka jingkhlaiñ jong ka tnat shipai liengsuiñ, ba ka Ukraine ka sa lah ban khie khlieh haduh kine ki sngi ba mynta naduh kaba sdang jong ka jingleit hiar thma jong ka Russia ïa ka Ukraine ha u Rymphang jong u snem ba la leit.
Kumta, la ong ba da katei ka song jingiarap ba thymmai duh na ka United States ha kane ka kynti, baroh ka jingnoh synñiang jong ka US sha ka Ukraine naduh ba sdang ka thma ha u Rymphang jong u snem ba la leit tad haduh kane ka kynti, ka la kot ïa ka $36 Billion baroh.
La ong ba ka United States ka la ialeh katba lah ban ai jingkyrshan ïa ka Ukraine na ka por sha ka por, naduh ba ka Russia hi ka la leit ban hiar thma ïa ka Ukraine ha u snem ba la leit.
Kumta ruh la ong ba ka Ukraine ka la ioh ïa shibun ki tiar thma naduh ki tup- ki man bad kiwei de ki jait tiar kum ki ‘namding, ki drone bad kiwei de ki tiar siat na ki ri bapher kiba la leit ban noh synñiang bad ban ai jingiarap ïa ka Ukraine, khnang ba kan lah ban iada ïa la u pud- u sam  bad ban lait na ka kti jingsynshar jong ka Russia.
Kumba la iohi ruh ïa ki khubor ha kine ki sngi, ba ka Russia ruh khlem jingpyndem bad khlem da kynran dien, ka la maham pyrshah pynban ïa kito ki ri kiba ai jingkyrshan ïa ka Ukraine ha katei ka thma bad ka la kynnoh ruh ïa kitei ki ri ba ki iadon bynta lang ha ka jingiakhun thma jong ka Ukraine pyrshah ïa ka Russia.
Namarkata ruh ka Russia ka la byrngem ba kan pynhiar kput ïa kitei kiwei ruh ki ri ynda ka por ka la dei.
Ha kajuh ruh ka por ka la byrngem ba kan nang pynjur ïa ka jingthombor ha Ukraine katba ka Ukraine hi kam pat lah ban pdiang bad pyndem ialade.
Ia mynta hi, ym pat don ba lah ban pyniasuk ïa katei ka jingiakynad hapdeng ka Russia bad Ukriane watla ki ri ba bun ki la pyrshang katba lah.
Ki pulit jong ka Jammu & Kashmir ha ka sngi Ba-ar ha ryngkat ka jingïatreilang bad ki shipai ïada ri ki la ïoh ban kem ïa arngut ki nongïarap jong ki lehnoh ka kynhun Lashkar-e-Taiba (LeT) ha Shopian.
Ki pulit ki la ïoh ban kurup ïa ki tiar beaiñ kiba bun, kiba kynthup ïa u bom IED, ki tiar bad ki kuli ïasiat haba la khmih bniah na ki.
Kine kiba la shahkem ki dei kiba la tip kyrteng kum u  Shahid Ahmad Lone uba dei u khun jong u Ab Rashid Lone u nongshong shnong jong ka Chotipora Shopian bad u Waseem Ahmad Ganie uba dei u khun jong u Ab Hamid Ganie u nongshong shnong jong ka Borihalan Shopian.
“Ha ka por ba la pynlong ïa ka jingtohkit ha kaba ïadei bad ka jingujor ejahar kaba No.65/2023 ha ka jaka treikam ki pulit ka Shopian, ki pulit ha ka jingpyntreikam ha ryngkat ki shipai ka tnat Army (44 RR), CRPF (14 Bn) ha ka sngi Ba-ar ki la ïoh ban kem sa arngut ki nongïarap jong ka kynhun ki lehnoh LeT", la ong ki pulit.
Kumba la ïathuh ki pulit, la ong ba la ïoh ban kurup ïa ki tiar kiba long beaiñ, kiba kynthup ïa ki tiar siat bad ki kuli, kawei ka pistol, u Magazine, 4 song ki kuli, kawei ka Silencer, uwei u bom IED, uwei u Remote Control, 2 tylli ki Battery bad uwei u Magazine thylli jong ka suloi AK 47 na kine kiba la shahkem.
Kumjuh ha ka 2 tarik, Jymmang, ki pulit ha ryngkat ka jingïatreilang bad ki shipai ïada ri ki la ïoh ban kem ïa u nongïarap jong ka kynhun lehnoh LeT, ïa uba la tip kyrteng kum u Tanveer Ahmad Wani uba dei u khun jong u Bashir Ahmad Wani u nongshong shnong jong ka Daramdora Shopian.
Na une uba la shahkem la ïoh ban kurup ïa kiba bun ki tiar kiba long beaiñ, kynthup ki tiar siat, ki kuli, kawei ka suloi AK uwei u Magazine bad 10 song ki kuli bad la buh ruh da ka jingujor ejahar kaba No.65/2023 ha ka jaka treikam jong ki pulit ka Shopian.
Ka jingtohkit ha kaba ïadei bad kane ka jingjia ka dang ïai bteng haduh ba la thoh ïa ka khubor.
Ki bor sorkar ka tnat Kam Pohïing jong ka jylla Mizoram ha ki khyndiat sngi kiba la leit noh ki la pyntip ba ki la don palat 2,000 ngut ki nongshong shnong na ka jylla Manipur kiba la wan ban rieh tngen ha ka Mizoram ban lait na ki kam ïakajia bad ïaumsnam kiba la jia ha ka jylla Manipur naduh ka 3 tarik mynta u bnai.
Kat kum ka jingïathuh jong u Commissioner & Secretary ka tnat Kam Pohïing jong ka jylla Mizoram – H Lalengmawia u la pyntip ba ki la don haduh 2056 ngut ki nong Manipur kiba la wan ban rieh tngen ha ki thaiñ khappud bapher bapher jong ka jylla Mizoram.
U Lalengmawia u la pyntip shuh shuh ba ka thaiñ Saitual district kaba dei ka thaiñ kaba don markhap bad ka jylla Manipur ka dei ka thaiñ kaba don bun eh ki nong Manipur kiba la wan ban rieh tngen (827 ngut), bud sa ka thaiñ Kolasib District (757 ngut).
U la ïathuh shuh shuh ba ki la don haduh 402 ngut kiba la leit ban rieh tngen ha Aizawl district, 59 ngut ha ka thaiñ Champhai district bad 7 ngut ha ka thaiñ Khawzawl district.
Na ka liang u heh sorkar u la pyntip shuh shuh ba ki paid riewlum Zo (Mizo) ki la pynbiang ïa ki jaka shong jaka sah na ka bynta kitei ki paid Manipur bad kumjuh ruh na ka liang ka Sorkar Jylla ka la shim ïa ki sienjam ban pynbiang ïa kiwei kiwei ki jingdonkam.
Kat kum ka jingïathuh jong u Lalengmawia, u la pyntip ba ha ka Lah Sngi U Blei mynta ka taiew, ka sorkar jylla ka la lah ruh ban leit shaw ïa 86 ngut ki nongshong shnong ka jylla kiba la dahkut ha ka nongbah Imphal; 34 ngut kiba la wanpoi ha ka nongbah Aizawl da ka bus hadien ba ki la hiar ha kad liengsuiñ Guwahati bad 52 ngut kiwei pat kiba la kiew da ka liengsuiñ na Imphal sha Kolkata.
Na ka liang u heh sorkar u la pyntip shuh shuh ba ka Sorkar Jylla ka la shim da ki sienjam kiba kyrpang ban leit shaw sa ïa ki 68 ngut ki nongshong shnong ka jylla kiba dang sahkut ha Manipur.
U la pyntip ba ha ka Lah Sngi u Blei, ki la don ruh haduh 45 ngut ki nongshong shnong ka jylla (khambun ki samla pule) kiba ka sorkar ka la leit shaw na ka thaiñ Imphal bad Churachandpur.
Ki shipai khappud  Border Security Force (BSF) ha ka Lah Sngi U Blei ki la kem ïa arngut ki briew kiba la pyrshang ban khaïi ïa 52 tylli ki ksiar lyngkhot kiba la kot sha ka T.4.24 klur ha ki bynta jong ka khappud Indo-Bangla.
Une u nongkhaïi tuh u la shahkem ha Integrated Check Post (ICP) kaba don ha Petrapole ha North 24 Parganas distrik.
Ki pulit jong ka kynhun ICP Petrapole ki la ïoh jingtip shaphang ka jingdon jong u briew uba la khaïi ksiar na Bangladesh sha India lyngba ka bos Royal Friendship International Passenger Bus.
Kane ka bos ka la ïaid na Agartala lyngba ka Dhaka sha Kolkata.
Haba kane ka bos ka ka poi ha ICP Petrapole, ki pulit ki la pynsangeh ïa ka bad pynlong ïa ka jingkhmih bniah.
Ka kynhun jong ki shipai ka tnat BSF ka la pynlong ïa ka jingkhmih bniah bad lap ïa 52 tylli ki lyngkhot ksiar kiba don ïa ka jingkhia kaba 6,950 grams ha u Pipe ba thylli ba la buh hajan ka jaka thep umphniang.
U nongñiah bos ba la tip kyrteng kum u Mustafa, bad u nongbud jong u u Matur Rahman Akanda, kiba dei ki nongshong shnong jong ka Bangladesh, ki la shahkem na katei ka jaka.
Kumba la antad la ong ba kane ka ksiar kaba la shah kurup ka shongdor kumba T.4,23,64,882.
Ïa kine ki nongkhaïi kiba la shahkem bad ïa ka ksiar ba la ïoh ban kurup la aiti sha ka Directorate of Revenue Intelligence (DRI), Kolkata.
U Director-General jong ka tnat BSF u la ai ka jingïaroh ïa ki shipai ka tnat kiba la wanrah ïa ka jingjop bad pynbna ban ai khusnam da ka pisa na ka bynta jong ki halor kane ka kam ba ki la leh.
Kum shi bynta ban lah ban khanglad ïa ki kam khaïi tuh na ki bynta khappud, ki heh shipai ka tnat BSF ki la buh ka jingkyrpad ïa ki briew kiba shong basah ha ki thaiñ khappud ba ki dei ban ai khubor lada ki ïoh jingtip ba don ki nongkhaïi tuh ïa ka ksiar lyngba ka ‘Seema Saathi’ helpline number 14419.
Yn sa ai khusnam da ka pisa sha kino kino ki briew kiba lah ban ai jingtip halor kane bad ban buhrieh ne ym pynbna paidbah shaphang jong ki, la ong ki heh ka tnat BSF.Ka Supreme Court ha ka Lah Sngi U Blei mynta ka taiew ka la bthah ïa ka Sorkar Pdeng bad ïa ka Sorkar Manipur ba ki dei ban shim ïa ki sienjam kiba kyrpang ban pynbiang ïa ki jingïada bad kumjuh ruh ïa ki lad jingïarap na ka bynta kito ki nongshong shnong ka jylla Manipur kiba la mad bad ïakynduh ïa ki jingeh na ka daw jong ka jingmih ki jingïakajia bad jingumsnam kiba jur kiba la jia ha ka jylla Manipur naduh ka 3 tarik mynta u bnai.
Ka miej jong ka Supreme Court hapoh ka jingïalam jong u Chief Justice D Y Chandrachud da kaba shim ïa katei ka jingïakajia kum kawei na ki jingjia kaba la ktah ïa ka hok longbriew manbriew jong kiba bun, ka la ban khia halor ka mat kaba ïadei bad ki jingpynkhreh ban pynbiang ïa ki lad jingïarap na ka bynta kitei ki paid Manipur kiba la hap ban mih noh na la ki jong ki ïing ki sem ban leit sah sha ki shlem treikam jong ki bor pahara.
Na ka liang ka Suprem Court ka la bthah ïa ka sorkar ba kan pynbiang ïa ki lad jingïarap kum ha ka liang ka bam ka dih, ki reshon bad kumjuh ruh ha ka liang ki dawai dashin.
Na ka liang ka Supreme Court ka la pyntip ruh ba ka dap da ka jingsngewkhia kaba jur halor ka jingïakynat bad jingkulmar kaba la jia ha ka jylla Manipur kaba la wanrah ruh ïa ka jingduh ïa ki mynsiem kiba kordor bad kumjuh ruh ïa ki jingdon jingem jong ka jylla.
Ka Miej jong ka ïing kashari kaba kynthup ruh ïa u Justice P S Narasimha bad Justice J B Pardiwala, ka la bthah ba ka Sorkar ka dei ban shim ïa ki lad ki lynti kiba kyrpang ha ki liang kiba ïadei bad ka jingpynbiang ïa ki jaka sah na ka bynta ki lanot bad kumjuh ruh na ka bynta ban pynbiang ïa ki lad jingïada ïa ki jaka mane Blei.
Kat kum ka jingïathuh jong u Solicitor General Tushar Mehta u la pyntip ba na ka liang ka Sorkar ka la shim da ki lad ki lynti kiba kyrpang eh ban tehlakam bad tem ïa kitei ki jingjia kiba la jia ha ka jylla Manipur.
U la ïathuh ba na ka liang ka sorkar ka la phah haduh 52 pyrton ki kynhun shipai, nalor ki shipai Assam Rifles bad Indian Army ban leit pahara ha ki thaiñ bapher bapher jong ka jylla Manipur.
U la pyntip shuh shuh ba ïa ki Flag Marche la leit ban pynlong ha ki thaiñ kiba kham shongsyier bad la pynlong ruh ïa bun tylli ki jingïalang syllok kiba ïadei bad katei ka jingjia.
Kat kum ki jingïoh lum jingtip la ïathuh ba na ka liang ka Supreme Court ka la pynmih ïa katei ka hukum hadien ka jingkhmih bniah ïa ki 2 tylli ki PIL kiba ïadei halor ka jinglong jingman jong ka jylla Manipur.
Ïa ki 2 tylli ki PIL la leit ban pynrung da u MLA ka BJP bad ïa kawei pat la leit ban pynrung da kawei ka kynhun riewlum.
Ki bor pulit jong ka jylla Assam ha ka 8 tarik mynta u bnai ki la pyntip ba ki la don haduh 5 ngut ki briew kiba la duh ei ïa la ki jong ki mynsiem bad 6 ngut kiwei pat kiba la ïoh ïa ki jingmynsaw na ki 3 tylli ki jingjia ïatakhuh kali kiba la jia ha kylleng ka thaiñ Boko.
Kat kum ka jingïathuh jong ki bor pulit, ki la pyntip ba kawei na kitei ki jingjia ïatakhuh kali ka la jia ha ka surok NH-17 marjan bad ka shnong Chokabaha, kawei pat hajan ka Singra Reserve Forest ha ka miet jong ka Sngi U Blei ba la dep, bad kawei pat kaba la jia ha ka miet jong ka Sngi U Blei ba la dep ha ka shnong Borpara.
Ki la pyntip ba ka por kumba 9 PM ha ka Sngi Saitjaiñ ba la dep, 3 ngut ki riew paidbah ki la shah tynrah ha kawei ka kali ha ka shnong Chokabaha.
Na katei ka jingjia la ïathuh ba uwei u samla u ba la tip kyrteng kum u Dayal Rabha na ka shnong Mouman u la khlad hashen; katba 2 ngut kiwei pat ki la ïoh ïa ki jingmynsaw kiba jur ïa kiba la leit ban rah sumar noh sha Guwahati Medical College & Hospital.
Ki 2 ngut kiba la mynsaw kiba jur ki kynthup ïa u Return Rabha bad u Krishna Kanta Rabha.
Ha kawei ka jingjia kaba la jia hajan ka Singra Reserve Forest, kawei ka kali Alto (AS 01 EE 6267) ka la leit ban tynrah ïa uwei u dieng bad na katei ka jingjia la ïathuh ba ki la don haduh 3 ngut ki briew kiba la khlad hashen bad 3 ngut kiwei pat kiba la ïoh ïa ki jingmynsaw.
Kat kum ki jingïoh lum khubor la ïathuh ba kitei ki briew ki dei kiba dang wan na kawei ka ïïng khawai shong kurim ha ka shnong Raipara.
Sa ha kawei pat ka jingjia kaba la jia hajan ka shnong Borpara, la ïathuh ba kawei ka thuk thuk (AS 25T 6944) ka la leit ban tynrah ïa kawei ka trok bad na katei ka jingjia u nongñiah jong katei ka thuk thuk u la khlad hashen katba u paralok jong u pat u la ïoh ïa ki jingmynsaw ba jur.
U samla u ba la khlad na katei ka jingjia u dei u ba la tip kyrteng kum u Shiva Das (22 snem ka rta) katba u paralok u ba la ïoh ïa ki jingmynsaw u dei u ba la tip kyrteng kum u Sadananda Das (22 snem ka rta).
Baroh 2 ngut kitei ki samla ki dei ki nongshong shnong ka thaiñ Kahibama – ka thaiñ kaba hap hapoh ka jingkhmih jong ki bor pulit ka Boko Police Station.
Ïa u samla u ba la ïoh ïa ki jingmynsaw la leit ban pynkit noh sha Boko Hospital bad hadien pat la leit ban pynkynriah sha GMCH na ka bynta ki lad jingsumar kiba kham janai.
U nongïalam ka Trinamool Congress (TMC), Dr.Mukul Sangma ha ka Sngi Balang u la kyntait ïa ki khubor ba u la ïakynduh ïa ki nongïalam ka Bharatiya Janata Party (BJP) dang shen ha New Delhi.
U Dr.Sangma u la ong ba kan jyn da la bha ïa ki lad pathai khubor ban kren ïa u ha shuwa ban thoh ïa kaei-kaei ka bym shym la jia.
“Wat hynne ka sngi ka la don ka khubor hynrei hadien ba nga la pule, nga sngewthuh ba ka dei tang kaba shu tharai bad kaba shu mutdur," la ong utei u nongïalam ka TMC.U la ong ruh ba ki lad pathai khubor ki dei ban ïohsngew na ka shyntur u trai ha shuwa ban thoh ïa kaba kum kata ka khubor.
U Dr.Sangma u la ong ba kine ki jingthoh ki phah ïa ki khubor jong ka jingbym shai da kaba bynrap ba u don ki daw ban ngeit ba kitei ki khubor ki dei ban don jingïadei bad ka ilekshon ha Sohïong.
Utei u nongïalam ka TMC u la ong ba kitei ki jingthoh ki long tang ban kynriah na ka bynta haba ka don ka jingdonkam ban pynleit jingmut ïa ki mat ki jura kiba kongsan bad kiba tynjuh ïa ki nongshong shnong ka Jylla.
Halor ki jingkam u Myntri Sorkar bad nongïalam ka BJP, Bah A.L.Hek ba ma u lem bad u Sangma ki la ïashong dih sha ban ïakren halor ka jingpynïasoh sha ka BJP, u Dr.Sangma u la ong ba u Bah Hek u la kwah ïakynduh ïa u ha ka 3 tarik u Lber, shi sngi hadien ba la pynbna ïa ka risol ilekshon.
“Ha kata ka step, ngi la ïa dih sha bad ngi la ai khublei iwei-ïa-iwei hynrei u la kyrkieh ban leit sha ka jingïalang jong u.
Hynrei u la ong ïa nga kawei…u la ong ba um sngewtynnad haba ïadei bad ka risol jong ka ilekshon," la ong utei u nongïalam ka TMC.Ka BJP ka la jop tang na 2 tylli ki konstitwensi ha kane ka ilekshon ba dang shu dep.
Ha katei ka jingïakynduh, u Dr.Sangma u la ong ba ka jingsngewkhia jong u Bah Hek ka long la dang dei ne em ban shah ïa kane ka Sorkar ban bteng hapoh ka jingïalam ka National People’s Party (NPP).
Katkum ka jingïathuh jong u, utei u nongmihkhmat ka BJP u la ong tang kawei, “Sngewbha leh eiei khnang ba kane kajuh ka Sorkar kan ym wan biang ha ka bor sa shisien.
"Ha kawei ka liang, u Dr.Sangma u la kyntait ïa ka jingkam u Bah Hek, ba utei u nongïalam ka seng u la khot ïa u ban pynïasoh sha ka BJP.U la ong ruh ba ka long ka rukom jong ki seng saiñ pyrthei ban wad ki lad ki lynti bad ka TMC ruh ka leh kumjuh.
“Ngi ruh ngi kwah ba kiwei-kiwei ki MLA kin pynïasoh sha ka seng jong ngi," la bynrap u Sangma.
U la ong ruh ba ka Jylla ïa mynta ka donkam ïa ka jingïatylli bad ka jingwan lang hajuh jong baroh ki seng saiñ pyrthei.
Ha kajuh ka por, u la kdew ba hadien ka risol jong ka ilekshon ha ka 2 tarik u Lber, ma u lem bad kiwei-kiwei ki seng kiba ïahap jingmut ki la pyrshang ban thaw noh da kawei ka Sorkar, hynrei kane ka la pulom.
U Dr.Sangma u la ong ruh ba ka rai jong u paidbah ka long ban don noh da kawei ka Sorkar ka ban bujli ïa ka MDA, hynrei kaba sngewsih ka long ba kita kiba ïadon bynta lang ha ka jingïalang, suki-suki ki la sdang ban jah rngai.
Na ka liang jong u, u la ong ba ha kine ki sngi ban wan, kin sa don shubun kiei-kiei ki ban jia bad ka TMC kan ïakhun pyrshah ïa ka Sorkar.
Shuh shuh halor ka jingpynïasoh jong ka People Democratic Front (PDF) sha ka NPP, u Dr.Sangma u la ong ba kane baroh ka dei ka jingpyrshang katba lah na ka liang kito kiba ha ka liang synshar ban neh ha ka bor.
“Kito kiba don ha ka liang synshar mynta ki pyrshang ban pyntikna ba kin neh ha ka bor namar ki khuslai lada kim don ha ka bor," u la ong.
U MDC ka Khasi Hills Autonomous District Council (KHADC), u Bah Bindo M.Lanong, u la thoh da ka shithi sha u Director General (DG) ka tnat Border Security Force (BSF) halor ka jingshah siat ïap jong u Bah Roning Nongkynrih ha ka miet jong ka 5 tarik Jymmang.
Ha kane ka shithi, u Bah Bindo u la pynpaw ïa ka jingsngew lyngngoh ba kumno kita ki BSF kiba la siat ïap ïa u Bah Roning ki la wan rung sha ki jaka sah paidbah ha ka thaiñ Mawshun-Pomshutia ha ka por mynmiet haba ka jaka khappud ha Dawki ka dang jngai sa kumba 9 km eiei.
“Ka kamram jong ki BSF ka long ban pahara ha ki jaka ba don hajan u pud u sam jong ka India bad Bangladesh.
Nalorkata, katei ka jaka ba la jia ka jingshah siat ïap ka dang hap hapoh ka jingpeit jong ki pulit ka thanat Pynursla.
Kumno yn lah ban ong ba kaei kaba la jia ka ïadon bynta bad ka kam khaïi be-aiñ ha khappud," la kylli u Bah Bindo.
Nalorkata, u la ong ba ka jingshah siat ïap jong u Bah Roning uba long u kpa jong ar ngut ki khun kiba dang rit bad u kurim jong ka longkmie ka bym pat don kam don jam, ka la pynpaw ïa ka jingbym bit bym biang jong ki shipai BSF.U la kynnoh ruh ba ha kiba bun ki khep, ki BSF kim ju don satia ha ki jaka ba ki dei ban pahara naba ki ju leit wad kyiad bad kiwei pat ki kam sngewbha kumba la ju kdew da ki nongshong shnong pyrshah ïa kine ki shipai.
“Hynrei, ha kane ka kynti, ki la shah bat beit sbak naba ka la don ka jingïap briew namar ka jingsiat ka jong ki, bad kane ka dei ka jingpynkheiñ ïa ka kyndon 302 bad kiwei jong ka Indian Penal Code.
Ha ka jingshisha, kitei ki shipai BSF ki la dei ban siat kuli sha suiñ lane ïa ka shaka jong ka trok bad lada ki la leh kumta, kan jin da la pyllait im ïa utei u samla uba dei u nongkamai jong ka ïing ka sem jong u," la ong u Bah Bindo.
Ha kajuh ka por, u la ong ba ki pulit ka jylla ki dei ban shimti ïa ka jingtohkit halor katei ka jingjia naba ka la jia ha ka jaka paidbah.
Nalorkata, u Bah Bindo u la kyntu ïa u DG ki BSF ba ka tnat ka dei ban siew ïa ka bailutksan sha ka ïing ka sem jong utei u samla uba la khlad.
Ka Sorkar Jylla ka la mang haduh T.415.93 klur na ka bynta ban pyntreikam ïa palat 17 tylli ki projek kiba thmu ban kyntiew ïa ka kam jngohkai pyrthei hapoh ka jylla Meghalaya.
U Myntri ka tnat ki Kam Jngohkai ka sorkar jylla, u Bah Paul Lyngdoh haba pyntip halor kane, u la ïathuh ba ki la don haduh 17 tylli ki projek kiba hapoh ka Meghalaya Eco Tourism Infrastructure Development Project ba la pynkhreh ban pynshna bad ki don ruh napdeng kine kiba la sdang ban pyntrei ïa ka kam.
Haba kren sha ki lad pathai khubor ha ka sngi Balang, u Bah Paul u la ïathuh ba ka pisa kaba la mang na ka bynta kine ki projek kiba la pynkhreh ka la kot sha ka T.415.93 klur.
U la ong ruh ba la khot ‘tender’ mynta na ka bynta ka Rural Hospitality Complex ha ka shnong Kongthong ka ban sa kot sha ka T.7.45 klur, katba kiwei pat ki projek  ha kylleng ka jylla kiba kynthup ïa ka Shillong Peak Ropeway yn sdang ha u Naiwieng mynta u snem bad kiwei kiwei ki projek kiba ka sorkar lyngba ka tnat jngohkai ka la mang.
Nangta u la ong ruh ba ïa kine ki projek bapher bapher yn sa khot ‘tender’ noh ha ki ar ne lai bnai ban sa wan bad la mang kumba T.415.93 klur ban shna ïa ki projek bapher bapher hapoh ka jylla.
:U Lat ka Jylla, u Phagu Chauhan, ha ka Sngi Balang u la leit jngoh ïa ka Dawki ha West Jaiñtia Hills.
Kum shi bynta jong katei ka jingleit jngoh, u la leit peit ruh ïa ka Land Port Authority of India (LPAI) ba dang shu plie bad ka Integrated Check Post (ICP), Dawki ha kaba u lum ruh ïa ka jingïalang bad ki ophisar na ki tnad treikam ka Sorkar Pdeng kum ka Land Port Authority of India (LPAI), BSF, Customs bad ophisar ki bor distrik ba kynthup ïa u Superintendent of Police, PD-DRDA, SDO (Civil) ka Amlarem bad Pynursla Civil Sub Division lem bad ki khlieh nongsynshar jong ki shnong ba marjan.
Ha katei ka jingïalang, u Lat u la ïoh jingshai halor ki bynta bapher-bapher jong ka Integrated Check Post ha Dawki, ka kamram bad ka jingkitkhlieh jong ka tnad Customs bad Central Excise kumjuh ka jingpyntreikam ïa ki skhim bapher-bapher kum ka PMAY, MGNRERS, SSA, PM-POSHAN, National Health Mission, PMGSY, lem bad kiwei-kiwei da ki tnad treikam bapher-bapher.
Na ka liang u Superintendent of Police, West Jaiñtia Hills u la pynsngew ruh sha u halor ka jinglong-jingman ka shong suk shong shngaiñ hapoh ka thaiñ.
U Lat u la ïakren bad ki Rangbah Shnong bad kylli halor ki jingeh bad ki kam pynroi ha ka thaiñ jong ki.
Ki Rangbah Shnong lem bad kiwei-kiwei ki ophisar u la pynsngew sha u Lat halor ka jingbym biang ki lad pynïasoh ‘mobile’ ha ki thaiñ khappud bad kyrpad ruh ban pynkloi haba ïadei bad ka projek surok Shillong-Dawki.
U la ïakren sani bha halor ki mat ba ïadei bad ka jingkyntiew ïa ka thaiñ Dawki bad bthah ïa ki ophisar ban pynleit jingmut na bynta ka bha ka miat jong ki paidbah.
Nalor kane, kum shi bynta ban pynkhlaiñ ïa ka jingïadei hapdeng ka India- Bangladesh, u Lat u la leit jngoh ïa ka Indo- Bangladesh Maitri Dwar ha Tamabil Border Check Post ban ïakren bad ki ophisar ka Bangladesh Border Guard, ha kaba u la ai jingbam ruh sha ki kum ka dak jong ka jingleh bha.
Shuh shuh u Lat hadien kane u la leit jngoh sa ïa ka Border Out Post (BOP) jong ka 4Battalion Border Security Force (BSF) ha Dawki, ha kaba u Pradeep Kumar, IPS, Inspector General ka BSF HQ Shillong Frontier u la batai sha u halor ki sienjam ba la shim na bynta ka shong suk shong shngaiñ hapoh ka thaiñ.
Khatduh eh, u Lat u la leit jngoh ïa ka Wah Umngot – ka jaka jngoh kai jong ka Jylla.
Ha kane ka sngi ïa u Lat la synran lang da u Commissioner & Secretary, Dr.B.D.R.Tiwari, IASlem bad kiwei-kiwei.
Sa tang kumba katto katne por shwa ka jingsdang jong ka jingpynbeit biang ïa u pud u sam hapdeng ka jylla Meghalaya bad Assam ha ka wat ba ar, u MLA ka Jirang, u Bah Sosthenes Sohtun ha ka Sngi Balang u la leit ban ïuh kjat sha ka shnong Nongwah Mawtamur ban kynduh ïa ki nongïalam shnong bad ruh ïa ki paidbah nongshong shnong ban tip ïa ka sur ka jong ki bad ruh khamtam ïa ki jingeh ba ki mad.
Kum ban shu pyntip ka shnong Nongwah Mawtamur kaba hap ha ki thaiñ khappud jong ka Jirang konstitwensi ha Ri Bhoi District, ka dei kawei na ki shnong kaba hap hapdeng ka jingïakajia pud.
Kane ka shnong ka don ha ka wat bar ar jong ka jingpynbeit pud hapdeng ka Meghalaya bad ka Assam.
Na ka liang ki paidbah nongshong shnong na ka por sha ka por ki la pynpaw ïa ka jingeh halor ka jingwan kyntur pud jong ka jylla Assam bad ruh ïa ka jingsheptieng ba ïoh lehse kane ka shnong kan hap noh sha ka Assam.
Ha kane ka jingpynbeit ka ban sa long ha kine ki sngi ki ban wan, naba kumba la long naduh mynshwa, ki nongshong shnong ki kwah ba kin don beit bad ka jylla Meghalaya.
Ha ka jingkynduh bad u Bah Sosthenes Sohtun, na ka liang ki nongïalam shnong bad ki ’riew paidbah ki la pynpaw ba ka jingpynbeit ïa u pud u sam ha kane ka wat ba ar ha katei ka shnong kam dei satia ban long da ka jingrah kti, hynrei ban pynthikna ïa ka jinglong trai da ki kot ki sla.
U Bah Dwen Lyngdoh bad u Bah Useful Lakhmie kiba dei ki ’riew rangbah jong ka shnong, ki la kyntu ruh ïa u MLA ba u dei ban shimkhia halor kane ka bynta ban pynthikna ba ka shnong Nongwah Mawtamur ka dei ban hap beit sha ka jylla Meghalaya kumba la ju long naduh mynshwa.
Ha kajuh ka por ki la kyrpad ruh ba un ïarap ban pynbiang ïa ki kam pynroi ha katei ka shnong khappud, khamtam ha kaba ïadei bad ka surok, naba kumba long mynta, ka jingbym biang jong ka surok ka dei kawei na ki jingeh kaba ki paidbah ki kynduh na ka por sha ka por ha ka leit ka wan.
Katba na ka liang u Bah Sosthenes Sohtun haba ai jingkren, u la kular sha ki paidbah nongshong shnong ba un shimkhia halor kane ka bynta ban ïakren bad ka sorkar jylla.
Ha kajuh ka por u la kyntu ruh ïa ki seng bapher bapher kumjuh ïa ki seng saiñ hima ba kim dei ban shim kabu politik halor kane ka kam pynbeit pud hapoh kane ka thaiñ, hynrei ba kin ai ïa ka jingïatrei lang bad ka sorkar.
Nangta ha kajuh ka por u la kyntu ruh ïa ki nongshong shnong ba kin pynbiang ïa ki kot ki sla jong ki jaka puta ba kin pynpoi sha ka Regional Committee kaba la thung da ka sorkar jylla.
Hadien ba la mih ka jingpyrshah na ki paidbah bad ki kynhun seng halor ka jingksam marpoh khyndew ha kawei na ki jaka ha ka shnong Mawlangria, Mawiawtep jong ka thaiñ Rambrai da kaba la kam bad kynnoh ruh ba katei ka jingksam marpoh khyndew ka la pynkylla rong bad pynsniew ïa ka umbam umdih, ha ka sngi Balang ki bor district ka West Khasi Hills hapoh ka jingïalam jong u Bah R Kharkongor, EAC ka WKH ryngkat ka jingsynranlang u Circle Inspector ka Nongstoiñ u GK Sangma ki la hiar ban pynlong ïa ka jingjurip.
Katei ka jaka ksam marpoh khyndew ka dei kaba la pyntrei da u Bah Macdonald Lyngdoh uba dei ruh u trai khyndew ha ka shnong Mawlangria, bad la ïathuh ba utei u marpoh khyndew ïa kaba la ksam ha katei ka jaka u dei u ‘Iron Ore’.
Na ka liang ki bor District ki la pynpaw ba ki la dep ban bthah ïa ki nongpyntrei ba kin pynsangeh shuwa ïa ka jingtrei tat haduh ba kin da lah ban pyntikna ba kan ym don kano kano ka jingktah ïa ka umbam umdih bad kan ym don ka jingpyntuid ïa ki jaboh.
Hynrei, na ka liang ki paidbah nongshong shnong jong ka thaiñ kiba la poi lang ha katei ka jaka, ki la pynpaw ïa ka jjngpyrshah ïa katei ka jingksam marpoh khyndew ha kaba ki la pynpaw markhmat bad ki bor District ba kim kwah shuh ban ailad ba katei ka jingpyntrei ïa katei ka kam kan dang ïaid shakhmat hynrei dei ban sangeh noh shi syndon.
U Bah Macdonald Lyngdoh uba dei u trai bad uba la pyntrei ïa katei ka jaka ksam marpoh kyndew u la kam ba kam don kum kata jingktah ïa ka umbam umdih kumba la kynnoh da ki nongshong shnong.
U la kular ruh ba un rah ïa ka um ban phah peit bniah khnang ban lap ïa ka jingshisha.
Nalor kata, u la kular ruh ban ker bha noh ïa ki katto katne ki bynta khnang ba ka um kaba mih na katei ka jaka ksam kam dei ban poi ne ktah ïa ki tyllong um.
Uwei na ki nongïalap ilekshon uba ki paidbah ka jylla ki shait sngewtynnad ban sngap ha ki rynsan lad pathai, kata Bah Amazing Kurbah, u la pynpaw ba ym dei ba u kynthoh; hynrei ka dei ka jingpynphai nia ïa ka jingkynthoh ki nongïalam ka NPP haba ki la ïeng ha rynsan ïalap ilekshon.
U Bah Amazing u dei na ka shnong Khimurah kaba hap ha Lawshlem Polling Station kaba hap ha ka thaiñ Rangshken, Sohïong constituency, East Khasi Hills District.
U dei ruh u nongkyrshan ba shit rhem jong u kyrtong ka UDP, u Bah Synshar Lyngdoh ha kane ka ilekshon kaba long mynta u snem.
Hadien ba ki paidbah ka Sohïong konstitwensi ki la dep thep ïa la ka vote ha ki polling station bapher bapher ha ka 4 baje janmiet jong ka 10 tarik Jymmang 2023, U Nongsaiñ Hima u la ïoh ban leit wad kyrpang ïa u Bah Amazing Kurbah shaduh ka Lawshlem Polling Station ban ïoh ïakren kyrpang bad utei u rangbah halor ka sap kaba u lah ban kren ha ka jingïalang paidbah ban pynsngewtynnad ïa ki nongsngap kiba peit ha ‘youtube’.
Kum ban shu pynkynmaw, u Bah Amazing u dei u nongkyrshan jong u Bah Samlin Malngiang ha u snem 2018, hynrei naduh ba u la rung sha ka seng NPP, u Bah Amazing ruh u la rung noh sha ka seng UDP.Ka sien nyngkong ba u ïoh ban kren ha ka jingïalang paidbah ka dei ha Madan Kor bad Dewlieh kaba u la ïoh ban kren kham bun ka por kaba la pynlong ïa ki paidbah ba kin sdang ban sngewtynnad haba ki peit ïa u ha ‘youtube’.
U Bah Amazing u la ong ka jingïoh buit ban kren jingïalang paidbah ka dei namar u don ka mynsiem bym dei ban tieng ïano ïano kum u rangbah Khasi, hynrei kaba tieng ka long beit tang ïa U Blei.
“Ka jingsdang jong nga ban ïalap ilekshon ka long ban pynshai ïa kito kiwei ki seng saiñ pyrthei kiba kynthoh, hynrei kam dei ban artatien haba kren halor ka nongrim" u la ong.
Nalor kata, u la ong ka jingpynsngewtynnad ïa ki paidbah namar u kren ban pynrkhie teng teng u kren ban pynïap nia ïa kiba kynthoh.
Nangta u la pynshai ruh ba ka jingshad ka jong u ha ka jingïalang UDP kaba khatduh ha Sohïong ka long ban pynsngewtynnad ïa ki paidbah namar mynshuwa u ju ïashim bynta ban ïakob shad ha ki rynsan bapher bapher.
Shuh shuh u la ïathuh haba u leit sha jaka ïew ki paidbah ki ju kren ïa u naduh ba u la paw ha ‘youtube’.
Ki kynthei ki la mih kham bun ha ka Sngi Balang ban jied ïa u MLA bathymmai ka Sohïong konstitwensi.
Katkum ka jingkheiñ ba la ïohlum, ka jingwan ki nongthep ‘vote’ ka la long haduh 91.92 per cent na ki 34,783 ngut ki nongthep ‘vote’ kiba don ha kane ka konstitwensi.
Ka shlem treikam jong u Chief Electoral Officer (CEO) ka jylla ka la pyntip ba ka jingdon ki nongthep ‘vote’ kiba dei ki kynthei kiba la pyndep ïa ka kamram ban jied MLA ka la kot sha ka 93.48 per cent katba ka jingwan ki nongthep ‘vote’ kiba dei ki shynrang ka long 90.3 per cent.
Ki don hynriew ngut ki kyrtong ha kane ka ilekshon kiba kynthup ïa u Bah Samlin Malngiang na ka NPP, u Bah Synshar Lyngdoh na ka UDP, u Bah S Osborne Kharjana na ka Congress, u Bah Sandondor Ryntathiang na ka HSPDP, u Bah Stodingstar Thabah na ka TMC bad u Bah Serap Eric Kharbuki na ka BJP.Haba kren sha ki lad pathai khubor, u CEO, Bah F.R Kharkongor u la pyntip ba kam shym la don satia kano-kano ka huri-hura ne ka jingthut ha ka por thep ‘vote’ mynta ka sngi.
Ha Sohïong konstitwensi, ki don 63 tylli ki jaka thep ‘vote’ lane ki ‘Polling Station’.
U Bah Kharkongor u la kdew ruh ba ka jingwan ki nongthep ‘vote’ mynta ka kynti ka kham bun haba ïanujor bad ka ilekshon ha u snem 2018 namar ha kato ka por ka long 90.40 per cent.
Nalorkata, u la ong ba kam shym la don satia ka jingthut ha ki kor thep ‘vote’ lane ki EVM lait noh tang ha ka por mynstep katba dang pynïaid ïa ka ‘Mock Poll’ tangba la lah ban bujli noh ïa kita ki kor kiba thut da kiwei pat.
U la ïathuh ruh ba ha ka jaka thep ‘vote’ ha Nongpathaw, ka la don ka jingthung ïa ki tynrai dieng da ki paidbah kiba la wan ban thep ‘vote’ bad kiba kham bun kiba la ïashim bynta ha kane ki dei ki samla kiba dang shu ïoh thep ‘vote’ ha ka sien banyngkong ha ka jingim jong ki.
Ka jingñiew ïa ki ‘vote’ kan long ha ka 13 tarik Jymmang ha State Central Library, Shillong.
Ki ar ngut ki kyrtong jong ki seng saiñ pyrthei kiba don hapdeng ka jingïakhun ha kane ka ilekshon MLA ha Sohïong konstitwensi, kata u Bah Samlin Malngiang kum u kyrtong ka National People’s Party (NPP) bad u Bah Synshar Lyngdoh kum u kyrtong ka United Democratic Party (UDP) ki la ïa kob mar kylliang ban pynpaw ba ki sngew khlaiñ hadien ba ki paidbah ki la dep thep ïa la ka ‘vote’.
Kane ka jingpynpaw jong kine ar ngut ki kyrtong ka dei hadien ba ki la leit jngoh ïa ki nongthep ‘vote’ ha man ki Polling Station ha Sohïong konstitwensi kaba la long ha ka 10 tarik Jymmang, 2023.
Haba ïakren bad u Bah Samlin kyrtong ka NPP, u la ong hadien ba u la wan jngoh ïa ki Polling Station ki don ki jaka kiba la khlaiñ ka seng NPP, hynrei un sa peit ynda la ñiew ïa ka ‘vote’.
U la ong ba ki don 44 tylli ki Polling Station bad ki don ki jaka ba ka NPP ka khlaiñ bha bad don ki jaka ba duna khyndiat.
Hynrei, ka jingïakhun ka long beit hapdeng ka NPP bad UDP, tangba ym lah ban kheiñ sting ïa u kyrtong ka Congress haduh katno ki lah ban tan ‘vote’.
“Ha ka por ba ïakhun bad u Bah HDR Lyngdoh ka ïapher bad mynta u Bah Synshar Lyngdoh, namar u Bah Synshar tang ïa ki nongkitkam lajong ruh um pat ithuh bha namar u dang thymmai" u la ong.
Katba na ka liang u Bah Synshar Lyngdoh kyrtong ka UDP, u la ong ba shisien ba u kyrtong u la sngewskhem ki paidbah ruh ki la sngewskhem lypa.
U la ïathuh ba ki don haduh 44 tylli ki Polling Station bad 38 tylli ki dei kiba la khlaiñ ka UDP.Shuh shuh u la pynpaw ba ka jingieid ki paidbah ïa u Bah HDR Lyngdoh ka la don lypa bad namar kata, ka jingïakhun mynta ka long beit na ka sur jong ki paidbah.
Ka Khasi Hills Autonomous District Council (KHADC) ka la shim ïa ka rai ba nangne shakhmat ka kyntien ‘ot kilo’ hapoh ki ïew ba hap hapoh u pud u sam jong ka council kam dei ban mih shuh na ka bynta ka bit ka biang jong ki nongrep.
Kane ka jingshim rai jong ka KHADC ka la long hadien ba na ka liang ka Executive Committee ka KHADC ha ka Sngi Balang ka la khot ïa ka jingïalang ba kyrpang ban ïatai ïathir halor ka jingeh ki nongrep ba ïakynduh bad ruh halor ka jingshah ot kilo ki mar rep.
Ha kane ka jingïalang ba la pynlong ha council, nalor u CEM bad ki EM ka KHADC, la ïadon lang ruh u Syiem ka Hima Mylliem, ki Myntri, ki nongïalam ka Hills Farmer’s Union, ki nongkhaïi ba don ha ïewduh.
U CEM, Bah Titosstarwell Chyne haba kren sha ki lad pathai khubor hadien ba la wai ka jingïalang, u la ong ba ka jingkhot ïakynduh ïa kitei ki kynhun kam dei kaba nyngkong, hynrei naduh u snem 2018 ter ter la don bun ki jingïakynduh ban ïakren halor ki jingeh ki nongrep bad khamtam ka kam ba ïadei bad ka jingshah ot kilo ha Ïewduh, kaba ki nongrep na ka por sha ka por ki ju ai ka jingujor ba don kata ka jingshah ot kilo.
U la pyntip ba halor kane ka jingeh, ka EC barim ka la thaw ka komiti ba kyrpang halor kane ka bynta ba la khlieh da u Bah Pynïaid S Syiem kum u MDC bad naduh kane ka por bad kumjuh ruh lyngba ka ‘jingpynbna’ ba la pynmih da ka Dorbar ka Hima Mylliem halor ka jingot kilo, ym ju ïoh shuh kano kano ka jingujor ban don kata ka ot kilo.
Hynrei wat la katta la sngewthuh ba ki jingeh ki lah ban don hangne hangtai bad kumta dei halor ba la khot kane ka jingïalang.
Nalor kata, u CEM u la ïathuh ba kane ka jingïalang ka la shim ïa ka rai ba naduh kane ka sngi yn nym dei shuh ban dang don kano kano ka jingot kilo ha Ïewduh ïa kino kino ki mar-rep bad ruh ba ki nongkhaïi ki dei ban bud ryntih ruh ïa ka hukum kaba la dep ban ai da ka Hima Mylliem, kaba ong ba ki nongthied ne nongkhaïi ki dei ban thew tang ïa ki khoh, kriah ne byrni hadien ba la dep ban pyllait ïa ki mar-rep, khnang ba kan long biang lang ïa baroh ar liang.
Ha kajuh ka por, u CEM u la pyntip ba la ïatai ruh halor ka jingeh jong ki nongkhaïi kaba ki ïakynduh, bad ha kaba la rai ba na ka liang ki nongrep ruh ki dei ban theh ne sei lut ïa ki mar-rep jong ki, khnang ban nym don ka jingleh thok leh shukor da kaba thep lang da ki mar pyut.
Nangta u CEM u la pyntip ruh ba ka jingïalang ka la shim ruh ka rai ban pynmih ka jingpynbna ‘notification’ da ka KHADC ba ha baroh ki ïew kiba don hapoh u pud u sam jong ka council, khnang ba kan nym don shuh ka jingot kilo na ki mar-rep.
Ban lah ban peit ïa kane ka jingeh, la rai ruh ban don ka komiti ba kyrpang ban khlieh da u CEM ryngkat ka jingdon lang ki EM, ki nongïalam ka HFU, ki nongkhaïi lem bad ki Khlieh Nongsynshar.
Ha kawei pat ka liang, u CEM u la pyntip ruh ba ka EM ka tnat Market ka Kong Grace Mary Kharpuri, EM Trade Bah Rangkynsai Kharbuki lem bad kiwei kiwei ki MDC bad ka Hima Mylliem, ka HFU bad ki nongkhaïi na Ïewduh, kin hiar jurip ïa ka Ïewduh lashai ka sngi palei ha ka por mynstep.
Ka kane ka jingleit jurip ym tang ban peit ïa ka jingot kilo ïa ki mar-rep, hynrei ruh ban peit ïa kiwei ki kam pynbit pynbiang bad pynbha ïa ka Ïewduh, ka jingpyntrei ha ka ïew die lang bad kiwei kiwei.
Katkum ka khubor na Hollywood la iathuh ba ka la don ka jing- iakren ban shna phlim halor ka kynhun rwai ‘One Direction’ ha kaba u Leonardo Di Caprio un sa ak ia ka bynta jong u Niall Horan.
Ka jingiakren ban shna phlim halor ka One Direction ka la long ha kine ki bnai ba la leit ha kaba ki dkhot kane ka kynhun ki la kwah ruh ia ki katto katne ki tyngshop ba paw ban ak bad shim ia ki bynta.
Ka One Direction ka dei ka kynhun ba paw bha jong ka UK bad kane ka kynhun ka kynthup ia u Harry Styles, Liam Tomlinson, Liam Payne bad u Zayn Malik.
Kane ka phlim kaba ym pat shim la tip mano ban direk kan sa khring bha ia ki nongpeitkai bad khamtam lei lei ia kito kiba ju sngewtynnad ban sngap ia ki jingrwai jong kane ka kynhun.
La ong ba naduh ka sien nyngkong ba ka la mih pyrthei ka One Direction ka la khring bha ia ki khynnah samla bad dei naduh ba u Zayn Malik ula mih noh na kane ka kynhun ba baroh ki dkhot jong ka, ki la iaid noh la ka jong ka lynti.
Ka jingiapait iapra noh jong kane ka kynhun ka long kaba la pyndiaw myn siem bha ia baroh ki nong kyrshan ka One Direction kiba ym shim poi pyrkhat ne khmih lynti ia kane.
Uwei u samla na India uba pule ha UK uba la byrngem pyniap ia u Salman Khan la kem noh da ki pulit ha kaba katkum ka khubor ba la ioh la iathuh ba hadien ka jingwad jingtip kaba bniah jong ki pulit la lap ba une u samla uba pule shabar ri u la byrngem pyniap ia u Salman da kaba phah da ka ’email’.
Na ka por sha ka por, u Salman ula shah byrngem ha kaba ki pulit ka Mumbai ki la shim khia bha ha kaba iadei bad kane bad pynjur ruh ki lad pahara ia une u Superstar ka Bollywood.
Katkum ka khubor ba la ioh la iathuh ba une u samla pule uba la byrngem pyniap ia u Salman la tip kyrteng da u Goldy Brar bad hadien ba la kem noh ia u na UK yn sa wanrah ia u sha India na ka bynta ban pynlong ka jingtohkit.
Ki pulit ka Mumbai hadien ba ki la ioh jingtip ba don ki briew kiba la byrngem pyniap biang ia u Salman mardor ki la phah ia ka Look Out Circular (LOC) bad lap ia uba don kti ban phah ia kane ka jingbyrngem pyniap.
Ha ka jingwad jingtip la lap ba une u samla uba la byrngem pyniap ia u Salman u dei uba na Haryana bad uba dang pule Medicine ha UK.Shuh shuh la ioh khubor ba u Brar ula phah ia kane ka email sha u Salman ha ka por ba ula don lang bad ki paralok jong u.
Ka jingshah byrn gem pyniap kaba na ka por sha ka por jong u Salman ka la pynlong ia ki bahaiing hasem bad ki paralok parajor jong une u tyngshop ba kin sngew syier bad sngew sheptieng na ka bynta jong u.
La ong ba u Salman pat u la pynpaw ba um don satia ka jing sngewsyier ia kiba kum kine kiei kiei.
Haba iakren halor ki phlim une u tyngshop u dang shu dep ak ha ka Kisi Ka Bhai Kisi Ki Jaan bad ula wan shim bynta ruh ha ka Pathaan bad ha kajuh ka por un sa ak ha ka Tiger 3 bad ka Katrina Kaif.
Ka Katie Holmes kaba dei ka samla barim jong u Jamie Foxx ka la pynpaw ka jingsngewsih halor ka jingshitom kaba la ban ia u Jamie naba kane ka puron kam lah satia ban mutdur ba u Jamie un kem pang kynsan namar ba u briew uba koit ba khiah bha.
Ka Katie kaba la don jingiadei bad u Jamie la 6 snem ka sngew lyngngoh haba ka ioh khubor ba une u tyngshop u la don hapdeng ka jingshitom bad u la thiah pang la shibnai ha kaba ka Katie wat lada kam shim don jingiadei shuh bad u Jamie pynban ka kyrmen skhem ba un ioh ia ka met ka phad ba koit ba khiah hadien habud.
Wat lada ka Katie bad u Jamie kim shim la don jingiadei shuh pynban ka jing-ialong paralok jong ki, kam shim la dkut bad ki dang iakren iakhana bad iaphone haba ki iohlad ne lait por.
Ha ka thup kyrdan ba thymmai ba la pynmih da ka ICC ha kaba iadei bad ki kynhun ialehkai ODIs, ka khubor ka iathuh ba ka kynhun ialehkai jong ki shynrang ka ri (India) ka lah shah pynhiar mynta sha ka kyrdan balai, kata hadien ka Pakistan bad ka jingduna da lai dor-thong na ka kynhun ialehkai ka Australia kaba dang iai bat ia ka kyrdan ba nyngkong ha ka pyrthei.
Nangta katkum ka khubor ka iathuh ruh ba ka Australia kaba long ka kynhun lahduh haduh san sien ha ka pyrthei ka lah nang iai pynjanai shuh shuh ia ka jingkyntiew dor-thong na ka 113  sha ka 118 hadien ka jingpynthymmai kyrdan ba shisien shi snem, kata da kaba iai bat halade ia ka kyrdan bad ka jinglah ban iai tam ia ka Pakistan (116 dor-thong) bad kumjuh ruh ia ka India (115 dor-thong).
Katkum ka jingpyllait khubor da ka ICC, ka iathuh ba ha shuwa ban wanrah ia ka jingpynthymmai kyrdan ba shi snem, ka Australia ka shong ha ka kyrdan ba hajrongeh da ki 113 dor-thong lem bad ka India hadien jong ka kaba duna da tang khyndiat dor-thong na ka bynta ban knieh noh ia katei ka kyrdan na ka Australia.
Shuh shuh ruh ka Pakistan ka lah wan ha ka kyrdan balai da 112 dor-thong bad tang khyndiat por ka lah wan ha ka kyrdan ba hajrong hadien ka jingjop ha ka jing-iakhun ODIs kaba saw pyrshah ia ka New Zealand dang ha une u bnai ba mynta.
Kumta ruh ka Pakistan ka lah dep ban iaisah ha katei ka kyrdan lada katei ka kynhun ka lah ban sar shalade ia ki 5-0 jingjop lynter ki jong ka pyrshah ia ka New Zealand.
Da tang lai jingkyntiew dor-thong, mynta lah pyniakhlad ia kitei ki kynhun ialehkai kiba wan ha ka thup kyrdan ba 3 bad kaba kham itynnad  ha ka jingiaknieh ia katei ka kyrdan ba nyngkong kan long ka lympung ialehkai World Cup mynta u snem.
Ka jingpynthymmai kyrdan da ka  ICC ka long  na baroh ki jingialehkai ODIs ba ki kynhun ialehkai ki lah pyndep ha ka shi snem kata naduh u Jymmang 2020 ha ryngkat bad ki jingialehkai ba lah pyndep pura ha shuwa u Jymmang 2022 kiba kit 50 % bad baroh-lin ki jingialehkai kiba khia-thew bad ba kit shaduh ka 100%.
Katei ka thew ruh ba ka  Pakistan mynta ka lah ioh ban pynliem noh ia ka India na ka bynta ba kan ioh shong ha ka kyrdan ba-ar da ki 4-0  jingshah rem ha ka jngleit iakhun jong ka bad ka England ia kaba ym shym lah kheinlang shuh.
Kumta ki 3-0 jingshah rem ka Pakistan ha ka England  ha u snem 2021 ki lah pynduna ruh ia ka jingkhia-thew jong ki jingialehkai jong ka bad kiba lah iarap ruh ia ka kynhun ban pynhiar kyrdan ia ka India ha ka thup.
Kumjuh ruh ka India ka lah mad ia ka jingeh kaba khraw ha kaba iadei bad ka jingpynneh jong ka ha ka kyrdan ba-ar hadien ka jingshah rem noh da 2-1 ha ki jingiakhun jong ka ha-iing pyrshah ia ka Australia ha une u snem ba mynta.
Napdeng kiwei pat ki kynhun ialehkai ha ka tei ka thup kyrdan ba thymmai, ka New Zealand mynta ka lah shah pynshong ha ka kyrdan ba 4 da ki 104 dor-thong ba ka lah khur ia kaba lah bud pat sa ka England kaba lah sakhi ia ka jingshah pynduna haduh 10 dor-thong  ha ka jingkynrtiew dor-thong ka jong ka kata ha ka jak aba 5 da 101; katba ka Afghanistan mynta ka lah ioh ha ka ban kiew bun tylli ki jaka na ka bynta ban ioh shong ha ka kyrdan ba 8 bad tam ruh ia ka Sri Lanka kaba don ha ka kyrdan ba 9 bud sa ka West Indies ha ka kyrdan ba 10, ka South Africa ha ka kyrdan ba 6 bad ka  Bangladesh ha ka kyrdan ba 7.
U Myntri ka Sorkar Jylla, u Bah Paul Lyngdoh u la ong ba ka jingmih ban kam ïa ki jaka ha khappud da ka Assam kum ka Mukroh bad kiwei pat ki jaka, ka dei namar bym pat pynbeit ïa u pud u sam, bad u la ïathuh ba ka jingïakren pynbeit pud ha ka wat ba-ar la kumno kumno ka dei ban sdang biang hadien ka Dorbar Mang Tyngka jong ka Ïingdorbar Thawaiñ.
U Bah Paul, uba dei ruh u nongaiktien ka Sorkar MDA-II, u la ong ïa kane haba jubab ïa ka jingkylli ki nongthoh khubor ha ka sngi Thohdieng, halor ka nongrim ba ka Meghalaya ka ïeng namar ka jingkam ka Assam lyngba u Myntri Rangbah u Himanta Biswa Sarma ba ka Mukroh ka hap hapoh u pud u sam jong ka Assam.
U Bah Paul u la ong ba mano-mano ruh lah ban kam da kaba kren ktien, hynrei ka bynta kaba kane ka Sorkar ka don, ka long ban pyni mano ba long trai ïa ki jaka, bad ban leh ïa kata, donkam ïa ki kot ki sla, namar ban shu kam kumto ka long kaba suk, hynrei kaba donkam ka long ban pynkhlaiñ ïa ka jingkam ïa ki jaka lyngba ki kot ki sla bad jinglongtrai ïa ka jaka.
Haba kylli hato kane ka jingkam markylliang kan ktah pynban ïa ka jingïakren pynbeit pud ha ka wat ba-ar ha ki 6 tylli ki jaka ba ïakajia, u Bah Paul u la ong, ki jingkam markylliang ki mih namar bym pat lah ban pynbeit ïa u pud u sam, hynrei ynda la dep ban pynbeit ïa u pud, kan nym mih shuh kum kane.
Une u Myntri u la pynkynmaw ruh ba ïa ka jylla Meghalaya la thaw katkum ki kyndon aiñ jong ka Parliament, ha kaba ki pud jong ka Meghalaya ki dei ki bym pat pynskhem bad kiba shu long shipor katkum ka aiñ kaba don.
Kumta u la ong ba ka aiñ “State Reorganization Act, 1971" ka la ai jaka kum ka Jylla ban pynbeit ïa u pud u sam katkum ka jingïaid ka jingïakren.
Haba kylli lano ka jingïakren pynbeit pud ha ka wat ba-ar kan sdang biang, une u nongaiktien ka Sorkar MDA-II u la ong ba ka jingïakren la khmih lynti ba kan sdang biang hadien ka Dorbar Mang Tyngka jong ka Ïingdorbar Thawaiñ.
Nalorkata, u la ong ruh ba ka Kynhun Myntri kam pat ïakren halor ka jingthaw thymmai biang ïa ki Regional Committee kiba dei na ka bynta ki 6 tylli ki jaka kiba ïakajia kiba dang dei ban pynbeit ïa u pud u sam.
Kumta u Bah Paul, u la ïathuh ba ka Kynhun Myntri ka Sorkar Jylla ka la shu ïakren biang halor ki 6 tylli ki jaka kiba ïakajia pud kiba dang sah.
Hynrei, kiei ki bynta kiba dei ban bud na ka bynta ka jingpynbeit ka shong ha ka Kynhun Myntri ban khmih bniah bad ban shim ïa ka rai.
U Ram Charan, uba long mynta uwei na ki tyngshop ba paw bha jong kane ka ri hadien ka jingwanphai na Los Angeles  ula shah kylli jingkylli ha ki nongthoh khubor halor kumno u sngew hadien ba ka Naatu Naatu ka la iohrah ia ka Best Original Song ha kaba u Ram ula pynpaw ba kane ka long kaei kaei kaba baroh ki dkhot jong katei ka phlim ki ap khmih lynti bha bad sngewkmen ruh halor kane.
Ha kajuh ka por ki nongthoh khubor ki la buh jingkylli ruh ia u Ram halor kaei ka phlim kaba u kwah ban ak hadien habud ha ka jingim jong u bad ka jubab kaba ula ai ka long ba u kwah ban ak ha ka Biopic jong u Virat Kohli lada shna ne pynmih ia ka.
Nalor kane, u Ram u kwah ruh ban ioh ak phlim lang bad u Salman Khan bad shim ruh ia utei u tyngshop kum uwei na kiba u itynnad tam.
Une u tyngshop uba ngin sa iohi ha ki katto katne ki phlim thymmai kiba kynthup ruh ka RC 12, u long mynta u khlur ak phlim uba la khring ia kiba bun ki nongshna phlim bad direktor bad shen ngin sa iohi ruh ia u ha ka phlim Hollywood.
Une u tyngshop uba dei ruh u khun jong u Chiranjeevi ula ioh ban ak teng ha kawei ka phlim Bollywood bad ka Priyanka Chopra hynrei kane ka phlim kam shim lah ban khring ia ki nongpeitkai naba ka khana kam da long than kaba itynnad haduh katta katta.
Dei ruh hadien jong kane ba ula shim ia ka rai ban pynleit jingmut noh tang ha ki phlim Tollywood kiba la plie lad ruh na ka bynta ka jingim jong u bad iadei kam ruh bad ki katto katne ki nongpynmih phlim bad direktor ba kynsai jong katei ka karkhana.
U A R Rahman uba la iohlad ban iakren bad u L Subramaniam hadien jong ka Oscars u la pynpaw ba ka daw ba ki phlim na India kim ju iohpdiang ia ki khusnam  ha kaba iadei bad ka Best Film ka dei namar ba ka India kam nang satia ban phah ia ki phlim kiba itynnad ban iakhun ha katei ka jing sam khusnam.
Ha ka jingsngew ba shimet jong u Rahman ula ong ba ka India nangne sha khmat kan hap sangeh noh syndon ban phah ia ki phlim ki bym itynnad ban iakop bad kiwei kiwei ki ri ka pyrthei bad donkam ban jied noh da ki phlim ba itynnad ban iakhun ha katei ka rynsan.
U Rahman uba long uwei na ki nongthaw jingrwai uba la ioh ban rah teng ia ka Grammy bad Oscars u sngew ruh ba ka long donkam ban jied ia ki phlim kiba kynsai bad kiba biang ban iakhun ha katei ka rynsan bad u itynnad ba kiwei kiwei ki ri ka pyrthei ki nang kumno ban jied ia ki phlim ban iakop ha ka Oscars lem bad kiwei kiwei ki phlim jong ki ri ka pyrthei.
U Rahman uba la don 56 snem ha ka jingiakren bad u Subramaniam ula ong ba ka long kaba eh haduh katta katta ban jied ia ki phlim kiba biang ban iakhun ha ka Oscars bad donkam ruh ia ka jingai jingmut lem jong kiwei pat.
Mynta ka kynti u Rahman u kmen pat ba ki phlim na India ki la wanrah nam bad burom bad kyrmen skhem ruh ba ha ki snem ban wan ki phlim kiba itynnad yn jied ban leit shim bynta ha ka Oscars.
La bunsien ka India ka la phah ia ki phlim jong  ka ban iakhun sha ka Oscars hynrei na ka daw ba kine ki phlim kim dei than kiba itynnad dei ruh na kane ka daw ba ki la shah kyntait noh.
Ka Jennifer Lopez kan sa ak ha ka phlim Un stoppable ha kaba kane kan dei ka Sports Drama bad ia kane ka phlim yn pynmih da u Ben Affleck.
Ka Jen kaba la don 53 snem kan sa shim bynta ha kane ka phlim kaba iathuh halor ka jingim jong u Anthony Robles uba long uwei na ki nongmareh thong jong ka America bad uba la rah haduh 3 sien ia ka National Championship ha ka Arizona State University.
Ha kaba iadei bad ka khana jong kane ka phlim yn sa peit bad pynbiang da u William Goldberg uba la pynpeit bad pynbiang ruh ia ki khana jong ki katto katne ki phlim bad un sa shimti ruh kum u direktor jong ka Unstoppable.
Ka Unstoppable kan dei ka phlim kaba nyngkong ba ka Jen kan iatreilang bad u Ben bad ka Jen ka la ai jingmut bad ai mynsiem ruh ia u Ben ba un shna ia ka phlim ‘Air’.
Ha kaba iadei bad ka Unstoppable yn pynkhreh ban sdang leit ring ha kine ki bnai ban wan bad lah pat ban pynmih haduh u 2024.
Katkum ka jingiakren ka Jen bad ki nongthoh khubor ka khana jong kane ka phlim ka la khring bha ia ka bad dei ruh na kane ka daw ba ka sngew ka biang bha ia ka ban soi ia kane.
Hadien ba u khliehduh nongpyniaid jong ka FIFA u Gianni Infantino u lah shah jied biang sa shisien ban pyntyllun thymmai ia ki kam ki jam jong ka synjuk baroh kawei, na ka liang jong utei u nong-ialam u pynbna paidbah ba ka khusnam song pisa na ka bynta ka lympung ialehkai phutbol World Cup ki kynthei ka ban sa wan ka ‘Women’s World Cup’ ka ban sa long ha ki ar tylli ki ri kata ha Australia  bad New Zealand, kan long ka khusnam song pisa ka ban bun haduh lai shah ban ia ka song pisa jong ka lympung ialehkai ba lah dep ban pynlong ha u snem 2019.
Shuh shuh ruh na ka liang jong utei u nongpyniaid u lah pynpaw ruh ba ka Tourist Board jong ka Saudi Arabia kan ym ai ia ka jingkyrshan ne ban theh pisa na ka bynta katei ka lympung ialehkai.
U Infantino u lah pynpaw ruh ba ka song pisa kaba haduh  kyllum baroh bad ruh ka jing-iohnong na ka bynta  ka jingpynkhreh bad ruh na ka bynta ki klob ialehkai bapher bapher kan long $152 million; kata ka jingpynkiew mynta na ka $50 million song pisa jong u snem 2019  bad tang $15 million ha ka lympung ialehkai ba lah dep ban long ha Canada saw snem mynshuwa.
Kumta ruh katei ka lympung ialehkai World Cup jong ki kynthei ha u bnai Naitung bad Nailar mynta u snem kan long ruh ka sien kaba nyngkong ha ka ban sei madan ia ki 32 tylli ki kynhun ialehkai da kaba pynkiew mynta na ka 24 kynhun ialehkai kiba lah dep ban shimbynta ha ka lympung jong u snem 2019  kaba lah long ha France bad ha kaba ia ka trophy jingjop lah rah da ka  USA.Katei ka jingpynkiew bun ka song pisa ha kane ka sien kaba mynta jong ka lympung ka dang iai kah syrngiew haba nujor sha ka $440 million song pisa ha ka lympung ialehkai World Cup  2022 kaba lah kiew sha ka 32 kynhun ialehkai.
U Infantino u iathuh ruh ba katto katne na ki nongpyllait paidbah ia ki jingialehkai ka lympung  ki lah tyrwa haduh shipsah sien dun ana ka bynta ban ioh lum khubor bad pyni paidbah ia ki jingialehkai jong ka lympung, watla ka jingbun jong ki nongpeitkai ka long jan mar katjuh lane duna ia ka 20 %.
Shuh shuh u lah iai ban ruh ba ka FIFA ka lah shim ia ka sienjam mynta shakhmat ym tang da kaba shu khlei da ka ktien hynrei kaba lah pyni ruh da ki kam.
Ka jingpynbna ia kane khusnam song pisa lah pynsawa bad kren paidbah da ka ‘Global Players Union FIFPro.
Ka kaiphod halor ka jinglah ban pynurlong ia ka tei ka bynta na ka liang jong ka Football Australia  bad New Zealand Football ki pynpaw ia ka jingpdiang sngewbha ka jong ki halor katei ka rai ba lah wanrah mynta da ka FIFA.Ha ka thup kyrdan ba thymmai jong ka FIH, ka khubor ka iathuh ba ka kynhun ialehkai Hockey jong ki shynrang ka India ka lah kiew mynta da ar jaka, hadien ba katei ka kynhun ka lah khur ia ki arsien jingjop ha ka Pro League.
Shuh shuh ha kaba iadei bad katei ka bynta jong ka jinglah ka kynhun ban khur ia katei ki jingjop na katei ka lympung ialehkai, ka long ha ka jinglah jong ka ban khur ia ka jingjop pyrshah ia ka Germany  bad kumjuh  ruh ia ka Australia.
Kumta ka tei ka kynhun ialehkai ka ri ka lah ka ban tam noh shakhmat ia ka Australia ha ka thup kyrdan ha ka pyrthei bad kaba lah pynlong ruh ia ka kynhun Australia ban shah pynhiar mynta  sha ka kyrdan ba  5.
Ha kaba iadei bad ki jingiakhun ka India ha ka jingiaid lynti ha ka FIH Pro League, katei ka kynhun ka lah khur jingjop ha baroh ki saw jingialehkai pyrshah ia ka Germany  bad ar tylli ki jingjop pyrshah ia ka Australia.
Katei ka lah jia tang hapoh ki ar bnai hadien ba ka kynhun khlem da poi pyrkhat ka lah shah pynkut noh ka jingiaid lynti jong ka ha ka World Cup kaba lah long ha Bhubaneswar ha u bnai K’lyngkot tang ha ka kylla iakhun kaba 16.
Hadien katei ka jingshah rem noh ha ka WC, ka kynhun ka lah weng noh ia u Mandeep Singh, Akashdeep Singh bad Amit Rohidas katba u nongapkol u Krishan Pathak ruh u lah duh ban iadonlang bad ka kynhun na ka daw shimet ka jong u.
Hadien ki ar jingshah pynrem noh ka Australia ha ka India ha ka jingiakhun ba dang shu dep, katei ka kynhun ka lah shah pynhiar  kyrdan noh mynta bad kaba lah jia kumjuh ruh ia ka Germany kaba lah shah pynhiar mynta da ar jaka sha ka kyrdan ba 3 ha ka thup.
Katba ka Netherlands kaba lah rah ia ka takma Rnong ha ka World Cup ka bat ia ka kyrdan ba hajrong katba ka Belgium kaba wan ba-ar ka shong ha ka kyrdan balai.
Na ka liang jong u nongpyn-iaid ba ha khliehduh jong ka nongbah Seoul u Oh Se-hoon, u iathuh ba ka ri jong u baroh kawei ka la pynkhreh bha mynta na ka bynta ba kan buh ia ka jingiathong kum ka jingtyrwa ban ioh ia ka hok ban pynlong ia ka Olympic ha u snem 2036.
Kane ka long ruh khlem kano kano ka jingialeh ban ioh ka jingkyrshanlang na ka bynta katei ka lympung ialehkai bad ka nongbah jong ka North Korea ka Pyongyang.
Da ka jingkhmih lynti shakhmat na ka bynta ban ioh ia ka jingiadei kaba seisoh bad ka ri kaba khlainbor tam ha ka ban pynmih ia ki tiar nukliar (nuclear) jong ka thain shatei, ka Seoul ka lah phah ruh ia ka jingtyrwa ka jong ka na ka bynta ban long kata ka ri ka ban kyrshanlang (co-hosting) na ka bynta ka lympung ialehkai ha u 2032 bad ka Pyongyang sha ka International Olympic Committee (IOC) ha u snem 2021, ha shuwa ba ka Brisbane kan shah jied kum kata ka ri kaba ioh ia ka hok ban pynlong ia ka lympung ha utei u snem.
Kumta ka jingiasnohktilang jong ka ha ka jingiathong na ka bynta ban pynlong ia ka lympung ha u snem 2032 ka lah donkam mynta ban thaw bad kyntiew shuh shuh  ha ka Winter Olympics jong ka Pyeongchang ia kaba lah dep ban pynlong ha ka thain Shathie  jong katei ka ri ha u snem 2018,  ha ka por ba ki nongialehkai na baroh ar tylli ki thain jog ka ri Korea ki iaid bad jam shakhmat hapoh kawei ka lama ka ri jong ki ha ka sngi plie pyrda bad ka jingsei madan ruh ia ka kynhun kyllem jong ka kynhun ialehkai Ice Hockey ki kynthei.
Ha kaba iadei bad katei ka bynta ba katei ka ri ka don ia ka thong mynta, na ka liang jong u khliehduh ka IOC u Thomas Bach u pdiang sngewbha ia kata.
Na ka liang jong u Oh  u iathuh ba ka Seoul ka dei ban iaisah bad kaba iar ha kaba iadei bad ka jingthmu na ka bynta ban pynlong ia ki katto katne ki lympung ialehkai lada ka  jingiadei ka long kaba seisoh bad kaba lah biang shibun lada ka por ka iia kan poi.
Hynrei na ka liang jong ki nongpyniaid bahalor ka Korean Sport  & Olympic Committee (KS&OC)  ki iathuh ba haduh mynta kim pat shym la ioh kano kano kano ka jingthoh kaba biang  halor kata ka jingthmu la kan long na Seoul ne na ka thain shathie jong ka Busan ha kaba iadei bad kata ka jingiathong na ka bynta katei ka lympung ialehkai Olympic 2036.
Hynrei kan shong mynta ha ki shnong ba shimet na ka bynta ka jingiakren bad mir jingmut bad ki sorkar ka ri jong ki ban shim ia ka rai ba la yn iasnohlang ne em bad ka Pyongyang.
Napdeng kiwei pat ki ri ba pawkhmat ha ka jingiathong na ka bynta ban ioh pynlong ia ka tei ka lympung ialehkai ha utei u snem bad ki ban iakhun pyrshah ia kitei ki ri, ka  Qatar ka long ka ri kaba paw mynta kaba lah pynkhreh ha ka ban shim ia ka sienjam ban ioh pynlong ia ka lympung hadien ba ka ri baroh kawei ka lah long kaba jop bad ba seisoh hadien ba ka lah dep ban pynlong ia ka FIFA World Cup ha u snem ba lah dep; katba ka India, Germany  bad Egypt ki paw mynta kum ki ri kiba hakhmat ki ban iathong bad iaknieh ha ka ban ioh pynlong ia ka lympung bad ruh ka ri Mexico kaba lah kawang ialade shakmat mynta ha kajuh ka jylli na ka bynta ka jingiakhun ha kaba iadei bad ka lympung.
Ka National Cricket Academy (NCA) jong ka BCCI ka la dep ban jied ïa ki lai ngut ki rangïalehkai na ka Meghalaya Cricket Association (MCA) ban ïadon bynta ha ka North East Senior Men camp ka ban sdang naduh u bnai ban wan, ka ban long ha Bengal Cricket Academy ha Kalyani.
Kine ki lai ngut ki rangïalehkai kriket ki long u Raj Biswa, Kishan Lyngdoh (kiba dei ki nongtied) bad u Arbin Singh (u nongkawang bol).
Kane ka camp ne ka jaka kilan met kan sdang naduh ka 24 tarik u Ïaïong haduh ka 18 tarik u Jymmang.
Baroh ki don haduh 25 ngut ki nongïalehkai na ka thaiñ shatei lam-mihngi ne North East Zone kiba la shah jied ha ka BCCI na kane ka camp.
Ka jingshah jied jong kine ki nongïalehkai ka la long ruh halor ka jinglah ban ïalehkai bha ka jong ki, ha ka aiom Syed Mushtaq Ali Trophy T20 tournament, Vijay Hazare Trophy one day tournament bad ha ka first-class Ranji Trophy.
Ka long ka ba donkam ban sot na ki ktien shnong na kylleng ki thaiñ bad kyntoit shnong khnang ban pynriewspah ia ka ktien Khasi bad ban kdup shitylli ia baroh ki ktien ha kawei ka ktien pdeng.
Nalor kita ki ktien ba la don lypa na ki kylleng ki kyntoit shnong ki don ruh ki ktien ba lah ban shna thymmai da ka ba synrop lang ar ne lai kyntien ban shna kawei ka ktien ka ba kit jingmut, ka ba thiang snah bad ka ba lyngkot katlah katiai khnang ban bit ban biang ka thoh ka tar.
Kine harum la jer kum kat kum ba la pyrshang ban pynwandur ha ka ba dang dei ban tuklar da ka iktiar ba pura halor ka ktien:College : La jer Sengpule namar ba ka dei ka lympung ba la seng ban pule na ka bynta ban nang ban stad ha kano kano ka phang.
School : La jer Senghikai namar ba ka dei ka lympung ba la seng ban ïoh hikai naduh tynrai, bad ynda la shah hikai thikna ha Senghikai ba lah ban khajoh ne jopkyrdan sha ka Sengpule.
Ka jingshisha pat ka long ba ka kyntien Skul ka dei ka ba la marmlien ban pyndonkam barabor.
Academic : La jer Stadphrang namar ba ka dei ka jingstad ka ba lah da phrang janai ha ka shlem jingstad salonsari.
Scholar : La jer Stadtihsani namar ba ka dei ka jingstad ka ba lah da tih sani bin-pa-bin ban lah ban jop kyrdan ha salonsari.
Adjourn : ka mut khangshikylla- khang dei ba sangeh noh; shikylla dei ka por ba la mang ban ïakren ne leh kano kano ka kam.
Amend : ka mut Syrdep-aiñ namar ba ia kano kano ka mar ka ba la rim bad la jot noh bad ym iahap shuh katkum ka por la dei ban syrdep ne maramot ba kan bha biang bad ba lah ban pyndonkam sa shisien.
Kumta ha ka ba iadei bad ka aiñ lah ban shna kyntien Syrdep-aiñ.
Allegiance : ka mut ka ba  nguhsyiem demsyiem – ka nguh ka dem ka dei ïa ki kynja jingthaw kiba  halor ka kyrdan.
Syiem u dei ka dak ka shab jong u khlieh synshar.
Author : ka mut thohjer thohnam- thoh dei ka ba  pruid dak ha sla bad jer dei ba nam kyrteng ïa kaei kaei.
Kane ka ktien ka dei ba kren ki riew tymmen ki ba la tip bad bna shaphang ka thoh ka tar ha ki kot, tangba kim ju pyndonkam da kaba shna na ka ktien ‘nong’ bad ki la ong beit da ki thohjer thohnam ka ba thew ia ki riewtbit ki ba thoh da ka ktien pule ha ki kot.
Bank : ka mut suppisa, suptyngka, suplumpisa, supbuhtyngka – sup ka dei ka thiar ba thep bad sei ïa ki marbam katba donkam, lum ka mut ba pynlang bad pisa ka dei ka mar ïapeiñ.
Buh ka dei ba kynshew bad tyngka ruh dei ka mar ïapeiñ.
Lah ruh ban ong suplumtyngka supbuhpisa kat ba sngewbit sngewbiang ha ka ba  kine kin long kum ki ktien kynnoh.
Hynrei lah ban pyndonkam tang kawei ha ka thupktien.
Lehse ka ba  kham biang tam dei ka supkynshew namar ba ka kham ïar ban pyndonkam ïa kata ka kyntien; namar wat lada bank la sngewthuh salonsar tang kum ka seng kynshew pisa tyng-ka, hynrei ka don ruh kata ka ba  ju khot ka Blood Bank ka ba  kynshew snam.
Lehse ka ba kham sngewbit sngewbiang ha ka shruhktien (word structure) dei ka ktien Suppisa Suptyngka na ka bynta ka ïingseng ba kynshew pisa tyngka namar ki ktien suplumpisa suplumtyngka ki lah long lyntaid than ka shruh ktien.
Hynrei ka ktien phareng bank ïa ka phudwah lane bank ïa ka ba leh da ka ba ngeit skhem ym dei ban khleh lang ha kane ka juh ka ktien namar ha ka ktien Khasi lah don lypa da kiwei pat ki ktien.
Bar (Advocate) : ka mut ïingmuktiar, shlemuktiar – ïing ka dei ka trep ba shong ba sah bad muktiar u dei u riewtbit (expert) ha ka ïasaid aiñ.
Shlem dei ka jaka ba phrang ïa ka mar ka mata ne ba ïa mir jingmut ki khraw pyrkhat.
Business : ka mut khihtrei khihkamai ne ka khih ka khan ne ka trei ka beng – khih ka dei ba ïaid na wei shawei bad kamai ka dei ba trei ne bylla ban ïoh dor bainong katkum ba trei.
Ka ktien kynnoh ka khih ka khan ne ka trei ka beng ki kit jingmut kumjuh kum kaba  khihkamai; ka khih ka khan ka kham ïahap bad ka ba  shu korbar da ka ktien ka thylliej ka ba  kit jingmut management business, bad ka trei ka beng ka dei ka ba  da trei da ka bormet borphad ka ba  kit jingmut executive business.
Kumta Business ka kit jingmut khihtrei ne khihkamai.
Budget : ka mut mang tyngka – mang ka dei ba la buh bhah thik kumba dawa bad tyngka ka dei ka mar ïapeiñ ïa broh ki tiar ki tar ki mar ki mata ba pyndonkam ki briew.
Kane ka ktien mang tyngka ka dei ka ba  lah ju pyndonkam barabor bad ba lah sngewthuh paidbah salonsar.
Capitalism : ka mut Roispahshimet ne spahroimarwei ne spahshimet- spah ka dei ka jingdon jingem, roi ka dei ba kiew ha ka kamai kajih bad marwei ka dei shimet tang ha lade.
Kumta ka mut ba ka jingkiew ka jingdon jingem ka spah ka hajar ha la shimet lada dei marwei shimet ne kawei ka seng khaïi ka kit jingmut Capitalism.
Lada dei ban kiar na ki ktien ba lyntaid lah ban jer Roispahhi lane ba roi spah hi tang ha lade shimet ne shikynhun kamai.
Certificate : ka mut syrnot- syrnot ka dei ka dulir ba ainam ne ai kyrdan ïa ka kam ne ka jingtrei jongno re jongno ba la thoh tang ka pasoh jong kata ka kam.
Ka syrnot ka ïapher na ka dulir kaba  dei ka ba  thoh bniah bin pa bin ïa kiei kiei ki bynta ba dei ban thoh katkum ba dawa ka kam.
Ha kine ki sngi ki ban wan, u Myntri Rangbah, Conrad K Sangma, un wanrah ïa ka Mang Tyngka ka banyngkong jong ka sorkar thymmai MDA 2.0 ha Ïingdorbar Thawaiñ.
Hynrei kam dei shuh ka sien ka banyngkong ïa u Conrad ba un wanrah ïa ka Mang Tyngka.
Na ka bynta u Conrad, ka Mang Tyngka kaba u la wanrah nyngkong eh ka long ha u snem 2008 ha ka por ba u dang long u Myntri ha ka sorkar u Dr Donkupar Roy.
Ha u snem Mang Tyngka 2022-23, u Conrad u la wanrah da ka Mang Tyngka kaba duna pisa lane kata ka ‘Deficit Budget’ lane ka Mang Tyngka kaba bun ka jinglut ïa ka jingmih kaba T.1,849 klur.
Shi snem mynshwa, ka jingkhmih lynti ban ïoh lum khajna bad kiwei ki jingïoh na ka Sorkar Pdeng, lait noh ka pisa ba shim ram, ka long T.16,068 klur katba ïa ka jingpynlut la khmih lynti ba ka long T.17,917 klur lait noh ka jingsiew ram kaba T.964 klur.
Ha u snem 2023-24, ka jingsiew ram ka long T.1,110 klur bad ka jingsiew ïa ka bai bam tymmen ka long T.1,469 klur.
Haba ka kheiñ kyllum, ka jingpynlut kumba la kdew ha ka Mang Tyngka 2022-23 ka long T.18,881 klur bad na kane, T.14,448 klur ka dei na ka jingpynmih pisa na ka jylla hi katba kaba duna ka dei ka ban wan na ka Sorkar Pdeng.
Na kane ka T.18,881 klur, ka jingpynlut na ka bynta ban siew tulop lane maramot surok lane maramot ïing skuł lane siew bai bam tymmen kaba ki khot ka ‘Revenue Expenditure’ ka long haduh T.15,376 klur katba ka jingpynlut lane kata ka ‘Capital Expenditure’ ban shna ïa ki jingtei bathymmai kum ki surok, skul, aspatal bad kiwei ka long tang T.3,505 klur.
Kane ka mang pisa kaba T.3,505 klur ka dei kaba heh tam haduh mynta ha kine ki 51 snem kiba la leit noh.
Ngi ïohi ba kumba long ka Sorkar Pdeng bad kiwei ki sorkar jylla, ka Meghalaya ruh ka kham bun ka jinglut ha ka ‘Revenue Expenditure’ ka bym da wanrah jingmyntoi eiei katba ka jingpynlut ha ka ‘Capital Expenditure’, kaba long kaba kongsan tam, ka duna.
Ka Mang Tyngka 2022-23 ka dei kaba nyngkong tam ban wanrah ïa ka ‘Gender Budget’, ‘Youth Budget’ bad ka ‘Sustainable Development Goals Budget’.
Haba ngi phai sha ki jingdonkam jong ka jylla, ngi ïohi ba ka Meghalaya ka dang hap ban ïoh shuh ïa ki surok kiba kham bha khamtam sha nongkyndong.
Ka jinglong jingman jong ka jaka ka buh jingeh ban shna ïa ki surok kiba paka ha ka dor kaba rit.
Donkam ka jingmang tyngka kaba kham bun ban pynkiew ïa ka rukom shna ïa ki surok hangne ha jylla jong ngi.
Ha ka Mang Tyngka 2022-23, ka sorkar ka la bhah T.1,770 klur na ka bynta ka tnat shna surok bad na kane, T.519 klur ka dei na ka bynta ki surok PMGSY, T.220 klur na ka bynta ki surok sha nongkyndong bad kaba tam ka dei na ka bynta kiwei pat ki surok.
Ki dang don bun ki shnong kiba dang shah ieh khunswet ha ka liang ka surok bad ka kit ka bah kaba wanrah ïa ki jingeh kiba bun ïa ki nongshong shnong.
Tangba donkam ruh da ki surok kiba kham neh bad ym dei ki ban shu jah lut tang shu la wan ther u ‘lap bah ‘lap san.
Ka sorkar ka la donkam ban wad da ki lad ki lynti kiba thymmai da ka jingïatreilang bad ki ‘riewshemphang kumno ban shna da ki surok kiba kham neh.
Tangba ngi sngewthuh ruh ba kan long ka jingduhnong ïa ki nongshna surok lane kita ki kontraktor lada neh slem palat ki surok ruh.
Shano yn pynbiang? Hap peit ïa ka jingdonkam bad ka jingbiang jong kiba bun.
Halor ka koit ka khiah, ka sorkar la bhah T.1,617 klur ïa kane ka bynta ha u snem 2022-23 bad da ka jingïarap na ka liang ka World Bank, ka sorkar jylla ka la sdang ïa ka projek kaba T.350 klur ban pynbha ïa baroh ki 659 tylli ki jaka sumar ha Meghalaya hapoh ki san snem.
Da shisha, ki aspatal la ki dei kiba heh tam lane kiba rit duh, ki la donkam ïa ka jingpynbha khamtam ha ka liang ban sumar ïa ki longkmie kiba armet bad ïa ki khyllung kiba dang shu kha.
Ka jingïap jong ki longkmie ha ka por ba ki kha khyllung bad ki khyllung ka dei ban hiar man la u snem.
Ban leh ïa kane, donkam ban pynbha lut bad buh ïa ki nongsumar kiba biang ryngkat ba ki kor ki bor bad ki dawai ki dashin ha baroh ki jaka khnang ba kan suk ïa ki longkmie bad ïa ki khyllung.
Ban shu don tang ka ïing khlem nongsumar ne kor ne dawai ka long lehnohei.
Ha kane ka jylla, la donkam ruh ban pynkiew bun shah ïa ka jingsumar ïa kiba pang bampong khnang ba ki paidbah kin ym hap ban leit shabar ka Meghalaya.
Kane ka long ka bakongsan haduh katta katta namar ki la bun palat ki nongshong shnong kiba shah ktah ha ka jingpang bampong.
Sa kawei pat ka bynta kaba kongsan ka long ka pule puthi.
Ha ka Mang Tyngka 2022-23, ka sorkar ka la pynbna ba la tei ïa ki ïing jong ki 208 tylli ki skul Primary bad Secondary ha ka jinglut kaba T.109 klur bad ka jingthmu ka long ban pyndep ïa kine ki jingshna hapoh u Nohprah 2022.
Ka la mang ruh sa T.100 klur ban tei ïa ki ïing jong ki 111 tylli ki skul bad ïa kine lah ban pyndep hapoh jong u snem ba mynta.
Ka sorkar ka dei ban pynleit jingmut bha ha ka rukom ai jinghikai ha ki skul namar ngi ïohi ba ka jylla ka la nang randien katba nang mih ki snem.
Donkam ban siew ïa ka tulop kaba biang bad ha ka por kaba biang sha ki nonghikai, hynrei ka jinghikai ruh ka dei ban long kaba biang.
Ki skul ba pynïaid da ka sorkar khamtam sha ki nongkyndong ki donkam ban ïoh da ki nongpynïaid kiba paka namar ka la long kamkai shaba palat na ka snem sha ka snem.
Kam myntoi ban don kita ki ïing skul bad ki nonghikai lada ka rukom hikai kam don jingmut haei-haei ruh bad kaba ym lah ban kyntiew ïa ki khynnah.
Ha kane ka Mang Tyngka ka ban wan, ngi khmih lynti ba ka sorkar kan pynkhlaiñ ïa kine ki mat ki bakongsan bad ban nang pyndap ïa ki jingduna bad ki jingbym biang ha ki shnat bapher bapher.
Ka Ri-bhoi District Cricket Association bad ka East Garo Hills (EGH) District Cricket Association ki la khur jingjop ha ka lympung ïalehkai-Meghalaya Cricket Association (MCA) U-15 Inter District Cricket Tournament 2023 ba long ha ka sngi Saitjaiñ.
Ka Ri-Bhoi ka la jop kput da 158 run pyrshah ïa ka Shillong Cricket Association-B ha ka Zone 1 kaba long ha Umbuda katba ka East Garo Hills kala jop da 6 wiket ha ka Zone 2 ha Williamnagar.
Haba phai sha ka jingïakhun ha kane ka sngi, ka Ri-Bhoi kaba la kamai 177 run bad ka SCA-B kala tied 104 run ha ka pali ba nyngkong.
Haba wan sha ka pali ba ar ha ka sngi Saitjaiñ, ka Ri-Bhoi ka la kamai 138 run bad hap lut ki wiket bad kaba bun na kane ka run ka dei kaba kamai da u Gaurav Narleng uba tied 62 run na ki 56 tylli ki bol.
Katba u Joseph Mathew u la khur haduh 5 wiket bad ai tang 28 run.
Ka SCA-B kala hap beh ïa ka thong ba 212 run ban jop hynrei kila lah ban kamai tang 53 run bad ki rang kawang bol ba shim bun wiket ki dei u Sanjau Sawkuta-4/21, u Suraj Kapri-3/14 bad u Benedict Jones Makdoh-2/9.
Ha kawei pat ka jingïakhun, kata ha ka jingïakhun jong ka pali ba nyngkong, ka NGH kala kamai tang 40 run bad hap lut ki wiket hynrei kane ka kynhun ïalehkai kala lah ban tehlakam ïa ka EGH ba kan kamai tang 92 run ha kaba u Chanang Sangma ula tied 50 run na ki 53 tylli ki bol.
U Chingjring K Marak u la ïoh 3 wiket bad ai 14 run bad u Tengrik Sangma u la shim 3 wiket bad ai 18 run.
Ka NGH kala ïalehkai bha ha ka pali kaba ar hynrei kila hap wiket lut hadien ba la kamai tang 108 run.
Ka EGH kaba la donkam ban kamai tang 57 run ban ïoh ïa ka jingjop, kala lah ban pyndep kloi ïa kane bad hap tang 4 wiket.
U Chanang ula tied bun eh da 19 run khlem hap wiket.
Kawei pat ka jingïakhun kan long ha ka sngi Nyngkong, kata ha ka Zone 1, ka East Jaintia Hills District Cricket Association kan ïakhun pyrshah ïa ka West Jaintia Hills District Cricket Association bad ha ka Zone 2 ka jingïakhun kan long hapdeng ka West Khasi Hills District Cricket Association pyrshah ïa ka South Garo Hills District Cricket Association.
Katkum ki khubor la ong ba ha ka jingshisha la thmu ban plie biang noh ia ki skul sha ki thaiñ North Tigray jong ka Ethiopia naduh ki 3 snem ba la leit, hadien ba la mih ka jingïakynad hapdeng ka Tigray People Liberation Front (TPLF) bad ka Sorkar kmie ha kitei ki snem ha kaba la maham ruh ba dei ban khang noh ia baroh ki jaka pule bad ki skul kiba don ha katei ka jaka.
Ha kitei ki por jong ka thma, la ong ba kiba shiteng na ka jingdon ki skul hapoh Tigray, ki la shah pynjulor lut bad la khang khyrdep noh ia baroh ki jaka pule kiba don ha katei ka thaiñ namar jong ka thma ha katei ka por.
Kumjuh ruh la ong ba wat da ki nonghikai ruh kim shym la ioh tulop bad ki la shah trei khlem tulop la 2 snem lynter.
Kumta la ong ba ha kane ka por, ki bor pyniaid jong ka Ethiopia ki dang peit bad bishar bniah bha ia ka jinglong- jingman baroh ha katei ka thaiñ baroh kawei bad khnang ba yn ioh ban pyntikna noh bad ba yn shym rai hapoh jong u Iaiong u ban wan.
U heh ka tnat pule- puthi jong ka UNICEF, u Chance Briggs haba ïakren bad ki lad pathai khubor ha Africa u la kren teng shaphang kane ka jingthmu ban plie biang noh ia ki jaka pule hapoh Ethipia.
Nalor kata, u la iathuh ruh ba ka pule puthi hapoh Tigray ka la pulom bad khyllem noh naduh u Naitung jong u snem ba la leit bad ki don ruh palat 2.3 Million ki khynnah kiba la sangeh pule bad ki bym leit skul shuh.
Kawei ka longïing na Tigray, ka la iathuh ba napdeng ki 4 ngut ki khun jongki, 2 ngut ki dei kiba dang sdang leit ia ka kyrdan Primary ha ka por ba katei ka thma ka la khie.
Kumta, la ong ba kiba bun bah ki nonghikai jong katei ka nongbah kiba la shu trei satar khlem ka tulop bad tad haduh kane ka kynti ruh kim shym la ioh ia ka tulop kaba ki la dep ban trei ha kitei ki snem ba la leit.
Ha kaba ïadei bad ka jingïakren halor ka jingplie paidbah ïa ka Science Laboratory hapoh ka jingtreikam jong ka Karnataka Model School Guidance, bad kumjuh ki skul kiba thymmai ha ka shnong Konanakere kaba don ha ka thaiñ Shiggaon, u Myntri Rangbah u la ong ba lyngba ka jingïashim bynta jong ki paidbah, ki la don kumba 151 tylli ki kamra klas ba la lah ban shna ha ka Assembly konstitwensi jong u, bad ha ki lai snem ban wan, ka sorkar ka la thmu ban shna shuh sa ïa kumba 500 tylli ki kamra klas ha ka thaiñ.
“Ka sorkar ka la pyllait ïa kumba T.280 klur ka pisa  na ka bynta ban shna la kijong ki paiñ khana na ka bynta ki khynnah shynrang bad ki khynnah kynthei ha baroh ki skul sorkar kiba don ha kylleng ka jylla hashwa ka 15 tarik, Nailar, kaba dei ka sngi rakhe ïa  ka Independence Day.
Hapoh ka jingtreikam jong ka Atal Tinkering Model, ïa ki jingïarap bad jingkyrshan la pyllait na ka bynta ban shna ïa ki Tinkering Laboratory," la ong u Bommai.
U la bynrap shuh shuh da kaba ong, ba ha Shiggaon Assembly konstitwensi, ki la don kumba 10 tylli ki  PU College ïa kiba la mang ban shna bad la buh hukum ba la dei ban ai jinghika na ka bynta ïa baroh ha ki Subject Science ha kine ki kolej.
U Myntri Rangbah u la ong ba ha ryngkat ka jingïatreilang bad  ka Bill & Milind Gates Foundation, kaba long ka Global Philanthropic Organisation ba la pynïaid da u nongshemlang ïa  ka Microsoft u Bill Gates bad ka lok barim jong u ka Melinda, ïa ka Karnataka Model School Guidance prokram la pyntreikam ha Haveri, Davangere, Tumkur, bad Yadgir distrik.
“Ka la don ka jingkylla kaba haduh katta katta ha kaba ïadei bad ka pule-puthi bad ka koit ka khiah.
Ha ki ar bynta jong ki dorbar mang tyngka ba la leit, ka tnat ka koit ka khiah ka la ïoh ban pdiang da kumba 11 per cent bad ka tnat pule-puthi da 12 per cent ka pisa ba la mang na ka bynta ka jingpyntreikam jong ki ha ka dorbar mang tyngka.
Ha ka jingïatreilang bad ka Jindal Company, ki la don kumba 10 tylli ki skul ha ka konstitwensi jong nga kiba la nang kiew halor ka jingthmu ban kyntiew ïa ki katkum ka kyrdan jong ki jaka pule," la ong u Myntri Rangbah.
Wat lada ka la kham duna ha ki san snem ba la leit, ka India ka dang ïai bat kum ka ri kaba hakhlieh duh ha kaba ïadei bad ka jinglah ban pynïoh ïa ki tiar siat bad pynbthei na ki ri ka pyrthei.
Ha kaba ïadei bad kane, katkum ka jingïathuh bniah jong ka Stockholm International Peace Research Institute (SIPRI), la ong ba ki ri Europe ki la lah ban pynïoh ha ka liang ki tiar siat bad pynbthei ha kine ki snem ba dang shen.
Kumba la ïathuh bniah la ong ba ka India bad ka Saudi Arabia ki la long ki ri kiba hakhlieh eh ki ban lah ban wanrah ïa ki tiar siat bad pynbthei na shabar ri.
Ka United States bad ki saw tylli kiwei pat ki ri ki la paw ba ki la lah lai shah ban shalan ïa ki tiar siat sha kiwei pat ki ri.
Ka jingwanrah ïa ki tiar siat kiba kham donkam da ki ri Europe ka la kiew da 47 per cent hapdeng u snem 2013-17 bad u 2018-22, katba ka jingshalan ïa ki tiar siat bad pynbthei ha baroh ki ri ka pyrthei lada shim jingkheiñ baroh lang ka la hiar da 5.1 per cent ha kum kane ka por.
Ki la don kumba 29 tylli ki ri kiba la shalan ïa ki tiar siat bad pynbthei sha Ukraine ha u snem 2022.
Ka US ka la paw ba ka la long ka ri kaba la phah shibun ki tiar siat sha Ukraine, kaba la long da 35 per cent ka jinglah ban wanrah ïa ki tiar siat nabar ri.
Katkum ka jingïathuh bniah jong ka SIPRI, haba phai sha India la ong ba ka la jur bha ka jingdawa ïa ki tiar siat bad pynbthei namar ka jingbym ïasngewthuh jingmut bad ka Pakistan bad ka China.
“Ki jinglong jingman halor ka jingbym ïasngewthuh jingmut bad ka Pakistan bad China ka la pynlong ban dawa ïa kiba bun ki tiar siat na shabar ri.
Da ka jingdon ïa 11 per cent ka jinglah ban wanrah ïa ki tiar siat bad pynbthei na shabar ri,  ka India ka la paw ba ka la long kawei na ki ri ka pyrthei kaba la pynjur bha ka jingdawa ïa ki tiar siat ha u snem 2018-22, ha kaba kane ka la bat ïa kane ka kyrdan naduh u snem 1993-2022", la ïathuh ka tyllong khubor.
Ka Russia ka la long ka ri kaba la shalan shibun eh ki tiar siat bad pynbthei sha India, hynrei kane ka kam ka la hiar da 19 percentage naduh u snem 2013-17 haduh u 2018-22.
Ka kynhun pulit na ka Directorate of Vigilance & Anti-Corruption jong ka tnat pulit ka jylla Assam ha ki khyndiat sngi kiba la leit noh ki la ïoh ban kem ïa u Lat Mandal na ka shnong Hajo, Kamrup district na ka daw jong ka jingdonkti jong u ban shim beaiñ ïa ka pisa na ki ‘riew paidbah.
U Lat Mandal u ba la shah kem ha katei ka sngi u dei u ba la tip kyrteng kum u Tankeswar Nath – u ba la shah kem katba u dang shim ïa ka pisa T.4,000 na uwei u briew u ba la leit ujor ha ki bor pulit DV&AC.Utei u Lat Mandal u la shah kem na ka shlem treikam jong u Revenue Circle Officer ka thaiñ Hajo.
Kat kum ka kyrwoh ba la pyllait da u ADGP – Surendra Kumar u la ïathuh ba u Tankeswar Nath u la shah kem na ka daw jong ka jingdonkti jong u ban shim beaiñ ïa ka pisa na uwei u briew u ba thmu ban pynkylla ïa ka jaka puta jong u sha ka Miyadi Patta.
Ïa utei u Lat Mandal ba la shah kem ha katei ka sngi la rah sha ‘judicial custody’ na ka bynta ban pynlong ïa ki jingtohkit kiba dang sah.
Ki bor sorkar jong ka jylla Mizoram ha ka 18 tarik mynta u bnai ki la pyntip ba uwei u dkhot jong ka seng kieng atiar Kuki-Chin National Army (KCNA) – ka ba na ka ri Bangladesh, u la shah kem ha ki bor shipai ka Assam Rifles na kawei ka shnong kaba don ha ka thaiñ Lawngtlai district, Mizoram.
Kat kum ka kyrwoh ba la pyllait da ka tnat shipai la pyntip ba ïa utei u dkhot ka KCNA u ba la tip kyrteng kum u Faliansang Bawm (29 snem ka rta) la ïoh ban kem na kawei ka ïing kaba don ha ka shnong Bungtlang – ka ïing kaba u la shong la sah la katto katne taiew.
Kat kum ka kyrwoh la ïathuh ruh ba ki bor shipai ki ïoh kem ïa u Faliansang hadien ba ki la leit ban pynlong ïa ki jingkhynra ha ka sngi Thohdieng kaba la dep.
Hadien ka jingshah kem, la leit ban aiti noh ïa u sha ki bor pulit jong ka jylla Mizoram na ka bynta ban pynlong ïa ki jingtohkit kiba dang sah.
Kum ban shu ïathuh hangne, la ïathuh ba dang ha ka 10 tarik mynta u bnai ki bor shipai ka Assam Rifles ki la ïoh ruh ban kem ïa uwei u dkhot jong ka seng KCNA na ka shnong Hmunnuam, Lawngtlai District.
Kat kum ki jingïoh lum khubor la ïathuh ba hadien ba ki bor shipai jong ka ri Bangladesh ki la leit ban pynlong ïa ki jingkhynra kiba jur pyrshah ïa ki dkhot jong ka KCNA, ki la don ruh haduh kumba 500 ngut ki paidbah kiba la mih noh na ka thaiñ Chittagong Hill Tracts, Bangladesh bad wan ba rieh tngen ha ki shnong jong ka thaiñ Lawngtlai district.
U Myntri Rangbah jong ka jylla Manipur, u N Biren Singh ha ki khyndiat sngi kiba la leit noh u la pyntip ba ki lad trei kam ba beaiñ na ka ri Myanmar ki la donkti ha ki kam khaïi drok beaiñ ha Manipur bad na la liang ka Sorkar Jylla kan dang ïai pynbteng ïa ka thma ban ïakhun pyrshah ïa ka jingjyllei jong u drok ha ka jylla Manipur.
Ïa katei, u Myntri Rangbah u la pynbna hadien ba ki bor pulit jong ka jylla ki la ïoh ban kurup ïa haduh 20.26 kilo u symbai ‘tiew poppy bad ïoh kem ruh ïa 2 ngut ki samla na ka shnong Old Boljang, Kangpokpi District ha ryngkat 4 tylli ki ar shaka ba ju pyndonkam ha Myanmar.
Haba ïakren bad ki lad pathai khubor, na ka liang u Myntri Rangbah u la ong ba ha ka por ba ka sorkar jylla ka dang don bynta ban rat dyngkhong ïa ki kam rep beaiñ ïa u ‘tiew poppy, ka jingïoh kurup ïa ki symbai ‘tiew poppy ba la wan ban pynpoi na sha ri Myanmar ka pyni shai ba kitei ki kam beaiñ ki la wanrah ïa ki dieng pyngkiang bad pynthut ïa ka synshar khadar jong ka sorkar jylla bad kumjuh ruh ïa ka imlang sahlang jong ka jylla.
Na ka liang u Myntri Rangbah u la ïathuh shuh shuh ba ka long kaei kaei kaba sngewsoh bad watla na ka liang ka sorkar jylla ka la shim ïa ki sienjam kiba bha tam na ka bynta ka bha ka miat jong ka imlang sahlang, pynban ki dang katto katne ki briew kiba pyrshah ïa kitei ki sienjam ba bha jong ka sorkar – ban rat dyngkhong ïa u droks na ka jylla.
Na ka liang u Myntri Rangbah u la kyntu bad kyrpad ruh ïa ki nongshong shnong ka jylla bad ïa kiwei kiwei ki briew kiba don bynta ha ki kam khaïi droks ba ki dei ban kiar na ki kam ïaleh pyrshah ïa ka sorkar bad kumjuh ruh ïa ka imlang ka sahlang.
Ka jylla Manipur ka dei kawei na ki jylla jong ka Thaiñ Shatei Lam Mihgni kaba don ïa ka lynter khappud kaba jngai haduh 390 km bad ka ri Myanmar.
U Bah Ardent M Basaïawmoit uba dei u President ka Voice of the Peoples Party (VPP), u la ïathuh ba ki don ki konstitwensi kiba poi haduh 20 ngut ki kyrtong kiba wan pan tiket ban ïakhun ïa ka ilekshon MDC ha u snem 2024 ha ilekshon Khasi Hills Autonomous District Council (KHADC).
Kane ka jingphla u Bah Ardent ka dei haba u ai jingkren haba ka VPP ka la pynlong ïa ka jingïalang sngewnguh ïa ki nongkyrshan kiba la kyrshan ïa ki kyrtong ka seng ha kane ka ilekshon MLA ba dang shu dep.
Ha kane ka jingïalang kaba la long ha ka 18 tarik Lber 2023 ha madan Polo la ïohi ba ki paidbah kim shym la khih wat haba u slap u la ther tyngeh ha ka por ba u Bah Ardent u dang ai jingkren.
Haba ïa dei bad ka ilekshon MDC ha u 2024, u Bah Ardent u la ïathuh ba ka seng kan pynïeng kyrtong ha Khasi Hills Autonomous District Council (KHADC) bad Jaiñtia Hills Autonomous District Council (JHADC).
Nangta u la ïathuh kiba ïaleh na ka NPP, Congress, PDF, UDP ha kane ka ilekshon MLA ba dang shu dep, mynta ki wan pan tiket na ka VPP namar ki sngewthuh ba ka lyer ba khlaiñ ka beh ha kane ka rilum Khasi bad Jaiñtia.
“Lada ki wan sha ka VPP tang ban ïoh tiket, nga ai jingmut ïa ki ba kan bha ïa ki ban nym wan namar kam tikna ba ngin ai ha phi ïa ka tiket," u la ong.
U la ong ba ka thong ba hakhmat ba kum ka seng ka buh, ka long ban ïoh thaw bad synshar da lade ha u snem 2028 hapoh ka jylla.
U Bah Ardent u la ong ba ynda la bat ka VPP ïa u lakam synshar, bun kiba tieng bad duh thiah namar ka seng kan kyndang naphang ïa baroh ki kam bamsap naba ka jingkwah ka seng ka long ba baroh ban im lang, ïabam lang, kiew lang, ym kum kito kiwei ban don tang katto katne ki heh spah, katba uba duk ban shu long mraw beit jong ki.
Ha kane hi ka sngi u Bah Ardent u la pynkup burom ïa u Bah Smiling Mylliemngap uba dei u nongthaw ïa ka jingrwai bad u Bah Skhem Myrboh kum nongrwai ïa ka jingrwai ‘U Prah’ kaba la pynshongshit shisha ïa ki paidbah ha kane ka ilekshon MLA ba dang shu dep shen.
Ka jingther u ’lap bah ha ka Sngi U Blei khlem sangeh baroh shi sngi ka la pynthut shisha ïa ka jingïaseng ha ki lai tylli ki synod jong ka Balang Presbyterian kaba la pynkut mynta ka sngi ka 19 tarik Lber 2023.
Kine lai tylli ki synod kiba la pynkut mynta ka sngi ki long ka Khasi Jaiñtia Presbyterian Synod Mihngi kaba la long ha Balang Nangbah kaba hap ha West Jaiñtia Hills District, ka Khasi Jaiñtia Presbyterian Synod Pdeng kaba long ha Balang Mawpynthih kaba hap ha East Khasi Hills District bad ka Ri Bhoi Synod kaba la long ha Nongpoh kaba hap ha Ri Bhoi District.
Napdeng kine lai tylli ki synod, ka jingïaseng KJP Synod Mihngi ka dei kaba la shah pynthut naba ïa ka jingïaseng paidbah la hap ban pynlong noh ha ïingmane hadien ba ka rynsan kaba ki la dep shna ka la khyllem noh myn ha ka sngi saitjaiñ namar ka jingwan pynjulor ka lyer bad u slap.
Katba ar tylli kiwei pat ki synod, kata ka KJP Synod Pdeng kaba la long ha Mawpynthih bad ka Ri Bhoi Synod ki la pynlong beit ïa ka jingïaseng paidbah ha rynsan kaba la dep shna wat la hapdeng ka jingther u slap.
Wat la hapdeng ka jingther u slap, hynrei ki paid riewngeit ki la poi beit sha kine ki jingïaseng baroh lai tylli namar ka dei ka jingïaseng kaba ki ju ïakynduh shisien shisnem ha man ki synod.
Kum ban shu pynkynmaw ka Jingïaseng KJP Synod Sepngi kaba long mynshem taïew ha ka 12 tarik Lber, 2023 ha Balang Presbyterian Lyngkhoi ka la long kaba ïaid beit namar khlem don kano-kano ka jingpynthut.
Ka jingther u slap ryngkat ka lyer ka la sdang naduh mynsngi saitjaiñ uba la bteng haduh ka Sngi U Blei jong ka 19 tarik Lber, 2023.
Ka jingnang kiew ha ka jingdonkam bording ha kane ka Jylla katba nang ïaid ki sngi ka la nang buh jingeh ïa ka Sorkar Jylla khamtam ïa ka tnat bording namar ka Jylla kam lah ban tei bun tylli ki jaka pynmih bording.
Haba ïakren bad u Myntri ka tnat bording, u A T Mondal u la kubur ba ka jingpyndonkam ïa ka bording ka nang kiew na uwei u snem sha uwei snem, bad ka jingbym lah ban don shuh shuh ki jaka pynmih bording ka buh jingeh ïa ka Jylla namar donkam ban thied bording na shabar bad na ki kompani ba pynmih bording.
U Mondal u la ong ba ka jingduna bording ilektrik ka Jylla ka pynlong ruh ïa ka Sorkar ban shim ki lad ki lynti ban ïoh bording ilektrik na kiwei ki kompani bad haba ym donlad shuh, ka jingpynlip bording ka dei ka lynti kaba khatduh eh ba ka Sorkar ne ka Meghalaya Energy Corporation Limited (MeECL) ka hap ban shim.
“Ka jingpynlip bording ilektrik ka dei ka bynta ka ngim lah ban kiar, bad kane ka dei kaba hap ban leh wat ha ki snem ba la leit ruh," la ong u Myntri ka tnat bording.
U la ong ba haba poi ka aïom tyrkhong bym hap slap, ka Jylla ka la antad lypa ban ïakynduh jingeh ha ka liang ka bording ilektrik.
Kumta u la kyntu ïa ki paidbah ban ïaishah namar ka jingeh kan don beit bad ym lah lait na ka jingpynlip ïa ka bording ilektrik katkum ka por bad ka jinglong jingman.
Nalor kata, u la ong ba ka jingshim ki lad ki lynti ban pynduna ïa ka jingduhnong ka dei kaba hakhmat eh ïa ka MeECL khnang ba kane kan long ka jingmyntoi ym tang ïa kiba trei ha MeECL, hynrei ïa ka Jylla ruh namar haba don ka jingïohnong, yn sa lah ban leh kiwei ki kam ruh.
Halor ki projek bording kiba sahteng la bun snem, u la ong ba ka Sorkar kan sa shim ïa ka rai hadien ka dorbar mang tyngka khamtam ki projek kiba rim kiba la sahteng mynta la bun phew snem kiba la dep soi ïa ki soskular ha ki phew snem kiba la leit.
Haba kylli halor ka jingpyrshah ïa ka Sorkar ban tei ïa ki projek bording, u Mondal u la ong ba ka Sorkar borabor ka shim ïa ka sur kaba pynsngew da kiba donbynta ha ki jaka ban tei ïa ki projek bording.
Ko ri Khasi Jaiñtia, pha donkam ï’u Blei ha kine ki sngi, namar ki khun jong pha ki la phet sha jngai na ka mon U Blei, jingim ki briew la nang jyllei ha ka pop ba thala, phai ko lok baieid, to phai shu Blei.
Ïa kane ka dkhot jingrwai la rwai da ki samla ka Balang Lumshnong ha ka jingïaseng Synod kaba Arphew-wei kaba la long ha ka Balang Presbyterian Nangbah, Nangbah District kaba hap ha ka Nangbah Nongjngi, Hadem Presbytery ha ka Sngi U Blei.
Kane ka jingïaseng ka la sdang ha ka 17 tarik u Lber bad ka la poi sha kaba kut ha ka Sngi U Blei halor ka sobjek Synod, “To puh ïa ka khyndew shrah jong phi," Hosia 10:12.
Ïa ka jingïaseng la pynlong ha Ïingmane jong ka Balang Nangbah namar ka jingjur palat u slap naduh ka Sngi Saitjaiñ bad pynkhyllem ruh ïa ka dara kaba la pynkhreh na bynta kane ka jingïaseng.
Wat hapdeng ka jingpynwit jong ka mei mariang, hynrei ki ’riewngeit jong ka Balang Presbyterian ki la wan tuid sha ka jingïaseng Synod bad pyndap smam ïa ka ïingmane bad don ruh ki ’riewngeit kiba ïeng ha phyllaw ïingmane kiba kup ryngkat ki shatri ban sngap ïa ka khubor na ka ktien jong U Blei.
Ha ka jingïaseng kaba la long ha ka por 10.30 baje mynstep ïa ka khubor na ka ktien U Blei la sam da u Rev.H.S.Dann uba la shim na ka kitab Isaiah 59:8.
Katba ha ka por shiteng sngi ïa ka khubor na ka ktien U Blei la sam da u Rev.G.P.L.Gadew bad ïa baroh ar ki jingïaseng paidbah la pynïaid da u Moderator Elect, u Rev.C.S.Laloo.
La pynrhem shuh shuh ïa ka jingïaseng da ka jingïoh ïa ki jingrwai ‘Choir’ na ka Jingïaseng Samla Balang Lumshnong, Jingïaseng Samla Balang Sutnga, Jingïaseng Samla Moodymmai Wah bad Jingïaseng Samla Balang Thadlaboh, Jowai, Jingïaseng Samla Balang Malki, Jingïaseng Samla Balang Shangpung, Jingïaseng Samla Balang Nangbah bad Standing Choir Jingïaseng Samla KJP Synod Mihngi.
Ha ka jingïaseng ha ka por 6.30 baje janmiet, ïa ka sobjek Balang, “Ka Balang ka Angkor U Blei ba neh den bad ba skhem", Hebru 6:19 la kren da u Rev.(Dr.) M.J.Hynñiewta bad la ïoh ka jingrwai ‘Choir’ na ka jingïaseng samla Balang Dkhiah bad Jingïaseng Samla Balang Ratacherra.
Ka jingïaseng Synod kaba Arphew-ar kan long ha ka Balang Pomlakrai, East Khasi Hills District.
U Symbud Myntri Rangbah ka Jylla uba peit ïa ka tnat shna surok ka Jylla, u Bah Prestone Tynsong u la ïathuh ba ka National Highways and Infrastructure Development Corporation Limited (NHIDCL) ka dang pynïaid ïa ka kam kaba la iehnoh da ka kompani ban pyntrei ïa ka surok Shillong-Dawki.
U Bah Prestone u la ong ba kane ka kam ka don bad ka NHIDCL ym bad ka Sorkar Jylla, hynrei ka dei kaba leh hi da ka Sorkar Pdeng lyngba ka tnat Highways and Transport.
Kum ban pynkynmaw, ka Ïingbishar Meghalaya High Court ha ka 6 tarik Lber, 2023, ka la bthah ïa ki bor ba dei khmih ban pyntikna ba ïa ka surok Shillong-Dawki dei ban pyndep noh khlem kano-kano ka jingpynslem haba pyni ïa ka daw ba ka jingshna thymmai ïa ka surok Shillong-Dawki ka dei ka jingsarong ïa ka Jylla bad ka jingpynïasoh ïa ki jaka kiba donkam.
Ka Ïingbishar ka la pyni ba ki don san bynta ki projek kiba pynmih ‘tender’ ban pyntrei kiba kynthup ïa ka Rilbong sha Mylliem Marbaniang kaba 11.6 km, na Mylliem Marbaniang sha Wahlyngkhat kaba 26.55 km, na Wahlyngkhat sha Siatbakon kumba 8 km, na Siatbakon sha Wahkdait kumba 17.77 km bad na Wahkdait sha Tamabil Dawki kumba 7.99 km.
Ka surok na Umshyrpi na thaiñ Mylliem yn shna da kaba nigam saw tylli ki kali (four lane).
Kumba arphew ngut ki bar Jylla ki la hap ban leit phai ïing noh hadien ba ka Khasi Students’ Union – Porkhadoh Area Unit ka la lap ba kim shym la don ïa ki kot ki sla kiba biang kum ka ‘labour’ laisen bad ka ‘work permit’.
Katei ka jingphah leit phai ïing jong ka KSU ïa kitei ki bar Jylla ka long ruh hadien ba ka seng hapoh ka jingïalam u President, samla Westerbose Diengngan ha ka jingïatrei lang bad ka KSU – Maweit Area Unit hapoh ka jingïalam u samla Caldinus Riangshiang ki la pynlong ïa ka jingleit khynra ha kawei na ki jaka trei hapoh Pyndengshahlang-Porkhadoh ha kaba kitei ki bar Jylla ki leit trei.
Ha katei ka jingleit khynra, ka KSU ka la lap ba ki don kumba 20 ngut ki nongtrei bar jylla bad kim don satia ïa ki kot ki sla kiba biang bad kumta ka seng ka la phah leit phai noh shi syndon ïa ki.
Ki nongkitkam ka KSU ki la ong ba ka seng ka phah ïa ka kyrwoh jingmaham kaba tyngeh ïa ki briew kiba pyrshang ban wanrah ïa ki nongtrei bar Jylla ki bym don ïa ki kot ki sla kiba biang.
“Na ka liang jong ka KSU ngin ym shah da lei-lei ruh ïa ki ba kin wan trei namar kan ktah ïa ka shongsuk shong shngaiñ jong ka dong ka thaiñ bad ka Jylla hi baroh kawei kumba ngi la ïohi bad sakhi na ka por sha ka por bad ka dei ruh ka jingpynkheiñ ïa ka aiñ ‘Inter-state migrants workmen (Regulations of employment and conditions of service) Act, 2011’ jong ka Jylla," la ong kitei ki nongkitkam.
Shuh shuh ka KSU ka la ong ba lada ki ’riewshimet lane ki kontraktor ki leh donbor ban ïai wanrah shuh ïa ki bar Jylla ki bym don ïa ki kot ki sla kiba biang, na ka liang ka seng kan sa shim da kawei pat ka lynti.
“Ka KSU da kaba burom, ka buh ka jingkyrpad ïa ki Sordar bad ki nongkitkam jong ki shnong ba kim dei ban shah ïa ki bar Jylla ban wan trei khlem ki kot ki sla kiba biang bad ban ym ai lad ïa ki ba kin rung kin mih katba mon ha kane ka dong ka thiañ hi baroh kawei," ki la ong.
Ka Dorbar Mang Tyngka jong ka Ïingdorbar Thawaiñ kaba khatwei ka Jylla kan sdang ha ka Lah Sngi U Blei da ka jingkren jong u Lat sha ki dkhot ka Ïingdorbar Thawaiñ kaba khatwei ka Jylla.
Hynrei ha kane ka Dorbar Mang Tyngka, ki don ki jingjia kiba dei ha ka sien banyngkong, namar u Lat ka Jylla, u Phagu Chauhan un ai jingkren ha ka sien banyngkong.
U Lamphang ka Ïingdorbar Thawaiñ ka Jylla u Thomas A Sangma un pynïaid ïa ka Dorbar Mang Tyngka ha ka sien banyngkong.
Kumta kane kan dei ka Dorbar Mang Tyngka kaba nyngkong eh jong ka Ïingdorbar Thawaiñ kaba khatwei ha ka Jylla.
Nangta kan dei ruh ka dorbar kaba nyngkong eh na ka bynta ki MLA kiba shahjied thymmai ha ka sien nyngkong.
Kane ka Dorbar Mang Tyngka kan long 7 sngi; ka ban sdang naduh 20 tarik Lber haduh 28 tarik Lber, 2023 namar ha ki sngi naduh ka 29 tarik haduh 31 tarik Lber ki dei ki sngi ban treikam ka Sorkar namar ba ka snem mang tyngka ka Sorkar kan kut ha ka 31 tarik.
Shuh shuh ka kane ka Dorbar Mang Tyngka ka dei ruh kaba ym don u nongïalam Liang Pyrshah hapoh ka Ïingdorbar Thawaiñ ka Jylla.
Ha kane ka sngi ba sdang ka Dorbar Mang Tyngka, kan don ruh ka ilekshon ban jied ïa u Symbud Lamphang ka Ïingdorbar Thawaiñ.
U Timothy D Shira, u MLA uba dei na Resubelpara konstitwensi, u la thep kyrteng ban ïakhun ïa ka ilekshon kum u Symbud Lamphang (Deputy Speaker) ka Ïingdorbar Thawaiñ.
U Timothy u la long teng kum u Deputy Speaker naduh 2018 haduh 2023, bad un bteng biang lada u shahjied biang kum u Deputy Speaker, un dei uba nyngkong ban bteng ha ka sien ba-ar.
Ka kynhun rwai Matchbox Twenty’ ka la pynbna ia ka thup jingrwai thymmai jong ka bad ha kajuh ka por ka jingthmu ban leit rwai kylleng ha kaba kane kan long naduh ki bnai lyiur.
U Rob Lowe u nong rwai khmat ka Match box Twenty ha ka jing iakren bad ki nongthoh khubor ula ong ba kane ka kynhun kan sa pynmih noh ia ka thup jingrwai kaba thymmai bad nalor kane ka la pynkhreh ruh ban sdang ia ka jingleit rwai kylleng.
Ka sien ba khatduh ba kane ka kynhun ka la leit ban rwai kylleng ka dei ha u Nailur 2013 ha Rio de Janeiro.
Ha shwa ban pynmih ia ka thup jingrwai thymmai kane ka kynhun ka la pynmih ruh ia ka jingrwai “Wild Dogs (Running in a Slow Dream)".
Shuh shuh ka Matchbox Twenty ka la pynbna ba ka thup jingrwai thymmai yn pyllait paidbah ha u Jymmang.
U Barry Keoghan un sa shim bynta ha ka Gladiator 2 ha kaba une u tyngshop un ak ia ka bynta jong u Emperor Gata ha kane ka phlim kaba yn direk da u Ridley Scott.
U Barry uba la ak ha ka ‘Banshees of Inisherin’ ula soi ia kane ka phlim kaba yn lam khmat da u Paul Mescal u ban ak kum u Lucius u khun jong ka Lucilla bad Commodus.
Ha kaba iadei bad ka bynta ba-ar jong ka Gladiator yn pynmih haduh u 2024 bad u Russell Crowe uba la ak kum u Maximus Decimus Meridius ha ka bynta banyng kong un nym ak shuh ia ka.
Ka Gladiator ka long kawei na ki phlim kaba la ioh ban pdiang bun tylli ki Oscars ha ki snem ba la leit bad ka daw ka dei namar ka khana bad ka jingtbit u Ridley Scott ban direk ia ka.
U Barry Keoghan haba iakren halor ka bynta kaba un hap ban ak ha ka Gladiator 2 ula pynpaw ka jing sngewkmen halor kane bad ha kajuh ka por ka jingbym lah ban mutdur ban ioh don bynta ha kawei na ki phlim jong u Ridley Scott.
Ha u bnai ba la leit u Paul Mescal ha ka jingiakren bad ki nongthoh khubor ha kaba iadei bad ka Gladiator 2 ula ong ba ia kane ka phlim yn sdang ban leit ring naduh ki bnai lyiur mynta u snem bad khmih lynti ba kane ka bynta kan khring ia ki nongpeitkai kumba long ka bynta kaba la dep ban mih.
Ka kynhun Top-G jong ka kynhun ialehkai online ka ri, ka la lah ban pynliem noh ia ka kynhun iakhun pyrshah ka Purr-ple  na ka bynta ban paw shakhmat kum ka lahduh ha kaba sdang jong ka All-Female Counter Strike Global Offensive (CS: GO) Qualifiers ha ka National Esports Championships (NEsC) 2023.
Kumta katei ka jingjop ka long ruh ka jingpruid dak jong ka kam ialehkai ba seisoh jong ki thei ialehkai ka ri ha ka Esports.
Nangta katei ka kynhun ialehkai ka la kylla long ruh ka kynhun ialehkai ba nyngkong ki kynthei jong ka kynhun CS:GO  na ka ri India  ban shah jied mynta sha ka jingiakhun ba khatduh ha ka lympung ialehkai kaba pawnam ha kylleng ka pyrthei ka World Esports Championships (WEC).
Shuh shuh ruh katei ka kynhun ialehkai jong ki kynthei(Top-G) ka kynthup ia ki thei ialehkai ba paw bad ba tbit kata ka  Swayambika Sachar (Sway)(Captain) , Shagufta Iqbal (xyaa), Nidhi Salekar (Stormyyy), Dilraj Kaur Matharu (COCO), Aastha Nangia (CrackShot)  bad Priyanka Choudhary (ALEXAA)  kum ki Substitute bad katei ka kynhun ka la lah ha ka ban pynliem noh ia katei ka kynhun iakhun pyrshah da 2-1.
Ka jingjop ha katei ka lympung ialehkai bad ka jingshimbynta ka ri ha kum katei ka rynsan ialehkai bar-ri ka long ka jingurlong jong ka jingphohsniew na ka bynta baroh ki nongialehkai bad ki don ruh ia ka thong ban pynshisha  sha ka pyrthei ia ka jingtbit ialehkai jong ki kynhun ialehkai ka ri khamtam eh katei ka kynhun ialehkai ki kynthei hadien katei ka jingjop.
Haba phai sha kata ka jingiakhun jong kitei ki ar kynhun ialehkai, ka  Top-G ka lah ioh ban pyniaid ha ka jingiakhun ba nyngkong da 16 -10, ha shuwa ba ka Purr-ple kan iohlad ha ka ban wanphai sha ka jingiakhun da kaba rah ia ka jingjop ha ka jingiakhun kaba ar  da 16-14.
Ha ka jingiakhun kaba lai ka Top-G ka lah iohlad ban tam kput shakhmat da 19-15 ha ki por ialehkai ba lah palat na ka bynta ban ioh khur shalade ia ka jingjop.
Ka Esports Federation of India (ESFI) kaba pynlong ia ka NESC,  mynta kan pynkhreh ruh ha ka ban pynlong ia ka jingialehkai paralok pyrshah ia ki kynhun ba tbit ka CS:GO  na kiwei pat ki ri na ka bynta ka Top-G ha shuwa ka jingshimbynta jong ki ha ka WEC 2023; ka lympung ia kaba lah dep ban pynkhreh ka ban sa long ha Lasi, Romania.
Kumta katei ka lympung ban wan ka kit ruh ia ka song pisa kaba haduh $500,000 (INR 4.12 crore) bad la kumba 130 tylli ki ri kin shimbynta bad ka bynta ba 15 jong ka WEC la pynkhreh kum kawei bynta ba heh jong ka lympung ialehkai ha ka pyrthei.
Ka jingpyniakhun phainal ha kylleng ka pyrthei jong katei ka lympung ialehkai kaba paw kan long naduh ka 24 tarik u Nailar haduh ka 4 tarik u Nailur.
Ka Julia Garner ka don jingkyrmen ba ka Biopic jong ka Madonna yn sa lah ban pynmih ha ki snem ban wan ha kaba ka Julia ka angnud bha ban ioh don bynta ha katei ka Biopic bad khamtam lei lei ban ak ia ka bynta jong ka Madonna.
Ha ka jingshisha ia kane ka Biopic la khmih lynti ban pynmih mynta u snem hynrei na ka daw ba ka Madonna ka hap ban leit rwai kylleng la hap ban pynsangeh noh shwa ia ka.
Ka Julia kaba la ak kum ka ‘Ozark’ ka da thrang shisha ban ioh ak kum ka Madonna bad sngew ba kane ka nongrwai ka la ai mynsiem bha ia ka ha ki snem ba la leit.
Ha ka jingiakren bad kawei na ki lad pathai khubor ka Hollywood ka Julia ka shu don jingkyrmen ba lehse ha ki snem ban wan ka jingthmu ban pynmih ia kane ka Biopic kan sa iaid sha khmat khlem kano kano ka jingshah khanglad khanglynti.
Ha kaba iadei bad kane ka Biopic ka Madonna ka la rai ban direk hi ia ka bad sngew ba dei tang ma ka hi marwei kaba lah ban leh ia kaei kaei kaba long donkam na ka bynta kane ka Biopic.
Katkum ka khubor ba la ioh lum ka iathuh ba u Kumar Sangakkara un iai bteng ban ai ka jingshakri ha ki ar tylli ki kam kiba u ju iai pyntyllun ha ka kynhun ialehkai Kriket ha ka IPL kata ha ka Rajasthan Royals’ kum u Director of Cricket bad ruh kum u nongpyniaid ba ha khliehduh ka kynhun ka ban iarap lang da u Trevor Penney.
Shuh shuh ruh ka khubor ka iathuh ba uwei pat u rangialehkai ka Sri Lanka u Lasith Malinga un iai bteng ban ai ka jingshakri sha ka kynhun kum u nonghikai ia ka kynhun kawang bol ryngkatlang bad u Zubin Bharucha kum u Strategy, Development  bad Performance Director, u Giles Lindsay  kum u khlieh ka Analytics  & Technology, Siddhartha Lahiri kum u Support Coach bad u Dishant Yagnik kum u Fielding Coach.
Katei ka kynhun ialehkai IPL hapoh ka jingialam jong u Sanju Samson kum u kapten, ka lah nang iai pynneh-pynsah ruh ia ka kam shakri jong u John Gloster (Head Physio), Dr.Rob Young (Team Doctor) bad ia u AT Rajamani Prabhu (Strength  & Conditioning Coach).
Na ka bynta ka jingiaid lynti ba sdang jong katei ka kynhun ialehkai ha ka IPL mynta u snem, katei ka kynhun kan sdang ia ka jingiaid lynti ka jong ka ha ka 2 tarik u Iaiong ha Hyderabad da ka jingiakhun pyrshah ia ka Sunrisers Hyderabad.
Ha ka lympung iakob pynmareh kali F1 jong ka Saudi Arabia Grand Prix, ka khubor ka iathuh ba ka kynhun Red Bull ka la nang iai bteng ban rah biang ia ka nam lahduh ha ka sien ba-ar jong katei ka lympung kaba pynlong ha Jeddah.
Ha kaba iadei bad katei ka jingkhur jingjop ka kynhun na ka tei ka lympung ialehkai, ka long ha kaba u rangialehkai ba pawkhmat ka tei ka kynhun u Sergio Perez; uba lah sdang ia ka jingiakhun da kaba ioh ieng ha u lain ba nyngkong napdeng kiwei pat, u la lah ban rah syndon ia ka trophy jingjop na ka lympung baroh kawei, katba u nongialehkai ba na kajuh ka kynhun ialehkai u Max Verstappen u lah iai pynher sted ia ka kali jong u shakhmat na ka jak aba 15 ba u ieng tad haduh ba un da lah ban pyndep ia ka jingiakhun baroh kawei da kaba wan ha ka kyrdan ba-ar.
Shuh shuh ruh u lahduh arsien ha ka lympung u Fernando Alonso uba lah sdang ia ka jing-iakhun na u ba nakhmat, hynrei uba lah ngat pat da ka san sekhon jingpynshitom  ha ka por jong ka jingialehkai bad na katei ka jingshah kah lynti ka jong u, u lah iohlad ban pyndep ia ka jing-iakhun baroh kawei da kaba wan ha ka kyrdan balai na ka bynta ka kynhun ialehkai ka jong u ka Aston Martin bad ia kaba lah bud nadien jong u da ki arngut ki rang-ialehkai ka Mercedes; u George Russell bad Lewis Hamilton.
Ki arngut ki nongialehkai ka Red Bull ki lah long ki nongialehkai kiba lah bat ia ki ar kyrdan ba shakhmat ha kaba sdang jong ka aiom ialehkai mynta u snem ha ka Bahrain GP.U Vice-President ka National Rifle Association of India (NRAI) bad uba long ruh u President ka Shooting Association of Meghalaya (SAM) u Bah John F.Kharshiïng lem bad u General Secretary ka SAM u Bah Neil Sootinck ki la shah jied ban long kum ki dkhot hapoh ka Organizing Committee jong ka World Championships ka ban sdang naduh ka Sngi Ba-ar ha Bhopal, Madhya Pradesh.
“Kane ka long ka sien kaba nyngkong eh ba ngi la shah jied ban ïadon bynta ha kane ka lympung ban pynïaid da ka International Shooting Sports Federation (ISSF) ka ban sdang naduh 21 tarik bad kut haduh 27 tarik," la pynpaw u Bah John haba ïakren bad u nongthoh khubor ha ka Lah Sngi U Blei.
Wat la ym pat don ki nongïalehkai na kane ka Jylla ki ban ïoh ïa ka lad ban mihkhmat ïa ka ri India, hynrei ka la long pat ka jingkmen ïa ki nongïalam ka SAM ba kin ïadon bynta ha katei ka lympung.
"Kitei baroh ar ngut ki nongïalam ka SAM ki la poi ha ka Lah Sngi U Blei ha kad liengsuiñ Bhopal ha kaba la pdiang sngewbha da ka Dr.S.Shrivastav, Assistant Director ka tnat ïalehkai ka sorkar Madhya Pradesh kynthup ïa ki heh ka NRAI bad ki heh nongïalam ka synjuk siat suloi na Madhya Pradesh.
Ha kane ka ISSF World Cup Rifle/Pistol ka ban long ha Bhopal la sakhi ïa ka jingwan ïashim bynta da 198 ngut ki nongïalehkai siat suloi na kylleng ka pyrthei kynthup ïa ki nongïasiat kiba kynsai kiba khur takma ha ka Olympic bad World Championship.
Ki ri kiba ïashim bynta ki la phah mar 37 ngut ki nongïasiat, ka ri India bad Ri China ki la phah bun ngut ki nongïashim bynta.
Ka Denmark, Switzerland, USA, Korea, France bad Germany ki long ki ri kiba paw ha kaba ki nongïasiat jong kine ki ri ki khmih lynti ba kin lehkai bha.
Haduh mynta ki kynhun na palat 30 tylli ki ri ki la poi bad kiwei pat kin dang wan poi mynta ka miet bad ka jingplie pyrda ïa kane ka jingïakob kan long ha ka Sngi Ba-ar.
Ka West Jaiñtia Hills District Cricket Association ka la pynliem ïa ka East Khasi Hills Cricket Association da 9 wiket ha kaba sdang ïa ka lympung ïalehkai U-14 Girls Inter District Cricket T20 2023 ha ka Lah Sngi U Blei ha Nongpyndeng, West Khasi Hills.
Ha kawei pat ka jingïalehkai kaba long hapdeng ka Shillong Cricket Association bad ka West Khasi Hills District Cricket Association, la hap ban pynsangeh noh na ka daw ba shah pynthut ha ka mariang.
Ïa ka jingïakhun hapdeng ka WJH-EKH la hap ban pynhiar sha ki 12 over.
Kumta ka EKH ka la kam trai shuwa ban tied nyngkong bad ka la kamai 59 run na bynta ban duh 3 wiket.
