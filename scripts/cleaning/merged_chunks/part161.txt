Ha ki snem bala leit noh, ka Sorkar Jylla ka la pynkha haduh 5 tylli ki Fire & Emergency Service Station, 9 tylli ki Police Outpost bad 5 tylli ki Polit Station ba thymmai.
Shillong, Lber 20 : U Lat ka Meghalaya, u Phagu Chauhan, haba ai jingkren lamphrang ha ka sngi ba sdang ka Dorbar Mangtyngka jong ka jylla, ula ong ba ka Sorkar kan kham pynleit jingmut ha ka liang ka koit ka khiah bad ka pule puthi.
Haba ai jingkren hapoh ïingdorbat hadien ka jingphet noh ki saw ngut ki MLA ka VPP, namar ka jingpyrshah ba u kren da ka ktien Hindi, u Lat u la ong ruh ba kiwei pat ki kam pynroi kiba ka sorkar MDA kaba ar ki long ha ka liang ka surok, ki jingkieng ka bording elektrik bad ka jingpynpoi ïa ka umbam umdih sha ki paidbah.
Ha kane ka jingkren kaba arphew sla, u Lat, u la ïathuh ruh ba kiwei pat ki bynta kiba ka sorkar kan shimkhia ki long ka jingkyntiew ïa ka kamai ka kajih ha ki jaka nyngkyndong bad ban kyntiew ïa ki kam sengkam lajong lyngba ki prokram kiba don bad ka jingthmu ban pynkylla ïa ka jingim briew kum ka rep ka riang, ka rep soh rep syntiew, ka kam ri dohkha bad ka kam ri jingri jingdup.
U Lat u la pynpaw ruh ka jingsngewkmen ba ka jylla ha kine ki snem baladep, ka la kiew bha ha ka liang ka jinglum khajna, khamtam ka GST, ha kaba u la ïathuh ba ka jinglum na ka GST bad kiwei pat ki khajna ka long 1078.25 klur tyngka bad 429.84 klur tyngka na ka GST bad kiwei pat ki khajna haduh kaba kut jong u Nohprah 2022.
U Phagu ula ïathuh ruh ba ka sorkar kan bteng ïa ka jingpyntreikam ïa ka FOCUS bad ka FOCUS+ ha kaba kumba phra lak tylli ki longïing kin ïoh jingmyntoi.
Haba kam ba ka Jylla kala kiew bha ha ka jingshakri halor ka koit ka khiah, u Phagu ula iathuh ba ka Sorkar kala shna pynbha haduh 109 tylli ki jaka sumar bad 19 tylli la tei thymmai ban pynthikna ia ka bha ka miat jong ki paidbah ha kylleng ka Jylla.
Ha kaba ïadei bad ka jingtreikam halor ka koit ka khiah, u Lat u la ïathuh ba ka MOTHER Program ka la treikam bha ha kaba palat 2 lak ngut ki longkmie kila ïoh ïa ka jingkyrshan na kane ka prokram.
Ka Sorkar kala sdang ruh ïa ka jingleit pynpoi dawai da ki sha ki jaka ba kyndong eh jong ka Jylla ha ka por kaba biang.
Halor ka Pule Puthi, u Phagu ula ong ba ka Sorkar kala buh hakhmat eh ban kyntiew kyrdan bad moramot kumba 1885 tylli ki Skul kiba don ha Jylla.
Nalor kane, kala kyntiew ruh ïa ka tulop ki Nonghikai Adhoc da 50%, kaba la ai jingmyntoi ia kumba 10000 ngut ki Nonghikai, kaba lam sha ka jinghap sei pisa tam ba kot T.81 klur shisnem.
Haba kren halor ka jingpynpoi umbam umdih sha ki Longiing sha Nongkyndong, u Lat ula ong ba ha ka por ba pyntreikam ïa ka JJM kaba la pyllait ha u snem 2019 da ka Ministry of Jal Shakti, ka Jylla kala don tang 4550 tylli ki Longiing ba la ïoh kor um ha ïing hynrei tang hapoh saw snem, kala kiew sha ka 2.9 lak tylli ki Longiing.
Nalor kane, 1422 tylli ki Shnong kila ïoh pura ïa ki kor iing.
U ong ba ka Meghalaya ka la wan ba-ar ha ka jinglah treikam bha ia ka JJM hapoh ka Ri.
Halor ka kam pynroi ha ki jaka sor, u Lat ula ong ba hapoh ka Smart City Programme shibun ki projek la pyntrei mynta ha Nongbah Shillong.
Ka jingtei thymmai ïa ka Iew Laitumkhrah, Polo Commercial Complex, Smart Road, Integrated Control and Command Centre, bad ka Automatic Car Parking ha Motphran kila ïaid shaid shaid mynta.
Ula ong ba ka Sorkar kala shimkhia ruh halor ki sienjam ban weng ïa ka jingkhapngiah ka sor Shillong bad kala thied haduh 30 tylli ki bus ha ka dor ba T.10 klur ban kit ïa ki khynnah skul.
Ka Sorkar kala thied haduh 807 acre ka jaka ha Mawpdang-Mawkhanu ba pyniar ïa ka New Shillong Township.
Haba kren halor ka jingdonkam ban ïoh ïa ka bording kaba khlem thut, u Phagu ula ong ba ka Sorkar kala dep ban plie ia ka Phase-I jong ka Ganol Mini Hydro Electric Project ha u Kyllalyngkot 2023 bad da kane, ka Sorkar kala don ia ki bor ba lah ba 363.70 MW bad ba lah ban pynmih bording haduh 1100 MU ha ka shisnem.
Shillong, Lber 20: Ka Dorbar Mangtyngka jong ka ïingdorbar ba thymmai, ka la sdang da ka jingïathnam hapoh ïingdorbar, ki Saw ngut ki MLA ka Voice of the People Party (VPP) ki la pynpaw ka jingpyrshah ïa ka jingkren Hindi u Lat, u Phagu Chauhan ïa ka jingkren lamphrang jong u ne ka Governor’s Address.
Mar syn sdang kren u Lat, u nongïalam ka VPP, u Bah Ardent Miller Basaïawmoit, u la ïeng ban pynpaw ka jingpyrshah ban ong ha u Lamphang ka ïingdorbar ba ka Meghalaya kam dei ka jylla kaba kren Hindi.
“Lyngba jong phi Mr.Speaker Sir, nga kwah pyntip ïa u Lat ba ka Meghalaya kam dei ka Jylla ba kren Hindi" la ongu Bah Ardent da kaba pynkynmaw ruh ba kadei ka jingthmu ka sorkar Assam ban pynrung jubor ïa ka ktien Assamese ba ka la mih ka jingïakhih ban ïoh la ka jong ka jylla kaba pura.
U Nongïalam ka VPP na Nongkren Ardent Millen Basaiawmoit ula ieng ban pyrshah mar mar hadien ba u Lat ka Jylla ula sdang ban ai jingkren da ka ktien Hindi ha ka sngi sdang jong ka Dorbar Mang tyngka ka Iingdorbar.
Shuh shuh u Bah u Bah Ardent ula ong ba ka kyndon pynïaid ïingdorbar ki kala kren shai ba ki jingiakren hapoh ka Iingdorbar Thaw Ain ka dei ban long da ka ktien phareng.
“Ka Sorkar India kam shym la pynsngap ïa ka jingdawa ka Jylla ban pynrung ia ka Ktien Khasi bad Garo ha ka khyrnit ba phra kaba la pynduhlad ia ka Jylla jong ngi.
Namar kata, nga kyntu ïa phi kum u Lamphang ka ïingdorbar ba u Lat u dei ban kren sha ngi da ka ktien kaba ngi sngewthuh", la ong u Bah Ardent.
Kane ka jingpynpaw pyrshah u Bah Ardent ïa ka jingkren Hindi u Lat, ka la pynlong ïa u Myntri Rangbah u Conrad Sangma ban knieh ktien da kaba pynpaw ka jingsngew diaw ïa ka jingleh u Bah Ardent, da kaba ong ba um sngewtynnad ba kane ka rukom leh kan mih na u dkhot jong ka ïingdorbar.
Hynrei u Bah Ardent, u la ong ba lada u Lat u kren da ka ktien Hindu, kan pynlong ïa ki MLA ka VPP ban pyrta bad hylla hapoh ïingdorbar bad mar kumta hi, u la pyrta, “down down, ngi pynrem ïa u Lat ka Jylla namar ka jingai jingkren sha ngi da ka ktien kaba ngim sngewthuh".
U Bah Ardent ula ong ruh ba kane ka jingphah ka Sorkar Pdeng da u Lat u ba kren beit da ka Hindi bad u bym nang kren phareng, kadei ka jingibeiñ bad ka jingbym kheiñ snep ïa ki nongshong shnong ka jylla Meghalaya, kaba kiba bun ki nang ne sngewthuh ïa ka ktien Hindi.
Namar kata, u Bah Ardent bad ki lai ngut ki MLA ka Party kila mih jyndat noh na Iingdorbar kum ka dak ba kim kwah ban ïadon bynta bad ka ka ïingdorbar kaba pdiang ïa ka jingkren da ka Hindi bad ong artad,, “Ai ba kita ki bym sngew ba ki shah ibeiñ kin shong hapoh ïingdorbar".
Haba pynpaw ka jingsngewkhia halor ka rukom leh jong kine ki dkhot ka Liang Pyrshah, u Myntri Rangbah ka Jylla Conrad Sangma ula ong, naba u Lat ka Jylla um lah ban pule phareng, ïa ka jingkren jong u bala pynkylla ktien, la dep ban sam hapoh ka ïingdorbar kat kum ki kyndon bad kam don daw satia ïa ki dkhot ba kin pyrshah.
“Lada u briew um lah ban pule English, ngim lah satia ban shu pynbor ïa u.
Ka jingkren bala buh jingthoh, la dep ban sam hapoh ka ïingdorbar.
U khlem leh ia kane namar ba u kwah khnang, ula leh namar ba um lah ban pule.
Ka long kaba sngewsih ban ïohi ïa ka jingbym burom ba kum kane ïa u Lat ka Jylla" ong u Conrad.
Lah ban kdew hangne ha ka snem 2018 ruh, ha ka por ba kren Lamphrang u Lat Ganga Prasad da ka ktien Hindi, ki MLA ka liang Pyrshah, i Kong Ampareen Lyngdoh, u Bah Adelbert Nongrum bad kiwei kiwei ki la pynpaw ka jingpyrshah bad ki la kren khyndiat da ka Ktien Khasi kum ka da ka jingpyrshah.
Nongstoiñ, Ïaiong 28: Ka Northeast Institute of Professional Studies (NeIPS) Nongstoiñ, kum ka shlem jingkyrkhu, ka la ïai bteng ïa ka jingshakri jong ka man ka por bad ka la long ruh ka jingkyrmen sha ki samla ka thaiñ Nongstoiñ baroh kawei, hapdeng kane ka juk jong ka jingkyrduh kam kyrduh jam kaba jur bha.
U Mawphor ha ka jingbuddien ïa kane ka jaka ai jinghikai, la lap ba bun na ki rangbah, longkmie, ki samla pule khamtam kiba la duh jingkyrmen watla ki la pyndep ïa ki jingpule kiba kham hajrong, namar kim pat ïoh kam.
Hynrei kane ka jaka pule ka la kyrshan ïa kiba bun ki samla khamtam bad ki longkmie ban seng kam la jong.
Haba ïakren bad u Bah Michael Thongni, Chief Executive Officer NeIPS, u la pynpaw ba ka long kaba khia shibun eh ban trei ïa kane ka kam shakri paidbah.
Bunsien ka pynduh thiah pynduh dem ïa u, hynrei u sngew kmen pat ban ïohi ba bun ki kmie ki kpa bad ki samla ki ïoh jingkyrmen na ki lad jingpule bapher bapher, kiba don ha kane ka Institute.
Haba ïathuh ïa ka jingïaid lynti jong ka NeIPS, u la ong ruh, “Ki la don katto katne ki samla kiba la ngop ha ki kam sniew, hynrei haba ki wan ban wad lynti biang ha kane ka jaka, mynta ki la lah ban leh kham bha ban ïa kiwei ruh" bad bynrap, “Kane ka jaka pule jong ngi, ka don ka thong kaba kham kyrpang eh na ka bynta ki khun samla kiba wan na ki longïing ba duk ba kyrduh, hynrei kiba angnud ban trei ïa ka kam ban im ja im jhur".
Haba kylli kumno ka NeIPS ka ai jingkyrshan hadien ka training ïa ki samla kiba wan na ka longïing ba duk ki bym don pisa ban sengkam la jong.
Na ka liang u Bah Michael u la ong “Ka NeIPS ka don ïa ka kynhun kaba kyrpang halor kane bad ka jingkyrshan ka dei lai bnai da ka jinghikai kaba kyrpang kumno ban pynwan dur bad pynurlong ïa kata".
“Ngi don ïa ka sorkar kaba sbun ha kaba ka la pynmih shi bun ki kynja scheme ban ai ïa ka jingkyrshan sha ki khun samla kiba kwah ban seng kam la jong.
Hynrei kaba sngewsih ka dei namar ba bun na ki samla, kim pat long kiba la pynkhreh ban ïoh ïa kita ki scheme.
Kine ki long kum ka PMEGP, NHFDC, SHG schemes bad kiwei de".
“Kumta nga don ban kyntu ïa ki samla ba ki dei ban wan sha khmat ban ïoh ïa ka jingshah hikai, namar kine ki training ki long kiba shu ïoh ei bad ka pynmyntoi ïa ki samla haba bun ki liang ynda ki la pyndep ïa ka jingshah hikai.
Lada don ka jingnang jingtip ban shna kam, ka don ruh ka jingsuk ha ka mynsiem, namar ki lad ki lynti na ka sorkar ruh lah ban ïoh bad kane keiñ ka pynsngew skhem ïa ka ïing ka sem bad wat ha ka imlang sahlang"Haba ïa kren bad u Lamshai Kharkongor, uwei na ki khynnah u ba la ïoh ïa ka jinghikai na kane ka shlem, u la pynpaw ïa ka jingsngewnguh jong u ïa ka Skul bad ki Nonghikai kiba la trei shitom ban ai ïa kaba bha tam.
“Hangne ngi ïoh ïa ka jinghikai kumno ban seng kam la jong bad kumno ban pyndonkam ïa ka pisa kaba mih na kaba ngi seng ban pynheh shuh shuh.
Ka rukom hikai ka pynlong ruh ïa ngi ban shemphang bad sngew shlur ban sdang, namar kane ka skul ka buh da ki Nonghikai kiba kyrpang ban buddien bad ban kyrshan ïa ngi ba ngin ym bakla ban pynïaid ïa ka kam bad kane ka jingkyrshan ka dei haduh 6 bnai", u la ong.
“Kaba kongsan eh ka long, haba ngi thmu ïa ka kam ban ieng ha la ki jong ki kjat ka dei ba ngim dei ban lehraiñ ban mih shakhmat.
Namar kine ki trei jait training, kitei ïa ka lawei ka jong ngi kumjuh ruh ïa ka jylla hi baroh kawei.
Nalor nangta, ka NeIPS ka ai ïa ki jait training kiba dei thik ïa ki jingdonkam jong ka thaiñ, kum ka jingthung tit, jingsuh jaiñ bad shna mobile.
Nalor nangta ym donkam siew pisa ei ei, namar ki traiñing baroh ki dei kiba ngi shu ïoh ei", ong u samla Lamshai.
“Nga sngew ban kyntu lem ruh sha ki para samla, ba kim dei ban ngop ha ki kam sniew ki ban pynjem rngiew ïalade ha ki kam kiba jaboh.
Hynrei ban wan shakhmat bad pyntbit ïalade ha kane ka shlem ai jinghikai.
Namar ka lad ka plie barabor lada ki samla ki don ka thong bad haba ki angnud ïa ka bha bad sngewthuh ba ka lashai ka ap ïa ki khun samla", u la pynkut.
Nongpoh, Ïaiong 28: Kum shibynta ban kyntiew ïa ki mar rep, ki jaiñ tynrai bad ki jingthaiñ kiba la pynwan dur daki kti kiba mih naka thaiñ Ri-Bhoi District, ka Tribal Cooperative Marketing Development Federation of India Limited (TRIFED), Ministry of Tribal Affairs jong ka sorkar India haka jingïatrei ryngkat bad ka Meghalaya Basin Development Unit, Ri-Bhoi District mynta ka sngi ka la ïoh ban pynlong ïaka Tribal Artisans Mela ka ban neh 2 sngi lynter ba la pynlong ha District Library Hall, Nongpoh.
Haba kren sha ki lad pathai khubor u Om Prakash, Deputy Manager ka TRIFED, Ministry of Tribal Affairs u la ong ba ka jingthmu jong kane Mela ka long ban ailad ïaki nongshna jingshna bad ki nongpynmih ïaki mar rep ba kin ïoh ïaka lad ban pynpaw pyrthei ïaki mar ki mata jong ki bad na ka liang ka TRIFED kan ïarap ban rah ïaki mar rep ban pynsaphriang shabar ka jylla.
Shuh shuh u la ong lyngba Kane ka Tribal Artisans Mela kin ïoh ruh ban jied ïaki katto katne ngut ki nongwan ïashim bynta bad ban ïarap ïaki ban pyndie ïaki mar jong ki sha bar jong ka jylla, bad u la ong ruh ïa kito ki bym shah jied naka liang ka TRIFED Tribal Affairs kin ai ïaki jinghikai sha ki ba kumno ba kin nang pyntbit shuh shuh ban sei ïaki mar rep jong ki haka rukom kaba kham itynnad.
Hakane ka sngi la wan ban ïashim bynta daki katto katne ngut ki nongthaiñ jaiñ bad ki nongshna jingshna naka them Ri-Bhoi hakaba lawan ruh ban ïadonlang daka Om Prakash, Deputy Manager ka TRIFED Ministry of Tribal Affairs, u Ekbal Husaiñ, Senior Program Executive jong ka Trifed Regional Office North East & NHHDC, u Bah Marlamkupar Kharmudai, District Project Manager ka MBDU bad kiwei kiwei.
Mawkyrwat, Ïaïong, 28: U bah Ardent Miller Basaiawmoit u MLA jong ka Voice of the People Party (VPP) na ka Nongkrem Constituency mynta ka sngi u la wan hiar sha Mawkyrwat ban wan ban pynshai paidbah ïa ki mat bad ki nongrim trei kam jong ka VPP bad ba ki paidbah kin sngewthuh ha shwa ba kin pynïasoh ïa lade bad kane ka Party VPP ha kaba ïa ka jingïalang la pynlong hapoh ka Dorbar Hall Mawkyrwat, South West Khasi Hills District.
Ka jingthmu jong ka Voice of the People Party (VPP) ba ka hiar ha ka thaiñ Mawkyrwat ka long ban pynrung kyrteng ïa ki briew ha ka party bad ruh ka jingthmu ba kongsan ruh ka long ban sei ïa la ki jong ki kyrtong ha baroh ki konstitwensi kiba hap hapoh jong ka KHADC bad JHADC na ka bynta ka elekshon MDC ha u snem ban wan bad ruh ban ïoh ban pynïeng ïa u kyrtong na ka bynta ka MP Election napoh ka jylla Meghalaya.
Haba kren bad pynshai ha ka jingïalang, u bah Ardent Miller Basaiawmoit u la ïoh ban pynshai paidbah ïa ki mat bad ki nongrim trei kam jong ka Voice of the People Party (VPP) khnang ba ki paidbah kin sngewthuh shai ïa ki nongrim kiba skhem ha shwa ba kin pynïasoh ïa lade bad ban long ki dkhot ba pura jong ka Voice of the People Party (VPP).
Ha kajuh ka por u la ong ruh ba ka pyrthei mynta ka khih win ha kine ki sngi ba la jan baroh ka Ri India ba ki briew ki la ithuh bad tip lut ïa kane ka Voice of the People Party (VPP) namar ba hadien ba u lad jong ka jylla u la kren da ka ktien Hindi ha ka por ba long Dorbar ha Assembly ïa kaba na ka liang ka u bah Ardent Miller Basaiawmoit ha ryngkat bad kiwei de ki MLA jong ka VPP ki la kyntait ban pyrshah ïa ka jingkren da ka ktien Hindi da kaba ki mih noh shabar katba ka Dorbar ka dang ïaid shakhmat.
U bah Ardent Miller Basaiawmoit u la ong, “Ka jingjop jong ki saw ngut ki MLA na ka Voice of the People Party (VPP) ka dei ka jubab jong U Blei ba ka dang don ka jingkyrmen ïa ka Ri bad ka Jaidbynriew bad ka pynsyiad mynsiem ïa kiba bun balang hapoh ka ka Ri khasi".
Shuh shuh u la bynrap ba ka jingjop jong ki saw ngut ka dei ruh ka jingjop ïa ki saw bynta, “ka jingjop ïa ka bor jong ka pisa, ka jingsam kyiad ki jingkhawai ha ka por elekshon kaba ar ka jingithuh ïa ka party kum ka State Party na ka Election Commission jong ka ri India ka jingjop kaba lai ba baroh ki briew ki la ïa kwah ban peh prah hajan baroh ki Konstitwensi bad ka jingjop kaba saw ka long ba ka VPP kan shim noh ïa ka jaka jong ki seng Riewlum namarba baroh ki seng Riewlum ha kane ka jylla ki dei tang ki seng ha ka por elekshon bad kim don ka nongrim kaba skhem", u Bah Ardent Miller Basaiawmoit.
Ha kawei pat ka bynta, u la ong ruh ba kaei ka daw ba u mih noh na ka UDP bad na ka HSPDP ha kine snem ba la dep ban thaw noh na kane ka Party thymmai ka VPP namar ka dei lyngba ki nongrim da kaba kynnoh ba kine ki party Riewlum hapoh ka jylla Meghalaya kim shym la don ka nongrim kaba biang ban ïada na ka bynta ka lawei ka jaidbynriew, namarkata, ïa ka VPP la seng ha ka nongrim ban don jingkyrmen ïa ka lawei ka jaidbynriew.
Ha ka jingkren jong u bah Adelbert Nongrum, MLA ka North Shillong pat u la ong ba dei tang kane ka Voice of the People Party (VPP) kaba dang don ka jingkyrmen ïa ka jaidbynriew, bad shibun ki party Riewlum ki la ïaid lyngba ha ki 50 snem naduh ba ngi la ïoh la ka jong ka jylla ka Meghalaya hynrei haduh kine ki sngi ngim shem la don la u jong u pud u sam uba biang.
Namarkata, shibun ngi la duh noh ïa ka burom ïa ka spah ka phew bad sa tad katno ka jaidbynriew ruh ka duhnoh, namarkata, da ka jingdon ka Party VPP ka dei ka jubab kaba U Blei ba U dang ieid ïa ka Ri khasi bad ngi dang don ka jingkyrmen lyngba kane ka Party VPP ha ki sngi ki snem ki ban sa wan.
Ïa ka jingïalang paidbah la pynïaid da u bah Kospar Ryntathiang lyngba da ka jingïadonlang u bah Brightstar Marbaniang, ki MLA na ka Voice of the People Party (VPP), ki ‘riew rangbah, ki longkmie, ki samla bad ki paidbah na ka thaiñ Mawkyrwat kiba la wan sngap ïa ki jingpynshai na ki nongïalam jong ka Voice of the People Party (VPP).
Nongpoh, Ïaiong 28: Ban khanglad ïaka jingpynthud haka leit ka wan jong ki paidbah bad kumjuh ruh ka jingsahkut jong ki nala um, u District Magistrate ka Ri-Bhoi District u la pynjari syndon da ka kyndon aiñ 144 CrPC pyrshah ïa kino kino ki paidbah, ki kompani lane ki briew shimet ban pynhap shyiap, ki maw bad ki tiar shna ïing (Building Materials) ha rurud surok ha Ri-Bhoi District, katkum ka Construction and Demolition Waste Management Rule 2016, Environment Protection Act 1986 jong ka Ministry of Environment, Forest and Climate Change.
Ïa katei ka hukum la pynmih ban nym pynthud ïaki paidbah haka leit ka wan bad kumjuh ruh ba ki nala um kin nym shah ktah bad sahkut.
La pyntip ba katei ka kyndon aiñ kan sdang treikam naduh bala pynmih ïa kane ka hukum bad kino kino kiba leh pyrshah kin shah pynshitom katkum ki kyndon aiñ.
Nongpoh, Ïaiong 28: U nongñiah jong kawei ka kali kamai lem bad ki katto katne ngut ki paidbah kiba shong ha katei ka kali, ki la mynsaw, hadien ba katei ka kali kamai ka la leit ban tynrah beit nadien jong katei ka trok, kaba la sniew bad kaba ieng ha surokbah NH-6 bad kaba hap hapoh ka shnong Umiam.
Katei ka jingjia, ka la jia hynnin ka janmiet ha ka por 7 baje eiei, ha kaba katei ka kali kamai kaba don ïa u number ML 10 A 6962 kaba dang thmu ban kiew sha Shillong kala leit ban tynrah beit nadien jong katei ka trok kaba don ïa u number AS 01 EC 4133 kaba dang ïeng harud surok namar ba ka don jingthud.
Naka liang ki pulit jong ka Umiam Police Station tang hadien ka jingioh jingtip ïa katei ka jingjia kila leit mar mar sha katei ka jaka bad pynkit noh ïa kitei kiba mynsaw sha Bhoirymbong CHC naka bynta ka jingsumar bad ka jingtohkit halor katei ka jingjia ka dang ïaid shakhmat.
Nongpoh, Ïaïong 27: Namar ka jingbym sngew ïahap halor ka jingaiti ka sorkar jylla ïaki 15 tylli ki Sub-Center ha Ri-Bhoi sha ka HANS Foundation, Ka Hynniewtrep Integrated Territorial Organization, HITO Ri-Bhoi District ka la leit ban ïakynduh syndon ïa u Dr.P Kharnarry, DMHO ka Ri-Bhoi District ban ïakren halor katei ka jingaiti noh ka sorkar ïaki Sub-Center ban peit ban khmih noh da ka kompani shimet.
Haba kren sha ki lad pathai khubor hadien ka jingïakynduh bad u DMHO, u Bah Apborlang Nongrum, Working President ka HITO, Ri-Bhoi haka jingïadon ryngkat lang da u Keny Nongrum Secretary lem bad ki dkhot, u la pynpaw ïaka jingbynñiaw halor ka jingaiti ka sorkar jylla ïaki 15 tylli ki sub-center sha ka HANS Foundation ha kaba ka sorkar ka thmu ban die lut ïaki tnad sorkar ban pynïaid da ki kompani shimet khlem ka jingtip ki paidbah, u la ong ruh ha jinngshisha ha shwa ba la sorkar kan aiti ïa ki Sub-center ki ladei ban pynbna shwa sha ki paidbah, hynrei mynta kam shym long kumta ka sorkar ka la shu aiti sop sop sha ka HANS Foundation ïa kitei ki 15 tylli ki sub-center.
U bah Apborlang Nongrum u la ong ruh ba hadien ba la dep ban ïakren bad u DMHO ka Ri-Bhoi, u DMHO u la pynshai sha ki ba ka jingaiti ïaki Sub-Center sha kane ka Foundation, ka jingmyntoi kan don ïaki paidbah hakaba ïadei bad ka ïohkam ïoh jam bad kiwei kiwei, hynrei ka ba pynbynñiaw ka long ba balei ka sorkar kam shym la ai ïaka jingpyntip hashwa ba kan leh ïa kane ka kam.
Hakaba ïadei bad ka jingshimti noh daka HANS Foundation ïaki Sub-Center, ka seng HITO kan sa bishar bha halor ka MoU kaba la ïa soi hapdeng jong ki bad ka sorkar bad kan sa shong ban pyrkhat hashwa ba kan shim ïa kino kino ki sien jam.
Jowai, Ïaïong 28: Ka Raij Ialong hadien ba ka la pyndep ïa ka Kñia Thoh Ryngkaw bad ïa ka Kñia Syiem Duwan dangstep phyrngap hynne ka sngi 28 tarik ha Lawkyntang kaba don hajan Ialong Park bad ka Kñia Syiem Duwan ha mynshem ïing u Lyngdoh Starly Lyngdoh Phawa bad ha ka por nohphai sngi pat ki khun ka Raij kila pynlong ïa ka Noh Sakyriat ha madan Ryngkaw.
“Ka Thoh Ryngkaw ka dei ka jingleh ñiam bad ka kñia ka khriam ha u Leiryngkaw uba long u nongda nongker jong ka Raij ka Muluk bad u nongda nongker ïa baroh ki nongshong shnong jong ka Raij Ialong na kino kino ki jingsniew bad ki jingpang jingshitom kiba wan na shatei shathie bad na mihngi na sepngi.
Katba ka Kñia Syiem Duwan pat ka dei ka jingkñia ïa ka Syiem Duwan kaba long ka Lei ïing Lei Sem, la ong ba ha baroh kine ki jinglehñiam ki long kiba bha ba miat bad kiba la pdiang hun na U Blei ne ki Blei.
Ha baroh kine ki jinglehñiam la ïa donlang da ki Khyndai Waheh jong ka Raij.
Ha ka por kumba 2 baje nohphai sngi la pynlong ïa ka jinglehkmen da ka ‘Noh Sakyriat’, ha kaba u ma Ngaitlang Dhar MLA barim ka Umroi uba long ruh u khun u kti jong ka Raij Ialong u long u kongsan.
U ma Ngaitlang Dhar haba kren ha kane ka sngi u pynpaw ïa ka jingkmen kaba khraw haba ula ïoh kane ka lad ban ïa kmen lang ha kane ka Noh Sakyriat kum u khun u kti jong ka Raij Ialong.
U ma Ngaitlang ha ka sneng ka khraw jong u kum u kongsan, u kyntu ïa ki khun samla jong ka Raij Shynrang bad Kynthei ba kin ïashim khia ha kum kine ki jingshad jingkmen bad ha ka ñiam ka rukom.
Nangta u kyntu ïa ki khun samla ban mih shakhmat bad ban pynneh pynsah ïa ka Riti ka Dustur bad ïa ka ñiam ka rukom kaba la buh la seng da ki longshwa manshwa.
Shuh shuh u ma Ngaitlang Dhar u pynkut ïa ka jingkren da kaba kyntu bad pynshlur ïa ki khun samla ha ka ñiam ka rukom ha ka riti ka dustur, ha ka juh ka por u ong ba ym bit ban beiñ ban kynnoh ïa kiwei kiwei ki ñiam.
Ha kane ka sngi la ïoh ruh ïa ka jingkren na u ma Mario Biam Secretary ka Seinkhihlang, na u ma Juhhi Pale General Secretary ka Seiñ Raij Ialong, na ka Sanki Phawa (Khynnah SHT), ïa ka jingkren ai khublei la ïoh da ka Mangahi Dhar, katba ïa ka jingïalang la pynïaid da u ma Pyrkhat Shylla, President ka Seiñ Raij Ialong.
Ha kane ka sngi la don ruh ka jingpynkup burom da ka Seiñ Raij Ialong ïa ki ar ngut ki riew tymmen kata ïa u ma Jem Dhar bad ïa u ma Je Shylla.
Shillong, Ïaïong, 28: U Myntri Rangbah Duh, Narendra Modi mynta ka sngi u la plie paidbah ia ka jingpyntreikam ki Low Power FM Transmitter kiba 100 Watt ha 91 tylli ki jaka lyngba ka video conferencing.
Kine ki transmitter ki dei kiba la pyndait ha 84 tylli ki distrik ha 20 tylli ki jylla.
Ki Community Radio Station ha Nongstoin bad Williamnagar ki dei ar tylli na kine ki 91 ki jaka ba la ioh ia kine ki transmitter kiba thymmai kiba la plie mynta ka sngi.
Lyngba kane ka rynsan, kine ki transmitter ka All India Radio ki la kham bun na ka 524 sha ka 615 tylli ha kylleng ka ri.
Kane ka jingpynbun kan kyntiew ïa ka jingai jingshakri ka AIR sha 73.5% jong ka jingdon briew ha kane ka ri.
Ki jaka kiba shah ktah ha ki kam pyntriem Left Wing Extremism ne ki Maoist, ki distrik aspirational bad ki jaka khappud jong ka ri ki dei kiba la peit kham bniah ban pynbiang ïa kine ki transmitter.
Ka jingiohsngew kaba shai bad ka jingïoh suk ïa ki mobile phone kiba lah ban ïoh FM ka la kyntiew ïa ka jingdawa ïa ki jingshakri FM radio ha ka ri.
Sa kawei ka sienjam kaba heh ban pyndap ïa kane ka jingdawa bad ka jingkyntiew ïa ki sap ha kane ka kynhun, ka Sorkar ka la ai jingmynjur ïa ka jingbuh shuh shuh sa 63 tylli ki FM transmitter ha ka ri.
Ha ka jingai jingkren jong u, u Myntri Rangbah Duh u la ong ba kane ka sngi ka dei ka dak jong ka sienjam kaba heh ha ka kam pynïar ïa ki jingai jingshakri FM da ka All India Radio na ka bynta ka jingkylla sha ka FM ha baroh kawei ka ri.
U la ong ba ka jingpyntreikam ïa kine ki 91 tylli ki FM transmitter da ka All India Radio ka long kum ka jingai sngewbha ïa ki 85 tylli ki distrik bad 2 klur ngut ki briew jong ka ri.
Ha kawei ka rukom, la ong u Myntri Rangbah Duh, kane ka ailad ban iohi ia ka jingbun ki jinglong bapher bapher jong ka ri.
U la ïathuh ba ki Distrik kiba don hapoh ka jingshakri jong kine ki 91 tylli ki FM transmitter ki dei ki distrik bad ki block aspirational, bad u la ai jingïaroh ia ka All India Radio namar kane ka jingjop kaba kyrpang.
U la ai jingkhublei ruh ïa ki briew jong ka thaiñ shatei lammihngi ki ban ïoh jingmyntoi bha na kane.
U Myntri Rangbah Duh u la ban jur halor ka jingïadei kaba jan jong ki briew ha ka rta jong u bad ka radio.
“Ia nga, ka long kaba kmen shuh shuh ba nga don ka jingïadei bad ka radio kum u nongpyniaid prokram ruh," u Myntri Rangbah Duh u la ong da kaba kdew sha ka bynta kaba 100 jong ka Mann Ki Baat ka ban dang long.
U la ong “kane ka jingiadei kaba jan bad ki briew jong ka ri ka la urlong namar ka radio.
Lyngba kane, nga la iasoh bad ka bor jong ka ri bad ka bor kyllum jong ka jingbahklieh jong ki briew ka ri.
" U la batai kham bniah shaphang kane da kaba ai nuksa ia ka bynta jong kane ka prokram ha ki sienjam kum ka Swachh Bharat, Beti Bachao Beti Padhao bad Har Ghar Tiranga kiba la kylla sha ki jingiakhih paidbah lyngba ka Mann Ki Baat.
“Kumta, ha kawei ka rukom, nga long shi bynta jong ka kynhun All India Radio jong phi", la bynrap u Myntri Rangbah Duh.
U Myntri Rangbah duh u la ong ba ka jingplie ia 91 tylli ki FM transmitter ka pyntyllun shakhmat ia ki polisi jong ka Sorkar kiba peit kham bniah ia kiba duk ba suk ki bym shym la ioh ia kane ka jingshakri haduh mynta.
“Kito kiba ngi ju sngew ba ki don ha ki jaka ba jngai mynta kin ioh ia ka lad ban pyniasoh shuh shuh," la ong u Myntri Rangbah duh.
Haba kdew ia ki jingmyntoi jong ki FM Transmitter, u Myntri Rangbah duh u la ong ka jingioh ia ka jingtip ba kongsan ha ka por, ki sienjam ban kyntiew ia ka imlang sahlang, ki jingtip shaphang ka jinglong ka suin bneng ba iadei bad ki kam rep, ka jingioh jingtip shaphang ki dor jong ki mar bam bad ki jhur na ka bynta ki nongrep, ki jingiakren shaphang ka jingduhnong na ka jingpyndonkam ia ki dawai ha ka kam rep, ka jingpyndonkam lang ia ki kor na ka bynta ki kam rep, ka jingpyntip ia ki self help group jong ki longkmie shaphang ki rukom ba thymmai ba iadei bad ki iew, bad ka jingiarap ia ki briew ha ka jingjia lynshop ki bor mariang.
U la kren ruh shaphang ka bor ai jingtip jong ka FM.U Myntri Rangbah duh u la ong ba ka sorkar ka bteng ban trei na ka bynta ka jingplie lad sha ka teknoloji.
“Kalong kaba kongsan ba ki briew jong ka ri kim dei ban mad ka jing duna ki lad lada ka India ka hap ban kiew sha ka jaka kaba ka dei ban don", la ong u Myntri Rangbah duh.
Kalong kaba donkam ban pynioh ia ka teknoloji kaba katkum ka juk mynta bad ha ka dor kaba duna.
U la batai ia kane da kaba kren shaphang u optical fiber sha baroh ki shnong bad ka data kaba duna dor kaba la pynsuk ban ioh jingtip.
U la ong ba kane ka la iarap ia ki kam digital ha ki shnong.
U Myntri Rangbah duh u la ban ia ka jingkylla ha ka teknoloji kaba jia ha ka ri ha kine ki snem ba la leit kaba la pynkylla ia ka radio bad khamtam ka FM ha ka rukom kaba thymmai.
Da ka jingiohi ia ka jingkiew ka internet, u Myntri Rangbah duh u la ong ba ka radio ka la wan shakhmat ha ki rukom kiba saindur thymmai lyngba ki podcast bad online FM.U Myntri Rangbah Duh u la kren shaphang ka jingbun jait ki ktien bad u la ong ba ki prokram FM kin sa wan ha kine ki ktien khamtam ha kane ka thain kaba don 27 jait ki ktien tynrai.
“Kane ka jingpyniasoh ka pyniasoh ia ki atiar jong ki lad jingiakren bad ka pyniasoh ruh ia ki briew.
Kane ka dei ka dak jong ka rukom treikam jong kane ka Sorkar," la ong u Myntri Rangbah Duh da kaba kdew ia ka jingpeit bniah ia ka jingpyniasoh ha ka imlang sahlang bad ka jingpyniasoh hapdeng ki briew.
“Ka Sorkar jong ngi ka dang pynkhlain ia ka jingpyniasoh ka deiriti bad ka jingiasoh ha ki jingmut jingpyrkhat ruh," la ong u Myntri Rangbah Duh.
U la ong ba ki kam jngoh kai ki ka kiew hadien ka khyllie im ia ka jingleit pilkrim bad namar ki jaka ba kyntang ha kylleng ka ri.
U Myntri Rangbah Duh u la ong ba ka jingkiew ka jingdon ki briew kiba leit sha ki jaka jngoh kai ka dei ka jingpynshisha jong ka jingpyniasoh ka deiriti ha ka ri.
U la ai nuksa da ki museum kiba iadei bad ki nongiakhih na ka bynta ka jinglaitluid na ki jaka rilum kum ka Babasaheb Ambedkar’s Panchteerth, PM Museum bad ka National War Memorial bad u la ong ba kine ki sienjam ki la wanrah ia ka jinglong kaba thymmai ha ka jingiasoh ha ki jingmut jingpyrkhat bad ki jingsngew jong ki briew ha ka ri.
Ha ka jingpynkut ia ka jingai jingkren jong u, u Myntri Rangbah Duh u la batai shaphang ka jingthmu jong baroh ki lad jingiakren kum ka All India Radio bad u la ong ba ha kano kano ka jingpyniasoh ka jingthmu ka dei ban pyniasoh ia ka ri bad ki 140 klur ngut ki briew jong ka ri.
U la ong ba u ngeit skhem ba baroh kiba don bynta ha kane ka kam kin dang bteng ban jam shakhmat ha kane ka jingngeit ka ban wanrah ia ka jingpynkhlain ia ka ri lyngba ka jingbteng jong ki jingiakren.
Khliehriat ïaïong 28 : Ki nongïalam jong ka Jaiñtia Students Movement Pamra Unit bad jong ka Wapung Unit, hynnin ka sngi ki la leit ban jurip ïa ka jaka sumar, ka PHC ha Pamrapaithlu, kane ka jingleit jurip ka dei namar ka seng ka ïoh ïa ki jingunjor na ki paidbah halor ka jingbym biang bha katei ka PHC, na ka liang ka seng ka dawa na ka sorkar bad ki bor ba dei peit ba ki dei ban pynbit pynbiang bha ïa ki jingdonkam ha katei ka PHC kaban long na ka bynta ka jingbit jingbiang ki paidbah ka thaiñ kiba hap hapoh kane ka PHC.Ïa kane ka jingleit jurip la lam khmat da u President JSM Wapung Unit, u samla Kerbhami Dkhar bad u Vice President, u samla Ionis Rymbai, ki la ïoh ruh ban ïakynduh bad ka doctor kaba peit ïa katei ka PHC bad ki la aiti ruh ïa ka dorkhas ha ka doctor.
La ong ruh ba katkum ka jingujor jong ki paidbah, ki la ong ba ki nongtrei jong katei ka PHC ruh ki long kiba bym ju wan biang por bad kane ka ju buh jingeh ïa kito kiba wan shim dawai bad kumjuh ruh kito kiba wan donkam ha kaba ïadei bad ka jingdonkam ki paidbah ïa ki kot ki sla bad ki syrnot sngi kha na katei ka PHC.Ka seng ka pynpaw ruh ka jingsngew khia haba ki tip bad ïoh ujor ba ki nongtrei jong katei ka PHC ha ka jaka ba kin ai ka jingïarap, hynrei ki ju kren da ki ktien ba khor ïa ki paidbah kiba wan shim dawai bad kiba wan donkam.
Ha ka jingïakren kitei ki nongïalam ka JSM bad ka Doctor jong katei ka PHC ha Pamrapithlu, ka doctor ka la pynsgew ïa ki jingduna kiba dang bun ha katei ka PHC, ha kaba ka kali kit nongpang (ambulance) ruh ka la rim bad ka la i donkam ban don noh da ka wei pat ka kali kit nongpang kaba thymmai khnang ba kane ka PHC kan dup lah ban ai shuh shuh ka jingshakri kaba paka ïa ki paidbah.
Na ka ling ka seng ka ïohi ruh ba kane ka PHC ka donkam ban don ruh ïa ka Emergency Room na ka bynta kiba pang ba shitom kiba wan sumar ha katei ka PHC, kumjuh ruh ki kamra ban thiah kiba pang ba shitom kiba wan na ki shnong bapher bapher, namar ki don haduh arphew tylli ki shnong kiba hap hapoh kane ka jaka sumar (PHC), na ka liang ka seng ka dawa na ka sorkar ba kan sngewbha ban phai khmat lem sha kane ka PHC ban pynbit pynbiang lem ïa ki jingdonkam.
Shillong, Ïaiong 28: U Bah VGK Kynta uwei na ki nongsaid aiñ ba la rangbah ka jylla u la ong ba na bynta ban pynkynriah ïa ki Harijan kiba sah ha Them Ïewmawlong sha kiwei pat ki jaka ka dei beit tang da kaba ka sorkar kan ujor da ka Civil Suit namar katei ka jaka ka la dei hapoh ka jingpeit jingkhmih jong ka.
Haba kren bad u Mawphor u Bah Kynta u la ong ba lada ka sorkar ka ujor da ka Civil suit ka dei na bynta ka jingkyndang ïa kiba sah ha katei ka jaka ka dei da ka Civil Suit for Eviction namar ka dei ka jaka jong ka ym shuh ban ujor na bynta ban ïoh kam trai ïa katei ka jaka.
“Ka bor longtrai ïa kane ka jaka kumba ka paw mynta ka la don ha ka kti ka sorkar bad dei ma ka ban ujor ïa kane ka mokotduma ha ka Civil Court namar lada ngi peit ïa ka mokotduma kaba ki la ujor ba la shim bishar bad pynmih ïa ka hukum ha u 2019 na ka liang u nongbishar u la dep ban ong ba namar kane ka kam kat kum ka jingkhmih jong u ka dei tang ka Civil Court kaba lah ban ai rai," ong u Bah Kynta.
U la ong ruh ba lah ban pynskhem ba katei ka jaka kam dei jong ki Harijan ka dei namar dang tang ha ki khyndiat snem kiba la leit na ka liang ki Harijan kiba sah ha katei ka jaka ki pan Pata na u Syiem Mylliem na bynta ba kin tei ïa ki Gurduwa ha katei ka jaka.
“Ka jingpan pata ka dei beit ban ai wai jaka namar ka pata kam dei ka dulir long trai hynrei ka jingpynskhem ba la ai wai katto katne snem bad kane ka la shai kdar ba kim dei satia ma ki ba long trai hynrei ïa ka Hima Mylliem bad namar ka la don ka jingpynbeit ha kine ki khyndiat snem hapdeng ka Hima Mylliem bad ka sorkar jylla bad ka don ruh ka jingsiewdor ka sorkar sha ka Hima ba kumba long mynta kane ka jaka ka la dei bad ka sorkar," u la bynrap.
Haba kylli halor ki sienjam kiba ka sorkar ka shim na bynta ban weng ïa kiba sah ha katei ka jaka la ki dei ki lynti kiba dei ne kiba bakla u Bah Kynta u la ong, “Lada ngi peit na kato ka hukum ha u 2019 ka la shai kdar ba ka dei beit tang da ka Civil Suit ka lynti kaba suk tam hynrei kane ka sienjam kaba ym tang kane ka sorkar hynrei naduh ki snem ba kham mynshuwa ki shim ka dei ka lynti kaba kyllaiñ kaba shu pynsyrwa kai ïa ka pisa u paidbah bad ruh ïa ka por," u la ong.
“La da ki bun lak ka la don ka jingpynlut pisa ha kaba ïadei bad kane ka kam namar ka la poi ruh sha Supreme Court nangtasa sha High Court biang," u la bynrapHaba kylli lada ka sorkar kan ujor da ka Civil Suit haduh katno kan shimpor ban ïoh ïa ka rai bishar, “Kane kan ym shimpor slem namar ba mynta ki kyndon ka CPC bad CrPC ki la treikam pura ha ka jylla la kumno kumno tang hapor 6 bnai la lah ban ai rai namar ïa kino kino ki suit lah ban pan por ne adjournment tang laisien naduh kaba sdang ban file haduh ban da poi sha ka sngi ba kin pynmih ïa ka hukum," u la ong.
U la ong ba lada ka sorkar ka shem ba kane ka lynti ka long kaba jwat bad kaba kyllaiñ than ka lah ban shim sa da ka lynti kaba ar kata ba kan shim beit ïa kane ka jaka sha lade na bynta ban ban pyndonkam ban ïoh myntoi u paidbah ne for public purpose da kaba kan pynshong dor ïa ki jingtei kiba don ha katei ka jaka ban siew dor pat ïa ki trai jingtei kat kum ba ki shong dor bad ba ïa ka khyndew pat dei ban siew sha ka Hima Mylliem.
“Nga ïohi ba ka mih ha ki katto katne ki lad pathai khubor ba ka sorkar ka lah ban ujor da ka Civil Suit bad lada ka shim shisha ïa kane ka sienjam nga lah ban ong ba ka jingïaid lynti ka la dei ha ka liang kaba dei," u la kynthoh.
U la ong ruh ba naduh kaba sdang ba ka sorkar ka khot ïakren ha jaka ban ujor da ka suit ka la dei ka jingaijem than ïa ki haduh ba i kumba ki la shim kabu pynban ïa ka jingjem ka sorkar.
“Ka shait ong ka ktien ba phi ai shiinshi ka khyndew kin kam ei syndon shimer bad ka jingkhot ïakren ïa ki Harijan ruh nga ïohi ka poi shata," u la bynrap.
Shillong, Iaiong 28 : U MLA jongka NPP na Williamnagar uba dei ruh u myntri sorkar u Marcuise N Marak u la pynpaw ba ki jingkynnoh bad ujor ejahar jong u Tennydard M Marak ïa u ba u pynkheiñ ïa ka Model Code of Conduct (MCC) ha ka por jongka election MLA 2023 ki long ki bym shisha bad ki bym don nongrim.
Ha kajuh ka por na ka liang u OC jongka Williamnagar Police Station u la kyntu ïa u Tennydard ba un ujor sha ki bor ba dei peit ïa kane ka election ym sha ki pulit.
U Tennydard u la ujor FIR pyrshah ïa u Marcuise ha ka 4 tarik Iaiong da kaba kynnoh ba u pynkheiñ ïa ka Model Code of Conduct ha ka por election MLA da kaba sam ïa ki kot lyngkdop ne kaiphod treikam jongu ha ka por ba la pynbna ïa ka tarik jongka election MLA kata ha ka 3 tarik Rymphang 2023 katba ïa ka election hapoh ka jylla la dep pynbna naduh ka 18 tarik Kyllalyngkot 2023.
U Tennydard u la ujor ruh sha u Chief Election Commissioner (CEC) jongka India ha ka 23 tarik Lber 2023 bad phah kopi ruh sha u Myntri Rangbah duh ka ri u Narendra Modi, sha Myntri Kam pohïing ka ri bad kumjuh ruh sha u Chairman ka North East Democratic Alliance u Himanta Biswa Sarma.
Ha katei ka shithi u la kyntu ïaki ba kin tuklar lem ïa ka kam beaiñ u Marcuise bad ban pynbna ruh ba ka jingjop jongu ka long ka bym lah ban ithuh.
Halor kane haba ïakren bad u Marcuise u la ong “Ki jingkynnoh u Tennydard ki long ki bym shisha bad ki bym don nongrim satia namar ka jingshisha ka long ba u dei u nongkyrshan ba radbah bad hakhmat eh jong uwei na ki kyrtong ba ïaleh pyrshah ïa nga uba wan ruh ha ka kyrdan kaba lai"“ Dei ruh ma u (Tennydard) uba la leit kylleng ka constituency bad pynbna kaei kaba nga leh ha kine ki san snem na ka bynta ka constituency.
Haba la ïoh sngew ïa kane ki paid nongkyrshan jong nga ki la wan bad kyntu ba nga dei ban pynmih ïa ka kaiphod treikam jong nga.
Tang shu la pynmih ïa kane ka kaiphod u Tennydard um lah shuh ban thok bad ïalam bakla ïaki paidbah bad dei na kane ka daw ruh ba ki la rem kput da kaba tam ïa u kyrtong ba u kyrshan da palat 5000 vote bad na kata ka daw um lah ngeit bad lah ban pdiang ïa kane u sa ai da ka jingujor ka bym don nongrim.
U la ong ruh haei kata ka Model Code of Conduct haba ïa ka result la dep pynbna?U la ong shuh shuh ha ka kaiphod treikam ba la pynmih ym shym la thoh ne kyrpad ba ki paidbah kin jied ïa u.
La shu pynmih ïa ka kaiphod khnang ba ki paidbah kin tip ïa ka jingshisha bad kin ym shah ïalam bakla.
Na ka liang u OC jongka Williamnagar Police Station mynta ka Sngi Thohdieng u la ai da ka jingthoh sha u Tennydard ba un weng noh ïa ka jingujor na Police Station bad ujor sha ki bor ba dei peit ne sha ka tnad election.
U OC u la pynpaw ha ka shithi ba hadien ba la ioh ka jingujor u la sdang ka jingtohkit ba malu mala halor kane ka jingkynnoh pyrshah ïa u Marcuise ba u la pynkeiñ ïa ka MCC.La kdew shai ha ka Representation of Peoples Act 1951 bad Conduct of Election Rules 1961 ba dei u Returning Officer uba dei ban pdiang ïakiba kum kine ki jingujor bad uba lah ruh ban shim rai.
Kumta halor kane ka nongrim u OC u kyntu ïa u Tnnydard ban weng noh ïa ka FIR bad ujor sha ki bor ba dei peit.
Shillong, ïaïong, 28: Ka 27 tarik Ïaiong 2023 kan long ka sngi ka ban sah jingkynmaw ïa ka lyngkhuh kaba 122 snem ka jingwan iuhkjat jong u Swami Vivekananda ha nongbah Shillong.
Ha kane ka sngi la rakhe ruh ïa ka sngi ba la seng ïa ka Ramakrishna Mission Vivekananda Cultural Centre.
La sdang ïa kane ka sngi da ka jingbuh syntiew ha u mot jong u Swami Vivekananda da u Lat ka jylla Meghalaya u Phagu Chauhan uba long kum u Kongsan ha ryngkat ka jingsakhi lang u Swami Achyuteshananda kum u symbud kongsan, Secretary jong ka Ramakrishna Mission u Narrotam Nagar, Arunachal Pradesh bad u Swami Hitakamananda, Secretary, Ramakrishna Mission, Shillong.
La sam ruh ïa ka Vivekananda Award of Excellence kaba long ka khusnam kaba kongsan la ai sha u Bah Sumar Sing Sawian na ka bynta ka jingnohsynniang kaba khraw jong u sha ka imlang sahlang jong ki Khasi bad ka Sangita Dey, ka nonghikai jong kane ka jaka ai jinghikai namar ka jingnohsynniang ba khraw jong ka sha ka Ramakrishna Mission Vivekananda Cultural Centre.
Ka khusnam ka long da ka pisa bad ka Citation.
Ha ka por shiteng sngi jin ar hajar tam ki samla pule ki la ïashim bynta ha ki prokram ba la pynlong ha ki ar bynta, kaba mynstep bad ha ka por shiteng sngi.
U Lat ka jylla u Phagu Chauhan haba kren kum u Kongsan u la pynpaw da ka jingsngew burom ïa u Swami Vivekananda.
U la sngewtynnad shisha ban pyrkhat ba u Swamiji u la ai jingkren na kane kajuh ka jaka ha u snem 1901.
U la kren ruh shaphang ka jingnohsynniang jong u Swamiji sha ka pyrthei.
Dei u Swami Vivekananda uba la pyni ba ka bor jong ka jingngeit niam bad jop ïa ka mynsiem jong ki briew kylleng ka pyrthei ha ka jingkren jong u ha Chicago.
U Swami Achyuteshanandaji haba kren kum u symbud kongsan u la ïathuh shaphang ki por ha u snem 1901 ha kane ka nongbah ha kaba ki surok ki long kiba khim bad ym shym la don ka bording elektrik hynrei u Swami Vivekananda uba dang kham khynnah bad uba dang don ka jingshitom u la wan sha kane ka jaka bad kane ka la ïalam sha ka jingseng jong kane ka jaka ai jinghikai kaba la don kti ha ka jingkyrshan ïa ki jingdonkam jong kane ka jylla.
U la ong kum ki tnat ba khlain jong u dieng ki donkam ïa u thied uba khlain, kumta ruh ka jingjop jong kane ka jaka ai jinghikai ka shong ha ka nongrim kaba khlain.
U la ong ba 67 hajar ngut ki samla pule ki la ïoh jinghikai pyntbit na kane ka jaka ai jinghikai.
U kyrmen ïa ka lawei kaba bha ha kaba ki nongshong shnong kiba hadien jong ka jylla ki ïoh ïa ka pule puthi kaba biang, ba kin lah ban jop ïa ki jingeh kiba mynta kiba long ka jingpang khuslai jingmut, ka jingsngewsih bad kiwei kiwei ki jingeh ba ïadei bad ka bor pyrkhat.
La pyllait ïa ka Magazine ha lai tylli ki ktien “Ka Jingshai – The Light Jyoti" Volume:4 issue:1, e-Zine da u Lat ka jylla.
La pynkup burom ruh ïa katto katne ngut ki briew ba synniang sha ka magazine ba kynthup ïa ki nongsaindur ba pawnam jong ka jylla kum u Bah Rafael Warjri, Prof.Streamlet Dkhar, Dr.Silbi Passah.
La pynkup burom ruh ïa ki nonghikai kiba mynta bad kiba rim jong ka jaka ai jinghikai ha kane ka jingïalang.
Hadien kine ki jingïalang la pynbud pat da ki prokram tynrai ba ïadei bad ka deiriti jong ka ri, khamtam jong ka thaiñ Shatei Lammihngi jong ka ri.
Shillong, Iaiong 28 : Ka Tura Government College Students’ Union (TGCSU) hynne ka sngi Thohdieng, ka la kyrpad ïa u Myntri kam bording Abu Taher Mondal ban pynduna ïa ki kynta pynlip bording namar ka jingpynkhreh jong ki Samla Pule ban ïaleh ïa ka eksam semester.
Ha ka kyrwoh, u President ka TGSCU Anand Ch Momin ula ong ba ka Union ka sngew ba kam sngew ïahap ban don bun kynta ka jingpynlip bording namar kane kan sa ktah jur bha ïa ka pule puthi jong ki samla pule.
“Ka jingpynlip bording ba palat 10-15 kynta ka dei ka bym sngew lah shah, khamtam ha kane ka por lyiur ym tang ïa ki samla hynrei ïa ki briew khlem da kheiñ snem.
Ngi kwah ban buh ka jingkyrpad ïa u Myntri ban pynkylla noh ïa ki kynta pynlip bording bad pynduna noh haba buh hakhmat ba ki samla pule kin hap pynkhreh bad leit thoh eksam" ula ong.
Shillong, Iaiong 28 : U Myntri Rangbah ka Jylla Conrad K Sangma mynta ka sngi Thohdieng, ula leit ïuhkjat ha ki jingtei ba dang shna thymmai ban sah pyngngad ha ka jaka jngohkai ha Daribok, kaba don hakjat jong u lum Nokrek ha Ri-lum Garo.
Kine ki jingtei ki kynthup ïa ka jaka peitkai (viewing deck) ha Daribok bad ka surok na Oragitok sha Daribok, kaba lam sha ka jingnang kiew ha ka jingwan ki nongshangkai.
Kane ka la wanrah ïa ka jingkharoi ki kam ki jam ba ai kamai jakpoh ïa ki nongshongshnong na ka kam jngohkai.
Haba buh hakhmat ïa ka jingbun ki nongwan shangkai ha Nokrek, u Myntri Rangbah ula bthah ïa ki Tnad treikam ka Sorkar ba kin ïatreilang kawei bad ban wanrah ïa ki sienjam ki ban pynthikna ba kane ka jaka kan lait naka jingbret jakhlia, plastic bad jingbun paid.
U Myntri Rangbah ula leit jurip ruh ïa ka jingtei ba dang ïaid shaid shaid jong ki ïing sah ki nongshangkai ha Daribok.
Ula ong ba ka jingmih kine ki jingtei kan nang ïarap ban kyntiew ïa ka kam jngohkai ha Ri-lum Garo.
U Myntri rangbah ula bthah ruh ïa ki bor District bad ki Ophisar ka Tnad Tourism ban ïatreilang bad ki trai shnong bad sdang ïa ka jinglum pisa ïa ki nongwan shangkai lyngba ki ticket bad kumjuh ruh ïa ka jingpynïeng kali ha ki jaka ba la buh kyrteng kiba kham pajih naka Nokrek Biosphere Reserve.
Ula pyntip ruh ba ka Sorkar kan sa pyndonkam da ki kali elektrik ban kit ïa ki nongshangkai na kane ka jaka pynïeng kali sha Daribok.
Ha kane ka jingleit ïuhkjat ha Daribok, u Myntri Rangbah ula leit jurip ruh ïa ka Sadhana Forest Information & Learning Centre, kaba aibor ïa ki trai shnong da ki jingtip ban ïada ia ka mariang khamtam ïa ki Khynnah.
Ka Sadhana Forest ka dei ka seng na shabar ri kaba thmu ban hikai ïa ki trai shnong bad ki volunteer halor ka jingpyn jyrngam ïa ka mariang bad ban kamai na ka kam.
Ha u snem 2003, u Yorit bad u Aviram Rozin kila sdang ïa ka Sadhana Forest ha Auroville, India.
Shillong, Ïaiong 28: U Symbud Myntri Rangbah ka jylla ba peit ïa ka tnad Urban Affairs, Bah Sniawbhalang Dhar ha ka sngi Palei u la pyntip ba ka sorkar jylla ka la dep ban phah ïa ka Affidavit sha ka Meghalaya High Court haba ïadei bad ka jingtyrwa ban pynkynriah noh ïa ki 342 tylli ki longiing na Them Iewmawlong.
Haba kren bad ki lad pathai khubor, u Bah Sniawbhalang u la ong ruh ba kane ka bynta ka shong ha ka Iing Bishar ban ai ïa ka rai.
Shuh shuh u la ïathuh ruh ba ka sorkar kan sa shong shen ha kine ki khyndiat sngi ban ïa kren halor katei ka phang.
La ïathuh ruh ruh ba kane ka rai kadei hadien ba ka Harijan Panchayat Committee ka la kyntait ïa ka jingtyrwa jong ka sorkar jylla ban kynriah noh na katei ka jaka ba ki shong sha ka jaka kaba dei jong ka Shillong Municipal Board.
Halor ka jingkylli, u Bah Sniawbha u la ong pat ba ka sorkar ka pdiang sngewbha ïa ka HPC ban ïa kren lada ki kwah halor katei ka phang.
Shillong, Iaiong 28 : U Myntri ba dei peit ïa ka tnad Animal Husbandry bad Veterinary u bah Alexander Laloo Hek mynta ka Sngi Thohdieng u la ong ba ka sorkar shen kan sa tei ïa ka hospital ba nyngkong eh na ka bynta ban sumar ïa ki mrad bad jingri hangne ha nongbah Shillong.
“ ïa ka Detail Project Report (DPR) la pynkhreh mynta ban tei ïa kane ka hospital ha ka jinglut kaba 94 klur tyngka ei ei" ong u bah Hek.
U la ïathuh ka jaka ban tei ïa kane ka hospital kan dei ha Upper Shillong bad u la ïathuh ruh ba yn sa buh jingtyrwa hakhmat ka sorkar pdeng ba kan mang pisa na ka bynta kane ka hospital.
Haduh mynta hi ka jylla kam pat don wat tang kawei ruh ka hospital ban sumar ïa ki mrad bad ki jingri wat la ka la dap 50 snem ka jingïoh jylla ba pura ruh.
U bah Hek ula ïathuh kat haduh mynta ka jylla ka dang don tang ki veterinary dispensary ha East Khasi Hills, Jaintia Hills bad Garo Hills.
“ Kumta ka por ka la dei eh ba ngin don ka hospital ka ban sumar ïaki jingri jingdup bad ki mrad ki mreng bad kan long da shisha ka jingkyrkhu ïa ki paidbah jongka jylla" ong u bah Hek.
U la ïathuh ïa ka DPR yn pyndep ha u bnai ban wan bad hadien kane “ Mar mar ngin wad jingïarap pisa na ka sorkar pdeng khnang ban pynsted noh ïa kane ka kam namar ka long kaba donkam haduh katta katta ban don noh ka hospital ban sumar ïaki mrad bad jingri ha ka jylla.
U la ïathuh ba mynta ka tnad ka don 17 tylli ki veterinary mobile unit kiba la pyrshang ban pyntreikam ha ka jylla.
U la ïathuh ba ka jylla ka don palat 264 ngut ki veterinary doctor.
“ Kumta tang shu la don ka hospital ka tnad kan sa thaw lad ban pyndonkam ïa kine ki doktor namar kum ka hospital ka dei ban don ruh bun ki doktor, ki nurse bad kiwei kiweik i nongtrei" ong u bah Hek.
Shillong, ïaïong 28: U Nongbishar ba ha khliehduh ne u Chief Justice jong ka High Court of Meghalaya, u Sanjib Banerjee, ha ka sngi Thohdieng ula ther tyngeh ïa u nongïasaid aiñ jong ka sorkar halor ka mukotduma kaba ïadei bad ka Misc Case Writ Appeal ne ka jingkyrpad biang ka sorkar ïa ka ïingbishar ban khang ïa ki nonghikai kolej kiba la ïoh jingïarap na ka sorkar ba kin ïadon bynta ha ka saiñpyrthei ne ba kin ïeng elekshon.
Haba shim bishar biang mynta ka sngi ïa ka mukotduma State of Meghalaya vs Shri Brightstarwell Marbaniang & Ors, u Justice Sanjib ha ka Oral Observation jong u la ong ïa u nongsaid aiñ jong ka sorkar, “Phi mut ban khang ïa ki Nonghikai kiba la biang ka kyrdan pule, ka mut me kwah ba ki Class I, Class II ki riew runar ban long ki nongthaw aiñ?".
“Wat ha ka jingïatai ha ka Constituent Assembly ruh ka don ka jingïakren ba kan da don ka kyrdan pule ïa kino kino kiba kwah ban long kum ki nongmihkhmat la ha ka Assembly ne Parliament.
Ka kam ki nongmihkhmat kadei ban thaw aiñ, kumno yn aiti ban thaw aiñ ha ki briew ki bym don jingnang jingstad", la ong u Chief Justice.
U Chief Justice, u la ong ruh ba ka Riti Synshar jong ka ri India kam khang ïa uno uno u nong India ban ïashim bynta ha ka saiñpyrthei ne kino kino ki kyndon aiñ lada ka kam kaba ki trei kam hap ha ka thup jong ka kam bam ar maloi ne Office of Profit.
U la ong ruh ba balei yn khang ïa ki samla kiba la biang ka jingnang jingstad napdeng kiba bun ki nonghikai ban long ki nongthaw aiñ.
Na ka liang u nongïasaid jong ka sorkar u la pynpaw ba ka jingïashim bynta ki nonghikai ha ka saiñpyrthei ne ban long ki nongmihkhmat paidbah ka ktah shibun ïa ki khynnah skul namar kin ym don por shuh ban leit ai jinghikai sha ki kolej ba ki trei.
“Haba ïa kito kiba jop elekshon ki hap shim shuti katba ki dang long MLA khlem ïoh tulop bad ïa ka tulop ba dei ban siew sha ki la lah ban khot da kiwei ki nonghikai ban wan bujli katba ki dang shim shuti kumno phin ong ba kan ktah ïa ki samla pule?," la buh jingkylli u Chief Justice.
Na ka liang u nongïasaid aiñ ka sorkar u la ïathuh ba ka sorkar ha ka hukum ba ka la pynmih ka dei ban khang ruh ba kin bat ïa kino kino ki kam ha ki seng saiñ pyrthei.
“Kaba mut lada kim dei kiba bat kam hynrei kiba leit ban ai jingkren beit man ki jingïalang ki seng saiñ pyrthei hato kum kane kam don jingktah seh," u la kylli u Chief Justice.
“Kane ka la dei ka lynti Ïakjakor kaba ka sorkar ka shim bad kaban ktah pat ïa ki samla da ka jingkhang lad shim bynta saiñ pyrthei ïa ki nonghikai kiba don ka kyrdan pule," u la kynthoh.
U Chief Justice u la ong ba na ka liang ka sorkar lyngba u nongsaid aiñ jong ka u dei ban pynkhreh ïa ka jingïasaid kat kum ki kyndon ka riti synshar ha kiwei pat ki sien shong bishar ba ka Kashari kan buh hadien ba na ka liang u Muktiar ka sorkar u la pan por biang.
“Namar ka jingkyrpad ka sorkar ban ai por biang ngin sa shim bishar ha ka taïew ban wan ïa kane ka mokotduma," ong ka hukum ba la pynmih mynta ka sngi.
Ka sien shong bishar biang halor kane ka mukotduma kan long biang ha ka sngi Palei jong ka 4 tarik.
Lah ban kdew hangne ba ka sorkar jylla ka la ujor mokotduma ban phah bishar biang ïa ka rai kaba la pynmih da u Justice HS Thangkhiew ha kaba ïadei bad ka jingpynksan jong ka HC haba shim bishar ïa ka mokotduma ba la ujor da u Bah Brightstarwell Marbaniang ha ka mokotduma ba la tip kum Shri Brightstarwell Marbaniang & Ors Vs State of Meghalaya kaba pynksan ïa ki nonghikai kolej kiba dei ha ka kyrdan Aided ki lah ban shim bynta ha ka kam saiñ hima sima, da ka jingpyndam ka HC ïa ka Clause 7.4.3 ka Meghalaya Education Policy 2018 bad ka hukum (notification) kaba ka pynmih ha ka 23 Lber 2021 ba la pynkylla ïa ka Aided College Employee Rule.
Shillong, Iaiong 28: U Myntri Rangbah ka jylla u Conrad K.Sangma mynta ka sngi Thohdieng ula ïadon lang ha ka National Seminar halor ka phang “Representation of Women of North East India in Multi – Disciplinary Discourse" kaba la long ha Don Bosco College, Tura.
Ha katei ka seminar la wan ban ïashimbynta da ki riewshemphang na kylleng ki bynta jong ka ri bad ki la ai ruh ïa ki jingthoh kiba kila pynkhreh kyrpang bad ha kane ka jingïalang la ïadonlang ruh u Myntri ka pule puthi u Rakkam A Sangma bad u Prof Sukalpa Bhattacharjee jongka NEHU Shillong campus.
Haba kren ha ka jingïalang, u Myntri Rangbah ka jylla ula ong, ba ka sorkar kala pynwandur ïaka prokram ban pynkup bor ïa ki kynthei lyngba ki kam khaïi pateng bapher bapher bad lyngba ki Selves Help Group (SHG) , ka sorkar kan pynthikna ba ki kynthei kin long kiba khlaiñ ha ka jingïoh jingkot khlem da donkam ban shaniah ha kiwei pat.
Ula pyntip ha ka jingïalang ïa ki jingjia, ha kaba ki longkmie ba dang khynnah ka rta ki don hapdeng ka jingma ha ka jingkha khun namar ba ka khlem pynjlan ïa ka 3 snem ha ka rukom kha khun bad don ruh ki kynthei ba hapoh ka rta ba 23 snem ki la dep ban kha khun haduh 5 ngut.
“Ngi la wanrah ïa ka lad ban weng shi syndon ïa katei ka jingeh ban pynthikna ba ki longkmie kin long kiba koit ba khiah.
Ka Safe Motherhood Programme ka shimkhia ïa katei ka bynta jong ki longkmie.
Ngi la sdang ruh ïaki sienjam ban pynkup bor ïa ki kynthei ha ka ioh ka kot, da kaba don bynta ha ki kam ban kamai kajih lyngba ki Self Help Group," ong u Conrad Sangma bad ka bynrap ba ka sorkar jylla ka buh hakhmat eh ban kyntiew ïaka ïoh ka kot jong ki kynthei haka jylla.
Ula pyntip shuh shuh, ba ka jylla Meghalaya kadei kawei napdeng ki jylla ha ka ri, ha kaba 95% jong ki kynthei ha ki thaiñ nongkyndong kidei kiba don bynta ha ka jingpynïaid shakhmat ïa ki Self Help Group bad ki don palat 4 lak ngut ki kynthei kiba trei ha ki SHG ha ka jylla hynrei hashwa u snem 2018 ki don tang kumba 35,000 ngut.
U Myntri Rangbah ula ong ba ki don ki jingeh kiba ki kynthei ki ïatakhuh, hynrei ka sorkar ka dang ïaid shakhmat ban wad ïa ki lad ki lynti ban weng ïa kitei ki jingeh.
Katba u Rakkam A Sangma, ula kren halor u synniang kaba ki kynthei kila noh shi kat dei ha ki liang bapher bapher bad ula kyntu ïa ki kynthei ba kin ïai bteng ha kaban ïakhun ïa ki jingeh bad jingtynjuh na ka bynta ban noh ïa u synniang jongki sha ka imlang sahlang.
Shillong, ïaïong, 28: Ar snem hadien u khñiang jingpang COVID-19 u la wan mih paw biang ha kane ka jylla Meghalaya ha kaba u la dkhat syndon ïa ka jingim jong uwei u rangbah uba la 46 snem ka rta na West Garo Hills District.
Ha u kyrwoh ba la phah da ka tnat ka Koit ka Khiah sha ki lad pathai khubor, tang ha ka sngi Thohdieng ki don 8 ngut kiba ïabit ïa une u khñiang jingpang, arngut kiba la ïoh jingkoit bad uwei uba la khladnoh.
Kine ki phra ngut ki kynthup ia ki 6 ngut tang na West Garo Hills bad arngut na West Jaiñtia Hills DistrictKatkum ka jingai jingkheiñ, ïa mynta ki don 17 ngut ha baroh kawei ka jylla kiba ïabit ïa u khñiang jingpang COVID-19 bad kiba la ngat ïa u khñiang jingpang COVID-19 naduh ki snem ba la leit noh ter ter haduh mynta ki long 96845 ngut, kiba la ïoh jingkoit ki long 95202 ngut, kiba ïap ki long 1626 ngut bad kiba ladep leh Test ki long baroh 14,3,9422 lak ngut.
Shillong, ïaïong, 28: Hadien ka jingkhladnoh jong uwei u rangbah na ka jingïabit ïa ka jingpang COVID-19 ha West Garo Hills District, ka Myntri jong ka tnat ka Koit ka khiah, ka Dr.Mazel Ampareen Lyngdoh ha ka la pynthikna sha ki paidbah ba ka Sorkar Jylla kam pat don kano kano ka jingthmu ban pynjari ïa ki kyndon ba pyrkhing ban ïada na ka jingsaphriang jong u khñiang jingpang COVID-19.
Hynrei, ka Myntri ka la kyrpad ïa ki paidbah nongshong shnong jong ka jylla ba ki dei ban long kiba phikir ïa lade da kaba bud ryntih ïa ki kyndon ïada COVID-19 khnang ban khanglad ïa ka jingsaphriang jong une u khñiang jingpang.
U rangbah uba la khladnoh na ka jingpang COVID-19 u dei uba la 46 snem ka rta na ka shnong Rajabala, West Garo Hills.
Ïa une u rangbah la pynkit sha Tura Holy Cross Hospital ha ka 22 tarik mynta u bnai hadien ba um lah satia ban ring mynsiem bha bad na ka jingjur shaba palat ka jingshit met.
Ka Myntri ka la pyntip ba u Myntri Rangbah ka Jylla u Conrad Kongkal Sangma un sa lum jingïalang halor kane ha ka Lah Sngi u Blei jong ka taiew ban wan ban ïakren ha kaba ïadei bad ka jingai dawai tika ïa ki paidbah ha ka jylla.
Shuh shuh ka Dr.Ampareen Lyngdoh ka la ïathuh sha ki lad pathai khubor ba ka tnat ka Koit ka Khiah ka la shim ïa ka snam na ka met jong uba la khladnoh na ka bynta ban leh tes, ha kaba la pynshisha ba ka jingkhladnoh jong une u rangbah ka dei na ka daw jong u khñiang jingpangKa la kyntu ïa ki paidbah ba kim dei satia ban khuslai jingmut, hynrei ki dei ban bud ïa ki kyndon ban ïada na ka jingïabit ïa u khñiang jingpang bad ban leit mar mar sha ki jaka ai jingsumar lada ki don ïa kino kino ki dak ki shin ba ki suba ba ki ïoh ïa kane ka jingpang.
Ha kaba ïadei bad kane, ka Myntri ka la kyntu ïa kito ki briew kiba dang wan phai na ki bynta bapher bapher jong ka ri ba ki dei ban deng ïa ka Mask la kumno kumno haduh 7 sngi lada ki sngew halade ba ki don ïa ki dak ki shin ba ki ïabit ïa kane ka jingpang.
Ka la pyntip ruh sha ki paidbah ba ki jaka ai jingsumar ba la shna ha ka por ba ka khlam jingpang COVID-19 ka la wan lynshop ha kane ka jylla ki long kiba la pynkhreh lypa ban ai jingsumar ïa ki paidbah lada jia ba kane ka jingpang kan wan lynshop biang ha kane ka kynti.
Jowai, Ïaïong 29 : Ka lympung ïalehkai jong ki nongtrei kam sorkar kaba la tip kum ka 10th U Kiang Nangbah Inter Office Badminton Tournament 2023, ïa kaba la pynïaid da ka Meghalaya State Government Employees Federation, Jowai Jaiñtia Unit, kala poi noh sha kaba kut hynnin ka sngi 28 tarik ha Indoor Hall ka Seiñ Raij Jowai kaba don ha Tpep-pale (Madan Ryngkaw) Jowai.
La ïathuh ha kane ka lympung ïalehkai jong ki nongtreikam sorkar la pynïakhun ha ki ar tylli ki kyrdan kata ka Men Single bad ka Men Doubles, ha kaba la don haduh 12 tylli ki tnad sorkar kiba wan ban ïashim bynta ki kynthup ïa ka Education, Veterinary, DM&HO, P.W.D, Police, Bank, Water Resources, MeECl, C&RD, P.H.E, K.J.P Hospital bad ka DC office.
Ha ka jingïakhun phainal haka kyrdan single la jop da u Dauru Laloo na ka PWD da ka pynliem ïa u Peterson Lamare DM&HO da (21-19;21-10), katba haka Double ula Rimilan Passah & Peterson Lamare (DM&HO) kila jop da 21-17, 21-11 ïa u Inar kyndiah & Roskil Shallam na ka (PHE).
Ïa ki khusnam sha ki nongjop la sam da u kongsan ba Sylvester Phanbuh MCS EAC West Jaiñtia Hills District, ha ryngkat ka jingdonlang u President ka seng ma H.T Mohrmen, Secretary MSGEF-JU ma I.Muksor, u Secretary Indoor Games ma T.Laloo nalor kiwei kiwei de.
Bunsien ngi ju peit beit tang sha kiei kiei kiba don jingthut, ki jingduna bad ruh ki jingbymbiang khamtam lei para jaidbynriew ne para Hynñiewtrep.
Hato kam la dei ka por ba ngin peit noh sha kiei kiei kiba don jingkyrmen, kiba ai mynsiem bad ruh kiba ngin lah ban ïatei lem iwei ia iwei pat.
Ngi kynmaw ba wat ha ka jinghikai jong ka Kospel, u Jisu uba la pyrthei ka ñiew ba u dei uwei na ki nonghikai bakhraw um ju kren bieñ ia ki briew kiba tlot, kiba pop bad kiba bakla, hynrei u ïai ai mynsiem bad kyrkhu ïa ka jingim jong ki.
Haba ki riewniam ki wallam ia ka kynthei kaba la kem ia ka ha ka klim u la ong “ai ba uta u ba khlem leh pop un kawang maw nyngkong".
Hooid kane ka long kaba donkam ïa ngi baroh ban shim ïa ka jingbah khlieh na ka bynta ka ri bad ka jaidbynriew ba ñiew ban ka dei ka kamram jong nga jong ngi ban ïarap markylliang bad ai mynsiem ïa kiwei ym tang ban kdew kti.
Ki don shibun ki khana kiba pynnoh mynsiem ïa ngi ki Khasi kum uta u thlen uba bam tang ïa ki Khasi, ban ïashun ïa bishni bad ïa kdew kti tang para Khasi bad kumta ter ter.
Hynrei to ngin shim ba kane ka la dei ka por ba kum ka jaidbynriew ngin leh ei ei noh bad sdang na ngi shi met shimet.
Katno ka long shisha kaba itynnad ban ïohi ba ki samla Khasi ha kine ki sngi ki la sdang ban kiew bha ha kiba bun ki liang khamtam ha kaba klet noh ïa kata ka jinglehraiñ hynrei ban trei ïa ki kam kiba rit ba ria kum kaba shong dukan die madan ban die ïa ki alumuri, ki shana, pakawri, ki chat ne fast food aiu re ban ïoh jingim wat haba ki la pyndep ïa ki jingpule ruh.
Hooid ki don bun kiwei pat ki jaitkam ba ki samla Khasi ki la sdang ban ïadonbynta bad trei shitom ha kine ki sngi.
Kum ka imlang sahlang ngi donkam ban pynshlur bad ai mynsiem ïa ki samla ban long kiba trei shitom bad dei tang lyngba kaba kum kane ba ngin lah ban pynduna ia ka jingwan buhai shnong jong ki bar jylla.
Ka sorkar khamtam lei ki sengbhalang ki donkam ban peit bad buddien ïa ki briew kiba trei ia ki kam la jong kiba kum kitei ban ithuh kyrpang ruh ïa ki khnang ban ai mynsiem ïa ki samla la jong ba kin shimti noh ai ki kam ki jam ba iadei bad ki paidbah kiba la ju trei bad shakri da kiwei pat ki jaitbynriew ha baroh kine ki 50 snem naduh ba ngi la ïoh ia la ka jong ka jylla ba pura.
Ki dang don shibun bah ki kam kiba ki samla Khasi kin hap ban pyntbit kyrpang ïalade khnang ba kin lah ban ai ïa ka jingshakri sha ka jaidbynriew bad ka jylla hi baroh kawei.
Hynrei ka long kaba shisha kumba la ong da ki nongïalam jong ka HYC Shillong City ba ngi ki khasi ngi ïa ud ba ym don kam, hynrei katba ïa ki dukan pat ngi aiwai noh sha ki bar jylla.
Kane ka dei kaei kaei kaba jwat shisha namar ba mano bym kwah ban ïoh ïa ka dor kaba kham heh namar da aiwai para khasi kin ym lah ban pynmih baiwai katba ki bar jylla pat tang ban ïoh phrung khlieh ki kloi ban siew ïa ka dor kaba rem.
Kane ka long shisha ka jingkhanglad noh ïa ki paradoh parasnam ban ïoh ïa ki lad ban trei ban ktah bad ban khaiï pateng.
Kumta, kum ka jaidbynriew ngi donkam eh ban kylla thiah kylla dem bad ban long kiba ïohi jngai ha kaba iadei bad katei ka bynta ka jingailad palat ïa ki briew kiba nabar.
Kum ki trai ïing ne ki trai dukan ki donkam ban don ïa ka mynsiem ba sngew lem ïa ka lawei jong ki khun ki kti bad ka jaidbynriew wat lada ngin kham ïoh kham duna ruh ka baiwai ngin pyrshang ban ai sha ki para jait la jong khnang ba ngin lah ban noh synñiang sha ka lawei ba don jingkyrmen jong ka jaidbynriew.
Ngi ki Khasi ngim dei ei kiba sniew ne khwan lalot, hynrei ngi donkam pat jingpuson khyndiat khnang ba ngin ïoh ia ka mynsiem ba jynsur ban peit ia ka jingshngaiñ bad ka lawei jong ka jaidbynriew.
Kumta ngi donkam shisha ki nongialam ki ba stad ban long kita ki ksiang kiba jem ka kren ka khana ban pynsngewthuh paidbah ïa kaei kaba kum ka jaidbynriew ka donkam eh.
Lada ngin shu kren da ka bor khlem ka jingieit kan poi shano shano ruh, dei na kata ka daw ngi donkam ban long kiba ïohi jngai khnang ba kiei kiei kiba ngi leh bad thmu kin long kiba jop.
Nongstoiñ, Ïaiong, 29: Ka Federation of Khasi Jaiñtia and Garo People Mawliehbah Area ka la mana tyngeh ïa ki riew shim kabu ban pynïap dusmon ïa ki dohum dohwah kaba hap hapoh ka Area Mawliehbah baroh kawei, khamtam eh ïa ki ar tylli ki wah kata ka wah Riwiang bad ka Wah Malen bad kiwei kiwei ki wah rit kiba hap hapoh ka don ka thaiñ hi baroh kawei.
Ka Seng ka la mana tyngeh ban kem doh pathar da kaba siat bom, ai bih tutia, kharew, shun, jaiur, khang jar bad kiwei de ki jait bih.
Lada lap ïa kum kine ki riew shim kabu ka seng kan sa leh da kaba tyngeh.
Ka seng ka ïa wer ruh ïa ki paid nongshnong jong ka don ka thaiñ kiar na ki jingthang kulmar ïa ki lum bad khlaw ki btap khnang ban wan rah biang sa shisien ïa ka jing itynnad ka mariang ha ki lum ki wah.
Ha kajuh ka por ngi da adong tyngeh ïa ki briew ba pynïap dusmon ïa ki mrad khlaw kiba shong ba sah ha ka dong ka thaiñ.
Ka seng ka wer ïa ki VDP, Sordar bad Secretary Shnong, Seng Samla Shnong bad kiwei kiwei ki seng trei mon sngewbha ban ïatreilang na ka bynta kane ka jingthmu.
Khliehriat ïaïong 29: U bah Kyrmen Shylla, uba dei u MLA jong ka Khliehriat, kumjuh ruh u myntri ka sorkar jylla, haba kren kum u kongsan ha ka shad sukra kaba long ha shnong Mukhaïalong East Jaiñtia Hills District mynta ka sngi, u la ai khublei shad sukra ba suk ba kmen, u la pynpaw ruh ka jingsngew kmen ban ïadon ryngkat lang bad ki Khun ka Seiñ Raij Shnong Mukhaïalong ha kum kane ka sngi, u la ai ka jingkhublei kitbok kitrwiang ba kin man bha ha ka rep ka riang, ha ka kamai kajih, kumjuh ruh ba kin nang ïoh ka met ba koit ba khiah.
Kiba la ïa don ryngkat lang ha kane ka sngi ha shnong Mukhaïalong, ki kynthup ruh ki ar ngut ki Symbud Kongsan, u Deputy CEM jong ka Jaiñtia Hills Autonomous District Council, u bah Lasky Rymbai bad u bah Francis Swer, uba na shnong Khliehriat, kumjuh ruh u Waheh Shnong Mukhaïalong, u bah Hundred Phawa, ki riew rangbah jong ka shnong, ki longkmie long kpa, ki khun samla, ki khynnah rit jong ka shnong.
Ha kaba kum kane ka sngi, ki khun jing ka Sieñ Raij shnong Mukhaïalong ki dap da ka dur ba phuh mut phuh mat ba mynta ka la dei ka aiom shad suk Kara, shad mastieh, kaba dei kawei na ka jingleh niam kaba naduh ki por u men barim, ki la ïa wan ruh ban ïa shim bynta lang ha kane ka jingshad Sukra ba la pynlong hapoh shnong.
Kum ban shu pynkynmaw biang, mynta u snem 2023, ki don haduh ar phew hynñiew tylli ki jaka ba la pynlong bad kiba yn sa pynlong ia kane ka shad sukra da ka Seiñ Raij Tuber, kaba na East Jaiñtia Hills District.
Ïa kane ka shad suk kara la sdang naduh myn ka 9 tarik mynta u bnai ïaïong, kaba dei ka sngi Pynsiñ bad ïa kane la dang da ka Seiñ Raij Tuber bad bud pat sa ki Seiñ Raij Shnong bapher bapher bad yn pynkut haduh ka 20 tarik u bnai jymmang 2023, ka long ruh kaba sngew tynnad, sngew bang ban iohsngew ïa ki sur shad sukra kiba mih na ka Sieñ Raij Tuber bad na ki Seiñ Raij Shnong bapher bapher, kaba pyndap shisha ïa ka mariang sawdong da ki sur bathiang, ha ryngkat ka shad ka kmen, kumjuh ruh ki da pyndep ïa ki jingleh niam, leh rukom kumba la maitphang da ki longshwa, kata hashwa ba kin leit hiar sha ki lum ki lyngkha ban bet ïa ki symbai.
*Khyndiat shaphang ka jingleh niam Shad Sukra bad shad Pastieh*Kane ka jingleh niam Shad Sukra ka dei kaba ki ju leh ha ri lum Jaiñtia naduh ki por u men barim, ïa kane ki ju sdang ban leh man la u snem naduh ka ka taïew ba khatduh jong u bnai lber haduh u bnai ïaiong bad la sdang ïa kane da ka Seiñ Raij Tuber ha kaba la sdang shwa da ka kñia Ryngkaw nangta pat ha ka sngi Hat (sngi ïew) lane ka Kyllaw la pyndep ïa ka kñia ryngkaw ha kaba baroh ki khun ki hajar jong ka Seiñ Raij Tuber kim dei ban leit trei leit ktah ha kane ka sngi Kyllaw, u Lyngdoh, ka Lyngdoh, ki Wasan baroh ha kane ka sngi ka dei ka sngi sum sngi sait jong ki bad ha kane ka sngi Kyllaw ha ka ka por shiteng synia mynmiet u Lyngdoh bad ki Wasan ha ka por kumba 1 baje mynmiet ki pyndep ïa ka kñia Shathoh, ïa kane ka kñia ki ju leh ha ka Iung Blai Lyngdoh ha Tuberkmai Shnong, hadien kane ha ka por synia por kumba 1 baje mynmiet u Lyngdoh u shim ïa u symbai bad u bet ha lyngkha kum ka dak ban pyndep shwa u Lyngdoh ïa ka jingbet symbai bad ha ka por mynsngi ha kaba ïa ka kñia ruh lah pyndep bad ïa ka jingbet symbai ruh lah pyndep kin sa pynlong ïa ka shad Sukra.
Ki khun shnong Bri shnong Khyndaw (kaba mut ki khun ki hajar kito ki bym dei na shnong Tuber) la ju khot da ki Sein Raij Shnong, kine ki Sein Raij Shnong ki lah ban leh ïa kane ka leh niam bad ka shad Sukra dei ynda la dep leh shwa u Lyngdoh jong ka Sein Riaj Tuber ha ka Iung blai.
Kumba ju long man la u snem, ha ka sngi kaba nyngkong u Lyngdoh u leh ïa ka kñia ka khriam, ha ka sngi ba ar pat ka dei ka sngi ban sum ban sait bad ha ka sngi ba lai ka ju sdang ka shad sukra da kaba ki ju wan bad ia poi lut baroh ki khun ki raiot jong ka Raij Tber bad hadien kane u Lyngdoh u pynbna ba lah biang ka por ban bet noh ïa ki symbai sha ki jaka rep bad ha kane ka sngi la ju pyndep ruh ïa ka Shad Pastieh ha Tuberkmai shnong.
Kane ka Shad Pastieh pat ka mut ba u Ryngkaw hadien ba la dep leh niam ha ka kñia ka khriam ba ju khot ka kñia Ryngkaw, lada ka pyni ka ka dak kaba bha ba miat hangta kin sa pynlong ïa kane ka shad pastieh kaba ki ju shad da ka waitlam bad ka stieh ha kaba ki ju rah lang ruh ïa kata ka wait pom blang bad hadien kane kin sa hiar sha la ki jong ki jaka rep ban bet ïa u symbai.
Nongstoiñ, Ïaiong, 29: Ki lai tylli ki shnong kiba don ha ka thaiñ rimen ka Marshiang, Umïong bad Mawdong ki dei ki shnong kiba don ha kyndong eh jong ka Rambrai Jyrngam Constituency bad kiba jngai bha bad ka don tang kawei ka surok kaba poi haduh Mawdoh, Synia bad Nongthymmai.
Ki nongshong shnong na kitei ki lai tylli ki shnong haba ki leit donkam ha Rambrai lane Nongstoiñ bad kiwei kiwei ki jaka, ki hap ban ïaid da ka kjat kumba lai haduh saw kynta haduh ban da poi ha ka jaka ba katei ka surok ka don.
Ka jingbym don ïa ka surok ka la buh ïa ki paidbah ha ka jingeh kaba khraw, khamtam eh ïa ki longkmie lada ki thmu ban leit phah sumar ha ka por ba ki ar met.
Nangta haba don kiba pang ba shitom kiba la hap ban kit sha ki Hospital.
Ha kaba ïadei bad katei ka jingeh, u bah Shanbor Nongphud Secretary ka Federation of Khasi Jaiñtia & Garo People Rambrai Circle, haba ïakren bad u nongthoh khubor u la ong ba ka seng ka sngewkhia jur halor ka jingiehnoh khunswet jong ka sorkar ïa kitei ki shnong.
U ong ba imat ka sorkar ka ñiew ba ki paidbah jong kitei shnong kim dei ki briew, hynrei ki dei tang ki shrieh ki tngaw lymda kumta balei kan shu iehnoh beiñ haduh katto.
Utei u nongïalam u la ong ruh ba na ka liang ki nongïalam bad ki dkhot jong ka seng, ki la lap bunsien ba ïa kiba pang ba shitom kiba thmu ban leit phah sumar ha Rambrai PHC, ha kaba la hap ban shu kit da u briew naduh shnong haduh ban da poi ha surok.
Wat haba la poi ha surok ruh ki shem jingeh haduh katta katta ban ïoh kali, namar ki kali kiba mih na Synia, Mawdon bad Nongthymmai ki la dap briew lypa.
Teng teng lada dei ki shynrang la hap ban kyntiew noh sha tnum kali tang ban lait na kaba kit da u briew.
U la ong ruh ba kaba shem jingeh palat ka dei ïa ki longkmie kiba ar met namar ban kit da u briew ruh ka shitom bha.
Nalor kata u la ong ba baroh ki paidbah jong kitei ki shnong ki dei kiba im tang da ka rep bad ki mar rep ba kongsan kum u synsar, ki soh ki pai, ka kait bad kiwei kiwei ki donk kyrhai.
Hynrei, wat lada ki nongrep ki trei shitom katno katno ruh bun ki mar rep ki shu sep ei namar ka jingbym don surok.
U la ong ba ki la don ki surok ha ki shnong kiba la pyntrei lyngba ka skhim shispah sngi.
Hynrei namar ba ki dei ki surok khyndew tang mar ïa poi ka aïom slap, kim I dei shuh ki surok bad ym don ki kali kiba lah ban ïaid lait noh tang ha ka por tlang kata ruh tang ki trok four wheel.
Ha kaba ïadei bad katei ka jingeh, na ka liang ka seng kan sa shimkhia ban leit ïakynduh ïa ki bor sorkar ban dawa ba dei ban pynïoh noh da ka surok kaba biang ha kitei ki lai shnong, khnang ba ki paidbah kin lait na ka jingeh ha ka leit ka wan, ka kit ka bah.
U la ong ruh ba ka seng ka kyntu jur ïa ki nongmihkhmat ka Rambrai Jyrngam, ba kin tuklar lem halor kane ka jingeh, khnang ba ka sorkar kan phai khmat lem sha kitei ki shnong.
Nongstoiñ, Ïaiong, 29: Ha u bnai Lber ba la dep ka la don ka jingïap khlam jong ki ngap ha ka thaiñ Nongstoiñ kum ha Khliehmawlieh, Umyiap, Porsohsat bad kiwei kiwei ki jaka, ha kaba u bah K.Syiem uwei na ki nongri ngap na Khliehmawlieh u la phah ïa ka umngap ba u la sei na ki ksing ba ki ngap ki ïap bad phah sha ka tnad Horticulture, ban phah leh ïa ka test ban lap ïa ka daw jong ka jingïap jong ki hynrei haduh mynta ym pat lah satia ban lap ïa ka daw.
Hynrei haba ïakynduh ïa u bah Lamphrang Marweiñ uwei na ki nongri ngap na ka shnong Khyllemsangrin na ki thaiñ Langja, u la ong ba ha ki snem ba la dep u la don haduh sawphew tam ki ksing ngap bad bun ki la ïap lut bad mynta u don satang khathynriew tylli ki ksing ngap.
Hynrei ar tylli ki ksing kim don ngap shuh namar ki la ïap bad ki don satang khatsaw tylli.
U la ong ruh ba ha ki snem ba la dep u la lap ba ki don ksing ba ki ngap ki ïap, namar ki ïadait para ngap kiba dei na ka juh ka ksing bad haba u peit thuh bha ha kaba ki ïadait para ngap, ki dait shuwa ïa ki sner bad kaba phylla ka long haba uwei u ngap u wan kit jingbam, ki don kiba la ap lypa bad tang shu poi ha i bynta ban rung shapoh ka ksing, ki kynrup bad shisien ba la sdang ban dait uwei ki mih napoh ka ksing bad ki sop ban dait haduh ba un da ïap.
U la ong ruh ba shisien ba la ïap uwei kim sangeh shuh ban ïadait haduh ba hapoh ka ksing ki ngap ki don satang khyndiat eh kiba sop ïa ka kiaw ngap tang kat ban ym ïohi shuh ban peit.
U bah Marweiñ u la ong ruh ba mynta u snem u la peit thuh biang bad u la suba jur ba ka jingïap jong ki ngap ha ki ar tylli ki ksing, ka lah ban dei na ka jingktah ka jynhaw jong ka dawai kaba ki briew ki pyndonkam ïa ka dawai pynïap ïa ki ñiut, ki phlang ki kynbat da kaba kynshait ha ka por ba shit sngi bha bad ka jingtreikam jong katei ka dawai, ka long ba hadien ba la kynshait ki ñiut ki ñier ki phlang ki kynbat tang ha dien lai sngi ki la ïap lut khait.
U la ong ruh ba u la peit thuh bha ïa ka pahang ba ki ngap ki mih bad her ban leit wad bam, ba ki ar tylli ki ksing kiba u pynphai sha ka liang ba ki don ki jaka ha ka jing jngai kumba shi kilomitar haduh san kilomitar, ba ki briew ki pynïap ïa ki phlang bad ki ñiut da kaba kynshait da katei ka dawai, kitei ki ar ksing ki ïap duh hi khoit katba ki khatsaw tylli ki ksing kiba u pynphai sha ka phang bym don ba pyndonkam ïa katei ka dawai pynïap phlang kim ïap satia.
Nalor kata u la ong ba ha ka thaiñ Muliang, ki don bun bha ki briew kiba pyndonkam ïa ka dawai kynshait ban pynïap ïa ki ñiut, ki phlang ki kynbat, namar ki thait ban pynkhuid da kaba thiew ne shu prat da ka wait bnoh.
U la ong ba ki bor synshar shnong bad ki bor sorkar, ki dei ban khang noh shisyndon ba ki briew kin pyndonkam ïa katei ka jait dawai, namar ka lah ban ktah suki suki wat ïa ka jingkoit jingkhiah jong ki briew ruh.
U la ong ruh ba hadien ba u la pyndep ïa ka jingshah pyntbit ïa ka kam ri ngap ha ICAR Umïam, u la pynleit jingmut bad minot bha ha kaba ri ngap.
Hynrei um shym lah pat ban kyntiew ïa ka ïoh ka kot, namar ka jingkylla pyrdet jong ka mariang na ka jingpom pathar jong ki paitbah ïa ki khlaw ki btap, na ka bynta ban shalan dieng bad thang rnga ka pynlong ïa ki ngap ba kin kyrduh bam bad ha ka jinglap jong u ki don ki aïom ba ki ngap ki ïap thngan.
Kawei pat ka jingeh ka long na ka jingrem palat ki ksing bad lada shna hi ka dor jong kawei ka ksing kan ym duna ïa ka 1700 tyngka.
Namar ka jingrem dor palat ki lyntang nalor ba kan shim por kumba ar sngi ban shna kawei ka ksing ngap, kata ruh lada dei u misteri dieng uba la tbit bha ka rukom trei.
U la ong ruh ba lada ka ïew ka hat ka biang te ka kam ri ngap ka dei kaba ai jingmyntoi bha ïa kiba don ka sap bad kiba minot ïa ka kam ruh kam thikna satia kumta ka pynngiah ban trei.
Nongpoh, Ïaiong 29: Ki don ki nongrep kiba kyrshan ïa ka ïing ka sem lyngba ka kam ri syiar ki la pynpaw ïa ka jingsngewkhia kaba jur, kaba dei halor ka jingshah ktah na ka jingpylip bording ilektrik ba khah khah ka tnad MeECL, namar haba ri ïa ki syiar ki donkam ban don ïa ka bor jingshai jong ka bording ilektrik.
Kumba la pynpaw da ki Nongri Syiar, haba ka ri syiar ki donkam ïa ka bor jingshai jong ka bording ilektrik khamtam ki khun syiar bad ruh ki syiar kiba pynkha pynlleng, hynrei kane ka jinglip bording ba khah khah bun na ki khun syiar ki ïap noh na ka daw ba kim ioh ïa ka jinsngaid jong ka bording ilektrik.
Kine ki nongri syiar kiba la pynpaw ïa ka jingsngewkhia halor kane ka jingshah ktah na ka jinglip bording ilektrik, ki dei ruh ki nongrep ba ri syiar na ka thaiñ Sohnidan ha Ri Bhoi, ha kaba ki la pynpaw ba na ka daw ka jingdon kane ka load shedding bad ka jinglip bording ieltrik ba man ka por jong ka bording ilektrik ka la ktah shisha ïa ki kum kita ki nongri syiar ba ki donkam ban pynheh pynsan ïa ki syiar da ka bording ilektrik bad lada ym don ka bording jingshai ka bording ilektrik bun ki khun shiar ki shu iap noh kaba long ka jingduh jingmyntoi ïa ki kum ki nongri syiar.
Kumba la ïathuh da u General Secretary ka Hills Farmer Union, u Bah Allfondbirth Kharsyntiew, la ong ba kitei ki nongri syiar ki la ud la nam sa ka seng bad khamtam ki la ri ïa ki syiar ruh da ka jingïarap ka seng ban shim ram na ki Bank, hynrei haba ym don bording ilektrik ki khun syiar ki ïap noh bad wat ki syiar ba kha pylleng ruh ki shah ktah tang na ka daw ka jingbym biang ka bording ilektrik.
Namarkata, ka seng ka dap da ka jingsngewkhia halor kane ka jinglip bording ba khah khah nalor ka jingpynlip bording ka nad MeECL (Load shedding) bad kum ka seng kaba peit kyrpang ïa ki nongrep ka dawa na ka sorkar ba kan phai khmat kyrpang sha kine ki nongri syiar bad khamtam ban thaw lad thaw lynti ban pynbiang ïa ka bording ilektrik ba ka jinglip bording ilektrik ka ktah ym tang ïa ki nongri syiar, hynrei ka ktah lut ïa baroh ki kam ki jam ha kaba ha ka juk stad mynta ngi donkam man ka khyllip mat ïa ka bording ilektrik, u la bynrap.
Nongpoh, Ïaiong 29: Ki paidbah Nongshong Shnong ka shnong Umroi Nongrah ryngkat ki riew rangbah mynta ka sngi ki la pynpaw ïa ka jingpyrshah jur halor ka jingthmu u rangbah Shnong ban die ïa kawei ka Pung shnong hapoh ka Shnong Umroi Nongrah ba bun na ki paidbah bad ki riew rangbah kim don jingtip satia halor kane ka kam ban die ïa katei ka pung shnong.
Kum ka jingpyrshah halor kane ka jingthmu ban die ïa katei ka Pung Shnong, ki riew rangbah jong ka shnong mynta ka sngi ki la mih ban leit jurip ïa katei ka pung ha kaba ki la pynieng ruh da ka Signboard kaba ki la mana ba ki pyrshah jur ban die ïa katei ka pung bad mana ruh ïa kino kino kiba thmu ban thied kim dei ban thied ïa katei ka pung khlem da ioh jingbit na ki paidbah bad ka Dorbar Shnong.
Ki paidbah ki la pyrshah jur ruh halor kane ka kam, ka dei hadien ba la kynnoh ba u rangbah Shnong u Bah Baïateilang Lapang u la thmu ban die ïa katei ka pung shnong khlem da tip ki paidbah bad wat ki dkhot ka Executive Committee jong ka dorbar Shnong.
Haba kren sha ki Nongthoh Khubor, u Bah P.Dkhar, Rangbah Shnong barim ka Umroi Nongrah bad u Bah Jewel Lyngdoh Nonglait, ki la ong ba kum ki paidbah bad ki riew rangbah ki da pyrshah jur halor kane ka jingthmu u Rangbah Shnong ban die ïa katei katei ka pung Shnong.
Ki la ong ruh ba da lei lei kin nym ailad ban die ïa kane ka Pung Shnong, kaba dei ka nongkynti jong ka shnong bad shuwa ban shim ïa kano kano ka rai ki dei ban da khot shuwa ïa ka Dorbar Shnong bad dei tang ki paidbah kiba lah ban ai rai la ka dei ban die ne ym die ïa katei ka Pung bad ban shu leh sop sop khlem da tip ki paidbah kum ki rangbah bad ki paidbah kin nym lah satia ban pdiang.
Kitei ki riew rangbah ka shnong lem bad kiwei ki riew rangbah ka shnong ki la kynnoh ruh kumno u Rangbah Shnong un shu shim rai marwei, ha kaba wat ki dkhot ka executive committee ka shnong ruh kim don jingtip satia bad lada ki don kum kane ka jingthmu ki dei ban khot da ka Dorbar khnang ba ki paidbah hi kin shim ïa ka rai ha kaba katei ka jaka ka dei ka nongkynti jong ka shnong bad ym jong ki riew shimet.
Namarkata, ki la buh ruh ka jingmana ïa kino kino kiba thmu ban thied ïa katei ka Pung ba ki dei ban wan jingtip shuwa da kaba thikna bad lada ki thied ïa katei ka pung khlem da tip lang ka Dorbar Shnong ki hap ban shim hi ïa ka jingkitkhlieh lada ki paidbah ki pyrshah ban long trai ïa katei ka pung, ki la bynrap.
Nongpoh, Ïaiong 29: U Bah Paul Lyngdoh kum u myntri ka sorkar jylla ba dei peit ïa ka kam jngohkai pyrthei (Tourism) mynta ka sngi u la leit ban plie paidbah ïa ka ‘North East Regatta, kaba dei kawei na ka tamasa ïa kop kieng Ling ba la pynlong da ka tnad Tourism jong ka sorkar jylla.
Ïa kane ka tamasa ïa kop kieng Ling ba saw sngi la pynlong ha Umiam Sports Complex ha Ri Bhoi, ha kaba u Bah Paul Lyngdoh u la wan ban plie paidbah ïa kane ka lympung kum u kongsan bad la sakhi lang ruh da ka jingdon lang u DGP ka Meghalaya, u LR Bishnoi, ki ophisar na ka tnad Tourism, ki nongjngohkai pyrthei bad la pynshongshit ruh da ka jingdon lang u Kim Woo-jin, uba dei uwei na u nongrwai ba paw na ka ri South Korea.
Kumba la pynpaw, ha kane ka North East Regatta kaba la sdang mynta ka sngi bad ka ban pynkut noh ha ka 2 tarik u Jymmang 2023 kin don shibun ki jingïakop kum ka jingïakop kieng Ling bad kiwei kiwei ki jingïakop ba la wan shim bynta na kylleng ka ri India.
Haba kren sha ki Nongthoh Khubor hadien ka jingïalang plie jong kane ka Tamasa ïa kop kieng Ling, u Bah Paul Lyngdoh, Myntri ba dei peit ïa ka tnad jong ka kam jngohkai pyrthie ha ka jylla, u la ong ba la pynlong ïa kane ka North East Regatta, ka dei shi bynta ban kyntiew ïa ki kam jngohkai pyrthei, namar ka kam jngohkai pyrthei ka dei kawei na ka kam kaba lah ban kyrshan ïa man la ki longïing hapoh ka jylla.
U la ïathuh ruh ha kane ka North East Regatta kin don shibun ki jingïakop kum ka jingïakop kieng Ling bad kiwei kiwei ki jingïakop ba la tip ha ka ktien nongwei, Sailing, Parasailing, Paragliding, River bad Lake Cruise kaba long shi bynta ban khring ïa ki nongjngohkai pyrthei na kylleng ka ri India.
U la ong ruh ka sorkar jylla kan shim khia ban dang kyntiew ïa ki kam jngohkai pyrthei hapoh ka jylla ha kaba lyngba ka kam jngohkai pyrthei kan ïarap ban kyntiew ïa ka khajna jong ka sorkar bad khamtam ban kyntiew ïa ka ioh ka kot jong ki paidbah da kaba ngin khring ïa ki briew kiba nabar ban wan sha kane ka jylla ban wan pynlut por ha ki kam jngohkai pyrthei hapoh ka jylla.
Shuh shuh, u la bynrap ruh da kaba ong, ba ka sorkar jylla lyngba ka tnad Tourism kan shim khia ban pynlong ïa kum kine ki jaid tamasa namar ka jingwan jong ki nongjngohkai pyrthei ym tang ba kin shu shong sah ha ki jaka sorkar, hynrei kin ioh lad ruh ban shim bynta ha kum kine ki tamasa kiba long ki lad ki lynti kumno ban kyntiew ïa ka ioh ka kot ki paidbah lyngba ka kam jngohkai pyrthei hapoh ka jylla, u la bynrap.
Shillong, ïaïong, 29: Ki shipai Border Security Force kiba la ïoh ïa ka jingtip kaba bniah na ki tnat syntiat ha ka sngi Palei ki la ïoh kurup ïa ka jingtah khmat Skin Shine cream kaba shongdor T.31 lak na khappud jong ka East Jaintia Hills hadien ba la pynpulom ïa ka jingpyrshang jong ki runar ban shalan tuh sha ka ri Bangladesh.
Ïa kine ki tiar ki shipai BSF jong ka 172 Battalion kiba ap pahara ha Hangaria Border Out Post, East Jaintia Hills, ki la ïoh kurup na kawei ka jaka ba la buhrieh ha khlaw ïa kiba la thmu ban shalan tuh sha ka ri Bangladseh.
Hadien kane, ïa kine ki tiar la aiti noh sha ki Pulit ka tnat Custom ban leh ïa kaba donkam.
Naduh u bnai Kyllalyngkot, 2023, ki shipai BSF ki la ïoh kurup ïa ki jingsleh durkhmat kiba kot palat 97 lak na khappud Indo-Bangladesh jong ka jylla Meghalaya.
Shillong, ïaïong, 29: Ki samla pule jong ka St Dominic’s College ki la ïoh rah ïa ka nam kum ki lahduh ha ka jingïakob shut jabieng ïa kaba la pynlong ha ka sngi Saitjaiñ da ka Seng Khasi College kaba don hapdeng ka jingrakhe ïa ka Jubili Ksiar jong ka jingseng ïa kane ka shlem pule ha kane ka jylla.
Ïa kane ka jingïakob la pynlong hapoh ka Hall jong ka Seng Khasi Higher Seconadry School, Jaïaw, Shillong ha kaba u Asst General Secretary jong ka Seng Khasi Kmie u Bah Païa B Synrem u la long kum u Kongsan, ha ryngkat ka jingsakhi lang jong u Principal ka College u Bah W.B Rynjah bad kiwei kiwei.
Ïa ka jingïakob la pynlong ha ki 10 tylli ki wat ba kynthup ïa ka Lucky Star, Famous People, MCQ, Beautiful Places, Current Affairs, Meghalaya, Risk & Rewards, Maps, Sports, bad Entertainment la pynïaid da u Bah Batskhem Rapsang.
Ha kaba kut jong ka jingïakhun, ka St Dominis’c bad ka St Edmunds ki la ïoh ban khur mar katjuh ka point bad khnang ban lah ban ïoh pat ïa ka rai lahduh , u nongpynïaid u la wan shakhmat ban ai ïa kawei ka jingkylli ba donkam ban ïa jubab hapdeng kine ki artylli ki College, ha kaba la lap ba lah ban jubab kloi noh da ki shi jur ki samla ka St Dominic’s College.
Ïa ka namjop kumba la kdew haneng la rah da ki shi jur ki samla pule jong ka St Dominic’s College hadien ba ki la ïoh ba kin khur 46 point, ba-ar St Edmund’s College kaba la ïoh khur 45 point bad ka Mawlai Presbyterian College kaba la ïoh ban khur 25 point ka la poi ha ka kyrdan kaba lai.
Ha kane ka sngi, la sam ruh ïa ki khusnam sha ki nongjop da u kongsan u Bah Païa B Synrem.
Shillong, Ïaïong 29 : U President ka National People’s Youth Front (NPYF) Bah Kitborlang Nongrem ha ka sngi Saitjaiñ u la kyrpad ïa ki bor bahalor ba kin weng noh uwei u dkhot na kawei pat ka party bad pynrung bujli noh da u Bah Samlin Malngiang hadien ba u la jop biang kum u MLA ka Sohïong.
Ïa katei u Bah Nongrem u la kren ha ka jingïalang ïalap elekshon jong ka party kaba long ha Rangshken ban pan jingkyrshan na bynta u kyrtong ka party Bah Samlin Malngiang.
Katei ka jingkren jong u ka thew ban dawa na ki bor ba halor ba kin weng noh uwei u Myntri sorkar na kawei pat ka party bad ban pynrung noh ïa u Bah Samlin ha jaka jong u.
Shwa kane, u Bah Nongrem u la ong ba ki lyngoh ban ïohi ba kat shaba leit kiwei ki party ki leit ban kynthoh ba ki paidbah Meghalaya kim don shuh ka jingshaniah ïa ka NPP.“Hynrei ha kane ka elekshon ba la dep ka NPP ka la ïoh haduh 31.49 persen (khlem pat kheiñ ïa ka Sohïong) ka jingdon ki nongthep vote ba thep ha ka NPP.Bad dei kane ka party kaba ïoh bun tam ka jingdon ki nongkyrshan ha ka elekshon ba la dep," u la ong.
Shuh shuh u ong ruh haba phai pat sha ka UDP kaba jop 11 ngut ki MLA, katei ka party ka la ïoh tang 16 persen ka jingdon ki nongkyrshan.
Nalorkata u ong ruh ba ki MLA ka UDP naduh ka snem 2018 – 2023 ki ju Ïaroh ïa u Bah Prestone Tynsong bad Conrad K Sangma kum ki nongïalam ba tbit ka jylla.
“Hynrei mynta pat ha Sohïong haba ki kren ki kynnoh ba ka NPP ka ïalam na kaba sniew sha kaba kham sniew," u la bynrap shuh shuh.
Haba bynrap lang, u kyrtong ka NPP na Mawphlang ha ka elekshon ba dang shu dep, Bah Kennedy Khyriem u la ong ba kum u kyrtong u sngewthuh ba ka kthang haba mad ïa ka nam rem.
“Ban rem elekshon shisbnai ruh pat bang ja.
Kumta nga kyntu ïaphi baroh ban trei borbah khnang ba ngin ïoh ïa ka jingjop," u la ong.
Ha kane ka jingïalang ïalap elekshon la tuid da ki hajar ngut ki nongkyrshan na kylleng ka constituency ryngkat ka jingdonlang ki nongïalam ba hakhmat ka party kynthup naduh u kyrtong Bah Samlin kumjuh u National Vice President ka Party Bah Prestone Tynsong ba dei ruh u Symbud Myntri Rangbah ka Jylla.
Shillong, ïaïong, 29: Katba ka prokram radio kaba man ka bnai jong u Myntri Rangbah duh ka ri ka Mann Ki Baat kan kot sha ka bynta ba 100 jong ka, ka Tnat Information and Broadcasting ka la pynkhreh ban pyni live ïa ka prokram ha baroh ki Raj Bhavan jong ka ri ha ka 30 tarik Ïaïong, 2023.
Ha kaba ïadei bad kane ka sienjam, ka Raj Bhavan ha Shillong ka la pynkhreh na ka bynta ban pyni live ïa ka bynta ba 100 jong ka Mann Ki Baat.
Ki lad pathai khubor ha Shillong hapoh ka Tnat Information of Broadcasting, ha ka jingïatreilang bad ka Raj Bhavan, kin pynlong ïa ka jingpyni kyrpang ïa kane ka prokram radio kaba pawnam.
U Lat ka jylla Meghalaya, u Phagu Chauhan un plie ïa ka jingïalang kum u kongsan.
La khot sngewbha ïa ki riew pawkhmat ha ki bynta bapher bapher bad ki nongmihkhmat paidbah na ka bynta kane ka prokram.
La khot sngewbha ruh ïa ki briew na ka jylla kiba la ïoh jingïaroh na ka bynta ki kam jong ki ha ki bynta ba ladep jong ka Mann Ki Baat, ban sakhi ïa ka jingpyni kyrpang ïa ka bynta ba 100 jong kane ka prokram radio.
Ïa ka bynta ba nyngkong jong ka Mann Ki Baat jong u Myntri Rangbah duh la sdang ha ka 3 tarik Risaw 2014 (Sngi Thohdieng) ha ka jingïalang ba kyrpang jong ka Vijayadashami lyngba ka All India Radio (AIR).
Naduh u Ïaïong, 2015, la pynmih ïa kane ka prokram radio ha ka sngi U Blei kaba khatduh jong man u bnai.
Ka bynta kaba khatduh kaba long ruh ka bynta kaba 99 ka la long ha ka 26 tarik u Lber, 2023.
Ha ryngkat ki rynsan ka AIR, la pyni ïa ka da ka Doordarshan ha baroh kawei ka rynsan jong ka.
La pyni ruh da ka Doordarshan ïa kane ka prokram ha ka rukom kaba kyrpang na ka bynta kito kiba don jingeh ha ka bor ïohsngew.
Ka bynta kaba nyngkong jong ka Mann Ki Baat ka dei kaba 14 minit bad la kyntiew ïa kane sha ka 19 bad 26 minit ha ka bynta kaba ar bad kaba lai.
Ka jingjrong jong kane ka prokram radio ka la long kaba 30 minit naduh ka bynta kaba saw.
Ha kaba sdang, kane ka prokram ka dei tang ha ka ktien Hindi.
Hadien kane, la pynmih lang ïa ka prokram ha ka ktien phareng naduh ka 31 tarik u Kyllalyngkot, 2016 bad Sanskrit naduh ka 28 tarik u Jymmang, 2017.
Mynta, ka Mann Ki Baat ka dei kaba pynmih ha 23 jait ki ktien kiba kynthup ïa 22 tylli ki ktien ka ri India bad ka ktien phareng bad ruh ha 29 tylli ki ktien tynrai (25 na ka thaiñ Shatei Lammihngi bad 4 tylli na Chhattisgarh) bad ruh ha 11 tylli ki ktien kiba nabar ri.
Ki ktien jong ka India ki kynthup ka Hindi, Sanskrit, Punjabi, Tamil, Telugu, Kannada, Marathi, Gujarati, Malayalam, Odia, Konkani, Nepali, Kashmiri, Dogri, Manipuri, Maithili, Bengali, Assamese, Bodo, Santhali, Urdu bad Sindhi.
Ki ktien tynrai ki long ka Chhattisgarhi, Gondi, Halbi, Sargujia, Pahari, Sheena, Gojri, Balti, Ladakhi, Karbi, Khasi, Jaintia, Garo, Nagamese, Hmar, Paite, Thadou, Kabui, Mao, Tangkhul, Nyishi, Adi, Monpa, Ao, Angami, Kokborok, Mizo, Lepcha bad Sikkimese (Bhutia).
Ki ktien French, Chinese, Indonesian, Tibetan, Burmese, Baluchi, Arabic, Pashtu, Persian, Dari bad Swahili ki dei ki ktien nabar ri ba pynmih ïa kane ka prokramU Myntri Rangbah Duh u la kren shaphang palat 700 ngut ki briew bad kumba 300 ngut ki kynhun haduh mynta ha ka prokram Mann Ki Baat.
Kine ki kynthup ïa 37 ngut ki briew bad 10 tylli ki kynhun kiba nabar ri.
Jowai, Ïaïong 29: Ka Khasi Student Union (KSU) West Jaiñtia Hills District Unit hadien ka jingujor naki katto katne ki nongshong shnong ka shnong Larnai ba don u wei u Nonghikai naduh ba u ïoh posting ha katei ka skul ka Larnai Government LP School um ju wan hikai tista.
Naka liang jong ka KSU West Jaintia Hills District Unit hynnin ka sngi haka jingïadon lang ki nongïalam jongka KSU Larnai Unit kila leit jurip ïa katei ka skul bad kila lap ïaka jing shisha ba utei u nong hikai uba kyrteng u WIKIRU SHYLLA um ju wan tista sha katei ka skul.
Halor kane ka seng kala kyntu ïaka tnad badei peit ba kan shimkhia mardor halor kane ka kam khnang ba ki khynnah pule ha katei ka skul kin ïoh ïaka jing myntoi.
Shillong, Iaiong 29 : Ka ICFAI Univeristy ka la pynlong mynta ka sngi ïa ka jingpynkup burom ïa ki samla pule jongka kiba pass ha u 2022 ha Tura Campus.
Kane ka Convocation ka dei kaba saw ba la ïadon lang ha kane ka sngi da u Myntri Rangbah ka jylla u Conrad K Sangma kum u kongsan.
Ki don haduh 544 ngut ki samla pule kiba la ïoh ïa ki degree jongki.
Na kine 6 ngut ki la pyndep ïaka General Proficiency ha ka kyrdan ba nyngkong bad 18 ngut ki dei ki Silver Medal ha ka kyrdan ba ar.
U Myntri Rangbah u la ai mynsiem ïa kine baroh ki samla kiba la pyndep ïa ki jingpule jongki.
U Chancellor ka University u Lt.
General (Dr) Arvinder Singh Lambha ha ka jingkren jongu u la kitbok bad ai mynsiem ïa kine kiba la ïoh ïa ki degree ba kin nang kiew shalor bad kham shalor ha ki jingpule jongki.
Haba ai ïa ka jingkren pdiang sngewbha da i Dr Alicia Gatphoh iba dei i Vice Chancellor i la pynpaw ka jingsngewnguh bad yn ïai pynsah kynmaw ruh ïa kane ka jingïadon lang jong u Myntri Rangbah.
I la ïoh ban pynpaw ïa ki kam ba ka University ka la leh ha kaba pyrshang ban kyntiew ïa ka pule puthi jong ki samla ha kane ka jylla bad na kiwei kiwei ki jylla ruh.
La ai ïa ka jingkren ai khublei da ka Registrar Dr Indrani B Bhuyan.
Shillong Iaiong 28: U Symbud Myntri Rangbah ka jylla u Bah Prestone Tynsong ha ka sngi Thohdieng, u la lum ïa ka jingïalang bad ki heh Officer bad Engineer ka tnad PWD (Roads & Building) ha Shillong Club bad ïamir jingmut lang halor ki jingeh ha kaba pynïaid shakhmat ïa ki jingtrei jong ki projek bapher bapher ha ka jylla.
“Ngi la shim bun ki ishu ha kaba ïadei bad ka PWD Roads & Building la ka dei ka jingduna haka jingdon ki nongtrei, ka jingeh kaba ngi ïakynduh teng teng ha ka jingduna jong ka pisa ka tyngka, ka jingeh ha kaban pynïaid shakhmat ïa ki projek namar ka jingbym ïoh jaka bad ngi la ïathir bha ruh ha kaba ïadei bad ka jingpyntreikam ïa ka PMGSY bad ïa ki skhim kiba la bei tyngka da ka sorkar pdeng bad ka sorkar jylla ha baroh ar tylli kitei ki tnad sorkar" ong u Bah Prestone Tynsong haba ïakren bad ki nongthoh khubor hadien ba la wai ka jingïalang.
Ula ong, ba ha katei ka jingïalang ki Officer bad ki Engineer ki la ai jingmut ïa kaei kaba bha tam kaba ka sorkar jylla ka dei ban leh na ka bynta ban pynitynnad bad ban pynsuk ïa ki paidbah bad ïa ka jylla baroh kawei.
Ha kaba ïadei bad ka jingud ba ki don ki kontraktor kiba shna torti ïa ki surok bad kitei ki surok kim ju neh slem, u Bah Prestone ula jubab da kaba ong, “Ngi lah ïatai ha kaba ïadei bad ka Quality Control bad ngin buh ïa ki aiñ ki kanun kiban pyrkhing bad kiba khlaiñ bha, khnang ba kino kino ki kontraktor kiba pyntrei ïa kano kano ka kam, ka dei ban long kaba janai bad ba kin pyndep ruh ïa ka kam katkum ka por ba la buh".
Ha kaba ïadei bad ka jingkhapngiah bad ka jingdheng kali ha ka nongbah Shillong, u Symbud Myntri Rangbah ula ong, “Ka sorkar kan ïaleh ha ka ban pynbun ïa ki Link Road (ka surok ba pynïasoh ïa kawei ka surok bah sha kawei pat) ha ka nongbah Shillong, Jowai bad Tura".
“Ngi dang ïaid shaid shaid ha ka jingpynkhreh ban shna ïa ki Ring Road (ka surok bypass ba ïaid tawiar ka sor), hynrei ka jingeh kaba mih kam dei satia ba ka sorkar kam ïoh ïa ka pisa hynrei kam ïoh ïa ka jaka.
Ngi hap ban ïatai bha ïa kane ka mat, kumno ban pynthikna ba ngin ïoh ïa ki jaka, namar don teng teng ba la pyllait ïa ka pisa na ka bynta ka projek hynrei ki kam ki sahkut noh namar ka jingbym ai jaka ki katto katne ngut" ula bynrap.
Shillong, ïaïong, 29: U Sordar ryngkat ki paid nong shong shnong ka Raid Kongthong, ha ka sngi Thohdieng kaba hap ruh ha ka sngi Iew Shyllong la lah ban pyndep ïa ka lehniam leh rukom ban nguh ban dem bad duwai palei ha u Blei Trai Kynrad ne ïa ka puja ka pukon ka jong ki ïa kaba la pynlong hapoh ka madan Niangpyrhai.
Ha ka sngi kaba bud la pynlong pat sa ïa ka shad puja, ba wan ban ïashim bynta da ki paid ka shnong bad kumjuh na ki shnong ba marjan.
Lehse kawei pat ka kyntien kaba kham ñiar ban ïohsngew ne pyndonkam salonsar ha kane ka jylla khamtam lei lei ïa ki paid ba dang bat da ksoh ha ka la niam hok tynrai ka dei ka kyntien ‘puja ne pukon’, kaba haba wad bniah ïa ka daw tynrai ba balei la pyndonkam da kum kane ka kyntien, ki ki nongïakit ïa bah ïa ka shong ka thaw ki pynpaw ba ka daw ka jingpyndonkam ïa kane ka kynhien ka puja ne pukon ka dei namar ba ha ka jinglehniam leh rukom kaba la long hynnin ka sngi, ka ngun ka dem ïa U Blei Trai Kynrad, ka long da ka lynti jong duwai palei, kaba mut ba la shu sei tang da ka kyntien hok u khun bynriew ban shu kyrpad kyrpon beit ha U Blei Trai Kynrad, khlem da leit sha ka shat ka khien ka khnong ka bishar ban ïa khmih ïa ki dak ki shin ne ban leh ïa kano kano ka kñia ka khriam.
Pynban ha shwa ban poi sha kane ka nguh ka dem palei, kumba artaiew shwa jong kane ka nguh ka dem, ka da don dorbar jong ka Raid ha kaba u Sordar, ki Matabor, ki riew tymmen riew san bad ki nongïakit ïa bah ïa ki kam shong kam thaw, ki leit sha ka shat ka khein ka khnong ka bishar, ban pynsgew ban pynsngap bad ban ïa pan hukum na U Blei Trai Kynrad, ban lah ban pyndep ïa kane ka nguh ka dem palei kaba shi sien shi snem.
Haba la biang ka jingïapan ïa ka hukum, kumta ka Dorbar ka shim ïa ka sien jam ban khreh ban pynbna ïar sha la ki paid nong shong shnong ban pyntip ïa ka sngi ka ïa, jong ka nguh ka dem bad ka shad ksiar shad rupa.
Haba phai sha ka nguh ka dem, u Sordar u shim ïa ka bynta ban lam khmat ban shna ïa ka duwan ka dupat da kaba siang da ka lamet, nangta bynrap sa ka ka jingsieh ïa ki lai tylli ki tynsong siej ba la pyndap da ka um bad ha uwei pat u shang, la khleh lang ïa baroh ki symbai ki rynnai, jong ki har rukom ki jingthung jingtep, kaba kum ki paidbah ka shnong, ki juh rep juh riang ïa ki sha la ki bri ki bsah ne lyngkha ki risa ki jong ki.
Ynda haba la dep ban siang ïa ka lamet , u Sordar u shim ïa ka bynta ban pyndep ïa ka jingduwai ka jong u, bad lehse ïoh u don ka tam ka duna ne ka lait ka duna ha ka jingbuh kyntien ha ka jingduwai, la ïarap shuh shuh ïa u sordar da kaba pasiaw na kiwei pat ki para riew Rangbah ne riew tymmen riew san ka shnong.
Haba la biang lut ka ka kyntien ka nia ka jutang, la but lang ïa baroh ki symbai ki rynai halor jong ka lamet bad ruh ban da suid ruh ïa ka um na ki tyndong siej bad hadien kane, u sordar u la sa khylliap ïa kine baroh ban tyrsat ha khrum jong uwei u maw ba don ha madan Niangpyrhai ba dei ka jaka lehniam.
Marsien dep ka nguh ka dem na u sordar, la dei pat ka pali ban ïa shad paidbah, ha kaba la tem ïa ka ksing kynthei bad ban shoh ïa ka sur ka ksing padiah ha ka siej, hangne naduh ki khynnah rit haduh ba la san la rangbah kynthei bad shynrang ki ïashim bynta shit rhem ban ïa shad ïa kynthih pyllun pyllun ïa ka madan.
Kane ka nguh ka dem ka long artad kum shi bynta ban ïapan bad kyrpad ha U Blei Trai Kynrad ba u n theh sei ïa la ka kyrkhu ka kyrdoh ïa u khun bynriew ban san ban plung u symbai u rynai ban dap ban pahuh ka bam ka dih, ban ïoh ïa ka koit ka khiah, ban ïa roi ha ka liang kamai ka kajih ban ïoh ïa ka shait ka khiah krad khiah stang, ban roi ka jingnang jingtip, ryngkat ba U Blei Trai Kynrad un da ri da sumar sukher, ba ïoh don ka sabuit ka sakai ka sawbniat sawtyngam, u nongshun u nongpen bad ba baroh ka sniew ka smeh, kin da shah khalah shaba sep jong kasngi bad ka shnong ka thaw kan ïoh tang da ka shongsuk ka shongsain ka im hok im suk bad im palei.
Shillong, Iaiong 29 : U Nongseng, u Managing Director bad Chief Gastroenterologist jongka Supercare Hospital, Shillong u Dr Rangksan Sing Thangkhiew u la ïoh pdiang ïa ka khusnam Distinguished Career Award ha ka jingïalang ba heh jongka Northeast Healthcare Summit 2023 kaba la long ha Radisson Blue Hotel Guwahati ha ka 28 tarik mynta u bnai.
Kane ka Summit ka dei kawei na ki rynsan ba paw nam ban ithuh bad ai mynsiem ïa kito kiba la trei met ban mynsiem ban kyntiew ïa ka koit ka khiah ha kane ka thaiñ shatei lam mihngi ka ri India.
Ki Kongsan ha kane ka jingïalang u long u Keshav Mahanta, myntri ka tnad ka koit ka khiah jongka sorkar Assam bad Dr Sapam Ranjan Singh myntri ka koit ka khiah jongka Manipur.
Ka jingïakynduh ba nyngkong jongka Summit ka long ha u snem 2019 bad mynta la saw snem la pynlong ïa kane ka jingïalang ban leh burom ïa kito kiba kyntiew ïa ka koit ka khiah ha kane ka thaiñ.
Ka long ka sien ba nyngkong eh ba mynta u snem ha kane ka Summit la khot ban ïadon lang da baroh ki hynniew tylli ki jylla kane ka thaiñ kynthup ruh ïa ka Sikkim.
Kane ka summit ka long ban ithuh ïa ka jingtrei shitom, len lade bad aiti lut jong ki seng ne riew shimet ban kyntiew ïa ka koit ka khiah ha kane ka thaiñ hi baroh kawei.
U Dr Thangkhiew u la ïoh ïa kane ka khusnam namar ka jingaiti lut jongu ban lam lynti ban kyntiew ïa ka koit ka khiah ha Meghalaya bad ka thaiñ hi baroh kawei.
U Dr Thangkhiew ula pyndep ïa ka MBBS na Assam Medical College ha u snem 1980 bad MD (Medicine) na PGIMER Chandigarh ha u snem 1985.
U dei u Super Specialist ba nyngkong eh ha ka Gastroenterology ha kane ka thaiñ shatei lam mihngi bad u la pyndep ïa ka DM (Gastro) ha u snem 1987 na PGIMER, Chandigarh.
U dei ruh u doktor ba nyngkong eh ha kane ka thaiñ ban sumar ia ka ERCP ( Endoscopic Retrograde Cholangiopancreatography) kaba dei ka rukom sumar ban kynthup lang iaka Endoscopy bad X-raysbad ban sumar ïa ki jingpang ba bunjait.
Shillong, Ïaïong 29 : Ban ïoh ïa ka jingtip ba paka halor ka jingshah pynjulor ka shnong Balat bad ka shnong Dangar ha ka Wah Umngi, khamtam eh ha ki por lyiur ha kaba da ki spah tylli ki iing ki la hap ban phet noh sha kiwei ki jaka, u myntri sorkar ba peit ïa ka tnad Water Resources, Bah Comingone Ymbon ha ka 28 tarik u ïaïong u la hiar hi lade sha kitei ki shnong na ka bynta ban jurip ïa ka jingshah syllad jong kitei ki shnong.
Ka jingwan u Bah Coming ban jurip kadei lyngba ka jingleit u MLA barim ka Mawsynram, Bah Himalaya M Shangpliang na ka bynta ban buddien ïa ka jingshah bam um ki jaka ha ka wah Umngi.
Kawei ruh ka long khnang ba ki paidbah nongshong shnong jong kine ki lai tylli ki shnong kin ym sah ha ka jingsyier ha ka por slap bad halor ka jingdonkam ban leh noh da ka jingïada ba pura ban lait ka jingshah bamduh.
Ïa u Bah Coming la synran lang da u MLA ka Ranikor, Bah Pius Marwein lem bad u Bah Ollan Suin uba dei u MLA ka Mawsynram, katba ki ophisar kiba la poi lang ki kynthup naduh ka Chief Engineer ka tnad Water Resources ka Kong AD Blah, u Superintendent Engineer u Bah L Suting, u Executive Engineer u Bah ML Lawai ba kynthup lang ruh ïa ki ar ngut ki SDO ba kynthup ïa ka Kong B Hynniewta bad u bah WL Nari ha ryngkat bad u Superintendent Engineer ka Brahmaputra Board u Bah N Kharjana.
Na ka liang u Myntri ka tnad Water Resources u la sdang ïa ka jingjurip ha ka shnong Dangar-Dop bad Lalpani kiba hap hapoh ka East Khasi Hills District, ha kaba u la lap ïohi bad sakhi da la ki jong ki khmat ïa ka jingshah rong noh kawei ka surok ka ban leit sha Border Haat bad kumjuh ruh ha ka jaka ap pahara jong ki shispai ïada khappud ki Border Security Force bad kumjuh ruh ka jingshah rong noh ka jaka ker sainar shiahHadien jong kane na ka liang u Bah Coming ha ryngkat bad ki MLA lem bad ki ophisar ki la pynlong ruh sa kawei ka jingjurip sa ïa ka shnong Nongdisiar kaba don marjan bad ka shnong Umsawrang ha kaba ka Wah Umngi ka dang sdang ban bam thymmai bad buh jingma ba khraw ïa ki paidbah nong shong shnong.
Shuh shuh u myntri u la pynlong ruh ka jingjurip ha ki bynta jong ka shnong Balat ha kaba la sakhi ruh ïa ka jingtrei jong ka Brahmaputra Board kaba la shna na ka bynta ban khanglad ïa ka Wah Umngi ba kan dang ïoh khlong biang ïa ka khyndew.
Na ka liang jong u Bah Comingone Ymbon haba ïa kren, u la ong ba hadien ba u la dep ban jurip u la ïohi ba haduh katno ka Wah Umngi kala pynjot ïa ki shnong ki thaw bad kumjuh ruh ïa ki iing briew.
“Ban ai ïa ka jingïada kaba paka donkam da ki spah spah klur tyngka na ka bynta ban khang lad shi syndon na ka jingbam jong ka Wah bad lada shu leh ban ïada tang shi por u la ong ba kan long kumba shu bret kai ïa ka pisa da ki klur tyngka.
"Halor ka jinglap na ka jingjurip u la ong ba un sa pyntip sha u Myntri Rangbah ka Jylla, Conrad K Sangma la sngi Nyngkong ban pyntip sha Myntri ka tnad lWater Resources ba donkam da ki spah klur na ka bynta ban ai ka jingïada kaba pura na jingwan syllad ka umbah.
Shillong, ïaïong, 29: Ki Pulit jong ka Lumdiengjri Police Station ryngkat ka jingsynran lang jong ka kynhun ki Pulit Search and Rescue Team, kynthup ruh ki Pulit ka tnat Special Branch bad na ka tnat Crime Investigation Department (CID) ha ka wat kaba ar ha ka sngi Saitjaiñ ki la hiar sha Pung Umïam ban wad ïa ka wait ba la pyndonkam da ki runar ban daiñ lyngkhot ïa ka met jong u Bah Omega Myrthong.
U Bah Omega Myrthong uba shong basah ha ka shnong Mawlaingut u la shah pynïap ha ki runar ha ka miet jong ka 26 tarik, Rymphang, 2023 harud ka pung Umïam hajan ka Umïam Police Station.
Ka jingleit wad jong ki Pulit ïa ka wait ba la pyndonkam ban dkhat jubor ïa ka jingim jong u Bah Myrthong ka dei lyngba ka jingïalam lynti jong ki briew kiba la shah kem ha ki Pulit ha kaba ki la phla ba hadien ba ki ladep pynïap ïa u Bah Myrthong ki la pda noh ïa ka wait sha um.
Ka jingpyrshang jong ki Pulit ban leit wad ïa kane ka wait ka long hadien ba ki la ap katto katne ka por ba kan da kham hiar ka Pung Umïam.
Hynrei kane ka jingpyrshang jong ki Pulit kam shym la seisoh satia wat hadien ba ki Pulit ki la pyrshang ban pyndonkam da ki Metal Detector hynrei kim shym la lap satia.
Ym tang katta, ka kynhun Search and Rescue Team kaba la pyrshang ngam ha um ruh kam shym la lap satia wat hapdeng ka jingpyrshang kaba la neh naduh ka por 10:30 baje mynstep eiei tad haduh ka por kumba 12:45 baje nohsngi.
Kum ban shu pynkynmaw hangne, ki Pulit ka East Khasi Hills ki la kem noh ïa saw ngut ki briew kiba donkti ban pynïap dusmon ïa u Bah Omega Myrthong da kaba mait ïa ka khlieh bad ïa ki dkhot met harud ka pung Umïam.
Katkum ka jingpyntip jong u Superintendent of Police (City) u Bah Vivek Syiem, ïa ki nongpynïap la lah ban ithuh ha kaba lai ngut la ïoh ban kem ha ka 1 tarik Ïaïong, katba uwei la ïoh kem ha ka 2 tarik Ïaïong.
Ïa u Bah Omega, la rahbor da kine ki saw ngut ha ka miet 26 tarik Rymphang bad la pynïap ïa u ha Pomlum View Point bad hadien la mait lyngkhot ïa ka met jong u harud jong ka pung Umïam.
Ki Pulit ki la ïoh kurup ruh ïa ka kali Bolero Pik-up bad ïa ki jaiñ jong u Bah Omega da ka jingïalam lynti jong kine ki briew na Dewsaw Krang bad khlaw Nongpathaw.
U Bah Omega ula jah rngai na la iing naduh ka 26 tarik u Rymphang.
Ki Pulit ka Lumdiengjri Police Station ki la register case ïa kane ka jingjah bad ha ka jingwad ki la lap shwa ïa ka khlieh ba la kem pyut ba la suba jur ba ka lah ban dei jong u Bah Omega narud ka Pung Umïam bad ïa ka khlieh jong u la lap ha ka 7 tarik Lber.
Ha ka 8 tarik Lber, ki Pulit ki la ïoh tam sa ïa ki kti na ki artylli ki jaka narud ka pung Umïam bad hadien pat la lap sa ïa ka met ba la tep mar shiteng harud kane ka pung.
Ïa ka metïap hadien ba ladep leh post mortem ha ka 10 tarik Lber ha Civil Hospital, Nongpoh la aiti noh sha ki bahaing hasem ban pyndep ïa ka jinglehniam kaba khatduh bad ïa ki tiar ki tar ba ïoh kurup la phah sha ka FSL, Shillong bad CSFL Kolkata ban pynlong ïa ka jingtohkit.
Shillong, Ïaïong 29 : Ka National People’s Party (NPP) ka la byrngem ban phah noh shong ïa ka United Democratic Party (UDP) sha ka Liang Pyrshah hadien ba la dep niew vote ha Sohïong constituency.
Kane ka jingkren ka la mih na u Nongai ktien ka National Peoples Party (NPP) Bah Bajop Pyngrope ha ka jingïalang ïalap elekshon na bynta u kyrtong ka NPP na Sohïong, Bah Samlin Malngiang ha ka jingïalang kaba long ha Rangshken ha kane ka sngi Saitjaiñ.
“Nga ïohsngew bun ki jingkynthoh na ka UDP kiba ong ba hadien ka 13tarik kin pynkylla noh ïa ka sorkar.
Kumta u nongai ktien ka NPP, nga ruh nga ong ko UDP ngin pynkylla mangi ruh ha ka 13tarik bad ngin pynshong ïaphi ha ka Liang Pyrshah.
"Lah ruh ban pynkynmaw ba ka jingthep vote ha Sohïong kan long ha ka 10tarik u Jymmang, katba ka jingñiew vote pat kan long ha ka 13tarik u juh u bnai.
Utei u nongïalam ka party u la ong ruh ba ka kam ban long MLA kam dei satia ka kam kaba suk.
“Ha kane ka elekshon wat kyrshan da ka jingsngew hynrei kyrshan da ka jingstad ïa ka party kaba don ki MLA haduh 26 ngut bad kaba la don lypa ïa ka sorkar ha kti khnang ban tuid ki kam pynroi ha ka constituency," u la bynrap biang.
Nalorkata, u la ai ruh ka jingïaroh ïa ka Pynursla constituency kaba la sei ïa u Symbud Myntri Rangbah ka jylla, Bah Prestone Tynsong.
“Ha ka por elekshon ha Pynursla constituency ym dei tang ki kyrtong kiba ïaleh elekshon pyrshah ïa u Bah Prestone hynrei ki don bun ki kynhun kiba ïaleh pyrshah hynrei ki paidbah ka Pynursla ki khlem shah pynbiej.
"U ong ruh ba u Bah Prestone u leit tang saw sien shwa ka elekshon ban kynduh ïa ki paidbah hynrei u la tam pat haduh 8 hajar vote.
“Nga ngeit ba ka Sohïong constituency hadien ka 13tarik kan dei ka constituency kaba stad kaba jied ïa u MLA ba la trei shitom ha ki san snem ba la dep bad uba la pynbha ïa ki shnong ki thaw kiba la dep ban shah pynpra ha ki por ba la leit.
"Ha kane ka sngi la ïoh ruh ïa ka jingkren na bun ki nongïalam ka party kynthup naduh u MDC ka Mawphlang Bah Lamphrang Blah, MDC ka Sohïong Bah Sherbor Mawlong kumjuh kiwei kiwei.
Nongpoh, Ïaiong 30 : Hadien ka jingïaid shaphrang jong ka lympung ïalehkai Basketball bala tip kum ka 3rd Berchem Cup Open to All Basketball Tournament 2023 bala pynlong da ka Seng Samla Nongpoh Proper, katei ka lympung kala poi noh sha kaba kut hadien ba la pynhap pyrda noh ïaka haka sngi Saitjaiñ ha madan ïalehkai ha Sajer.
Ïa katei ka lympung la wan ban pynhap pyrda noh da u Bah Mayral Born Syiem MLA ka Nongpoh kum u kongsan haka jingdonlang u Bah Ferynald K.Kharkamni President KSU NKHD u Bah Luistar Lyngdoh President FKJGP NKHD, u Bah Marcus Marten President HNYF Northern Region, u Samla Lumlang Shylla President Seng Samla Nongpoh, ki nongïalam shnong ki nongïalam raid, lem bad ki paidbah kiba la wan ban ai jingkyrshan ïala ki khynhun.
Haba phai haka jingïakhun phainal ha katei ka sngi, ha ka liang ki kynthei ka Dubakh kala ïa khun pyrshah ïaka SYM bad hapdeng ka jingïakhun ba jur ka Dubakh kala pynliem noh ïaka SYM da 57 la 40 basket kaba la pynlong syndon ïaka Dubakh ban long kum ka lahduh ha katei ka lympung.
Katba ha ka liang ki shynrang ka SYM ka la ïakhun pyrshah ïaka Nongpoh Proper bad haka jingïakhun ka SYM ka la lah ban pynliem noh ïaka Nongpoh Proper da 80 la 56 basket kaba la pynlong syndon ïaka SYM ban long kum ka lahduh ha katei ka lympung.
Ka Dubakh kum ka kynhun laduh haka liang ki kynthei kala ioh ban khur ïaka song pisa ba 25 hajar lem bad ka trophy, katba ka khynun SYM kum ka kynhun ba wan ba ar kala ioh rah ïaka song pisa kaba 10 hajar lem bad ka trophy, haka liang ki shynrang ka kynhun SYM kaba la ioh rah ïaka nam laduh ka la ioh ban khur ïaka song pisa kaba 50 hajar lem bad ka trophy, katba ka Nongpoh Proper ka khynhun ba wan ba ar kala ioh rah ïaka song pisa ba 20 hajar lem bad ka trophy, ryngkat kiwei kiwei ki khusnam shimet bala sam da u kongsan bad ki riew rangbah ha katei ka sngi.
Shillong, ïaïong, 30: Ka jingpawnam jong ki jaka jngohkai pyrthei ha ka shnong Sohra ka la khring ïa kawei ka nongrwai na ka jylla Assam ïa kaba la tip kyrteng kum ka Esha Das ban ring dur ïa ka music video kaba la ai kyrteng, “I Can Fly" ïa kaba la pyllait paidbah ha ka sngi Saitjaiñ ha Shillong Press Club da ka khlur nongrwai ba pawnam ka samla Gracyl Ropmay.
Shwa ban pyllait ïa kane ka music video ka Gracyl Ropmay haba kren kum ka Kongsan ka la ai mynsiem ïa ka Esha Das ba kan nang jam shuh shuh shakhmat ban pyndonkam hok ïa la ka sap ka phong ba ka don da ka jingkyrshan lem jong ki paralok kiba la ïatreilang ban pynurlong ïa kane ka jingangnud jong ka.
U Producer jong kane ka music video u Kishor Das u la ïathuh ba kane ka music video ka dei ka wat kaba ar ba ka Esha Das kan pynmih bad ka music video kaba la pynmih nyngkong eh ka dei kaba la ai kyrteng ‘Never Let You Go’ ïa kaba la tem ruh ha London FM.Da ka jingpyllait paidbah ïa kane ka music video, ki paidbah ki lah ban peit ïa kane ka jingrwai ha ka Youtube Channel ba la ai kyrteng, “Esha Music".
Ïa kane ka jingrwai la thoh bad la rwai hi da ka Esha Das bad ki don ruh katto katne ki bynta ba la ringdur ïa kane ka jingrwai ha ka thaiñ West Jaiñtia Hills District.
Ka kam jngoh kai pyrthei kadei kawei  na ki kam ba ka sorkar ka ju ïai pynbna na ka por sha ka por ba kan shim khia ban pynkylla ïa ka kum ka kam karkhana ban pynioh kam ïoh jam ïa ki samla hapoh ka jylla ba kin nym shaniah tang ha ki kam sorkar hynrei ba kin lah ban ïeng ha la ki jong ki kjat da katei ka kam.
Hooid ym lah ban len ki la don bun shisha kiba ïoh jingmyntoi na kane ka kam hynrei kaei kaba donkam ka long ba ka sorkar jylla lyngba ka tnad kam jngohkai pyrthei (Tourism) ka dang donkam shuh shuh ban dang pynbha bad pynjanai ïa kane ka kam bad jaka jngohkai kiba don ha kane ka jylla.
Ka jingpynbha ïa ki jaka jngohkai kam dei eh ban leh tang shisien leh la biang hynrei ban peit bad maramot bad pynbit pynbiang ïa ki kat kum ki jingdonkam bad dawa jongka por.
Ban kyntiew ïa kane ka kam ka donkam ka jingiatrei lang ruh jong kiwei kiwei ki tnad jong ka sorkar bad ka tnad kam jngohkai.
Kata kum ka tnad PWD, PHE, Power, Industries and Commerce , Arts and Culture bad kiwei kiwei de ki tnad.
Balei ba donkam ka jingiatrei lang namar ban leit sha ki jaka jngohkai donkam ban don ki surok bad ki lynti ki syngkieng kiba bha.
Ha kito ki jaka ba don ki dam ring um dih kum ha Mawphlang lada pyni tynnad shuh shuh kan long kum kawei na ki jaka jngoh kai ba ithiang tam.
Nalor kata kum ha Umiam, ka Nehru Park, lada don ka jingiatrei lang ka tnad pynmih bor ding bad ka tnad kam jngohkai lah ban shna ïa ki jingpyni tynnad shuh shuh ia katei ka park da kaba buh sa ia ki light bapher bapher ki ban khring ïa ki nongwan jngohkai.
Nalor kane kum ka tnad kam karkhana ki don bun ki tnad shna jingshna kiba don hapoh jongka kiba lah ban die sha ki nongwan jngohkai kumjuh ruh ka tnad art anc culture ka don ka bynta kaba khraw namar ym tang ban pyni ia ka kolshor sha kiwei hynrei lah ruh ban leh shibun ki kam ban kyntiew ïa ka tynrai jong ngi.
Ka sorkar ka dei ban shim khia bha halor kane namar ka donkam ban don noh da ka kynja committee kaba heh ka ban khmih ka jingiatrei lang jong baroh ki tnad sorkar ban kyntiew ïa ka kam jngoh kai hapoh ka jylla.
Ym lah ban len lada la lah da shisha ban kyntiew ïa kane ka kam kan long ka jingmyntoi kaba khraw ïa ka jylla namar ka jingioh lum khajna ruh kan long da ki klur bad phew klur ha ka shisnem tang na kane ka kam.
Nalor kata lada shim khia hi ka sorkar ban kyntiew ïa ki briew jong ngi ka pisa kan neh hapoh ka jylla bad kan ym tuid satia shawei namar ym lah ban len kat haduh mynta ka pisa ka dang tuid beit shabar ka jylla.
Lada ai nuksa wat tang ki kali kiba wan kit ïa ki nongwan jngohkai sha kane ka jylla ruh kiba bun ki dei beit na Assam.
Nalor kata ki don ki nongwan jngohkai ki bym don ki jaka sah kiba biang kumta ki hap ban leit phai bad sah sha Assam ne sha Guwahati.
Kumta tang na kine ruh ka jylla ka dang duh nong bun bah ha ka shisnem shisnem.
Kumta kaba kongsan hi ia ka sorkar ka long ban shim khia bha ban bishar bad jurip kumno ban kyntiew da shisha ïa kane ka kam kaba dei ka kam ba riewspah tam ha ka jylla namar lada kane ka kam ka kiew ki khun samla kim donkam shuh ban phai sha ki kam sorkar namar ki la ïoh ïa ki kam bapher bapher na kane ka kam jngohkai pyrthei.
Lada ka sorkar ka shim khia da shisha ïa kane ka tnad ka la dei ban pynlong kum kawei na ki tnad ba heh hapoh ka sorkar khnang ba ki myntri ne ki ophisar kiba dei peit ïa kane ka tnad ruh kin shim khia bha namar kumba long mynta kam pat da don kata ka jingshim khia kaba haduh katta katta ban kyntiew da shisha ïa kane ka kam jngohkai ha ka jylla.
Shillong, Ïaïong 30 : Ka St.Anthony’s Higher Secondary School, Laitumkhrah ka la ïoh rah ïa ka nam kum ka lahduh ha ka lympung jingïalehkai kaba la tip kum ka Chief Minister District Level Inter School Athletic Meet, 2023 ba la pynïaid da ka ophis u Block Development Officer jong ka East Khasi Hills District.
Ka St.Mary’s Higher Secondary School, Laitumkhrah ka jop ha ka kyrdan ba ar bad ka H.Elias Higher Secondary School, Nongthymmai ha ka kyrdan kaba lai.
Ha katei ka lympung kaba lai sngi lynter kaba la sdang ha ka 26 tarik bad kaba la kut noh ha ka 28 tarik Ïaïong 2023 ha SAI, STC, Shillong la wan ban pynhap pyrda noh da u Assistant Director jong ka SAI, STC, Shillong, u Tiranta Chavan uba la long kum u kongsan ha ka jingdonlang u Bah P.B War Nongbri, uba dei u Assistant Director, jong ka Directorate of Sports & Youth Affairs, u DSO ka EKHD nalor kiwei kiwei ki officer jong ka tnad Sports.
Ka St.Anthony’s Higer Secondary School ka la ïoh rah nam lahduh hadien ba ka la ïoh ban khur haduh 33 tylli ki takma ba kynthup 15 tylli ki takma Ksiar, mar 9 tylli ki takma Rupa bad takma Rnong.
Ka St.Mary’s Higher Secondary School kaba wan ba ar ka ïoh ban khur 19 tylli, 8 ki takma Ksiar, 3 tylli ki takma Rupa bad 8 tylli ki takma Rnong katba ka H.Elias Higher Secondary School, Nongthymmai kaba wan ha ka kyrdan kaba lai ka ïoh khur 6 tylli ki takma ba kynthup 4 tylli ki takma Ksiar bad 2 ki takma Rnong.
Ha kaba kut jong ka jingïalehkai la sam ïa ki trophy ba kynthup naduh ka trophy nam lahduh haduh ki khusnam shimet.
Ha ka U-14 (Boys) ïa ka nam Best Athlete la ïoh rah da u Wedan Jachugrik B Marak jong ka St.Anthony’s Higher Sec School, Laitumkhrah ha ka jingmareh ba 60m da kaba khur 554 point bad ka Alethea C.L.Nongpiur kaba dei jong ka Loreto Convent, Laitumkhrah ha ka liang ki kynthei da kaba khur 613 point.
Ha ka U-19 (Boys) la ïoh da u Embhahlang Lyngdoh jong ka St.Anthony’s Higher Sec School, Laitumkhrah ha ka jingïakob mareh ba100m bad khur 704 point bad ha ka liang ki kynthei la ïoh rah da ka Chitra Malik jong ka St.Mary’s Higher Sec School, Laitumkhrah kaba khur 657 point.
Ha ka U-18 (Boys) ïa ka nam Best Athlete la ïoh rah da u Renaldi Dhar jong ka H.Elias Higher Sec School, Nongthymmai ha ka jingïakob mareh ba100m da kaba khur 718 point bad ha ka liang ki kynthei la ïoh rah da ka Anrisha Klein jong ka O.M Roy Memorial Higher Sec School, Mawlai Kynton Massar ha ka jingïalehkai High Jump bad khur 687 point.
Ha katei ka lympung ba lai sngi, la ïoh ban pynlong ïa kiba bun jait ki jingïalehkai kum ka 100m, Long Jump, Shot Put, High Jump, Javelin, Hexathlon nalor kiwei kiwei.
Ha kane ka lympung ïalehkai ba mynta u snem ki don 1050 ngut ki khynnah kiba ïashim bynta ba kynthup shynrang bad kynthei na ki 37 tylli ki skul.
U Kongsan haba ai jingkren ha kane ka sngi u la ai mynsiem ïa baroh ki khynnah skul kiba la ïashim bynta da kaba ong ruh ba baroh ki la long ki nongjop kiba ïashim bynta ha ki District Level.
Kum ban pynkynmaw hangne ba ïa ka Chief Minister District Level Inter School Athletic Meet, 2023 la plie pyrda da u Deputy Commissioner jong ka East Khasi Hills District, u S.C Sadhu (I.A.S) ha ka jingsakhi lang u District Sports Officer ka East Khasi Hills District, u Bah O.Mawthoh nalor kiwei kiwei.
Nongstoiñ, Ïaïong 30: Kawei ka longkmie kaba la tip kum ka kong Streamilda Syiemlieh na ka shnong Langja ryngkat bad ka kynhun jong ka, ki la kynnoh ba ki paitbah shong kiba shong ha katei ka thaiñ kata naduh Ktiehthawïar, Khyllemsangrin, Umthlu, Langja, bad Mawri ki la shu shong beaiñ bad ki rep ki riang, ki thung ki tep, ki trei ki ktah khlem da pan jingbit na ka kaba dei ka trai khyndew.
Ha kaba ïadei bad ka jingkynnoh jong katei ka longkmie, u bah Likshon Syiem na ka shnong Mawri bad u bad B.Kharsyiemlieh na ka shnong Langja, haba pyntip ha u nongthoh khubor ki la ong ba ha kine ki taïew ba la dep ki la lum ïa ka jingïalang paitbah ha ka shnong Umthlu, ha kaba ki la khot lang ïa baroh ki paitbah jong kitei ki shnong ha kaba ki la ïapoi lut naduh ki rangbah, ki longkmie, ki samla bad wat ki khynnah ruh.
La ong ba ha katei ka jingialang, ki paitbah ki la pynpaw ïa ka jingpyrshah kaba jur ïa ka jingkynnoh jong katei ka longkmie bad ïa ka jingkam jong ka ba kitei ki shnong baroh ki dei kiba hap ka khyndew jong ka.
Kitei ki rangbah ki la ïathuh ruh ba kitei ki shnong baroh ki dei kiba hap ha ka Hima Jyrngam Sirdarship, ha kaba ka khyndew Langja ka don hapdeng ka mokotduma la pat hynriew phew snem, hapdeng ka kynhun jong ka Trinly Syiemïong kaba dei kaba kam nyngkong eh ba ka dei ka trai khyndew bad ki paitbah, pyrshah bad ka kong Streamilda Syiemlieh ryngkat bad katto katne ki longïing kiba kyrshan ïa ka ki dang kam trai haduh mynta bad ki dang bteng ban appeal ïa ka mokotduma.
U bah B.Kharsyiemlieh u la ong ruh ba naduh ki snem ba la dep, ki riew rangbah bad ki paitbah jong kitei ki shnong, ki la ju ïakynduh lang man ka por ban ïatai na ka bynta ban wanrah ïa ka shongsuk shong saiñ bad ka jingïalong shitylli ha baroh ki liang.
Hynrei katei ka longkmie bad katto katne ki longïing ba kyrshan ïa ka, ki la ong pynban ki mawjynthut ym tang ïa ka shong suk shong saiñ, hynrei ïa baroh ki kam pynroi kiba ka sorkar ka ai na ka bynta ka jingmyntoi jong ki paitbah.
U la ong ruh ba ka long kaba sngewsih ba wat ïa ka skhim MNREGS ruh katei ka longkmie kam shah ban pyntrei hapoh shnong.
U la ong ba ïa katei ka longkmie wat ki bor ka aiñ ruh imat ki shem jingeh ban pynshitom, wat lada ka pynthut katto katno ïa ka shong suk shong saiñ jong ki paitbah ruh.
Mawkyrwat, Ïaïong, 30: Ka Federation of Khasi Jaiñtia & Garo People’s jong ka Ranikor Circle ha ka sngi saitjaiñ jong ka taïew ka la ïoh ban leit ai jingïarap ïa kawei ka longïing kaba la shah bam duh noh ha ka ding ha shnong Nongkdait-Nongnah, South West Khasi Hills District ha kaba kane ka jingjia ka la jia dang ha kine ki khyndiat sngi ba la dep.
Lah ban kdew ba ka longïing kaba la shah bam duh ha ka ding ka dei jong ka kong Westinoris Nongmor kaba shong basah ha shnong Nongkdait-Nongnah, South West Khasi Hills District bad kane ka kong Nongmor ka don 7 ngut ki khun.
Shuh shuh la ïathuh ruh ha kane ka jingjia kam shem la ïoh ei ei shuh bad ka ding ka la bam lut ïa baroh ki jingdon jingem bad kumjuh ruh ïa ki kot ki sla, ki jaiñ ki nep, bad ki jingbuh jingsad kaba ym duna ïa ka T.2 lak tam.
Ka la ïathuh ruh ba ka jingkem ding ka dei ha ka por mynsngi bad ka jingkem ding ruh ka sted bha namar artad ka dei ka por rang ryngkhiang ka bneng bad da kata ka ding ka la ïoh lad ban bam duh ïa baroh ki jingdonkam kiba don hapoh ïing.
Namarkata, da ka mynsiem jong ka jingsngewlem, na ka liang ka FKJGP jong ka Ranikor Circle ka la ïoh ban ai sngewbha da ki tiar ïing naduh u khaw bad ka song pisa ha kaba ha kane ka sngi la sakhi lang da ka jingïadonlang u General Secretary ka FKJGP South West Khasi Hills District, u bah Belsi Kharbani, u President ka FKJGP Ranikor Circle, u bah Ferdinand Iawphñiaw, u Myntri Shnong jong ka Nongkdait-Nongna, u bah Emeral Langte lem ruh ki dkhot jong ka FKJGP Nongnah Unit.
Hadien ka jingnoh jingïarap, u bah Belsi Kharbani bad u bah Ferdinand Iawphñiaw haba ai jingkren ha ki lad pathai khubor ki la pynpaw ba kum ka FKJGP hadien ba ki la ïoh ka jingtip halor kane ka jingjia kam lah ban shu sngap jar, hynrei da ka mynsiem jong ka jingsngewlem bad sngewsynei ki leit ban ïa kynduh markhmat ïa ki trai ka longïing kaba long kum ka dak kaba rit eh ban ïa kti lem lane ban ai ka kti ka mon ka kti ka diang ban noh ki lad jingïarap watla kim lah ban ai shibun hynrei tang kum ka dak ka long ka jingnoh synñiang lem ha don kum kine ki jingjia ïa ki longïing bad kaba mad ïa ki jingsngewsih ba ki la duh noh kat ïa ka ïing ba ki ju pyndonkam ban shong ban sah.
Ha kawei pat ka bynta na ka liang ki nongïalam jong ka seng ki la pynpaw ruh ba ha kine ki sngi ban sa wan kin sa leit ïa kynduh ïa u Block Development Officer (BDO) jong ka Ranikor C&RD Block bad kyntu ba na ka ophis kin thaw lem ki lad ki lynti ban ai jingïarap lem lyngba ka skhim ba kyrpang ïa kane ka longïing bad ha kajuh ka por la kyntu ruh ba kum ki paradoh parasnam, la ki ‘riew shimet ne kino kino ki seng treimon sngewbha kiba don ka mynsiem ban ïarap ïa kiba shem jingjynjar ba kin sngewbha wan ai mynsiem lem da kaba leit ïa kynduh markhmat bad katei ka longïing kaba la shem lanot ba ka ïing jong ka ka la shah bam duh noh ha ka ding.
Katba na ka liang u bah Emeral Langte, Myntri Shnong Nongkdait-Nongnah pat u la pynpaw ka jingsngewnguh ïa ka FKJGP da kaba u la ai ka jingkitbok kitrwiang ba kane ka seng kin nang lah ban leh bha shuh shuh nangne shakhmat ban ki jingïarap ïa ki briew kiba shem lanot bad ba shem jingjynjar ha kane ka dong ka thaiñ bad ha ka jylla hi baroh kawei.
Nongstoiñ, Ïaïong, 30: Ha ka sngi saitjaiñ ba la dep ki nongïalam bad ki dkhot jong ka FKJGP Mawlangsu Area unit, hapoh ka jingïalam jong u bah Syrpaily Kharit president ba la synran lang da u bah Robert Wahlang Organising secretary ka FKJGP Rambrai circle, ki la leit ban jurip ïa ka Sub Health centre kaba don ha ka shnong Mawlangsu.
Ha katei ka jingleit jurip, ki nongïalam ka seng ki la lap ba katei ka jaka sumar, ka dang don shubun ki jingduna kata naduh ki nongtrei haduh ki tiar ki tar kiba dei ban pyndonkam ha katei ka jaka sumar.
Ha kaba ïadei bad katei ka jaka sumar, na ka liang u bah Syrpaily Kharit President ka seng u la ong ba katei ka jaka sumar ka long kaba donkam haduh katta katta, namar ki paitbah nongshong shnong naduh Nongriat, Mawlum, Nginïong, Mawbudum, Lumyrsiang, Tiehdang, Mawlangsu, Domkohmen bad kiwei kiwei ki shnong haba ki shitom ki hap ban wan ha katei ka jaka sumar.
U la ong ruh ba katei ka jaka sumar ka dei kaba donkam eh na ka ka bynta ki longkmie kiba ar met bad ki khunlung, namar lada leit shaduh Nongstoiñ ne sha Markasa PHC ruh ka la jngai.
Tang na ka bynta ban phah checkup ïa ki longkmie kiba ar met kiba shait ba khlaiñ ban hap leit haduh Nongstoiñ ne Markasa, ka la ktah ïa ka por bad ka bai leit bai wan.
Kumta na ka liang ka seng ka la kyntu jur ïa ka sorkar ba ka dei ban pynbiang noh ïa katei ka jaka sumar, na ka bynta ka jingbit jingbiang jong ki paitbah nongshong shnong.
Naduh hyndai hynthai kulong kumah ki Khasi Pnar ki long ki trai shnong trai muluk trai jaka jong ka Elaka Labang Nangphyllut kaba tip paidbah kum ka Block-1.
Kane ka ktien Block-I, II leh se ka mih naka por baka Boundary Commission kala pynkhreh ban survey ïaki pud ki Ang ban thaw District Councils ïaki jait bynriew riewlum jong ka jylla Assam kat kum ka Sixth Schedule jong ka Riti Synshar jong ka ri India.
Kane ka Boundary kala sdang haka snem 1950 kat kum ka Notification No.TAD./R/31/50 Dated 3.10.1950 bala khlieh da u Chief Minister jong ka jylla Assam U Gopinath Bordoloi.
Ki member haka ne ka Commission ki long U Larsingh Khyriem MLA Jowai Ka Sita Bonnily Khongmen MLA Shillong Women seat U Chaatrasingh Teron MLA Karbi Anglong U Rev.JJM Nichols Roy MLA Shillong bad sa u wei u bym tip kyrteng.
Naduh bala shem ïaka Hima Jaiñtia haka snem 1500 A.D lyngba U Syiem ba nyngkong jong ka u Parbat Ray haduh ka snem 1835 hapoh kine ki 335 snem ka Elaka Labang Nangphyllut ka hap hapoh ka Hima Jaiñtia.
Naduh ka snem 1835 haduh ka snem 1947 hapoh ka jingsynshar ka sorkar phareng ruh kane ka Elaka ka danghap hapoh ka Jowai Civil Sub- Division haki kam synshar khadar jong ka sorkar phareng.
Haduh mynta ki dang don ki kot kisla kiban pynshisha halor kane.
Pynban kaba sngewsih ka long, ba haba thaw ïaki District Councils ïaki jait bynriew riewlum jong ka jylla Assam kumba la kdew haneng, kane ka commission kala khlad jubor ïaka Elaka Labang Nangphyllut bad katto katne ki bynta jong ka Elaka Nartiang Elaka Nongjngi Elaka Chiliang Myntang Elaka Raliang ïaki ba latip kum ka Block-11 Block-11 bad pynhap jubor ïaki shapoh ka United Cachar & Mikirs Hills, Karbi Anglong mynta haka jaka ba kan don hapoh jong ka United Khasi & Jaiñtia Hills kumba juh long naduh hyndai hynthai kulong kumah.
Ka sorkar Assam haka snem 1951 kala pynmih hukum baka la pdiang ïaka ne ka jing recommend jong kane ka commission kat kum ka Notification No.TAD/R/31/50/148 Dated 13.4.1951, saka wei pat ka Notification No.TAD/R/31/50/149 bad pynbna noh ïa u pud u sam jong ka Mikirs Hills kat kum ka Assam Govt.
Notification No.TAD/R/31/50/151 Dated 13.4.1951.
Kane ka Commission kala leh ïa kane khlem ka jingtip bad jingmynjur jong ki paid nongshong shnong jong kane ka Elaka.
Haka jingshim sakhi naki paitbah lakhot ban ai sakhi tang ïaki Mikirs (Karbi) bad ki Lalung, ki khlem khot pat de ïaki Pnar ki Nongjrong ki Labang Nangphyllut bad ki Namgtung Khyrwang ki leh ïakane tang ban ïoh leh thok leh shukor ïaka ne kam.
Ngim lah ban leh ba u wei naki dkhot jong ka ne ka Commission kata, U Larsingh Khyriem u pyrshah jur ïakane, haduh ba u la ai ïaka jingthoh jingujor (Notes of descent) pynban sur jong u marwei kam lah ban jop ïakine ki san ngut bad la pynksan ïakane ka rai kumba la ïathuh ha neng.
Hadien jong kane ka Notification, ki pait nongshong shnong jong ka Elaka Labang Nangphyllut bad Pangam Raliang kila ïakhih paitbah ban pyrshah ïakane ka jingleh donbor jong ka sorkar Assam bad na Block-11 ruh kumjuh, katto katne napdeng ki nongïalam kiba lah ban tip kyrteng ki long U Trot Thaiang, U Bulud Lekhaden, U Pin Thaiang, U Sbud Larom, U Saning Larom, U Basa Rongphar, U Yani Lyngdoh, U Oliwon Lyngdoh Nongsubi, U Emmon Lamare bad kiwei kiwei de.
Ïaki ne la kem bad set phatok ïaki sha Nowgong (Nagoan) ar ngut na pdeng kine la shah pynïap haka sorkar Assam bad sa arngut pat ym lah ban tip tang ïaka jaka thang ne jaka tep jong ki.
Wat la katta ruh ka jingïaleh kam pat sangeh, te khatduh ka sorkar Assam kam ban se ban kubur bad pdiang ïaka jingbakla jong ka haka ba pynhap jubor ïakane ka jaka sha United Cachar & Mikirs Hills kumta kala pynmih daka wei pat ka Notification No.RSR/296/51/130 Dated 13.3.1957 daka khot iaka jingujor lada don bad ki jingai jingmut.
Haka jingïalang kaba la long haka 26.4.1957 larai bad kyrpad ïaki artylli ki District Councils ban leit ïa tohkit lang halor kine ki jaka ïakhajia pud.
dakaba ïakaba peit lang ïaki jaka ïakhajia (joint survey the disputed area) ban lum ïaki jingtip ba donkam (collected data) ban shna lang ïaki map (prapare the sketch map) khnang ba lah ban buh ha khmat ka sorkar baka lah ban pynbeit thymmai ïa une u pud (revision of boundary) ïaka rai jong ka ne ka jingïalang la mynjur daka sorkar Assam kat kum ka shithi jong ka Notification No.TAD/GA/83/50 Dated 5.11.1957.
Te kat kum ka tei ka Notification, ki ne ki artylliz ki District Councils ka United Cachar & Mikirs Hills bad United Khasi & Jaiñtia Hills kine ki District Councils ruh kila sdang ïaka survey na Umbaso haka 17.2.1958 bad pynkut haka 23.2.1958 ha Jrikyndeng bad kane ka Kynhun tohkit ne kynhun survey kala pynbiang nadong shadong kat kum ba la pthah daka sorkar bad la ïa mynjur da baroh arliang ba ïaka Block-1 dei ban pynphai noh sha ka United Khasi & Jaiñtia Hills District Council.
Haka 28.2.1961 kala don ka jing ïa kynduh lang jong ki nongmihkhmat (representatives) jong ki artylli ki District Councils ha Diphu ha office jong ka Mikirs Hills ban pyndep noh ïakane ka kam kumba la dep ai report bad mynjur daki nong survey.
Hynrei ka Mikirs Hills kala aidaw ba ymdon bor ban pyndep ïakane ka kam marwei khlem da ïakren shwa haka Executive Committee bad ka Councils jong ki.
Kumta la hap ban pynsah teng ïaka kam.
Ynda la pulom ei kane ka kam, ka United Khasi & Jaiñtia Hills kala thoh shi ïai thoh shaka sorkar Assam bakan ai noh ïaka rai halor kane ka kam ïapynbeit pud, hynrei ka sorkar Assam ruh jar jar kam mat da pynmih hukum satia ban pyndep ïakane ka kam.
Napdeng kiba kat kine ki jingïakren ban re-transfer noh ïaka Block-1 sha Meghalaya, pynban ka sorkar Assam haka 15.10.1969 haka shithi jong ka No.B.124/1321 kala leh ïaka survey tang marwei bad kan klumar iakiba bun ki jaka puta jong ka Jaiñtia Hills District Council (namar ki nong Jaiñtia kila ïoh ïalaka jong ka District Council) jong ka jylla Meghalaya.
Kum ki bynta jong ka Rtiang Sanphaw Mookoiram Myn-i Lakaroi Lapangap, Mukroh Psiar bad Khatkasla ïakiba la mih mynta haka jingïakren pynbeit pud hapdeng ka jylla Assam bad Meghalaya kaba tip kum ka Khanduli Psiar Sector.
Halor ka jingwan kam trai jong ki Karbi ïaka shnong Rtiang Sanphaw Mookoiram Myn-i Lakaroi Mukroh bad Psiar te ka long kaba bakla shisha.
Lada peit kat kum ka Notification 13.4.1951 ruh kine ki shnong kila hap pura shapoh u pud u sam jong ka United Khasi & Jaiñtia Hills, Meghalaya.
Ki jingkdew hakane ka Notification na Block-11 sha Block-1 na Jingkahulu jaka mih ka wah Myn-i, Umsati bad jaka ba mih ka Wah Umkhyrmi ter ter sha wah Myntang bad shka Kupli ka kdew shai bakine ki shnong kila hap lypa sha Meghalaya.
Hynrei kiba bun ki Karbi kim tip ïakane ka Notification bad ki ne ki jaka bala kdew hakane ka Notification bad ki kdew kulmar shane shatai khlem nongrim.
Hynrei to tip ba kane ka Notification haka 13.4.1951 la pynïap daka Notification 13.3.1957 bala kdew ha neng.
Kumta kane kam ka la sahteng haduh mynta mynne.
Khyndiat halor ka long trai man trai jong ki pait Khasi Pnar haka Block-1.
Ngi ki paid Khasi Pnar ngi dei shisha mangi ki trai ri trai muluk trai jaka jong kane ka thaiñ.
Daki spah spah snem hashwa baki Mikirs (Karbi) kin wan shong shnong shakane ka thaiñ, mangi ki Khasi Pnar ngi la don lypa.
U wei naki Historian ba pawnam jong ka jylla Assam U Dr.S.K Bhuyan u ong; Ba ki Mikirs kiba tip mynta kum ki Karbi ki wan nyngkong eh na Tibet bad Burma bad ki shong ki sah sha shiliang ka Wah Kupli bad Wah Kalang, ka National Park ba pawnam jong ka jylla Assam ka Kaziranga shisien ka sngi kadei ka jaka shong jaka sah jong ki.
Hynrei hapdeng ki snem 1600-25 A.D ki shah hiar thma noh haki Syiem Kashari (lada peit kat kum ka history te mangi ruh ngi shah hiar thma lang) bad phet ïap shaki bynta jong ka Rilum Jaiñtia bad shong bad sah hapoh ka jingsynshar bad jingpynïaid ki Syiem Jaiñtia.
Nalor kane ki dang bun shuh shuh ki sakhi satar ban pynshisha halor kane; ïaki kyrteng jaka kyrteng lum kyrteng wah kum ka wah Myn-i wah Mynriang wah Umlong Umpu Umshara Umryntih Umbinong Umteli.
Ki lum kum u lum Dorbin lum Lama Lumjrong, Sarynthu, Raksiah, Pdeiñ Laharang Chahlyer bad kiwei kiwei la jer latang daki kyntien Pnar Suda Wat ki shong kiba shong basah daki Karbi ruh bun kiba jer daka ktein Pnar; Kum ka Umkhyrmi, Mookoilum, Moothade, Tahpat, Myn-i Rtiang Sanphaw Umpu Umshara Umbaso Mooiong bad kiwei kiwei.
Haba la ïoh ban jer daka kyrteng kaba wan naki ktien Pnar kamut ba dei mangi kiba shong basah shwa.
Wat ka ktien ka thylliej ruh ki bun bha baki Karbi ki shim kylliang naka ktien jong ngi kum ka nuksa; Loti (ïaka lynti) Sintu (ktien Pnar ïa u syntiew) pinchong pinthi (pynchong pynthlah) nim rokom (ñiam rukom) jutang jubat (yutang yubad) bad bun kiwei kiwei de.
Wat kawei naki festival ba pawnam jong ki kaba ki khot ka Chomangkan ruh ki ïoh pateng nangi ki Pnar.
Chomang kamut Pnar bad Kan kamut shad kumta Chomangkan kamut ka shad Pnar.
Haduh mynta ki riew rangbah jong ki Karbi kim lah ban len ïakane.
Kumta halor jong kine ki jingshisha bad ki nongrim bala kdew haneng ngi ki paid nongshong shnong jong ka Elaka Labang Nangphyllut ngi dawa naka sorkar Assam sorkar Meghalaya ban pynbeit noh ïa u pud u sam bad ban re-transfer noh ïaka ne ka jaka jong ngi sha Meghalaya kat kum ba la survey haka snem 1958 bala kdew haneng.
Ngi kyntu bad dawa ruh ïa u Chief Minister jong ka jylla Meghalaya ba lada ka Sorkar Assam kam treh ban pynphai noh ïaka Block-1 sha Meghalaya te umdei ban soi ïaka MOU.Bun kiba lasot naki jingthoh jong u (Late) Edwinson Bareh bad M.M.Thaiang.
Nongstoiñ, Ïaiong, 30: Ka Northeast Institute of Professional Studies, ka shlem ai jinghikai seng kam lajong khlem jingsiew, ha ka sngi thohdieng jong ka taiew ba la lah, ka la pynlong ïa ka, “Startup tools distribution, Awareness and Financial literacy program", ha ka tnad jong ka ha Pormawthaw, West Khasi Hills District na bynta ki Rangbah bad Samla kiba la pyndep ïa ka jingshah hikai ban trei Misteri ha ka jingkyrshan ka National Bank for Agriculture and Rural Development, Meghalaya Regional Office.
Ha kane ka sngi la ïadon ryngkat ka Kong Phila Nongkynrih, DDM, NABARD kum ka kongsan, Kong Patricia Warjri, LDA, Labour Office, West Khasi Hills District kum ka nongkren, Bah Wilfred Dohling, Branch Manager, MRB, Riangdo kum u nongkren, Bah Rangshai Ryntathiang, President, VDP, Pormawthaw kum u nongshah khot sngewbha bad u Michael Thongni, CEO&MD, NeIPS.Ha kane ka sngi la sam ruh ïa ki tiar seng kam lajong sha ki rangbah bad ki samla jong ka shnong Pormaw-thaw, kiba la pyndep ïa ka jingshah hikai khnang ba kin lah ban sdang ne seng noh ïa ki kam lade.
Ka Kong Philakyntiew Nongkynrih kum ka kongsan haba ai jingkren, ka la pynpaw ïa ka jingsngewkmen, haba ka sakhi ïa ka rukom shakri ka NeIPS ïa ka thaiñ bad ka dap da ka jingsngew hun ban ai jingkyrshan ïa kum kane ka Institute, kaba ju wanrah ïa ki jingdonkam kaba ki khun samla ka thaiñ ki donkam.
Ka la ong ba ka NABARD ka dei ka Bank kaba wanrah ïa ki kam pynroi kum ha ka rep ka riang bad kiwei de, kiba lah ban ai jingmyntoi haba bun bah ki liang kiba ïa dei bad ki thaiñ nongkyndong.
Ka la batai ruh shaphang ka jingdonkam ban long adkar ha ka rukom kynshew pisa bad kumno dei ban kiar na ka jingshah tuh pisa ei na ki briew kiba shukor lyngba ki kor technology mynta.
Ka la ong kane ka jinghikai ban trei mistery ka donkam shaba palat namar bun ki ïing la shu shna khlem ka jingthew jingwoh kaba biang.
Kumta, ka long kaba mynsaw, hynrei mynta kane ka training ka la tei ïa ka jingstad ki mistery ha kaba nangne sha khmat, haba shna ïa ki ïing kin ïaid lyngba ki jingthew bad jingwoh kiba bïang katkum ka jinglong jingman ki jaka shwa ban ka ïing.
U Bah Michael Thongni, Managing Director bad Chief Executive Officer, NeIPS, haba kren u la ai khublei ïa ki samla namar ka jingïai ai mynsiem ka jong ki ïa u, ba un shakri ïa ki wat la ka lynti ka long kaba khim bad kaba jwat.
Kane ka jingieit ka jong ka la pynlong ïa u ban pynïar ïa ki tnad ha ka kylleng ka jylla ban ai ïa ka jingshakri kaba kham jan khnang ba ki samla ki ba duk, kim donkam ban wan shaduh Shillong ne Nongstoiñ ban pynlut pisa.
U la pynsngew ba bun na ki samla na ka Khliehriat ki la phone bad kyrpad ïa u ban plie sa kawei ka shlem hangtei ban ïarap ïa ki bad na ka liang ka jong u, u la kular ban plie noh ha u ne u bnai ban wan, khnang ba ki samla ki ba kyrmen ha ka NeIPS kin nym rit mynsiem ne sngew marwei haba thaw ïa ki lad ban pynskhem ïa kamai bad ban dap u khiew ja.
U la ong ka jingthmu kaba hakhmat eh kane ka Shlem, ka dei ban law noh ïa ka jingkyrduh kam ki samla lyngba ki jinghikai ban seng kam lajong.
Namar ki samla ki long ki mawlynnai kiban tyngshaiñ na bynta ka lawei ka ri.
U la kyntu ïa ki samla bad da lei lei kim dei ban shu ap khmih ban ïoh kam sorkar, hynrei dei ban pyrkhat kumno ban wanrah ïa ki kam kum ka kharkhana shna shuki plastic, kaba lah ban thaw kam ïa kiwei bad ïarap ruh ïa ka mariang.
Namar ki tiar ban shna ki dei ki plastic kiba lah ban shu tam na ki jaka kiba la bret ki briew, kane ka wanrah ruh ïa ka jingkhuid jingsuba, u la bynrap.
“Lada ngi kwah ban beh ïa ki nongwei ym dei da ka wait, suloi ne ki khnam ha kum kane ka juk, hynrei ngi dei ban knieh ïa ki kam da kaba ngin trei hi bad kumta kin sap het namar ki wan shane ruh dei ba ki ïohi ba ka dang bun ka lad ka lynti ban kamai" u la ong.
“Ka jylla jong ngi ka dang don shibun ki kam ba ngi lah ban seng, namar dang bun ki ba ym pat don, tangba kawei kum ki samla ngi dei ban kiar kata ka long ban tynneng ïa ka rukom seng kam, namar kan nym pynkiew lano lano ruh hynrei kan pynhiar lang, lada u wei u briew u seng Restaurant ngi dei ban seng ka jaka saiñ ban pynmih ïa u noodles kane kadei kata ka rukom ban leh business namar kandon ka jingïakylliang pisa".
U la pynkut da kaba ong, “Lada ngi kwah ban kdang ngi bam da ka ja, lada ngi kwah ban jop ïa ka thong ngi dei ban mad ïa ki jingeh bad kan hikai ïa ngi ban long ki nongjop".
Na ka liang u Bah Rangshai Ryntathiang, President, VDP, Pormawthaw u la ïaroh ïa kane ka Shlem, namar ba ka leh ïa kaei ba ka ri ka donkam kyrkieh.
U la ong kam dei ka kam ba suk bad haduh katno ka jinglen lade u sngewthuh bha, namar ïalade ruh u dei u nongpynïaid ïa ka school jong u Kpa.
Kumta u la kyntu ïa ki samla ban shim kabu bad ban long kiba trei shitom, khnang ba ka ri kan phyrnai ha ka jingïalam ka jong ki ïa ki longdien.
Ha kane ka sngi la pynlong ruh ïa ka jingpynshai shaphang ki jingmyntoi kiba ka Labour Dept ka ai sha ki nongbylla sngi na ka Kong Patricia Warjri, LDA, Labour Dept, West Khasi Hills District bad la ïoh ruh ïa ka jingpynshai na ka liang u Bah Wilfred Dohling, BM, MRB, Riangdo ïa ki jingmyntoi kiba lah ban ïoh na ka MRB haba don ka jingthmu ban shim ram.
Jowai, Ïaïong 30 : U Deputy Commissioner (Revenue) West Jaiñtia Hills District, Jowai ula pynbna ba ka ophis ka la pyllait ïa ka pisa ban ai jingïarap sha ki longïing kaba kot 8,00,000/- (phra lak) tyngka kum ka Ex- Gratia bad kane ka pisa kan long mar 4,00,000/- (saw lak) tyngka sha ka ïing jong u (L) Shri.Jawan Alder Liefest Talang bad u (L) Shri.Edify Laloo na ka shnong Moodymmai kiba la duh ei ïaka jingim ha ka jingpluh ding kaba la jia ha ka 28 tarik November, 2022 kaba hap hapoh ka Thadlaskeiñ C&RD Block Thadlaskeiñ.
Nongpoh, ïaiong 30: Ha kawei ka jingjia aksiden, 2 ngut ki rangbah kila duh noh syndon ïala ka jong ka jingim hadien ba ka Auto kaba ki shong kala shah tynrah bad shah ban haka trok haka shnong Lum diengngan harud surok Shillong By-Pass.
Kane ka jingjia kala jia hynnin ka janmiet haka por 5:30 eiei bad katkum ka jingtip bala ioh lum la ïathuh ruh ba katei ka Auto kaba don ïa u Registration Number ML 10 B 8434 ka dang wan na Jowai kala ïaid sha ka lynti kaba bakla (wrong side) bad tyngkhuh beit bad kawei ka trok kaba don ïa u Registration Nuber AS 01 MC 1767 haduh ba 2 ngut ki rangbah ba shong ha katei ka auto kila ïap hashen.
Kitei ki 2 ngut kiba la duh noh ïala ka jingim ki kynthup ïa u Kumarlang Marbañiang na ka shnong Umket bad u Marbudkini Pakynteiñ na Wahjiar, naka liang ki bor pulit jong ka Khapmara PIC ki dang pynlong ka jingtohkit halor katei ka jingjia.
Jowai, Ïaïong 30: Ka tnad Jowai Municipal Board (JMB) kum ka lad ban ïada ïa ka khuid ka suba jong ka wah Myntdu kala pynshna ïa ki nala ‘In-situ’ ha manla ki dong kiba don ïa ki nala um ba tuid sha ki bynta ka Wah Myntdu bad kane ka kam mynta ka dang ïaid shait shait.
Ha ki bynta jong ka dong Panaliar la shan ïa ki In-situ Nala ha ki ar tylli ki jaka kata ha ki bynta ka Synrang waïong bad ha Urkyrdaiñ bad kane ka kam bad ha kane ka 29 tarik ki briew jong ka tnad Jowai Municipal Board naduh u Chairman ma L.D.Lakiang, ka CEO Jowai Municipal Board kong D.V.Lyngdoh, MCS, ki waheh ka Seiñraij Jowai ryngkat u President ka Khooid Ya ka Wah Myntdu ma Khroo Lamsalanki Pariat, ki dkhot ka Jaiñtia Fishing & Environment Protection Association kila pynlong ka jingleit jurip ïa kitei ki Insitu-Nala.
U ma L.D.Lakiang ula pynsngew ba ka Board kala buh ïa ka thong ban pyndep ïa kitei ki Nala hapoh u bnai May 2023 bad yn shna ruh ïa kum kine ki nala In-situ sha kiwei de ki dong khamtam ha ki bynta ba tuid ka um sha ka wah Myndu.
Ha kaba ïadei bad ka rukom shna ïa ki Septic tank ha manla ki thliew ïing ula ong na ka liang ka Jowai Municipal Board kala ai jingïarap sha ki longïing kiba donkam ban shna ïa ki Septic tank.
U Khroo Lamsalanki Pariat, President SKYM ula ong ba ka jingshna ïa ki In-situ Nala kan ïarap ban ïada kumba 80% ïa ki jaboh ban leit tuid sha ki bynta ka wah Myntdu, u kyrmen ba kane ka jingpyntrei ïa kin ala um da ka Jowai Municipal Board ha ryngkat ka jingïatrei lang bad ki Dorbar Shnong kan long ka jingkyrkhu ïa ka shnong Jowai.
Kum ban shu pynkynmaw ka Sorkar Jylla lyngba ka tnad Jowai Municipal Board kala ïaleh ban bud ryntih ïa ka jingbthah jong ka NGT hadien ka jingujor jong uwei na ki nongshong shnong ma S.Laloo pyrshah ïa ka Sorkar na ka bynta ka jingkhuid jingsuba ka wah Myntdu.
Na ka bynta ban shna ïa kitei ki nala um ha Synrangwañong bad ha Urkhyrdaiñ la ai sniawbha ïa ka jaka na ka Seiñraij Jowai.
U Rtn.
Sayed Ashraf, Adviser Rotary Club Mahnagar-Sylhet haba ai jingkren ula ïaroh ïa ka Rotary Club Jowai kumjuh ïa ki dkhot baroh kiba la pdiang sngewbah ïa ki hapoh ka sor Jowai, ula ong kaba donkam ban thaw ki lad ki lynti kumno ban wanrah ïa ka bha ka miat jong kiba bun ba lang da kaba pynsah kynmaw ïa ka jingïadei kaba ïajan hapdeng ka Rotary Club Jowai bad ka Rotary Club Mahnagar-Sylhet jong ka ri Bangladesh.
Nongpoh, Ïaiong 30: Ka Synjuk ki Rangbah Shnong Ri-Bhoi District kala pynpaw ka jingsngewsih bad sngewkhia kaba jur halor ka jingkhlad noh jong kawei ka samla lud na Ri-Bhoi ha jaka sah jong ka haka skulbah ba ka pule ha jylla Rajasthan haka rukom kaba ym lah ban pdiang, wat ki kmie ki kpa bad ki bahaïing hasem kim lah ban mutdur ban ngeit ïa katei ka jingjia kaba la pynpait dohnud ïaki kmie ki kpa bad ki baïeid ba thoiñ baroh.
Haba phah ïaka kyrwoh naka liang u Bah BB Makdoh Chairman ka Synjuk ki Rangbah Shnong Ri-Bhoi District u la ong ba katei ka jingjia ka la wanrah ka jingtieng jingsyier ïaki kmie ki kpa bad ki samla pule ka jylla ban phah trei lane wad jingstad ïala ki jong ki khun shabar jylla, kumba halor katei ka jingjia ki kmie ki kpa jong ka samla Walinda Binong ki suba ba ka lah ban don kaei kaei sha lyndet, bad kim lah ban ngeit ba ka khun jong ki kan phasi bad dih bih kumba la kynnoh da ki bor pynïaid jong ka skulbah Mody University.
Halor katei ka jingjia naka liang ka Synjuk kala dawa naka sorkar bad ka tnad pulit jong ka jylla ba kadei ban pynlong ka jingtohkit kaba bñiah halor katei ka jingjia, ban lap ïaka daw tynrai namar ka rukom ïap ka pynsuba sniew ïaki kmie ki kpa, khnang ba katei ka longiing kan ioh ïaka jingbishar kaba hok namar ban duh kawei ka mynsiem na kawei ka longïing ka dei ka jingduhnong kaba shi jingim kaba ym lah shuh ban ïapeiñ.
U la ong ruh ba kum ka sorkar jylla ka dei ban shimkhia ïa kane ka kam ban ai ka jingshngaiñ ïaki samla pule kiba leit trei lane pule shabar khnang ba kum kine ki jingjia kin nym jia shuh nangne shakhmat.
Hakajuh ka por naka liang ka synjuk kala phah ruh ka kyrwoh sngewlem sha katei ka longiing kaba mad ïaka jingkthang mynsiem ba u Blei ka jingsuk un pyntngen ïa ki kmie ki kpa bad kiba ïeid ba thoiñ baroh.
Jowai, Ïaïong 30: Ka Wah Myntdu kadei ka nongbsa umbam umdih ïa baroh ka Shnong Jowai haduh mynta daki phew phew snem bad sngewsih ban ïohi ïaka jingwan ki plastic, Klong plastic ha baroh shilynter ka Wah hadien jong u sla hynnin ka sngi 29 tarik.
Kiba bun na ki nongshong Shnong ka Jowai kila sakhi ïa kane bad la ïohi ha shilynter kane ka wah la dap daki ñiut kiba la per bad ka um ktieh kaba jaboh.
Kane ka jingwan poi ki ñiut ka dei ha ka por slap bad dei na ka daw ba ka Municipal ki khlem kit ïaki ñiut na ki Dong, ki Shnong hapoh Jowai bad dei na kane ka daw bun kiba bret kat shaba lap ïaki ñiut shilynter ka Wah, ong ka seng.
Ym lah ban klet ïaka wei naki seng treimon Sngewbha ka ‘Khoid Ya ka Wah Myntdu bad ymlah khlem da ïa roh ïakane ka seng ba sngewkhia shibun eh ban thuh ki lad ki lynti ban weng bad khanglad da kaba pynsngewthuh ïa ki paidbah ban nym bret jaboh bapher kiba lah ban poi sha ki bynta ka Wah.
Naka liang ka Seng Jaiñtia Student Movement (JSM) Jowai Circle ka ai ka jingsngewnguh ïa kane ka seng ba shim ïaka jingkit khlieh ban phah shna ïaka JMB ki nala khnang ban ïada ïaki ñiut ban tuid shaka Wah.
Shuh Shuh ka seng ka kyrpad jur ïaki Nongpynïaid ka Jowai Municipal Board (JMB) ban wan kit ki ñiut na ki kyntoit ba don hapoh Shnong Jowai khnang ba ïa ki ñiut ba shah kim nym lah ban leit bret kat shaba lap.
Shillong, ïaïong, 30: Ka People Democratic Front (PDF) haduh mynta kam pat lah ban shim ïa ka rai ban pynïasoh pura bad ka National People’s Party (NPP).
Ïa mynta ka PDF ka don arngut ki MLA, katab u Bah Banteidor Lyngdoh bad u Bah Gavin M Mylliem ha ka Iingdorbar Thawaiñ kaba dang don mynta 59 ngut ki dkhotHa ka jingïakren bad ki lad pathai khubor, u working president jong ka Party uba long ruh u MLA jong ka Mawkynrew u Bah Banteidor Lyngdoh u la ong, “ngim pat shim ïa kano kano ka rai la ngin leit pynïasoh neem (bad ka NPP).
“Hynrei, ka jingïakren ka la ïaid shakhmat bad ngi dang ap sa tang ïa ka por kaba biang ban shim rai halor kane ka kam," u la ong.
Haba kylli, u Bah Lyngdoh u la ong ki nongkyrshan ka Party ki sngewthuh bha ïa ka jingeh bad ‘ym dei ba ngi leit pynïasoh bad ka NPP na ka bynta ki jingmyntoi shimet hynrei ngi pyrkhat ïa ka jingmyntoi jong ka jylla.
"“Dei na kane ka daw ba ka jingïakren ka dang ïaid bad bad ïatreilang ryngkat ryngkat u Myntri Rangbah, u Symbud Myntri Rangbah bad ki nongïalam jong ka NPP ha kine ki san snem baladep bad ma ki ruh ki sngewthuh bha ïa ka jinglong jingman jong ka party namar ban pynïaid ïa ka party kam dei kaba suk bad dei halor kane ki la ong balei phim wan pynïasoh noh bad ngi," u la ong haba bynrap, “dei halor kane ka daw ba ngi ïakren na ka por sha ka por bad ki nongkitkam jong ka party namarba ngi hap ban shim lang ïa ka jingsngew jong ki.
"Ha u snem 2018, ka PDF ka don 4 ngut MLA ha ka ingdorbar thawaiñ kaba don 60 ngut ki dkhot.
Hynrei shwa ka elekshon arngut ki MLA kata, u Bah Hamletson Dohling bad u Bah Jason S Mawlong ki la mih noh na ka party bad pynïasoh bad ka NPP.Haba kylli halor ka lawei jong ka PDF, u Bah Lyngdoh u la ong, ka long kaba eh ban ïathuh bad kam long hi ruh kaba dei ban kren eiei ha kum kane ka por.
Shillong, ïaïong, 30: U Myntri barim jong ka Sorkar Jylla u Bah Endro Lawphniaw uba long ruh u MLA barim jong ka Nongstoiñ Constituency u la khlandoh ha ka rta kaba 83snem.
U Bah Endro u dei uwei napdeng ki riewpawkhmat ha ka jylla bad uba la don bynta la slem ha ki kam shakri paidbah.
Ka Jylla Meghalaya baroh kawei ka la ïam briew halor ka jingduhnoh ïa u Bah Endro Lawphniaw, uba la khladnoh ha ka ingsah jong u ha Dhankheti-Malki ha ka sngi Saitjaiñ.
U Bah Endro u la jop ïa ka elekshon sha ka Iingdorbar Thawaiñ na Nongstoiñ ha u snem 1978 na ka seng Hill State People’s Democratic Party (HSPDP).
Ka jingleit ontep donburom ïa ka met ba dang sah jong u Bah Endro kan long ha ka 1 tarik, Jymmang, 2023, ha ka por 2:00 baje nohphai sngi ha u lum jingtep jong ka Balang Mawkhar ha Mission Compound, Shillong.
Shillong, Ïaïong 30: Ka Hynñiewtrep Youth Council (HYC) ha ka sngi Saitjaiñ ka la phah da ka dorkhas sha u Vice Chancellor (VC) ka North Eastern Hills University (NEHU) ban dawa ba kane ka skulbah ka dei ban thung da ki trai muluk kum ki Professor bad assistant Professor ha katei ka skulbah.
“Ki don byllai ki nonghikai nadpdeng ki Khasi-Jaiñtia kiba la biang pura ka kyrdan pule kumba ka pan ka NEHU na bynta ban long Professor bad Assistant Professor, na kata ka daw ngi ai jingmut ba ka NEHU ka dei ban buh kham ha khmat ïa ki Khasi-Jaiñtia ban ai ïa katei ka kam," ong ka dorkhas ka HYC sha u VC ka NEHU.Ka seng ka la maham ruh ba lada ki bor ka NEHU ki leh klet ïa kane ka jingdawa, na ka liang jong ka long kaba la kloi ban pynlong da ki jingïakhih.
Shillong, ïaïong, 30: Ka Khasi Hills Autonomous District Council (KHADC) ha ka jingïalam u Bah Titos W Chyne kum u Chief Executive Member (CEM) ryngkat ki Executive Member ba kynthup ïa u Bah Martle Mukhim, Kong Grace Mary Kharpuri, Bah Teiborlang Pathaw, Bah Mitchell Wankhar bad u Bah Rangkynsai Kharbuki lem ki ophisar ka la dawa na ka Tripura Tribal Areas Autonomous District Council (TTAADC) ba kan peitngor ba ki Khasi-Pnar kiba shong ba sah ha katei ka Jylla kin nym shah ieh beiñ bad shah mushlia ha kaba ïa dei bad ki hok jong ki la ka long ha ka riti dustur, ka khyndew ka shyiap bad kiwei pat.
Kane ka kynhun ka KHADC ka la don ha ka Tripura naduh ka 25 tarik u Ïaiong, 2023 na ka bynta ban ïamir jingmut bad ki heh nongïalam ka TTAADC kumno ban pynkhlaiñ ïa ki aiñ ïada kyrpang ïa ki riewlum.
Ha ka 26 tarik u Ïaiong, 2023 hapdeng ka jingïalang ïamir jingmut, ka KHADC ka la ïoh jingtip ba ka TTAADC ka la ithuh kyrpang ïa ki Khasi-Pnar kiba don ha kane ka Jylla kum ki riewlum bad la buh ruh ïa ki dur sah kynmaw ïa ki Khasi-Pnar ha ka Museum bad kumta na ka liang ka KHADC ka la shim ïa ka rai ban leit wad ïa ki ha ka sngi kaba bud kum ka jingai jingkyrshan bad jingai mynsiem ïa la ki para doh ki para snam da kaba kyntait noh ïa kiwei pat ki prokram jngohkai.
Ha ka por mynstep jong ka 27 tarik u Ïaiong, 2023, ha ryngkat ka jingïatreilang lang ki bor pynïaid ki ophisar ka TTAADC bad ki ophisar na ka Onokati District jong katei ka Jylla, ka kynhun ka KHADC ka la mih na Khumulwng, Headquarter ka TTAADC ban leit sha ka shnong ba don ki Khasi-Pnar ha Gollackpur kaba jngai palat 5 kynta da ki kali ban poi sha katei ka shnong.
Ha ka jingleit jngoh ïa ka shnong ba sah ki Khasi ha Gollackpur ka la long long ka khyllipmat kaba sngewkmen na ka bynta ki longïing Khasi ha kane ka shnong ban ïohi ba don ki paradoh parasnam kiba wan jngoh shaduh katei ka jaka kaba ym ju kham jia koit ban don ba wan naduh ba ki kmie tymmen ki kpa tymmen ki poi shong shnong ha ka Hima Tripura hapdeng ki snem 1940-1970 terter.
Ki nongshong shnong ha ka jingïalam u Waheh Shnong u Bah Director Pohthmi bad u Bah Minus Marten ryngkat ki longkmie ki la ap bad pdiang burom ïa ki dkhot ka Council da ka jingsngew kmen ha ryngkat ki riam tynrai.
Hatei ka shnong ki don kumba 29 tylli ki longïing kiba dei na ki kur Dkhar, Pohthmi bad kiwei kiba dei tynrai na ki thaiñ War Jaiñtia.
U Bah Titos u la kyntu ïa ki bor ka TTAADC ban shim khia bad phai khmat lem ban weng ïa ki jingeh ki Khasi-Pnar kiba dei kiba la ithuh paka kum ki riewlum ha ka Jylla naduh ka por ki Syiem Manikya.
U la kyntu ba dei ban don ka skul ha katei ka bynta ban ai jinghikai ïa ki khynnah bad dei ban don ïa ka subjek Khasi.
U Bah Titos u la ong ba um poi pyrkhat ban don ki paradoh parasnam kiba shong sha kine ki bynta bad kumta mar ïa ïoh jingtip ki la pynkynriah noh ïa kiwei ki prokram bad wan wad ïa ki kum ka dak ka jingkyrshan bad ai mynsiem bad pynpaw ïa ka jingkmen ba u lap ïa ki ba ki dang kren da ka ktien Pnar bad dang pynneh ïa ka riam ka beit bad ka riti dustur.
Kiba la ai jingkren ha kane ka jingïakynduh ki kynthup ïa ka Kong Grace Mary Kharpuri, u Bah Martle N Mukhim, u Bah Director Pohthmi bad u Bah Minus Marten kumjuh ruh na ka liang ki ophisar ka TTAADC.Ka kynhun ka KHADC ka la noh synñiang ruh da ka pisa sha kane ka shnong kum ka dak ka jingai mynsiem bad jingkyrshan ïa ki.
U Deputy Chief Executive Officer ka TTAADC, u Budhilian Hrangkhawl, u la kular ba ka Council ha Tripura kan ai ka jingkyrshan kaba kyrpang ïa ki Khasi- Pnar ha kane jaka bad kyntu ruh ïa ki ban wan sha khmat ban pynsngew ïa ki jingeh jong ki.
U la ong ba ka Council kan wad lad wad lynti ban buh ïa ka skul kumjuh ban pynkhlaiñ ïa ka jingtreikam ki Waheh Shnong na ki shnong Khasi da kaba ai u synñiang pisa bad kiwei ki jingdonkam kiba dei hok ban ïoh kum ki riewlum ka Jylla bad ba ki dei ban wan mih sha khmat ban ïatreilang.
Ki riewrangbah bad ki longkmie ki la pynpaw ka jingkmen kaba ym lah ban batai da ki ktien halor katei ka jingwan jngoh ki dkhot na ka KHADC.Ki la ong ba kam ju don ka jingwan peit wan jngoh da mano mano ruh bad ki shah leh klet ha ki bor Sorkar katei ka Jylla.
Na kine ki rangbah la ïoh jingtip ba ki don sa kumba ha saw bad san tylli ki shnong ba ki Khasi-Pnar ki shong shnong kum ha Kurma, Dartuicherra, Hilsara bad Jalai bad baroh na ki hi ki im ha ka rep ka riang bad mad jingeh ruh ha ka jingbym ïoh ïa ka roi ka par wat haduh ka pule puthi.
Hadien kane, u CEM bad ka kynhun ki la hiar sa ha ka shnong Balicherra ha kaba ki don 11 longïing ki Khasi-Pnar kiba shong ba sah ha kane ka shnong.
Ha kane ka shnong ki don ki kur Pasleiñ, Swer bad kiwei pat bad kine ruh ki la pynpaw ka jingsngewkmen ban don ki paradoh ki parasnam kiba wan jngoh ïa ki.
Ki longkmie longkpa naduh ki samla ki la ai jingkren ban pdiang sngewbha ïa ka kynhun ka KHADC da ka ktien Pnar.
Na ka liang ka KHADC, kiba la ai jingkren ki kynthup ïa u Bah Martle Mukhim bad u Bah Titos W Chyne katba na ka liang ka TTAADC pat la ai jingkren da u Budhilian Hrangkhawl, uba dei u Deputy Chief Executive Office.
U Bah Titos hadien ba u la sngap ïa ka jingkren ki nongshong shnong, u la kyntu jur ïa ka TTAADC ba ym dei ban don kiba mushlia ïa ka khyndew ka shyiap kaba ki Khasi kiba shong ba sah ha kane ka Jylla ki la ïoh pdiang na u Syiem ka Hima Tripura ha ki snem shwa ka jingïoh laitluid ka Ri India bad kyntu ïa ki khun samla ba la nang la stad ha kane ka shnong ban mih khmat ban ïatreilang bad ka TTAADC na ka bynta ki jingmyntoi bad ka KHADC kan don bad ki kum ka nongkyrshan.
U Deputy CEO ka TTAADC, u la kular ban khyllie ïa ki kot ki sla kiba dei bad ki jaka puta jong ki Khasi bad u la ong ba ki Khasi-Pnar ruh ki dei ban wan sha ka TTAADC ban ïakren bad yn pynïoh ïa ka hok jong ki kum ki riewlum ka Jylla naduh ka pule puthi, ka ïoh kam ïoh jam ki samla bad ki jingmyntoi ba ki shnong ki dei ban ïoh.
Ha kine ki khyndiat bnai ngi ïohi ba ka imlang sahlang ka ïaid lyngba bun ki jyrwit-jyrwat kiba donkam ka jingïatai haba shai.
Hynrei ka long kaba sngewsih ban ong ba ngim ju don kita ki lympung paidbah ha kiba ngi ïatai ïa kine kiei kiei kiba pynshaiong ïangi kum ka jaitbynriew.
Kaba pynktha khlieh eh ka dei kata ka Reservation Policy lane ka jingbynta kyrpang ïa ka bhah ban ïoh kam bad ki lad jingpule na ka bynta ki Khasi-Jaintia bad Garo.
Naduh u snem 1972 la bud beit ïa kata ka bhah 40:40:15:5.
Kata ka mut 40 yn ïasam ki Khasi-Pnar, 40 kin ïoh ki Garo, 15 kiwei pat ki jaitbynriew rit paid kiba dang sahdien bad 5 ia kita kiba ym don jingbynta kyrpang.
Kane ka la ïaid kumba 49 snem hynrei kyndit kyndit ha u snem 2021 ka mih syndet kata ka roster system ïa kaba la bthah da ka Meghalaya High Court (ïing bishar bakhlieh tam ka jylla) ba dei ban pyntrei kam.
Ka jingmut jong ka roster system ka long ba ki Garo baroh kiba khlem pass ïa ki eksamin ban ïaleh ban ïoh kam bad namarkata kata ka 40% kaba dei ka jong ki khlem lah ban pyndap satia mynta yn hap pyndap lut ïa kita kiba sah baroh.
Lada long kumta te ka jingeh ka long ïa ki Khasi-Pnar namar haba ym lah ban pyndap ïa ki jingdonkam nongtrei da ki Garo lah pyndap noh ei da ki Khasi-Pnar.
Lada phai shaduh ki snem kiba lah leit te kin mih shibun ki jingeh bad kaba itieng ïa mynta hi ka long ba ka la don ka jingïakynad hapdeng kine ki lai jait ki riewlum ka jylla Meghalaya.
La mih sa ka jingong ba dei ban ïaphiah jylla noh khnang ban ym noh shiliang ka tarajur.
Ban kwah haduh ban ïaphiah jylla te la long kaba mynsaw namar ïoh mih pynban ka kynrum kynram kaba kham bun shuh shuh.
Lada lah hi dei ban ïa pynbeit da kaba jai jai khlem da wanrah ïa ka politiks namar shisien ba pynkhleh politiks ïa kano kano ka kam kin sa mih shibun ki jingbymïasngewthuh jingmut.
Hynrei kawei ka jingkylli kaba mih pat ha kiba bun ki rynsan ka long balei ba ki samla shynrang jongngi kiba lah pass ïa ka Business Management lane kiwei pat ki jingpule kim shlan ban mih na la shnong bad ban leit trei sha kiwei pat ki jylla.
Ki nonghikai bad ki nongaikam ki ong ba ki kynthei pat ki kloi ban leit trei kat shaba ïoh ei.
Ngi lah ïohi ïa kata wat ha kane ka jylla hi ruh.
Bun ki samla/rangbah Khasi kim kwah satia ban leit trei wat tang sha Garo Hills ruh.
Don pat kiba na Shillong kim kwah satia ban leit trei wat tang ha West Khasi Hills ruh.
Lehse mynta kane ka lah kham duna namar ka banse ka thom ïa ka sang.
Haba kwah kam dei ban kynrup da kano kano ka kam ruh.
Ha ka ktien phareng ki ong “U nongkhrong um lah ban jied.
" Ha kane ka bynta lah ban pynïasyriem ïa kane ka ong da kaba ong ba, “ U nongwad kam um lah satia ban jied ïa ka jait kam ne ka jaka ha kaba un trei.
Wat ka tulop ruh lah rai da ki nongai kam.
Ha ka taiew ba la dep nga leit rung ha ka Hotel Marriot kaba long kawei na ki hotel baheh tam ha kane ka nongbah Shillong.
Hangto nga la ïakren shi slem bha bad u nongshet baheh duh jong kato ka hotel (Head Chef).
U bynniaw ba u la hikai kam ïa kiba bun ki samla shynrang hynrei kim neh satia ha ka kam.
Tang hadien katto katne sngi ki lah ïeh noh ïa ka kam.
Don napdeng jong ki, ki bym kwah ban trei palat 6 baje janmiet.
