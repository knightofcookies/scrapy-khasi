U la ong ruh ba la don kumba 30-40 ki nonghikai ba kyrpang na ka bynta 9000 ngut ki khynnah.
Shillong,4 Jyllliew:Bun ngut na ki paidbah ki la ngat ha ki jingshah thok  pisa da ki bun hajar tyngka namar ka jingkyndeh  mynsiem jong ki namar ki khusnam ba ki la ioh ha ki jingthoh, jong ki mobile jong ki kaba la ju thong ba ki la jop ia kane ka tai ka jingialehkai bad ka khalai nusib kaba lai phew jait.
La ju iohi ruh ba ha kitei ki jingthoh, ki ju poi ba ka khusnam  ka long da ki klur bad da ki dollar, bad la bthah ia ki ba kin phone sha kito ki nombar ba la dep batai ha ka jingthoh jong ki.
Hynrei kaei kaba ngi ju lap ka long ba nalor ba la pynlut ia ki bill phone ban ia kren kaba ju bam da ki khad hynniew- khad phra tyngka shi minit la bthah ia ki nongioh ia ka message ba lada ki kwah ban kam ia ka jingjop jong ki ki dei ban phah pisa kumba la batai ha ki.
Ha kane ka rukom bun ngut ki samla kiba la ngat da ka jngkyrmen ba hadien ba la ioh ia kane kin sa long kiba riew spah bad halor kane, uwei u samla u la thep pisa haduh T.27 hajar  tyngka ha kine ki snem ba la dep, hynrei ynda la dep thep ia kata ka pisa kita ki nongkren phone ki dang iai dawa shi dawa pisa ha kaba ynda u la sngewthuh ba u la shah thok um don lad shuh da kumwei pat hynrei u la pyrshang ban leit ujor sha ki bor pulit hynrei na ka liang jong ki ruh kim lah ban leh eiei.
Kumta hadien ba la iohi ia kiba bun kiba kum kitei ki jingjia ka Aircel ka la maham ia ki paidbah ba kim dei ban ngeit biej ia kiba kum kitei ki jait message ne ki phone kiba poi ha ki mobile jong ki bad kiba ju iathuh ruh shaphang kita ki khusnam.
Ka Aircel ka la maham ia ki paidbah ba ki dei ban husiar na kiba kum kine bad kim dei hi ruh ban ngeit lait noh lada ki ioh ia ki phone bad ki message na ki nombar kiba sdang da +91.
Ka la maham ruh ba ym dei ban ngeit ia ki nombar bas dang da ki 00423,+375/+423 kiba  dei tang ki nombar kiba shu pynbiej.
Shillong, 4 Jylliew:“Ki um mat jong nga ki hap jrup rup-rup mar ia poi ha kliar u Lum Mount Everest" la ong ka pulit Wansuk Myrthong.
“Halor u kliar lum Mount Everest nga ioh ia ki met iap jong ki nong-China", la ong ka kong Wansuk kaba wan poi ha nongbah Shillong hynne ka sngi hadien ba la pyndep ia ka jing kiew ia u lum Mount Everest.
Ka kong Myr thong ka la ong ba ka la kiew ia u lum bad ka jingangnud ka la urlong shisha da kaba lah ban pyndep.
Ka la ong ba ka sngew sarong ban long kum ka kynthei Khasi ba nyngkong ban kiew ia u lum Mount Everest.
Ka la ong ba la duh ia ka lad shisien ban kiew ia u Everest ha u snem 2009  bad mynta ka lad ka la wan biang ia ka haduh ba kan jop syndon.
Ka Kong Myrthong,  kawei na ki kynthei Khasi ba nyngkong ka la jop ban kiew haduh kliar u lum Mount Everest.
Katkum ka jingong kane ka kynthei Khasi ba 30 snem ka rta kaba dei ruh ka pulit langrut jong ka Meghalaya,  ka dei napdeng ki 16 ngut ki nongkiew lum na kane ka thain North East ban shim ia kane ka thong kaba la tip kum ka First North East India Top Expedition, 2013.
Ia kane ka jingkiew lum, la khaweh lama da u President Pranab Mukherjee  na Rastrapati Bhavan ha ka 20 tarik Lber.
Ka kong Myrthong ka don ha ka kynhun lem bad hynriew ngut ki nongkiew lum kynthup David Zohmanggaiha na Mizoram, Kazi Sherpa na Sikkim, N Chingkheinganba na Manipur, Tarun Saikia na Assam bad Anshu Jamsenpa na Arunachal Pradesh.
Ki la poi ha kliar u lum ha ka por 8.30 baje mynstep ha ka 18 tarik Jymmang.
Ka la pynpaw ia ka jingsngew nguh ia u Blei uba la iarap ia ban jop ban poi sha kliar u lum ba jrong tam ha ka pyrthei.
Shillong, 4 Jylliew:Ka Grand Council of Chiefs of Meghalaya, (kaba kynthup ia Ka Dorbar Ki Khlieh Nong synshar Ka Ri Hynniew trep, Federation of Khasi States, Ki Sirdarship, Ki Dolloi, & Council of Nokma ) kaba la ia kynduh mynta ka sngi 4 tarik  Jylliew  2013 ka la ia kren halor ki kam kiba mih na ka shithi na ka tnad Ministry Home Affairs kaba la phah sha u Chief Secretary, lyngba ka shithi D.O.No.9/10/2012-NE-1 Dated 18 tarik Naitung  2012, kaba la pan ia ka jingai jingmut jong ka Sorkar Meghalaya halor ka jingdawa na ka liang ki Khlieh Nongsynshar ban ioh ia la ka jong ka Council lyngba ka Schedule kaba Khatlai kaba khlem don liang lane kaba khlem don ki seng sain pyrthei kumba la sain dur ha ka 29 tarik April 1949, bad halor ka jingpynbeit thymmai ia kiba bun ki kyndon jong ka Sixth Schedule (6TH Schedule Amendment Bill 2013 ) jong ka Constitution Ri India, kynthup ruh ia ka KHADC Village Administration Bill 2013, ba la khreh ban rah da ki bor KHADC hapoh ka session kaban sa wan.
Hadien ka jingiatai kaba la bun kynta bad kaba sani bha ka Dorbar ki Khlieh Nongsynshar ka Ri Hynniewtrep ka la shim ia ki rai ban dawa bad kyntu jur ia ki bor KHADC ba kim dei ban tyrwa lane thaw ki bor thymmai kum ki Village Development Board lane ki Village Development Council hapoh ka jingpynbeit (amendment) kaba thymmai ia ka Sixth Schedule bad ba ki bor KHADC kim dei ban thaw thymmai ia kum kitei ki board ne council hapoh ka draft Village Administration Bill 2013 namar kitei kin kylla long kiba ktah ia ki Riti Pyniaid Shnong, Raid bad Hima.
Kin kylla long ar tylli ki bor hapoh kawei ka Shnong.
Ki la pynkynmaw ba ki Dorbar Shnong, Raid bad Hima haduh kine ki sngi ki pyntreikam hok ia kiba bun ki scheme Sorkar Kmie, Sorkar Jylla bad kumjuh ruh ki scheme MDC, MLA bad ki scheme MP.Ha ka jingialang la rai ruh ba ki bor KHADC ha ka jingshisha ki la dei ban pynsted ia kaban pyndep ia ki Act bad ki Rule jong ki Dorbar Kur, Dorbar Shnong, Dorbar Raid bad Dorbar Hima ha kaba iadei bad ka Synshar, Khadar bad ka Biishar, hapoh Khasi bad Jaintia Hills District.
Namar haduh kine ki sngi na ki 54 tylli ki Hima -kynthup ia ki 25 Khasi States-Ki bor KHADC ki dang dep shna 19 tylli ki Act Hima bad bun na kitei ki 19 tylli ki Hima kim pat don ki Rule – dang sah sa ka ban thaw Act bad ki rule na ka bynta 35 tylli ki Hima kynthup ia ki Act bad ki Rule jong ki Raid, ki Shnong bad khamtam jong ki Dorbar Kur.
Katba ha Jaintia Hills Autonomous District Council, ym pat don Act lane Rule na ka bynta ki 18 Elaka Dolloi bad kawei ka Sirdarship.
Ha ka jingialang la ai bor ha u Chairman ka Dorbar ban pynbeit ia ka jingiakynduh ka kynhun ki Khlieh Nongsynshar bad ki bor District Council bad Sorkar Jylla ban ia kren sani bha ban ioh ia ka jingmynjur jong ka Sorkar Jylla halor ka jingdawa na ka liang ki Khlieh Nongsynshar ban ioh ia la ka jong ka Council lyngba ka Schedule kaba Khatlai kaba khlem don liang lane kaba khlem don ki seng sain pyrthei katkum ki kyndon jong ka jutang ka jingiateh bad ki jingkular ka Instrument of Accession and Annexed Agremeent kaba la mynjur da ka Sorkar India ha ka 17 tarik Nailar 1948, khamtam haba la wan kum kane ka jingpan jingtip na ka liang ka tnad Ministry of Home Affairs.
Ha kajuh ka por, la ia rai ruh ban pynlong ia ka jingiakynduh kaba lai kumba la ia kut shisien shisnem jong ki Seng Samla, Seng Longkmie, ki Seng Bhalang, ki Riewkhmat, ki  Nongsynshar Dorbar Shnong, Dorbar Raid, bad Dorbar Hima ha ka 13 tarik Nailar  2013, por 11 baje ha Khasi National Dorbar Hall, Mawkhar, Shillong, ban ia kren halor ka jingsah teng hynriew phew san (65) snem ban pyndep ia ki jingiateh bad ki jingkular naduh ba la pdiang ia ki dulir Instrument of Accession and Annexed Agreement ha ka 17 tarik Nailar, 1948 da ka Sorkar India.
Shillong, 4 Jylliew:U Myntri Rangbah ka jylla u Dr Mukul Sangma u la pan pisa shuh shuh na ka chairperson ka sorkar UPA-II ka Sonia Gandhi na ka bynta ki kam pynroi ha ka jylla.
“Ha ka jingiakynduh dang shen ha New Delhi, nga la iathuh ia ka madam Sonia ia kiba bun bah ki skhim ba ka sorkar ka la pyntrei kam bad kiba ka dang thmu ruh.
Nga kyrmen ba ka madam Sonia kan sa ai pisa shuh shuh ia ka jylla" la ong u Dr Mukul ha kane ka sngi Hatmajai.
Haba pynpaw ia ka jingsngew hun ka mynsiem ia ka jingmynjur ka Planning Commission ban ai ia ka jylla, u Myntri Rangbah u la ong ba baroh ki tnad ka sorkar pdeng ki la pynthikna ba kin ai ia ka jingkyrshan ia ka jylla.
“Ha ka jingshisha, nga la kyntu ia ka sorkar pdeng ba kan ai ka song pynroi kaba kyrpang ia ka jylla na ka bynta ki kam bah eh ba la leh da ka sorkar jylla ha kane ka jylla," la ong u Myntri Rangbah bad bynrap ba u la iakynduh ruh ia u Prime Minister u Dr Manmohan Singh ban pynsngew ia kane ka jingdonkam jong ka jylla.
“La bthah ia nga ban pynkhreh wut wut ia ki jingtrei kiba heh na ka bynta ka jylla ba ka sorkar ka thmu ban leh bad ia kane ka jingtyrwa la khmih lynti ban pyndep noh ha kine ki sngi ban wan" la ong u myntri rangbah.
U Myntri rangbah u la iathuh ba ki kam ba heh ba ka sorkar jylla ka pun kin kynthup kum ia ka umbam umdih, ka jingring um sha ki lyngkha na ka bynta ka Tura bad Ganol Basin’.
“Kane ka projek ka thmu ban pyntreikam ia ka wah Ganol ha Garo hills  ban pynpoi um sha ki lyngkha rep" la ong Dr Mukul.
“Kane kan kyntiew ia ka rep ka riang bad kan pynlong ruh kum ka kam shangkai pyrthei ia katei ka jaka na ka bynta ka jingmyntoi ki nongshong shnong ka thain", la ong  Myntri rangbah.
Shillong,5Jylliew:Haba kubur ba ka don khyndiat ka jingbakla ka Meghalaya Rural Bank, Mawlai Nonglum namar ka jingiabakla ha u Account nombar ha ka por ba pynjari na ka rukom treikam kti sha ka jingtrei thymmai da ki kor kom putor  bad internet kaba ki ong ka Core Banking Solution ba ka la rung bakla ka nombar jong i kong Sylvia Nengnong SB-5019 bad ka SB5109 ka thup pisa jong uwei u briew uba la shim ram shisha na bank, u Bah Mike L Chyne u la ong ba baroh ki briew ki ju bakla tang u Blei u bym bakla shuh, da kaba u la ong ruh ba Tang uba shu thiah u bym ju ur bad tang u bym trei u bym ju bakla, hynrei kiba treikam te ki ju bakla beit.
U Bah Mike u la ong ba hadien ba la peit bniah sani bha ia ki jingbakla u la lap ba T.24 hajar tyngka ka dei kaba la ot bakla da kaba iapher ki account nombar.
Bad ha ka sngi kaba bud hi u la ong ba u la pynphai noh ia kata ka pisa jong ki.
Halor ka jingkynnoh ba u la bat ia ka Pass Book jong ki haduh lai sngi u Bah Chyne u la ong ba ka kong Sylvia ka don ar tylli ki Account bad kumjuh ruh ar tylli ki pass book kumta haba la pynshai  ia ka ba kan pynlong noh tang kawei ka pass book ka kong Sylvia ka la kohnguh hynrei ha ka sngi saitjain ka la rah pat tang kawei ka pass book , “Ym dei ba ka bank ka bat ia ka pass book jong ka hynrei ka la ieh hangtei da ka mon sngewbha la jong da kaba ong ba kan wanrah sa kawei pat ha ka sngi nyngkong" ong u Branch Manager ka MRB da kaba pynshai ba ka jingmih ka pass book jong ka kong Sylvia kaba shong ba sah ha Mawsiatkhnam  haduh ar-tyli ka dei namar ka jingbym tip jong ka ba ka account barim jong ka ruh lah ban pyntreikam lang hajuh bad ka bai bylla na ka MNREGS.U Bah Chyne u la pynpaw ruh ia ka jingsngew lyngngoh ia ka jinglen jong ka kong Sylvia ba ka la sei hi da lade ia ka pisa kaba T.20 hajar tyngka da kaba ong ba ka la sei tang T.10 hajar ha kaba na ka liang ka bank ka don lut ia ki kot ki sla kiba biang ban pynshisha ba ka la sei.
Ban kham shai ia ki kam kiba kyllain ha ka jingiakren bad ka kong Sylvia ha ryngkat ka jingaidonlang ki dkhot ka KSU Mawlai u Bah Chyne u la ong ba u la ai ha kid a ka Bank Statement kaba naduh ka 28 tarik u lber 2011 haduh ka 4 tarik u Jylliew 2013.
Shuh shuh u BM ka MRB u la ong ba ka jingpynmih khubor ba u la kren khor ka long kaba la shu kynnoh lamler bad ka bym don nongrim bad kaba bakla shibun hakhmat u briew u Blei, ha kaba u Bah Mike u la kam ruh ba ki nongtrei  jong katei ka bank kim pat ju kren khor iano iano ruh.
Nongpoh, 05 Jylliew:Ka CSWO, hapoh ka jingialam ka Kong Christabell Wanniang, General Secretary, hynne ka sngi ka la leit jurip ia ka surok kali, kaba na lad Nongrah sha khlaw Shnong, kaba don kumba 2 km ei ei.
Kane ka jingleit jurip kane ka seng ka long halor ka jingujor ki longkmie, na Syllei u Lar, ia kaba la kynnoh ba u Bah Ngaitlang Dhar, MLA ka Umroi u la pyndonkam bakla ia katei ka surok kali, haba u la shimwai ia ka khlaw Shnong bad pynkit jingkit kum ki dieng bad kiwei kiwei ha katei ka surok kali, kat haduh ba ka la julor lut, kaba la wanrah jingeh ia ki paidbah.
Ka jingkit dieng jong ki kali utei u MLA ka Umroi ka la pyndkoh ia ka leit ka wan bad ka la pynkylla umktieh ia kiba bun ki jaka ha katei ka surok, kat haduh ba ka la wanrah ia ka jingeh ha ka liang ka leit ka wan jong ki paidbah, khamtam ia ki khynnah skul kiba hap ban leit ban wan da ka kjat sha ki jaka pule jong ki bad ha ka kit ka bah jong ki paidbah, kiba hap ban mad ia ka kit jingkit da kaba iaid ia ka lynti kaba dap da ka ktieh suda.
Ka CSWO ka la ong ruh ba hashuwa kane, ki longkmie na katei ka thaiñ, na Syllei u Lar, ki la ujor na ka por sha ka por, ia une u nongmihkhmat uba wai ia katei ka khlaw shnong, hynrei um shym la sngap satia, hynrei u la pyniaid kali ban kit ia ki dieng na katei ka khlaw, kat haduh ba ki pipe umbam umdih ba ring um sha ki shnong ki la julor lut bad ka la ktah ia ka jingkyrduh um ha katei ka shnong.
Ha kaba iadei bad kane, na ka liang ka CSWO ka la kynnoh ba ka long ka jinglehraiñ ia utei u MLA ka Umroi, ba hashuwa ka elekshon MLA, u la kular sha ki paidbah lyngba ki ktien thiang jali jaum jong u ban iarap ia ki paidbah ban wanrah ia ka roi ka par bad ka ioh ka kot jong ki paidbah khamtam kiba duk ba kyrduh bad kiba im jynjar.
Ka seng ka kynnoh ruh ba ha ka por ialap elekshon, u la kyrpad ia ki paidbah ban kyrshan ia u khnang ba un lah ban iarap ia ki ynda u la jop.
Pynban kane ka jingkyrpad bad ktien jali jaum jong u, ki shu kut noh tang ha ka por elekshon, katba mynta, ka CSWO ka la lap pylleiñ da ki khmat ba um shym la lah ban trei na ka bynta ki paidbah, pynban ka jingtrei jong u ka long da ki kam pynjot ia ki surok bad ki lynti syngkien ba ki paidbah ki pyndonkam na ka por sha ka por.
Ha kajuh ka por ka seng ka dawa na utei u MLA ba u dei ban moramot bad jurip ia katei ka surok kali kaba u la dep ban pynjot hi bad lada um lah ban leh ei ei, na ka liang ka seng ka kam banse ban shim da kiwei pat ki lynti na ka bynta ban iarap ia ki paidbah.
Nongpoh, 04 Jylliew:Ban pynneh pynsah ia ka mariang bad ki sawdong sawkun jong ka, ka District Saw Balang CE Union, hynne ka sngi ka la pynlong ia ka sngi rakhe tyngkai mariang, ia kaba la pynlong ha Umdohkha CE Society.
Da ki phew ngut ki Samla shynrang bad kynthei na ki Society ki la mih shakhmat hynne ka sngi ban shim bynta lang ha kane ka prokram thung dieng.
Ki Nongialam ba rangbah jong ka CE Union, hynne ka sngi ki la shim bynta lang, kynthup naduh ki Pastor, Tymmen Basan, ki Rangbah Balang, ki nonghikai skul bad ki khynnah skul na ka Umdohkha Government LP School, ka Umdohkha Upper Primary School, kaba la wanrah ia ka jingshit jingshngaiñ ha katei ka prokram ba shisngi.
U Kongsan ha kane ka sngi u la long u Bah Otril Pamshong, MDC ka Mawhati, uba long ruh u EM ka KHADC, Shillong, uba bat ia ka tnat Fishery bad Marriage & Divorce.
Shuwa kata, la pynlong ia ka jingialang ha phyllaw ka ïingmane ka Balang Presbyterian Umdohkha, ia kaba la pyniaid da u Bah R.L Pamshong, Chairman Social & Recreation Committee, ha kaba la ioh shuwa ia ki jingkren lyngkot na ki riew rangbah, ba kynthup ia u Bah B.R Nongrum, President ka District Saw Balang CE Union, u Bah M Damblong, uwei na ki riew rangbah ka shnong Umdohkha bad kynthup ruh ia u Bah C.G.R Syngkli, uba long u nongthoh khubor.
U Bah Pamshong, haba kren kum u Kongsan, u la ong bad iathuh ba ia ka World Environment Day, la rakhe nyngkong eh ha ka 5 tarik Jylliew, 1972, ha Stockholm, kaba la pynlong da ka United Nation Organisation (UNO).
Ka jingthmu jong kane ka jingrakhe ka long ban tyngkai ia ka mariang, hadien ba ka UNO ka la iohi ia ki jingpom pathar ki briew ia ki dieng ki siej bad ki jingdon jingem jong ka mariang, naduh ki mar poh khyndew, kum u mawshun, u dewiong bad kiwei kiwei, la ong u Bah Otril.
Ka long ruh kaba sngewsih ha kine ki sngi ba nalor ba u briew u la pom pathar ia ki dieng ki siej, u thang rnga ruh ia ki, u la ong, kaba la wanrah ia ka jingsyllen ki lum ki wah bad kaba la pynartatien ia ki longdien ban sa wan.
Kumta ka sorkar ruh ha kane ka sngi ka la pynlong ia ka jingrakhe man la u snem ban tyngkai ia ka mariang, khnang ban wanrah biang sa shisien pat ia ka mariang kaba itynnad bad kaba jyrngam kum ha ki por ba mynshuwa.
Ka jingma lada ngim kyndit bynriew mynta ka long, ba kan don ka thma iaknieh um kaba shyrkhei bha, la ong u Bah Otril, kane ka thma kan jia naduh ki snem 2025 ei ei, namar ka khyndew kan ym lah shuh ban bsa um bad bun ki jaka kin long ki jaka shyiap, lada ailad ba ka jingpom pathar ia ki dieng kan bteng na ka por sha ka por, u la bynrap.
Sngewtynnad ruh ba ka sorkar mynta u snem ka la buh ia ka Theme shaphang ka World Environment Day, kaba ong “think, eat, save".
Kine ki lai tylli ki kyntien ki kdew ba ngin “pyrkhat shuwa ban bam bad tyngkai ia ka mariang".
Hadien kata la pynlong ia ka jingthung dieng bad ka jingiaid paidbah naduh ïing mane shaduh ka jaka thung dieng.
Ha kane ka sngi, la thung haduh 200 tylli ki tynrai dieng, ia kiba la ai sngewbha da ka tnat Forest na Nongpoh.
Nongpoh, 06 Jylliew:Kawei ka lyngkha lum ba rep sying ha ka shnong Umtangi, Raid Narleiñ, Rikaba hap hapoh ka Umsning Police Outpost, Ri-Bhoi District, ka la shah pynjulor noh ha ki paidbah nongshong shnong ka Umtangi, da ka rai jong u Bah Storen Dohtdong, Rangbah Shnong ka Umtangi bad u Bah John Bian Sawkmie, Secretary Shnong, ha ka 4 tarik Jylliew ha ka por 1 baje nohphai sngi.
Katei ka lyngkha rep sying, kaba la shah pynjulor la long trai da ka Kong Slodian Kurbah, ha kaba katei ka Longkmie ka la kynnoh ba ki bor shnong hapoh ka jingialam utei u Rangbah Shnong bad u Secretary Shnong ki la leit ban phut ban jynrat lut naphang lin ia u sying ba ka la thung.
Ka la kynnoh ruh ba u sying ha katei ka lyngkha lum ba ka la rep u la julor lut bad uba la thung kham katto katne bnai haduh 20 mon ne tam.
Ka la ong ruh ba katei ka lyngkha lum la long trai da ma ka kum ka trai jaka, ha kaba ka don ia ki jingpynshisha kum ki dulir jaka ba la ai da u Syiem ka Raid Narleiñ naduh kham mynshuwa bad ba la pynskhem ne pynthymmai biang da u Syiem Raid ba mynta.
Katkum ka dulir, ka la ioh naduh u snem 2007, naduh ka por u Pa’iem Moor Manik Syiem (bam kwai ha dwar u Blei) ha kaba la pynshisha ba ka la ioh haduh 10 akar shiteng ei ei bad kaba la pynthymmai biang ruh da u Syiem ba mynta, u Pa’iem SM Syiem.
Ha katei ka dulir, la pynshisha ruh da ki sakhi satar ba la soi da u Rangbah Shnong ka Umtangi ha katei ka por, ka la ong.
Hynrei ka jingwan pynjulor jong kitei ki paidbah shnong ha katei ka sngi, ka la long ban shimduh ia katei ka jaka jong ka, ban pynlong khlaw shnong, wat haba ki la tip ba katei ka jaka la long trai nongkynti da ma ka lem bad ka ïing ka sem baroh kawei, kaba la ri la sumar katkum ka riti dustur jong ka Raid.
Ka la long ka jingduhnong kaba khraw eh ia ka lem bad ka ïing ka sem, namar ka jingwan pynjulor ki paidbah ha katei ka jaka, ka long da kaba ki la phut lut naphang lin ia u sying, kat haduh ba um long shuh ban thung biang na ka bynta ki jingdonkam jong u ban san ha katei ka jaka, ka la kynnoh.
Kumta ha kaba iadei bad kane, na ka liang jong ka lem bad ka ïing ka sem, kim banse ban pan jingiarap na ka HNYF, Northern Region, hynnin ka sngi bad kumjuh ruh kum ka trai jaka kaba la shah pynjulor ia utei u mar rep, ka la dawa ruh ba ki bor shnong ki dei ban siew ia ka bai lutksan jong ka, namar u sying ba ka la thung um long shuh ban pyndonkam, hadien ba u la shah phut lut shabar.
Kumjuh ruh na ka liang ka HNYF NR, lyngba u President jong ka, u Bah Banpynskhem Kharnaior, u la ong hakhmat ki nongthoh khubor ka District, ba ka seng ka pynrem jur halor kane ka jingleh riewkhlaw jong katei ka shnong, kat haduh ba ka la nud ban shim ia ka aiñ ha la ka kti bad ban thombor ia ka jaka jong kiwei pat, kaba long pyrshah ia ka aiñ.
U la ong ruh ba halor kane, na ka liang ka seng kan sa bishar bniah bha bad kan iaid shakhmat na ka bynta ban ujor sha ki bor jong ka aiñ ia kane ka kam.
Kumjuh ruh, u la ong ba ka seng kan sa leit kynduh ruh ia u Syiem ka Raid Narleiñ, ban dawa ruh na u ba kum u Syiem uba dei peit ia katei ka shnong bad uba donbor halor ki jaka Raid, u dei ban weng noh mardor ia ka jinglong Rangbah Shnong utei u Rangbah Shnong lem bad ruh ban bishar ia ka jingshah banbeiñ katei ka longïing halor katei ka jaka jong ka.
Ka seng ka aipor ruh ia u Syiem ka Raid Narleiñ hapoh ka shitaiew ba dei ban pyndep noh ia kane ka kam bad lada u Syiem lem bad ki Longsan Mansan jong u, kim lah ban pyndep ia kane ka kam kaba la ktah ia ka kamai kajih bad ka bha ka miat jong ki nongshong shnong, na ka liang ka seng kam banse ban leit ujor noh sha ki bor ka aiñ, u la pynkut.
Nongpoh, 05 Jylliew:Hadien ba ka RBYF, Umsning Circle bad ka 12 Shnong Circle ki la ai por ia ka sorkar jylla ban thung noh ia u BDO bathymmai ha Umsning C & RD Block, hapoh ka shitaiew kata naduh mynshem taiew.
Kane ka jingaipor ka la kut noh hynnin ka sngi.
Hynrei namar ba hynnin ka sngi ka sorkar ka la ai shuti kyrpang ia baroh ki ophis sorkar bad ki skul bad kumjuh ruh ia ki Bank ha katei ka District, kumta na ka liang u BDO ba dei ban shimti ia kane ka kam um shym la lah ban wan hynnin ka sngi, namar katei ka shuti.
Kumta na ka liang u BDO thymmai u la shimti noh ia katei ka kam hynne ka sngi Balang, ha Umsning C & RD Block, kaba la wanrah ia ka jingkmen ia ki paidbah watla ka jingbyrngem khang tala jong ka RBYF katkum ka jingaipor ka la kut noh.
Hynne ka sngi, ka RBYF ka la poi tiap ha katei ka ophis ha Umsning ban khang tala noh ia katei ka ophis katkum ka jingkut ka jingai por jong ka.
Pynban kane ka jingthmu khang tala ka la pulom noh, hadien ba u BDO bathymmai ka Block u la wan ban shimti noh ia ka kam.
Katkum u Bah P.P Kylla, President ka Umsning Circle, u la iathuh ba hynne ka sngi, ka RBYF lem bad ki dkhot jong ka, kynthup ruh ia u President ka 12 Shnong Circle, u Bah Ialam Lamarai, ki la leit sha katei ka ophis ha Umsning, ban khang tala noh katkum ka jingkut ka jingai por jong ka seng, namar ka jingbym don BDO baroh shi katta ka la ktah ia ki paidbah kiba wan ban donkam ha katei ka ophis ha kine ki bnai ba la lah.
Une u Nongialam ka seng u la ong ruh ba ka seng ka la sangeh noh ban khang tala, hadien ba la iohi ia u Bah P Khonglah, BDO barim katei ka ophis u la wan ban shimti biang ia katei ka kam, katkum ka hukum ba u la ioh na ka sorkar ban shimti ia katei kajuh ka kam.
U la ong ruh ba ka seng ruh ka la pynpaw ia kane kajuh ka jingkmen ba ka jingdawa jong ka, ka la long kaba jop, namar lyngba kane ka jingdawa, ka la urlong bad ba ka jingdawa jong ka seng kam long na ka bynta ka jingmyntoi shimet, hynrei namar ka jingmyntoi ki shnong ki thaw bad ki paidbah na kylleng ki shnong, kiba wan donkam man la ka sngi.
U la ong ruh ba ka seng ka ai khublei ruh ia ka sorkar jylla ba ka la sngap ia kane ka jingdawa bad watla u Bah Khonglah u la long teng u BDO ba la shakri bun snem bad ai ka jingshakri kaba janai ia ki paidbah, hynrei namar ka jingwan shimti biang jong u, hadien katto katne bnai ba u la shah pynkynriah kam, ka la long kumba ngi la ioh biang ia uwei pat u BDO bathymmai ne u Bah Khonglah bathymmai.
Ka seng ka kyntu ruh ia ka sorkar jylla ba nangne shakhmat kam dei shuh ban pynkynriah kam kulmar ia ki ophisar khamtam kiba ai jingshakri ba janai sha ki paidbah, tang namar ka daw jongno re jongno, khlem da peit ne bishar bniah.
Namar kane ka jingpynkynriah kam ka wanrah ia ka jingthut ha ka jingshakri ki ophis sorkar ia ki paidbah.
U la bynrap ruh ba ka jingslem u Bah Khonglah ban wan shimti biang ka dei namar um shym la ioh ia ka hukum na ka sorkar, wat haba la iohsngew na kiwei pat ba un leit shimti biang ia kam barim ha Umsning.
Shillong, 6 Jylliew:U Director ka Higher and Technical Education (DHTE) u la kular ban wad klas ia ki samla pule jong ka CMJ University hadien ba la khang kdam ia katei ka jaka pule namar ka kynrum kynram.
Ia ka hukum ba la pynmih da DHTE ka la ong ba ka tnad kan sa eksamin bniah ia ki lad ki lynti ban pynwad klas ne jaka ia kito ki samla ba la shah ktah na ka jingmih ka kynrum kynram ha CMJ University.
Ka DHTE ka la bthah ia ki samla pule ban ai ia ki jingdonkam jongki sha ka ophis jong u DHTE ha Additional Secretariat naduh ka 7 tarik Jylliew haduh 17 tarik ban pyndep ia kane kaba donkam.
Haba kren hynne sha ki nongthoh khubor, ki samla pule kiba iakynduh ia kane ka apot, ki la ong ba la pynmih hukum halor da ka DHTE bad la bthah ia ki ban ai ia ki jingdonkam shwa katei ka 17 tarik ban leh ia kaba donkam.
Shwa ia kane, ki samla pule ki la  ai por ia ka sorkar ba ka dei ban weng noh ia ka jingeh ba ki iakynduh kaba dei mynta ka sngi.
Ki la iathuh ba kin leit iakynduh ia u Lat u RS Mooshahary ha kane ka sngi Thohdieng por 12 baje.
“Ngin iakren ia ki kam ba iadei bun na ka bynta jong ngi ki samla pule kum ka jingsiew ba la siew sha ka CMJ University ba dei ban pynphai biang nalor kiwei", la ong ki samla pule.
Ki la pynpaw ba ka sorkar kan shim lem ban shim ia ki lad ki lynti ban iarap ia ki namar ba mynta ki la iakynduh ia ka khim khait.
Shillong, 5 Jylliew:Haba kren kum u nongkren ba kyrpang, ha ka jingrakhe iaka sngi kyrpang jong ka mariang (World Environment Day) ha Lady Keane College u environmentalist bapaw khmat jong ka jylla u Rev.H.H.Mohrmen ula iathuh lypa ba kiwei pat ki thain kiba kala sdang ka jingtih dewiong hapoh ka jylla khlempep kin kylla kum ka Jaintia hills.
Haka jingkren kaba kynthup iaka jing pyni ia ki dur kumno ka jingtih marpohkhyndew kala pynjot pynpra iaka mariang bad kaba ker sawdong, u Mohrmen ula ong ba ka jingktah kaba nyngkong na kano kano ka jingtih marpohkhyndew ka dei iaka um, ula pyni kumno ba ki wah ha thain dewiong ka Jaintia kila iap lut naka jingtih dewiong.
Ki wah kum ka Kupli, ka Myntdu, ka Lukha, ka Waikhyrwi, ka Lunar, ka Kwai, ka Thlumuwi kim don kynnja baim shuh bad ki don ki wah kiba ka PH level jong ka um kaba tang 5 bad kam long shuh wat tang ban pyndonkam ruh.
Nalor ki um ki wah ka jingtih dewiong bad ka mawshun kala ktah ruh ia kiba bun ki jaka rep jaka riang hapoh kine ki ar distrik.
Haka jingkren jong u; ula ong ruh ba ki dak ki shin kila paw mynta ba ki  wah kum ha Ranikor ruh kila shahktah bad ki dohkha ha kine ki wah ruh kila sdang iap.
Namar kata ka jingma kaba nyngkong kaba ap iaka jylla ka dei ka jingiap ne jingkylla bih jong ki wah ha ki thain dewiong bapher bapher jong ka jylla lada ka sorkar jylla kam kyndit bynriew la ong u Mohrmen.
Lada mynta ka jia ha Jaintia lashai kan jia ha West Khasi hills ne ha Garo hills.
Haka jingkren jong u, u Mohrmen ula ong ruh ba dei tang da kaba ka sorkar kan shimkhia ban pyntreikam ia ki ain ki kydon ka sorkar kmie kiba la don lypa kiba iadei bad ka jingtih mawpohkhyndew bad kumjuh ruh ka jingpyntreikam iaki ain iada iaki khlaw ki btap ba yn lah ban iada iaka na mariang naka jingshah pynjot.
Ym donkam ban ap iaka mining policy jong ka jylla, hynrei dei ban shu pyntreikam beit iaki ain ka ri kiba iadei bad ka khlaw ka btab bad ka jingtih marpohkhyndew ban iada ia ka mariang, ula pynkut.
Nalor kaba ialeh ban iada ia ka mariang da kaba pyrshah ia ka jingpynjot pynpra, la don kam ruh ba iwei pa iwei na ngi ban gin ialeh ban pynkylla iaka rukom im ka jong ngi naduh ka rukom bam, haduh kumno ba ngi bret iaki niut ki nier  ki jong ngi.
Ha ka jingialang kaba la pynlong daka Botany department jong ka Lady Keane college, la ioh iaka jingkren waiphang na i Principal Dr.C.Massar, bad ka jingkren aikhublei na u KL Chaudhary, la ioh ruh iaka jingrwai kaba ia dei bad ka mariang da ka kynhun NSS jong kane ka college.
Hadien jong ka jingialang la pynlong ruh iaka jingthung dieng haka kompon jong ka college bad la iadon lang ruh u Chief Manager ka Canara Bank u Sunil Kumar Gupta namar ia kane ka prokram la kyrshan ruh da kane ka Bank.
Shillong,5 Jylliew:U Khun Rangbah ba nyngkong eh jong u  Rahim u Mustafa Ahmed ha ka jingiakynduh kaba mar khmat bad u Rupang  u la iathuh ba ka daw kaba kong san eh kaba la pyn long ia u kpa jong u ban pan bor  na ka Kashari ban pyniap ialade bad la ki khun ka dei namarba ka ing ka sem jong u kam don eiei shuh namarba u kpa jong u u la lilam lut ia ki jingdon jingem baroh naduh ki dukan ki jaka puta bad kiwei.
“Kaei kaba ngi don mynta dei sa tang ka ing ba ngi shong, bad ka dukan shna juti kaba la shu khang tala sah haduh mynta" ong u Hynmen ki lai ngut ki khun jong u Rahim kiba la ioh ia ka jingpang kaba lut ksan bha ban phah sumar.
Ha ka ing ba u Rahim u shong u sah ha Barapathar ym shym la don mano mano ruh ha kine ki khyndiat sngi bad ha ka jingpyrshang ban leit ia kynduh ia u Rahim ha katei ka jaka sah jong u, u Rupang u la lap ba u don tang u khun jong u uba trei shna juti.
Haba la kylli bniah na u Ahmed ia ka jingpang ba ki para jong u ki la ioh ha ryngkat ki ummat kiba lang ha ki khmat jong u  u la ong ba la kumba san snem eiei ki para jong u ki la ngat ha kane ka jingpang bad la phah sumar ia ki ha kawei ka hospital kaba don ha Bangaigoan Guwahati ha kaba katei ka hospital ha kaba nyngkong ka la kular ban ym shim pisa bad ban shu ai ei ia ka snam hynrei hadien ka jingaisnam kaba ar ne lai sien katei ka hospital ka la ong ha u Rahim ba la duna snam palat hapoh ka hospital(Blood Bank) kumta ki hap ban shu thied noh.
Tang na ka bynta ban ioh ia ka jingkoit na ka jingpang kaba la ban jur  ka ing hi baroh kawei  ka la pyrkhat ba katba dang don pisa ban sumar beit, ong u Ahmed  da kaba iathuh ba wat hadien ba la bynda lut kat kiba ki don ruh ki para jong u kim pat shym la koit satia.
U la ong ruh ba katba dang sumar ha Guwahati ki la pyrshang ruh ban phah sumar teng ha Velore.
Nalor ka jinglut kaba haduh T.45 hajar tyngka manla u bnai, u Ahmed u la iathuh ruh ba donkam pat sa T.90 hajar tyngka na ka bynta ban puid ia ki.
U ahmed u la ong ba ki lain gut ki para jong u kiba la ioh ia kane ka jingpang ki  u khun ba  ar, lai bad uba san jong u kpa jong u.
Watla um shym la ioh khubor eiei ia ka jinglong jingman ki para jong u ha hospital ha Guwahati u Ahmed u la ong pat ba u kpa jong u u la pyrshang ban wad ia ki lad jingiarap na ki bor sorkar ha kaba u la iathuh ruh ba lyngba ki khubor u la iohi ba u Tarun Gogoi Myntri Rangbah ka Assam u la pyrshang ban iarap ia  ki.
Shillong, 6 Jylliew:Hadien ba shah thang ka bus MTC ha ki suba lehnoh GNLA ha Nengsawakse kaba don hajan Bajengdoba ha North Garo hills district ha kane ka sngi Balang, u managing director ka MTC u SN Marak  u la pan jingiada na ka sorkar ban pahara ia baroh ki bus MTC kiba iaid na Shillong sha Garo hills bad kiba wan thain Garo Hills sha Shillong.
Hynnin ka step, ki lehnoh ba la kieng atiar ki la thang dusmon ia ka bus MTC (Ml-03 0197)  hadien ba la pynhiar ia ki 30 ngut ki nongshong  ha Nengsawakse hajan Bajengdoba ha North Garo hills district.
Ha ka shithi sha ka sorkar lyngba u secretary ka transport ha kane ka sngi Palei, u Marak  u la kyrpad ban ai bor pahara ia ki bus MTC kiba iaid na Shillong, Tura bad Williamnagar.
Hynne u chairman ka MTC u Bah Hopeful Bamon u la khot ia ka jingialang kyrkieh bad ki heh jong ka Corporation bad la pynrem jur ia kane ka jingjia.
Katkum ka kaiphod ba la aiti da ka MTC sha ka sorkar, ka la ong ba ki lehnoh ki la dei kiba donkti ha lyndet kane ka jingjia ban thang dusmon ia ka kali ban pyni ba ki pyrshah ia ka sorkar.
“Ka mar jong ka sorkar ka dei ka mar jong ki paidbah namar ba ka jingthmu ban pyniaid ia ki bus, ka long na ka bynta ka jingmyntoi jong ki paidbah.
U Bah Bamon u la ong ba ka jingjia kam ym tieng ei ei ban ai ia ka jingshngain ia ki paidbah bad kan bteng ban shakri ia ki paidbah da kaba pyniaid ia ki bus.
U la ong ba ia mynta, la pynbiang pahara tang ia ki kali ba iaid mynmiet bad ka sorkar kan pynbiang bor pahara ia ki kali ba iaid mynsngi ruh naduh lashai hi ka sngi, la ong u Bah Bamon.
Ha kajuh ka por, ka MTC ka la ai FIR ha Bajendoba police station ha ka jingshah thang ka bus.
Shillong,6 Jylliew:U Bah Selukos Shadap u lok jong ka kong Bahunlang rympei kiba la shah tait Shnong na ka Shnong Mawrong hadien ka jingshah kynnoh mynshohnoh u la ong ba kaei kaba la jia ha ka jingim jong u ka long shisha kumba shah thlieh pyrthat bad ka long kum ka aksiden kaba jia kynsan kynsan, kaba haduh mynta  um lah ban mutdur bad ka jabieng jong u ka shu thnam ha ki tang ha ki jingpyrkhat khuslai “Nga bad ka lok jong nga ngi shu shong pyrkhat khuslai synnia bad sngi ia kaei kaba la jia ha ka longing jong ngi" ong u Bah Shadap uba dei u trai Shnong jong ka Mawrong.
U la iathuh ba ka jingshahkynnoh menshohnoh jong ka lok jong u ka dei tang ka jingleh donbor jong u Rangbah Shnong u Bah L.Syiem uba dei ruh u Tymmen basan.
U Rangbah Shnong ka Mawrong nalor ki jingkynnoh menshohnoh ia ka lok jong nga u la kynnoh ruh ia nga da kiba bun ki jingkynnoh sniew ki bym don nongrim kiba ngam lah ban pdiang namar wat ka shnong ruh ka tip bad ka la pynshisha bad nga don ki kot ki sla kiba biang ban pynshisha ba nga khuid ym kumba la kynnoh, ong biang u Bah Shadap.
Da ka mynsiem kaba sngewkhia u Bahshadap u la ong ba u nud ruh ban smai ha khmat u briew u Blei bad kumjuh ruh ha ka Bible ba um long kumba la kynnoh da ka Shnong Mawrong, ha kaba u la iathuh ruh ba ka la don ka jingiakren ba ka ing jong u kan ia suk noh bad ka Shnong hynrei u Rangbah shnong u la thaw daw kumtai.
Haba kren sha ki nongthoh khubor u Bah Shadap u la ong ba u la dep ujor ruh da ka FIR sha u DC bad Pulit ha kaba la Rejistar Case da u SP pyrshah ia ka ka jingshah beh Shnongka ing jong u tang na ka daw ka jingkynnoh menshohnoh ia ka lok jong u kaba ka shnong Trai jong ka ka dei na Bhoi Rymbong.
U la iathuh ruh ba mynta baroh shi ing ki ia shong ia sah ha Bhoi Rymbong ha i in grit  ba don ha ka jaka ka kiaw jong u.
Shillong, 6 Jylliew:Ka BJP Meghgalaya ka la kynthah jur ia ka myntri kam pohiing ka jylla ka Kong Roshan Warjri halor ka jingbym lah ban tehlakam ia ka jingshah thombor jong ki kynthei.
Ka BJP ka la ong ba ki jingkam jong ka sorkar ba kan khang lad ia ki kam thombor pyrshah ia ki kynthei, ka dei ka jingshu kam khlem ler ei ei namar ba ki kam thombor ia ki kynthei khamtam ka jingshah batbor jong ki kynthei ka la nang kynrei bha ha kane ka jylla.
Ka BJP ka la ong ba ka Kong Roshan kam lah ban shakri ia ka jylla kum ka myntri kam pohiing namar ba ka jingshah batbor jong ar ngut ki khynnah kynthei ha u pulit sub-inspector u Nurul Islam, uba lait phet artad.
Kane ka pyni ba ki kam thombor pyrshah ia ki kynthei ka nangkiew ha kane ka jylla.
Shuh shuh ka BJP  ka  la ong ba ki paidbah ka jylla ki la khmih lynti na ka myntri kam pohiing ka jylla kan lait na ki kam sniew khamtam  jong ki kynthei.
Ka BJP ka la pynkynmaw ruh ba mynshwa ka Kong Roshan ka la kular ban buh ia ki Fast Track Court ban ai ka jingbishar kaba sted bad kaba hok ia ki longkmie hynrei ki kam bymman ia ki kynthei ka la nang jur pynban ha kane ka jylla kaba long mar khongpong.
Ka la pynrem ia ka jingjia shah leh beijot jong ki ar ngut shipara ha Garo hills, ka BJP ka la ong ba wat ha ka constituency jong u Myntri Rangbah ha Ampati.
Ka party ka la pynpaw ia ka jingsngew lyngngoh kumno u heh pulit uba dei ban shah set ha phatok, u la buh pynban ha jaka sah jong ki pulit bad kane ka la buh ia ka jingkylli.
Ka BJP ka la kynthoh ruh ia ka bym ler u Myntri Rangbah Dr.Mukul Sangma uba shu lap miet tang ka leit Delhi ha manla ki por katba um shym la tip pat ia ka jingioh wanrung jong ki lehnoh Assam ha kane ka jylla, ka jingwan buhai Shnong jong ki mynder kaba wanrah ia ka jingma ia ki nongshon shnong ka jylla, ka la kynthoh ruh ba u Myntri Rangbah um shym la shim khia ia ka jingma kaba don ha tmier ia ka jylla.
Shillong, 6  Jylliew:Ka Mawkyrwat Presbyterian ka la ioh ing skul thymmai ba la plie da u Deputy Chief Minister u Bah Rowel Lyngdoh.
Ka Mawkyrwat Presbyterian school Laitlawsang Jakrem ka dei kawei na ki skul kaba la lah ban  kynjoh sha ka Secondary school.
Ha kane ka sngi u  Bah Rowel u la ong ba kalong kaba burom ia u kum u MLA ban plie ia kane ka ing skul thymmai  bad u la ong ba kane ka skul balang ka ai ia ki khynnah ym tang ki jinghikai ba la don lupa ha skul hynrei ka ai jinghikai ruh ia ki khynnah shaphang ka akor ka burom.
Na ka liang jong u la iaroh ia ki nongpyniaid jong katei ka skul namar ka jinglah ka jong ki ban pynurlong ia ka jingangnud jong katei ka skul.
Ha kawei kaliang ruh u la kyntu ruh ia ki nongpyniaid, ki nonghikai bad ia ki khynnah skul ba kin trei shitom ban wanrah ia ka jingjop.
U Bah Rowel u la kular ia katei ka skul ba un iarap katba u lah ha ki jingdonkam jong ka.
Shuwa ia kane la ioh ka jingkren na u DC ka South West Khasi Hills u Bah Aldous Mawlong u la ong ba kane ka jingplie ia kane ka ing skul ka la long kum shi bynta ha ka jingroi jong kane ka District ba thymmai.
Shillong, 6 Jylliew:Ka Federation of Khasi Jaintia and Garo People (FKJGP) hapoh ka jingialam u Samla Ksanboklang Kharshiing, General Secretary FKJGP Southern Riwar Zone, Bah Batyngshaiñ Ryngnga President FKJGP Southern Riwar Zone, Bah R.L.Nongrum President FKJGP Sohra Circle, Bah D.Phanbuh President FKJGP Laitryngew Circle bad Samla Damil M.Bynnud President Khasi Student Union (KSU) South Khasi Hills (Sohra) ki la ia kynduh kyrkieh ha ka 6tarik Jylliew 2013 ha Saitsohpen Hall Sohra ha kaba iadei bad ka jing ujor jong u Bah Stodar Dkhar pyrshah ia u Bah Khraw Iangrai Sirdar of Mawlong Sirdarship, kaba 24tarik Iaiong 2013.
Kitei ki nongialam Sengbhalang ki la pynrem jur ia u Bah Stodar Dkhar uba long ruh u President of Meghalaya Land Owners and cultivators Association (MLOCA) halor ka jingpyntieng kohtympan jong u, ia u Bah Khraw Iangrai, tang na ka daw ka jingkwah jong utei u Sirdar ka Hima Mawlong, ban bishar bniah ia ki kot ki sla jong ki bar jylla  kiba shu wan tang ban bylla shipor hapoh ka Hima Mawlong ba kin rung ha ka thup pynrung kyrteng ban jied ia ki nongmihkhmat ha ka Election ba la dep (Electroral Roll).
Na ka liang jong kitei ki nongialam Sengbhalang ki la pynrem jur ia u Bah Stodar Dkhar u bym don ka jingkitkhlieh ei ei ia ka thaiñ bad ka jaidbynriew, ha ka jingshisha ula dei ban ai ka jingiaroh kum ia une u khlieh Nongsynshar uba pyrshang ban iada ia ka jaidbynriew barit paid jong ngi hynrei u theh umpjah pynban ia ka mynsiem ieit ri jong utei u Sirdar.
Shuh shuh kitei ki nongialam Sengbhalang kila pynrem jur ruh ia ka jingshah byrngem jong u Rangbah Shnong Shella ha ki bar jylla tang na ka daw ba u pyrshang ban khanglad ia ki bar jylla ba kin rung kyrteng ha ka Electroral Roll.
Kumta ki nongialam ka FKJGP bad KSU kiba don hapoh ka thaiñ Sohra bad Shella kin sa khot noh shen ia ka jingiakynduh lang jong baroh ki khlieh nongsynshar kiba don hapoh ka thaiñ Sohra bad Shella ban iatai sani halor kane ka phang bad lada i donkam, ban khot da ka jingialang paidbah ban iatai madan halor ka jingpyntieng kohtympan bad byrngem ia ki khlieh nongsynshar kiba don ka mynsiem ban iada ia ka jaidbynriew.
Shillong, 6 Jylliew:Ka Kong Wansuk Myrthong kaba la lah ban kiew ha kliar u lum Mt Everest ka lah ban shah pynkiew kyrdan Assistant Sub-Inspector (ASI) na ka kyrdan pulit langrut.
Ka sorkar ka lah ban pyrkhat kyrpang ia ka jingwanrah nam jongka ia ka jylla da kaba pynkup burom bad ban kyntiew kyrdan syndon kum ka ASI ha 1st MLP battalion.
Ia mynta ka Kong Wansuk, ka dei ka pulit langrut ha 1st MLP battalion hynrei naduh ba la jop ban kiew ia u lum Mount Everest, la don ka jingsngew hangne hangtai ha tnad pulit ba kan sa shah pynkiew kyrdan halor kane ka jingjop jongka.
U Myntri rangbah ka jylla u Mukul Sangma u la ong ba ka sorkar kan pynkup burom ia kane ka longkmie kaba la wanrah burom ia ka jylla.
U la ong kane ka longkmie ka dei ruh ka dkhot jong ka North-East India Everest Expedition Team, kaba lah ban kiew ha kliar u lum Mt Everest.
U commandant ka 1st MLP Battalion u Bah AR Mawthoh u la ong ba u dang ap na ka sorkar ban ai ia ka jingmynjur ban kyntiew kyrdan ia ka Kong Wansuk sha ka kyrdan Assistant Sub-Inspector.
U Bah Mawthoh u la pynlong ia ka jingkhwai bam hynne halor kane ka jingwanrah nam ka Kong Wansuk.
Ka Kong Wansuk ka la shah pynkup burom ha u Lat ka jylla Meghalaya u RS Mooshahary hynnin ka sngi bad u la burom ruh ia ka da kaba ai ba kan thung ia u dieng ‘Maidenhair’ ha phyllaw ka Raj Bhavan.
Une u dieng katkum ka jingong ki stad saiantis u lah ban im haduh 3000  snem.
Ka Wansuk ka dei kaba ar na jylla Meghalaya ban kiew ha kliar u lum Mt Everest.
Shwa ia kane, u Bah Gary Jarman Lamare u la pyndep ia ka jingkiew mynshem snem.
Nongpoh, 06 Jylliew:Kum shibynta ban pynkhlaiñ shuh shuh ia ka seng ki Longkmie ha Ri-Bhoi District, ka CSWO hapoh ka jingialam ka Kong Christabell Wanniang, General Secretary, ka la iohlad ban leit mihkhmat sha ka jingialang ba la pynlong da ka Synjuk ki Seng Longkmie Saw Shnong (SSLS) ba kynthup na Lumdiengngan, Kyrdeng, Mawkduk bad Wahmyntait.
Kane ka jingialang ka la long ha ka 29 tarik Jymmang 2013, ha Lumdiengngan, ha ka por 1 baje nohphai sngi.
La sakhi lang ha katei ka jingialang da ka jingdon ryngkat ki Longkmie na katei ka synjuk ba kynthup ia ka Kong Orda Mary Lynshiang, Secretary SSLS, u Bah Kobring Jyrwa, Rangbah Shnong ka Lumdiengngan, u Bah Nowel Sumer, Rangbah Shnong Wahmyntait, lem bad kiwei kiwei.
Na ka liang ka Kong Mercylinda Lynshiang, kum ka dkhot katei ka seng Longkmie, ka la ong bad ñiewtang ia baroh ki jingeh ba ki ba kum ki Longkmie ki la mad ha ki shnong ki thaw ha kaine ki khyndiat snem ba la leit noh.
Dei halor kane ka bynta ba kum ki Longkmie ki la khot ia ka CSWO ban don ryngkat bad ki, na ka bynta ban ai jingshai ia ki mat treikam ka seng bad ban iasnohkti lang ruh bad kane ka seng kaba khlaiñ jong ki longkmie ha ka Ri Lum Khasi.
Kumjuh ruh na ka liang ka CSWO, haba ka Kong Christabell Wanniang ka la iohlad ban kren, nyngkong eh ka la pynshai ia ki mat treikam jong ka seng bad kum ka seng, ka kwah ba ki Longkmie na kane ka synjuk kin wan ban snohkti lang noh bad ka CSWO nangne shakhmat, na ka bynta ban ioh ban trei khambha ha ka imlang sahlang kaba bha ha ki shnong ki thaw bad ban wanrah ruh ka shongsuk shongsaiñ kaba bha.
Kumta ki Longkmie na katei ka synjuk jong ka SSLS, ki la shim rai da kawei ka jingmut ba kin ai noh ia ka jingiatreilang bad ka CSWO, ha kaba kin long noh ki dkhot bapura jong ka CSWO nangne shakhmat.
Ha kane ka jingialang, ki la rai ruh ba ki Longkmie na baroh saw tylli ki shnong kin iasnoh noh bad ka CSWO, da kaba thaw Unit thymmai ha la ki shnong.
Ha kaba iadei bad kane, na ka liang ki Longkmie ki la suit la shor thymmai noh ia ki saw tylli ki Unit, kata ia Lumdiengngan Unit, Kyrdeng Unit, Mawkduk Unit bad ka Wahmyntait Unit.
La jied ruh ia ki nongkitkam jong kitei ki Unit, ha kaba la jied shuwa ia ka Lumdiengngan Unit bad ka Kong Liza Rynjah ka la shah jied kum ka President, Ka Kong Drimsimai Kharumnuid, Vice President, ka Kong Inda Kharumnuid, Secretary, ka Kong Mawkisda Kharshiing, Asst Secretary bad ka Kong Phinda Kharumnuid kum ka Treasurer.
La jied ruh haduh 46 ngut ki dkhot.
Ha Mawkduk Unit, la jied President ia ka Kong Phroisimai Lating, Vice President, Kong Mercylinda Lynshiang, Secretary, Kong Syrpailin Lating, Asst Secretary, Kong Sisphira Lynshiang bad ka Kong Rolina Manar kum ka Treasurer.
La jied ruh haduh 25 ngut ki dkhot.
Ha Kyrdeng Unit, la jied President ia ka Kong Nibelsi Lynshiang, Vice President, Kong Aitina Kharumnuid, Secretary, Kong Streamlet Nongrum, Asst Secretary, Kong Aibahun Kharmalki bad Treasurer Kong Norial Kharmalki.
La jied ruh haduh 43 ngut ki dkhot.
Katba ha Wahmyntait Unit, la jied President ia ka Kong Daplin Khongsit, Vice President, Kong Jrila Lynshiang, Secretary, Kong Balinda Lynshiang, Asst Secretary, Kong Regina Sumer bad Treasurer, Kong Blantina Sumer.
La jied ruh haduh 20 ngut ki dkhot.
Nalor kitei ki Unit, la suit la shor thymmai ruh sa ka Circle ha katei ka thaiñ, ia kaba la jer kyrteng ia ka da ka CSWO Lumdiengngan Circle, ha kaba ka Kong Phinda Kharumnuid ka la shah jied kum ka President, Kong Inda Kharumnuid kum ka Vice President, Kong Orda Mary Lynshiang, Secretary, Kong Daplin Khongsit kum ka Asst Secretary bad ka Kong Dioty Lynshiang kum ka Treasurer.
Ki dkhot EC kane ka Circle la jied ia baroh ki President, Secretary, Vice President, Asst Secretary bad Treasurer, jong ki saw tylli ki Unit kin long ki dkhot EC ba pura jong katei ka Circle.
Katba ki Rangbah Shnong kin long ki Adviser jong katei ka Circle thymmai.
La jied shuh shuh ruh sa 10 ngut na kawei ka Unit ba kin long ki dkhot ka EC nalor kitei kiba la kdew bad baroh ki dkhot na ki Unit kin long ruh ki dkhot jong ka.
Ia katei ka Circle bad ki Unit la pynskhem noh da ka Kong Christabell Wanniang, General Secretary ka CSWO ha katei kajuh ka sngi.
Ia kane ka kyrwoh la ai da ka Kong Orda Mary Lynshiang, kaba la pyniaid ia ka jingialang ha katei ka sngi.
Shillong,6 Jylliew:Kawei ka longkmie kaba la tip kyrteng kum ka Phlorinda Basaiawmoit kaba shong ba sah ha Jaiaw,  ka la shah kem ha ki pulit ka Lumdiengjri Police Station hadien ba ka Dorbar ka Hima Mylliem ka  la ujor da ka FIR pyrshah ia ka namar ka jingbyrngem byrsit jong ka ban ot lyngkhot lyngkhai ia u Bah K.Langstieh, Myntri ka Hima Mylliem uba dei peit ia ka Iew Duh.
Hadien ba la ioh ia ka jingujor na ka ka Dorbar ka hima Mylliem ki pulit ki la kem ia ka kong Phlorinda hynrei la pyllait noh ia ka tang hadien khyndiat kynta namarba ka la don lypa ka jamin shuwa ban shah kem (Pre-Arrest –Bail).
Katkum ka jingiathuh u Myntri Langstieh  ka daw ba la mih katei ka jinghuri hura ka dei namar ba ka kong Phlorinda kaba ki ju khot ieit ka kong shim ka la kam trai ia ka dukan ha Motphran kaba dei jong ka kong Trilian Lyngdoh.
U la ong ruh ba ia katei ka dukan ka kong shim ka la shim wai na ka Kong Trilian hynrei hadien pat ka la kam trai pynban , ha kaba u la ong ruh ba ka kong Shim kam ju siew tang ia ka bai wai ruh.
Kumta hadien ba la ioh ia ka jingujor na ka kong Trilian ia ka jingkam trai jong ka Kong Shim, la khot Dorbar ia baroh arliang ban ia pynbeit bad ban wad ia ki jingshisha , hynrei ynda la khmih bniah la lap ba katei ka dukan ka dei hok jong ka Kong Trilian kaba ka kong shim ka ju shong wai.
“Hadien ba ka Dorbar ka la lap ia ka jingshisha ba ka dei ka jong ka kong Trilian, ka Dorbar  U Syiem ka hima Mylliem u la  ai bor ha u OC ka Thanad Iewduh ban khang tala ia katei ka dukan" ong u Myntri Langstieh ha kaba u la iathuh ruh ka kong Shim ka ialeh pyrshah pynban ia ki pulit Syiem.
Ki pulit Syiem ki la pyntip biang sha ka Dorbar u syiem ia katei ka jingleh pyrshah jong ka Kong Shim ia ki , kumta ka Dorbar ka la khot biang ban ia kren hadien ba la ioh ia ka jingthoh na ka KSU Jaiaw ban khot ia ka jingiakren.
Hynrei ha katei ka jingiakren kaba la khot ruh la pynshisha biang ba katei ka Dukan ka dei jong ka kong Trilian.
“ Ka la mih jyndat na   Ing Dorbar bad  katei ka ka kong Shim ka la byrngem pynban ban ot lyngkhot lyngkhai ia nga" iathuh u Myntri  Incharge ka Iewduh  bad u la ong ruh ba ka la ong ban gin sa ia peit kai ia u Myntri Langstieh.
Namar ka jingshah byrngem ka Dorbar Mylliem ha Ryngkat u Syiem bad ki Myntri , ki la ujor da ka FIR pyrshah ia katei ka briew ha ka 24 tarik u bnai ba la dep ha kaba la kem ia ka hynrei ka ioh jamin lypa shuwa ban shah kem kumta la pyllait noh ia ka.
Kumjuh ruh na ka liang jong ki Myntri ka Hima Mylliem kiba la pynkup bor da ka Dorbar Mylliem ha ryngkat ka jingsynranlang jong ka  Kong Christable Wanniang CSWO mynta ka sngi ki la leit mih biang sha Lumdiengjri Police Station bad katei ka kam ka dang sah ha kti ka jingtohkit ki pulit.
“Ha ka sngi ba la khot ban bishar bniah ia katei ka kam shuwa ban ujor FIR, la ia donlang ki dkhot ka KSU, Jaiaw, CSWO, ryngkat bad ki arliang mamla kata ka kong Trilian bad ka kong Phlorinda.
Shillong, 6 Jylliew:Mynta ka sngi 10 tylli ki kali private ki la shah dain kuna ha ki pulit namar ba ki pynkhein iaka ain ba la buh ba um shah ban pynieng kali.
Ki pulit ki la iathuh ba la ioh bat ia kitei ki kali ki ba la pynieng beain ha ki thain polo ter ter haduh ha lawmali.
Kane ka jingpynieng kali ka jong ki ka la pynsahkut lut ia kiwei ka kali ban iaid bad la pynwit lut ia ki lynti iaid jong ki briew ruh.
Ka khubor pulit la iathuh ruh ba ki la dain kuna T.500 marwei bad baroh ka la poi haduh T.5000.
Ia kitei ki trai kali la pyllait noh hadien ba ki la dep siew ia ka kuna.
Shillong,7 Jylliew:Namar ka jingbym lah jong u Myntri ka sorkar jylla ba dei peit ia ka Sport and Youth Affair ban plie ia ka Youth Centre ha Sohra u  MLA & MDC ka Sohra Konstitwensi um banse da la de hi ban plie ia katei ka Youth Centre.
Ka Youth kaba la plie ha St.John Bosco Sohra ka dei ka shlem ban ai jingtip ia ki samla ka thain Sohra ha ki jingpule jong ki , bad kaba lah ban batai ia ki katkum ka jinglah jong ki ha kano ka jait lain ba kin pule.
Haba kren kum u kongsan ha katei ka sngi u Bah Titos Chyne u la ong ba ka jingthmu jong ka jingplie ia katei ka tnad hikai kaba ban lam lynti ia ki khynnah pule ba kin jied ia ki lain pule jong ki ka dei ka lawei na ka bynta jong ki namar ba bunsien nki la pyrkhat beit ba ka tnad pule kaba ki briew ki kham ia beh ka dei ka ba kordor hynrei lyngba kane ki ioh jingtip ba katkum ka jinglah jong ki ki lah ban jied bad ban sngewthuh ia ka jngpule ba ki sngewlah ha lade hi.
Shillong, 7 Jylliew:Ka Upper Shillong Sports, Social & Cultural Association ka ai khublei kyrpang ia ka kynhun ialehkai Under 15 jong ka Jylla kiba la wanrah ia ka nam bad ka burom kaba khraw eh lyngba ka jingjop jong ki ha ka Coca Cola Cup 2013 jong ka National Under 15 Sub Junior Football Tournament kaba dang dep shen ha Mumbai.
Ka jingkhublei ka leit kyrpang ruh sha ki laingut ki khynnah na Upper Shillong kiba kynthup ia U bah Donald Thangkhiew, Maitshaphrang Khongjee bad U Baniengskhem Nongrum, kiba la wanrah nam ia ka thain Upper Shillong hi baroh kawei.
Ha kajuh ka por ka jingkhublei ba kham kyrpang ka leit ruh sha ka Meghalaya Football Players Association kaba la ai rynsan ia kine ki khynnah ba kin ioh ban pyni ia la ki jong ki sap bad ban shah jied ban mihkhmat ia la ka jong ka jylla.
Khatduh eh ka seng ka kyrkhu kyrdoh kumjuh ruh ka kyntu kynpham ia ki khynnah baroh ba kin nang trei shitom shuh shuh bad ba kin nang wanrah jingjop ha ki sngi ki ban dang wan.
Shillong, 7 Jylliew:Ka KSU Laban Circle ka la pynkup burom ia kong Wansuk Myrthong kaba lah wanrah ka burom ym tang ia ka iing ka shnong ka thaw hynrei ia ka ri bad ka jait bynriew ha da kaba lah ban kiew shaduh u kliar lum Makashang  (Mount Everest) u lum uba jrong tam ha pyrthei.
Ia kane ka jingpynkup burom, la pynlong hynne ha Laban Police Station kum ka jingsngew sarong ia kane ka thei jong ka jaitbynriew.
“Ka seng ka sngew sarong ia ka Kong Wansuk Myrthong  bad kan long kum ka nuksa ban ai mynsiem ruh ia kiwei ruh ki khun samla ba kin trei shitom naduh mynsiem ha kano kano ka kam kaba ki thmu ban leh nad pyndep khnang ban poi sha ka thong jong ka jingjop.
Ka seng ka kitbok kit rwiang ia ka Kong Wansuk ba kan nang don ha ka met kaba shait kaba khlain bad nang lah ban trei shitom ha kino kino ki bynta ba lah bynshet ha i.
Ha kawei pat ka liang ka seng ka sngew bynniaw ia ka jingbym shim khia ka sorkar ban pdiang burom ia ka jingjop bad ka burom kaba ila wanrah lyngba ki jingeh kaba ka iakynduh.
Ka kyrdan kaba ka dang shu ioh na ka police department kum ka Asst Sub-inspector kam pat kot satia khyndiat ruh bad ka jingtrei shitom ka jongka ha kaban wanrah burom ia ka jylla.
Jowai, 6 Jylliew:U myntri tnat khlaw ka sorkar Jylla, U bah Prestone Tynsong, ula plie ia ka jaka thung dieng kaba thymmai duh ha ka Jylla, ha kaba la plie ha ka shnong Rymbai jong ka East Jaintia Hills District, hynnin ka sngi.
Katei ka dei ka jaka thung dieng, ha kaba ia ka diesel, yn lah ban ioh, da kaba thung da u dieng, ha kaba ki symbai jong u dieng, kin lah ban kylla sha ka umphniang diesel.
La sdang ia katei ka projek da ka  East Jaintia Hills District Bio-Fuel Farmers’ Association (EJHBFFA), ha ka jingiatreilang bad ka sorkar Jylla.
La pynlong ia katei ka jingialang, ha ka iing dorbar jong ka  Iawpynsin, ha ka shnong Rymbai, ha kaba u myntri ka tnat khlaw, u long u kongsasn bad U Ma Justine Dkhar, Parliamentary Secretery, u shah khot kognsan ba ar,nalor kiwei de ki heh Sorkar.
Haba kren ha ka jingialang, U Bah Tynsong, u ong ba ha shwa ban don jingbuh ia ki karkhana ha ka Jylla, ka don haduh 77 percent ka khlaw, ha kaba na kitei la pyniaid haduh 72 percent na ki District Council, ki Syiem, ki Doloi bad ki riew shimet.
“Ka rukom bat khyndew, ka long kaba don shibun ki jingbym biang bad ka shem shitom ruh ia ka sorkar, ba kan tuklar ia kito ki jaka jong ki riew shimet bad ka mih namarkata ka jingeh, ha kaba sumar ia ka mariang" ong U bah Tynsong.
Haba iakren ia ka East Jaintia Hills, ula pynsngew ba ki briew ha katei ka thain, ki kham ia bha ia miat, ha ka ioh ka kot,hynrei, ula ong pat, ba ka long kaba donkam ban hikai ia ki, ba kin husiar ha kaba tih ia ka mei ramew bad ban iada ia ka mariang, na bynta ka lashai la shisngi.
“Ngim dei ban klet, ba ngi la buh ia ka jingma ha ka lashai jongngi, namar ba ngi la pynjot ia ka mariang, namar ka jinglalot jongki" ong shuh shuh u myntri.
U myntri u pynsngew ruh ba ka jingthung ia ki dieng Pongamia, kan iarap shibun ban nang pynbha ia ka mariang ha kine ki sngi ban sa wan.
U Deputy Commissioner, ula pynsngew ba katei ka jingthung ia ki dieng Pongamia, kan pynlong ba ki briew, kin kham thanda, na ka jingtih dewiong, hynrei kin pynleit jingmut ia ka mariang.
La iathuh da U KN Kumar Principal Secretery ka tnat pynroi nongkyndong, ba na ka liang jong ka sorkar, kan ai 60percent ka jingbei pisa, nangta sa 25 percent ka ram bad kaba sah 15 percent kan dei ka jingbei pisa na u briew shimet.
La iathuh ruh da U Kumar, ba ia mynta, yn thung shwa shiphew hajar tylli ki dieng Pongamia, ha ka jingeh ka jaka kaba 250 hectare, ha ka jaka kaba ha  Prutsalaroh, jong ka shnong Rymbai bad hadien kata, yn sa thung sa saw phew hajar tylli bad ia ka bynta kaba lai, yn sa thung ha ka shnong Narwan.
“Haduh U Jylliew jong u snem ban wan, ngin lah ban thung shi lak tynrai ki dieng" ong U Kumar, ha kaba u iathuh ba hadien 7,8 snem, uwei uwei u dieng, un pynmih 25 haduh 30 kilo u symbai ban pynmih diesel bad sa kiwei kiba lah ban ioh umphniang lem bad ka sboh bad kumjuh ka Glycerin ruh.
Shillong, 7 Jylliew:Ka Khasi Students’ Union (KSU)  ha kane ka sngi Thohdieng ka la dawa na u Lat ka jylla u Ranjit Shekhar Mooshahary  ban bthah ia ka sorkar jylla ban thung ia ka kynhun tohkit ban wad ia ka jingshisha jong baroh ki university kiba don ha kane ka jylla.
Ka KSU ka la iakynduh hynne ia u Lat ka jylla ryngkat bad ki samla pule jong ka CMJ University ha Raj Bhavan.
La donkam ban bishar bniah ia ki skulbah bym dei sorkar kiba don ha kane ka jylla ka long kaba donkam khnang ban tehlakam ia ka jingpyniaid bymman.
U president ka KSU u samla Daniel Khyriem  u la ong ba la kyntu ia u Lat ban bthah ia ka sorkar jylla halor ka jingdonkam ban pynlong ia ka jingtohkit ia baroh ki university kiba don ha kane ka jylla.
Halor kane, na ka liang u Lat u la pynthikna ba un peit ia kiba donkam baroh bad kular ba un bishar bniah ban iarap ia ki samla ka CMJ University.
U samla Daniel u la ong ba ka jingmih ka kynrum kynram ha ka CMJ University ka la wanrah ia ka jingjah burom ia ka jylla Meghalaya kaba la ju tip kum ka jaka pule jong ka North East.
“Ka jingshaniah ki paidbah ha ki skulbah ha kane ka jylla Meghalaya ka la duh noh", la ong u president ka KSU.U la ong ruh ba ka seng kam kwah ban mih shuh shuh ki CMJ university ha kane ka jylla bad ka sorkar jylla ka dei ban leh da kaba tyngeh.
Ha kane ka sngi Balang, u Director ka Higher and Technical Education (DHTE) u la dep bthah ia ki samla pule ka CMJ university ban pynbiang ia ki jingdonkam jongki sha ka ophis u DHTE ha Additional secretariat naduh 7 tarik haduh 17tarik Jylliew na ka bynta ban iarap ia ki ban pynwad klas.
Shillong, 7 Jylliew:Ka Hynniewtrep Combine Sports Club ka la shah rem noh toin hakhmat ka Promising Sports Club hadien ba la shah thep ar kol ha ka jingiakhun hynne ka sngi ban iaknieh ia ka nam lahduh ha ka 1st Open To All Football Tournament 2013 kaba la pynlong da ka Kyntiew Youth and Cultural Club ha madan ialehkai Malki hynne ka sngi Thohdieng.
U Kordor Marwein jong ka Promising u la pynjem ia ka Hynniewtrep hadien ba u la ioh ban thep haduh ar kol ha kane ka jingialehkai.
U la shah jied ruh kum u Top Scorer ha kane ka lympung ialehkai.
U Kordor u la thep ia ka kol ba nyngkong ha ka 18 da ka khlieh ia ka bol bad sa kawei pat ha ka 21.
Ki ar kol u Kordor ki la pynliem syndon ia ka Hynniewtrep.
U Rangbah shnong ka Malki u Bah Oflyn Dohling u la sam  ia ki khusnam sha ka kynhun lahduh  ba la don lang u President ka Kick Boxing & Washu u bah Danny Rani ki riew rangbah bad ki nongkitkam ka clob.
Kumba 20 snem mynhswa ka long tang ka jingialehkai sngewbha ban pynbang ja bad pynkhlain ia ka met hynrei ka phutbol ka la kiew stet ha ka jylla bad ha ka Ri Khasi Jaintia, la ong u Bah Oflyn.
Ka Promising kaba long ka kynhun lahduh ka la ioh ia song pisa kaba T.20 hajar lem bad ka trophy bad ka Hynniewtrep Combine kaba wan baar ka la ioh rah ia ka song pisa kaba T.10 hajat lem bad ka trophy.
Ka nam u Top scorer la rah da u Kordor Marwein na ka Promising uba la thep 6 kol, ka Best Player ka leit sha u Victor Bey (Promising), ia ka nam Best Goal keeper la rah da u Galandy Kharbuli (Kynton-u-mon) bad decipline team la rah da ka Kynton-U-Mon na Nongkrem.
Shillong, 07 Jylliew:Kum shi bynta ban iasnoh kti lang ha kaba pynneh pynsah iaka mariang sawdong sawkun, ryngkat bad ka pyrthei shityllup, ka Jingiaseng Samla Balang Presbyterian Sawmer  ka la pynlong ka prokram thung dieng, myn ha ka 5 tarik kaba dei ka sngi World Environment Day, ha jaka jong ka Balang  ha Khlieh Shnong dong Parmaw.
Ha katei ka sngi la ia don ryngkat  u Asst.Rangbah Shnong ka  Bah R Nongbet , u Rangbah Dong ka Dong Sawmer shiteng Bah K Lyndem , ki Rangbah Balang, ki longkpa lem bad ki dkhot ka jingiaseng kynthei bad shynrang,kiba la ia mih shitrhem bad ryntieh.
Ha shuwa ban thung dieng, la ialam bad kren lyngkot na u Chairman Jingiaseng Samla  bahTanbok Surong kumjuh na u  Asst.Rangbah Shnong R Nongbet.
Ka Jingiaseng Samla ka phah ruh ka jingai khublei ba kyrpang sha ka Social Forestry  ba don ha Sawmer Shiteng ia ka jingai sngewbha tynrai dieng kiba la thung ha katei ka sngi,ong ka kyrwoh na u Banlamlynti Nongbet Secretary JSBPS.Shillong, 7 Jylliew:Ka jingialehkai jong ka U-19 Shillong Premier League Football Tournament 2013 kan sdang lashai ka sngi ha ka por 4 baje janmiet ha JN Sports Complex, Polo.
Ha kane ka sngi sdang, ka Royal Wahingdoh FC kan ia aireng pyrshah ia ka Langsning FC.Lah ban kdew ba kine ki kynhun ki dei kiba la paw bha ha ki jingialehkai hapoh ka Jylla bad kiba la shim bynta ha ki bun ki lympung ialehkai ka jylla.
Ha kajuh ka por na ka liang ka SSA, ka la pyntip ba ia ki tiket yn die ha ka dor T.20 na bynta ka open Gallery, T.30 na bynta ka coever Gallery bad T.50 ia ka cover Gallery kaba don shuki.
Ia ki tiket lah ban ioh na ka jaka die tiket ha ground No-1 bad na ka gate ban rung na Saw Furlong bad la pyntip ba kan ym die tiket ha khmat madan gate JN Stadium.
Ka tiket ba kyrpang ha ka dor T.500 ka dei na bynta baroh ki lympung ialehkai ka SSA mynta u snem.
Shillong,7 Jylliew:U Lat ka jylla u RS Mooshahary u la ong ba dei ba ban beh kam ia u heh Pulit ka jylla u Nurul Islam uba la donkti ha ka kam batbor ia ki shipara ha kaba u la kynthoh ruh ba utei u briew um dei ban don bynta eiei ha ka tnad pulit.
U Islam uba la shah kem ha ka 1 tarik u Jylliew u la don ha Ampati Police Station, namar ka jingshah kynnoh ba u la donkti ha ka jingbatbor ia ki shipara ha kaba ha ka sngi kaba bud u tei u heh pulit u la lait phet na kti ki pulit.
Ha ka sngi kaba ar ka oing bishar ka la ai ia ka rai ba ym lah ban jamin ia utei u heh pulit uba la donkti ha katei ka kam.
U Islam u la bat bor ia ka khynnah kaba dang 14 snem karta hapoh ka thanad pulit ha u lber 13 tarik da kaba pynap pistol  ia ka bad u la leh ruh ia katei ka kam ha ka ing sah jong ka hi da kaba pynma ruh ba lada  ki iathu briew un pyndep syndon ia ki.
u  Lat u la pynpaw ruh ia ka jingsngewkhia ia ka jingkynrei jong ki kam  lehbor bad batbor ha kane ka jyla katba nangmih ki sngi kaba bym pat ju jia ha ki sngi ki jinglong khynnah jong u bad ha ki por ba u dang leit pule.
U la iathuh ruh ba ki kiba kum kitei ki jingjia la ju iohi manla ka sngi.
Katkum ka jingtip ba la ioh lum u Islam u don haduh ar tylli ki jaka sah ba pura jong u katkum ki kot ki slab a la paw kawei ha ka shnong Mahamayachar kaba hap hapoh South Salmara police station ha Dhubri district bad kawei pat ha ka shnong  Gaibanda kaba hap hapoh  Lakhipur police station ha Goalpara district, Assam.
Shillong, 7 Jylliew:Ka Khasi Students’ Union (KSU)  ha kane ka sngi Thohdieng ka la dawa na u Lat ka jylla u Ranjit Shekhar Moosha hary  ban bthah ia ka sorkar jylla ban thung ia ka kynhun tohkit ban wad ia ka jingshisha jong baroh ki university kiba don ha kane ka jylla.
Ka KSU ka la iakyn duh hynne ia u Lat ka jylla ryngkat bad ki samla pule jong ka CMJ University ha Raj Bhavan.
La donkam ban bishar bniah ia ki skulbah bym dei sorkar kiba don ha kane ka jylla ka long kaba donkam khnang ban tehlakam ia ka jingpyniaid bymman.
U president ka KSU u samla Daniel Khyriem  u la ong ba la kyntu ia u Lat ban bthah ia ka sorkar jylla halor ka jingdonkam ban pynlong ia ka jingtohkit ia baroh ki university kiba don ha kane ka jylla.
Halor kane, na ka liang u Lat u la pynthikna ba un peit ia kiba donkam baroh bad kular ba un bishar bniah ban iarap ia ki samla ka CMJ University.
U samla Daniel u la ong ba ka jingmih ka kynrum kynram ha ka CMJ University ka la wanrah ia ka jingjah burom ia ka jylla Meghalaya kaba la ju tip kum ka jaka pule jong ka North East.
“Ka jingshaniah ki paidbah ha ki skulbah ha kane ka jylla Meghalaya ka la duh noh", la ong u president ka KSU.U la ong ruh ba ka seng kam kwah ban mih shuh shuh ki CMJ university ha kane ka jylla bad ka sorkar jylla ka dei ban leh da kaba tyngeh.
Ha kane ka sngi Balang, u Director ka Higher and Technical Education (DHTE) u la dep bthah ia ki samla pule ka CMJ university ban pynbiang ia ki jingdonkam jongki sha ka ophis u DHTE ha Additional secretariat naduh 7 tarik haduh 17tarik Jylliew na ka bynta ban iarap ia ki ban pynwad klas.
Shillong,7Jylliew:Ka Kur Thangkhiew Laikpoh, hadien ba ka ioh ia ka rai na ka high Court jong ka Meghalaya myn ha ka 23 tarik u Jymmang, kaba la kyntait ia ka  jing bym ithuh shuh jong ka Khasi Hills Autonomous  District Council, katba kum ka hukum jongka, kaba 11tarik Risaw  2012.
Halor kane ka jingjop  ka seng ‘Kur Thangkhiew Lai-Kpoh bad ki Rangbah Kur  ha ka jingialang  kaba ka long ha ka 29tarik Jymmang 2013  ha ophis treikam   jong ka Kur  ha Nongkseh  ka la shim ia ka rai ban ba ki  Rangbah Kur  bad ki Nongkitkam  jong ka Seng Kur kin leit  jurip noh kloi ia  ka khyndew  Kur kiba  don ha Riangdo , Mawiong , Golflink , Umdithar  da ka Global Positioning System (GPS) bad ban ai  jingthoh sha u Syiem ka Hima Mylliem  ha kaba iadei bad ka  kam Basan  Nongkseh.
La rai ba hadien  ka GPS Survey  kan don  ka jingiasam   bynta noh  ia ka khyndew  Kur,  khamtam eh  ia kito ki Kur ki bym don   wat tang i tnum iing.
Nalor kane kan don ruh  ka jingiasam bynta  sha ki Kur shynrang bad kynthei  kiba ju trei  ha ka rep ka riang   kumba la sam  bynta  da ka nuksa  ha ka kpoh BUSLA.Ka seng Kur  ka sngew dei ruh  ban kham ailad   ai lynti ia ki shynrang  ba kin long ruh ha ka juh ka por  kum ki nongiada  na ki  nongtap pud  bad ki nongdie  tuh ia ki khyndew Kur kumba  la thmu teng   da u Rangbah Kur barim.
Kum ban shu pynkynmaw  biang ka Kur  Thangkhiew  Lai-Kpoh  kam sngew  dei ne  don jingthmu  ban die tuh ia ka khyndew  Kur hano hano ruh  kumba  la pynmih  hukum  bad jingmana  na ka ophis jong u Syiem   ka Hima  Mylliem  ha u snem  ba la dep.
kane ka long katkum ka kyrwoh ba la phah da u Bankhrawnam Thangkhiew, BF Thangkhiew bad O Thangkhiew Rangbah Kur Thangkhiew Lai-Kpoh.
Shillong, 07 Jylliew:Ka Meghalaya Aids Control Society (MACS) kan pynlong ia ka Meghalaya Icon IV ha East Jaintia Hills  District Khliehriat, ha West Jaintia Hills ,Jowai, Ri Bhoi District Umsning, West Garo Hills ,Tura, East Garo Hills , Williamnagar , South West Khasi Hills ,Mawkyrwat  bad East Khasi Hills ,Shillong.
Kumta kino kino kiba kwah ban iashim bynta  ki lah ban rejister ia lade  da kaba phun jingtip bniah  ha une u no  8575417063.
Nongpoh 07 Jylliew:Ka Ri-Bhoi Youth Federation (RBYF), hapoh ka jingialam u Bah Ban buhai Makdoh, President jong ka, hynne ka sngi ki la leit kynduh ia ka ophisar jong ka Town Planning Officer, ha Byrnihat, ban tip ia ki jing shisha halor ka jingshah beh kam ki ar ngut ki nongtrei jong katei ka tnat.
Hynrei ha katei ka jingiakynduh ia katei ka ophisar, na ka liang jong ka, ha ka jingiakren kaba la neh katto katne por, ka la khynñiat beit ba kam shym la beh kam ne thung kam ia kitei ki ar ngut ki nongtrei, kiba la tip kum ka Kong Hundalin Warjri bad ka Kong Subita Lapang, kiba trei ruh kum ki Casual Labour.
Hynrei ka la jubab ba ka jingthung kam ia ki ka long beit na ki bor bahalor jong ka MUDA na Shillong bad ha kaba iadei bad kane ka kam, kum ka ophisar kam don jingtip ei ei.
Ka la bthah ruh ia ki nongialam ka RBYF ba kin leit mihkhmat sha ki bor bahalor ha Shillong ban tip ia ki jingshisha, namar ha ka por ba shimti kum ka ophisar, kam shym la thung ne beh kam ia ki.
U Bah Banbuhai Makdoh, President ka seng, haba iakren bad ki nongthoh khubor hadien katei ka jingiakren, u la ong ba dang shen ki la leit kynduh ia ka Kong Ampareen Lyngdoh, Myntri ka tnat ki kam pynroi sor bad ba dei peit ruh ia ka tnat MUDA.U la kynnoh ba ha ka por ba iakren bad katei ka Myntri ka jylla, katei ka Myntri ka la jubab ba ka jingbeh kam jong ka tnat MUDA ka long halor ka nongrim ba ka tnat hi kam don pisa ban siew tulop ia ki.
U la ong ruh ba ka long kaba sngewlyngngoh pat ba mynta ka sngi ruh, hadien ba la iakynduh bad ka Town Planning Officer, ka la khynñiat beit sha ki bor bahalor jong ka MUDA, ha Shillong.
Kumta ka seng ka la pynpaw ia ka jingbitar jur halor kane, namar ka jingleh jong katei ka tnat kat haduh ban da beh kam syndon ia kitei ki ar ngut ki longkmie, da kaba ai daw ba ka tnat kam don pisa ban siew tulop ia ki, kumba la ong ka Myntri ki kam pynroi sor.
Hynrei katkum ka jingtip jong ka seng ka long ba ka MUDA bunsien ka ju lum pisa na ki karkhana ha Byrnihat, katba mynta pat ka kynnoh ba ka tnat kam don pisa ban siew tulop bnai ia ki.
Kumta u la buh jingkylli, shaei ka pisa ba ki lum baroh shikatta.
Ka seng kam banse ban dawa na katei ka tnat ba ka dei ban weng kam noh ia baroh ki nongtrei katei ka MUDA ha Byrnihat, lada kam lah ban thung biang ia kitei ki ar ngut ki longkmie ha katei kajuh ka kam.
U Bah Makdoh u la kren bitar ruh, ba kam don jingmyntoi ban don ka jaka treikam ka MUDA ha Byrnihat, lah bha ba khang tala noh ia katei ka jaka treikam, kaba thew bad ñiew shiliang khmat ia ki briew khamtam da kaba ñiewpoh ruh ia ki.
U la ong ruh ba kane ka rukom thungkam jong kane ka tnat kam long kaba khuid, kumta dei ban pynsangeh noh shisyndon ia baroh ki nongtrei ban wan trei ha katei ka jaka.
Khatduh eh, kum u Nongialam ka seng, u la ong ruh ba ka RBYF kam banse ban iaid shakhmat ban wad jingtip lyngba ka hok ban tip paidbah ne ka RTI, ia ka rukom lum pisa katei ka tnat na ki karkhana kiba don ha katei ka thaiñ.
U la ong ruh ba lada ka seng ka lap ia ki jingshisha baroh, kam banse ban thad madan syndon ia ki kam bamsap ba katei ka tnat ka leh sop sop baroh shikatta.
Shillong, 7 Jylliew:U Myntri ka sorkar pdeng ba peit ia ka pule puthi, u MM Pallam Raju u la ong ba dei ban don ka jingiateh hapdeng ki jaka pule bad ki karkhana.
“Ngi donkam ban don ka jingiadei hapdeng ki jaka pule bad ki karkhana  khang ban don ka jingiadei bad don ka jingiakylliang ia ki jingtip hapdeng kine ki ar tylli ki bynta.
Ka jingiadei hapdeng kine ki ar tylli kin kyntiew  ia ka pule puthi bad ka jingroi jong ka jingstad saian" la ong u Raju haba kreh ha ka jingrakhe ia ka jingdap  50 snem ka jinghikai science ha Shillong College  ha kane ka sngi Thohdieng.
U la ong ba kane ka dei ka bynta kaba dei ban pynroi ha ka rukom kaba biang ha ki snem ban wan ruh.
Katkum ka jingong jong u, kawei pat kaba donkam jong ka pule puthi ka long ban hikai ia ki samla pule ban jied ia ka bynta ba ki kwah bad nganud ym ban shu pynbor.
"Nga sngew kmen ba ki don bun ki sap ha kane ka thain bad ngi dei ban pynlong ia ka jinglong jingman ban khring ia ki samla ban jied ia ka jingpule ha ka saian" la ong u Raju bad lyngba ka jingstad saian, kan pynkhlain ruh ia ka ki skul polytechnic bad ki ITI ha ka ri.
U Raju u la ong ruh ba kan sa don ka jingkylla ha ka liang ka jingstad saian ha kane ka ri ha kine ki san snem ban sa wan.
"Ha kane ka 11th Five Year Plan, ngi la sei ia san tylli ki Indian Institute of Science Education and Research ha ka ri baroh kawei.
Nga la ioh ban jngoh ia ki katto katne ki jaka pule bad ka la don ka jingsngew tynnad ia ki samla ba pule ha ki" u la ong.
U la ai khublei ia ka Shillong College kaba la kot sha ka 50 snem ha ka jinghikai saian.
“Nga kyrmen ba kane ka jaka pule ba donkam kan jop shuh shuh ia u maw mer ha ki sngi ban wan" u la ong.
Shwa ia kane u principal u Dr KD Ramsiej u la iathuh ba la sdang ia kane ka kolej ha ka 12 tarik Naitung jong u snem 1963.
Shillong,7Jylliew:Uwei u rangbah uba la tip kyrteng kum u Takuli Jyrwa uba shong kha ha ka Shnong Maw mluh, sohra u la jah rngai na la ing ha ka 23 tarik u Jymmang ha ka por kumba 5 baje eiei myn step.
Ka kyrwoh na u Sirdar ka Mawmluh ka la iathuh ba utei u Rangbah u dei u ba don jingduna ha ki bor pyrkhat ha kaba na ka liang kiba haing hasem bad ka shnong ki la ia wad ia u hynrei kat haduh kane ka kynti ba mynta ym pat shym la ioh jingtip eiei shaphang jong u.
Kumta u sirdar u la phaha ka jingkyrpad ba lada don mano mano ba iohi ne ba lap ia une u Rangbah 30 snem karta uba phong ia ka sopti rong duma sla bad ka patlin jean ronglieh bad uba long saw doh bad uba jrong kumba 5 phut ar inshi eiei kin sngewbha ban pyntip sha u Sirdar Mawmluh da kaba shu phone ha une u nombar 9436115972 lane ban pyntip beit sha Police Station Sohra.
Shillong, 7 Jylliew:U Myntri pule puthi ka ri u M Palam Raju  u la ong ba ka University Grant Commission (UGC) ka dei ban ai dak iong shi syndon ia ka CMJ University bad ban weng noh shi syndon na ka thup jongka da kaba pynbna ba ka shu die ia ki syrnod Ph.
D degree ha ka ri bad wat shabar ruh.
Haba kren sha ki nongthoh khubor hadien ba la wai ka jingbuh mawnongrim ia ka EFL University hynne ka sngi ha Shillong, u Raju u la ong ba la donkam ban pynduh pyndam ia ki jingleh tuh kiba la mih ha katei ka CMJ University.
“Ka long kaba donkam ban kyndang naphang ia kine ki jingleh bymman, la kyrmen ba ha kane ka durbar lyiur ban wan ngin sa pas ia ka Bill ban tehlakam ia ka jingkharoi ki University ha ka ri", u la ong.
Ha kaba iadei ka jingmih ka kynrum kynram ha ka CMJ University, u Raju  u la ong " kumba ju long ka UGC ka lah ban leh ia kane, ki kyrteng jong ka  CMJ University ha ka website dei ban pynbna ba kane ka university ka dei kaba thok".
U Raju u la ong, baroh la iohi ia ka jingpynshitom pyrshah ia ka IIPM, kajuh ka jingpynshitom dei ban leh ia ka CMJ University.
Ngi ai jingpynshlur ban pynshitom ia kum katei ka university.
U Raju u la ong ba dei ban ai ia ka jingpynsaja ia kum katei ka university bad halor kane, ka jingiatreilang jong ka sorkar jylla ka long kaba donkam.
Lah ban kdew ba ki pulit CID ka Meghalaya ki la khang tala ia ka ophis ka CMJ University bad ka campus  hadien ba u Lat ka jylla u Ranjit Shekhar Mooshahary u la ujor da ka  FIR pyrshah ia katei ka university halor ki kam bymman jongka.
Ia ka CMJ University la seng ha u snem 2009 bad la kynnoh ba ka ai syrnod thok haduh 434 ngut ki PhD degree ha kine ki snem ba la dep nalor ba la pynrung kyrteng shuh sa 490 ngut ha ka jingpule PhD  ha kajuh ka snem.
Lai ngut ki heh jong ka University kynthup u registrar, deputy registrar bad u manager ka human resource ki la shah kem katba u Chancellor jong ka University,u  Chandra Mohan Jha u la phet rieh haduh mynta.
U Raju u la ong ba la don ruh ka skhim thymmai jong ka HRD, ka Rashtriya Uchchatar Shiksha Abhiyan (RUSA)  kaba thmu ban ai jingiarap pisa sha ka sorkar ka long na ka bynta ban pynlah ia ka ban pynbha ia ka jingpule ha ki kolej.
Guwahati,07 Jylliew:Toi ha  bun ki khep la ju shem ba ktien ‘lehbein ‘hi ka ju mih ba leh u lok ia ka lok ha jingiadei shi tnga ha iing ha sem;hynrei imat kane ka ktien mynta ka la kylla khongpong ha kine ki sngi ban phalang jur noh sa sha ka kynthei.
Ban pynshisha ia kane ki tyllong khubor ki iathuh ba ki kynthei ki la kham dakait ban ia u shynrang, kumta u shynrang mynta u  ju shah lehbein ha la lok ha kine ki sngi ha iing ha sem haduh ba sa mih ka pra khiew ja.
Ia kane la sakhi ruh na ka jingjia kaba la kynrei hapoh ka jylla Assam ha kine ki sngi, ha kaba u lok u hap ban ujor ia la ka jingshah lehbein sha iingbishar.
“Ka jinglehbein u lok ha ka lok, ka la jia barobor ha kine ki sngi haduh ban hap ia pyllait sanshyieng noh da ka Iing Bishar  ha Assam"ong ki tyllong khubor.
Dang shen u wei u longkpa u la hap ban ia pyllait sanshyieng noh bad ka la lok hakhmat ka  Iingbishar,hadien ba u la ujor ba u la shah lehbein jubor ha ka ‘liew iing ‘liew sem"bynrap ka khubor.
Shuh shuh la ong ba nalor utei, don bun ruh kiwei pat ki kam kes, kiba mih na kum katei ka jingshah lehbein ki shynrang ha la ka lok,mynta ki sngi ha katei ka iingbishar.
Ho,oid lah ban pynkynmaw ba ka ktien ‘shah  lehbein’ ka lah ban thew la ka jingshah lehbein ha ka met ba kynja doh ne kumjuh ha ka bor pyrkhat pyrdain.
Kum kane ka jingjia mynta ki shynrang ha Assam ki mad kynrei bha.
Na ka liang  u nongaiktien ba rangbah ka Family Court, u iathuh ha ki tyllong khubor ba jan  600 tylli ki kes ia pyllaitsanshyieng ha u snem 2012 bad jan 2,000 tylli kiba dang sah kut haduh mynta.
Hynrei na kitei ki kes kumba  20 persen, ki dei ki kes kiba pynpaw ba u lok u pan iakhlad na ka daw ba  u shah lehbein palat hala ka lok.
Shuh shuh katei ka iingbishar  ka iathuh ba ha u snem 2012, kumba 1500  tylli ki kes pan iakhlad lok la ujor sha ka Family Court, Guwahati.
Ka iingbishar ka pynpaw ruh  “Ka jingpan pyllait sanshyieng bun ka wan na ki briew kiba la nang la stad.
Ka kes ki shijur halor ka kam ka jam ,dei kawei  ka kam thymmai ka jylla Assam ka mad" bynrap utei u heh ka Iingbishar.
Nalor kane don ruh palat 1400 tylli ki kes kiba ujor halor ka jingbym biang bymbit bad ka jingbymlah ban kitkhlieh, kum u kpa ne ka kmie ,la ujor ha katei ka Family Court ha u snem 2012.
Shillong,7 Jylliew:Ka ophisar jong ka tnad Social Welfare ka la kam ba kawei  ka khynnah skul, kaba ym shym la lah ban pynpaw kyrteng ka la duh ei ia ka jingpule pule jong ka, tang namar ka jinglehrain ban leit bteng biang ha ka skul kaba ka ju leit pule.
Ka jinglehrain jong katei ka khynnah ban dang leit bteng ia ki jingpule jong ka, ka dei naba ki para khynnah skul, kumjuh ruh ki ba ithuh ia ka ki la kren bein ia ka bad ki la kiar ruh na ka jingialong paralok bad ka tang namar ba ka kyrteng jong ka  paw ha ki kot khubor.
Ha  kaba ia dei bad katei ka phang ka Ophisar jong ka Social Welfare ka la ong ba ka jingthad ia ki kyrteng jong ki briew, kumba  ka la jia ia katei ka khynnah ka la wanrah ka jingduhnong ha ka imlang sahlang, da kaba iathuh ruh ba wat ka ain katkum ka Juvinile Justice Act, ka la pyrshah ban thad kyrteng ia kiba kum kitei ki jingjia.
Lah ban pynkyn maw ba ha kine ki sngi kiba la dep ba kawei ka khynnah skul klass IX, kaba leit skul ha kawei ka skul ha Shillong, ka la jah na la ing, ha kaba ki kmie ki kpa jong ka ki la dep ban ai jing ujor sha ki pulit, hynrei hadien pat la ioh jingtip ba katei ka khynnah ka la jah bad la u samla jong ka.
Nongpoh, 09 Jylliew:Ka shnong Pamla tar, hynnin ka sngi ka la ai khublei sngewnguh shibun eh ia ka Hynñiew trep National Youth Front (HNYF), Northern Region, kaba la leit ban noh synñiang sha ki lanot ha ka shnong Pamlatar, ha kaba katei ka seng ka la kloi ban kner ia ki kti leh isynei sha kito ki lanot baroh, kiba la mad ia ka jingduh bad jingjulor ha katei ka jingjia.
Ka shnong lyngba ka kyrwoh na u Bah Z Lymphuid, Secretary Shnong, kam lah khlem da ai khublei ia kane ka seng, kaba la kloi ban noh synñiang sha kitei ki lanot.
Ha ka kyrwoh na katei ka shnong, u Bah Lymphuid, u la ong ba ka shnong ka ai ‘Shi Khoh’ ki jingkhublei ia katei ka seng, kaba la noh synñiang sha ki lanot ka shnong da u khaw bad ki khiew shet myn ha ka 6 tarik Jylliew, 2013.
Ha kaba iadei bad kane, u la ong ba ka shnong ka ai ia ka jingkyrkhu kyrdoh ia ki nongialam katei ka seng khnang ba kan lah ban iaid shaphrang ha ki kam ban shakri khambha shuh shuh ia ki paidbah nangne shakhmat.
U la ong ruh ba U Blei jong ka jingieid un iai kyrkhu ia ki baroh, lyngba kane ka kam ba ki la leh isynei.
Ban pynkynmaw hangne, ka HNYF Northern Region, hapoh ka jingialam u Bah Banpynskhem Kharnaior, President jong ka, ka la ioh ban leit ai jingiarap sha ki lanot myn ha kane ka sngi Palei ba la lah.
Ha kane ka jingleit noh synñiang kane ka seng, ki lanot ki la iohpdiang haduh 14 tylli ki khiew lem bad u khaw 10 byrni.
Ka jingshah lynshop ki nongshong shnong ha utei u Kyllang, ka la jia ha ka 5 tarik u bnai ba la lah, da ka jingther kynsan ka ‘eriong kyllang.
Ha katei ka jingjia, haduh 54 tylli ki ïing ki la shah ktah ha kane ka ‘eriong, ha kaba ka la ioh syngeit bad lynshop ia ki ïing ki sem bad ki jingthung jingtep.
Kumta, na ka liang ka shnong ka kynmaw ieit pat ia ka jingleh bha jong katei ka seng hapoh ka jingialam u Bah Banpynskhem Kharnaior, President jong ka, ba da ka jingieid ki la wan ban pyntngen ia ki lanot bad ai mynsiem ia ki, lem bad ki jingnoh synñiang ha katei ka sngi.
Shillong,9 Jylliew:Hadien ka jingpyn mih hukum  ka MoRTH ban pynduh pyndam noh ia baroh ki winestores ki ba don harud surok National Highway, mih sa ka seng AJYWO Central Governing Body ban dawa na ka sorkar jylla ba ka dei ban khang noh ia baroh ki winestore ki ba don ha shilynter u surok NH44 na ka bynta ka bha ka miat jong ki paidbah nongleit nongwan khamtam ki nongniah kali.
Ka AJYWO Sengkmie ka pynpaw ia ka jingsngewnguh ia ka Ministry of Road Transport and Highways halor ka hukum ba ka la pynmih ban khang khyrdep noh ia ki winestore baroh ki ba don harud jong ki surok bah National Highways.
“Ka rai jong ka MoRTH ka long kaba dei ban ai jingiaroh shikatdei eh na ka bynta ka bha ka miat jong u paidbah, ki khun samla bad khamtam eh ki nongniah kali" ong u Bah M H Dkhar President ka AJYWO.Ka jingjyllei jong ki winestore lyngba u NH44 ha ki bynta ba hap ha ka thain Lad-Rymbai bad Mookhep ka la long ka ba i lehrain bad shaba palat u pud.
“Ka jingjyllei jong ki winestore ki ba ia snoh dambit iwei na iwei pat ha ka thain Lad-Rymbai la i kumba ka sorkar jylla Meghalaya lyngba ka tnad Exercise ka long ka ba matlah bad khwan sa tang ia ka pisa hynrei ym ban pyrkhat na ka bynta ka bha ka miat jong ka imlang ka sahlang" ong shuh shuh u Bah M H Dkhar.
Ka dei ka jingshisha ba tang shu rung shapoh ka thain Lad-Rymbai ngi  lap tang ki winestore ki ba ia snoh lang dambit iwei ia iwei pat.
Katno ka long ka ba i sangsot ia ka imlang ka sahlang.
U tei u nongialam jong ka AJYWO u la ong shuh shuh ba ka jingjyllei jong ki winestore ha EJHD ka la ktah shi katdei eh ia ka imlang ka sahlang.
Bun ki kam sniew bad ki jingaksiden kali ba wanrah ia ki jingjia ba sngewsih ki mih na ka daw jong ka kiad.
“Mano ban ym shah ialam bakla shuh da ka pyneh ban ym thied kiad haba kat shaba ngi phai satang ki winestore suda? Haba kumne, hangno ka lawei jong ki longing longsem bad khamtam eh ki khun samla bad ki khynnah skul ba pli, ki ba tang shu mih ing bad na skul syndon ha dukan kiad? Buh jingkylli ka AJYWO da kaba bynrap ruh ba  don ki khep ba la ju ioh  kem ia ki khynnah skul ha ryngkat ki uniform ba ki buaid kiad ha jan jong ki ba kum kitei ki winestore.
Kane ka jinglong jingman ha EJHD khamtam ha Lad-Rymbai ka la buh ia ka lawei jong ki khynnah skul ha ka ba dum" la bynrap shuh shuh u Bah MH Dkhar.
“Ngi dawa jur na ka sorkar jylla ba ka dei ban pyntreikam ia katei ka hukum jong ka MoRTH da ka ba khang noh ia baroh ki winestore ki ba don haruh surok National Highway bad lada kam leh ei ei kat kum ka hukum jong ka MoRTH, ka seng kam banse ban iaid da kawei pat ka lynti ka ba kham eh ka ban kynthup lang da ka Public Litigation Interest (PIL) pyrshah ia ka sorkar jylla halor ka jingbym shym la shim khia jong ka ia ka jingjyllei ki winestore ha EJHD khamtam kito ki ba don harud NH 44 bad jan skul" la pynkut u kyrwoh u Bah M H Dkhar.
Shillong,9 Jylliew:Ka Khasi Students’ Union, South West Khasi Hill District unit ka dap da ka jing sngew kmen kaba khraw ban  ioh jing tip bad ban iohi ha ki lad pathai khubor ba ka bor pyniaid District jong ka South West Khasi Hill District hapoh ka jing ialam  U Deputy Commissioner Bah  Aldous Mawlong (IAS) Ka la shim khia ban  pyntreikam tikna, janai bad pura ia ki kyndon ain ka Inter-State Migrant Workmen (Regulation of Employment and Conditions of Service) Act, 1979  da kaba wan rah ia Work permit ia ki nong bylla bar jylla hapoh ka jylla Meghalaya.
Ka seng ka la pynpaw ba kane ka jingshim khia jong u DC halor ka Work Permit ka long kum ka jing tehlakam bad pyniaid beit (control and Regulate) ia ka jing wan rung kyrthep ki poiwir beain hapoh ka District bad ka jylla hi baroh kawei.
Ka kyrwoh na ka seng ka la pynkut ba kane ka jingleh ong u DC kan long kum ka nuksa ia kiwei pat ki District ha ka jylla.
Ka seng ka la kit bok kit rwiang ruh ia u Bah Mawlong ba un nangkiew shaphrang ha ka jingtrei jong u.
Shillong, 9 Jylliew:Ki paidbah ka shnong Mawmluh, Sohra ki la iamih paidbah ha kane ka sngi Saitjain ban shim kabu ia ka jingtip na ka prokram ba la wan rah ha katei ka shnong.
Ia kane ka prokram ban ai jingtip sha ki paidbah, la pynlong da ka ophis jong u SDPO (Sohra)  hapoh ka jingialam Bah Ian Onel Swer ryngkat ka jingiatreilang bad ki samla pule ka Bar Association jong ka Shillong Law College bad ka jingiatrei lang ka shnong Mawmluh.
Ki nongshong shnong ka Mawmluh ki la iamih shit rhem ban wan shim bynta bad ban ia sngap ban ioh jingmyntoi.
Ki stad ba dei ha ka lain bapher bapher ki la wan ban pynshai sha phang kaba iadei bad ka Lok Adalat, ka hok ki nongthied, ki kam thom bor pyrshah ia ki nonrtrei iing, ki kam batbor ia ki kynthei, ka jingtip halor ban pyndonkam ia ka RTI, ki kam iakajia majia, ki kam ba iadei ka jingaksiden, ban ujor FIR bad kiwei de.
Ki paidbah kiba la wan ban shah shkor ki la ioh jingmyntoi shibun na kum kine ki jaitprokram.
Ha ka prokram la iadon lang u SDPO (Sohra), ki ophisar ka Sohra Police Station, u President Student Bar Association Shillong, ki Lecturer  jong ka Law College Shillong  ryngkat ki khynnah pule jong kane ka college, u Sordar bad Rangbah Shnong Mawmluh bad ki seng baroh ki ba hap hapoh shnong Mawmluh.
Nongpoh, 09 Jylliew:Kan long ka jingkyr khu kaba khraw eh ia ki nongri dohkha, na Ri-Bhoi Sepngi, kiba la iasnohkti lang bad ka seng ki nongri dohkha, na ka District, kaba la tip kum ka Ri-Bhoi Fishery cum Agricultural and Farmer Association (RBFAFA).
Ha ka jingialang kaba la long ha Pathar khmah, ka RBFAFA ka la iohlad ban leit mih sha katei ka thaiñ sepngi ha ka 1 tarik mynta u bnai.
La pynlong ia katei ka prokram ha ïing dorbar Patharkhmah, kaba hap hapoh ka Jirang Constituency.
Ka jingthmu jong kane ka seng ka long ban pynkhlaiñ bad pyniar la u tnum u tyndai lem bad ka jingangnud ban wanrah ia ka jingiajan hapdeng ki paidbah bad ki tnat sorkar ka jylla bad ban kyntiew ruh ia ka jingtip bad jingshemphang ia ka rukom treikam kumno ban pynroi ka kane ka kam, katkum ka juk jingstad saian bathymmai, la ong u President kane ka Synjuk na Ri-Bhoi District, u Bah R Nongrum.
Ban pynkhlaiñ ia kane ka seng, na ka liang ki nongialam jong ka, ki la ibit ban suit ban shor thymmai sa kawei ka Circle, ia kaba la tip kum ka Ri-Bhoi Fishery cum Agricultural and Farmer Association, Patharkhmah Circle.
Ha katei ka sngi, la jied ia ki nongkitkam katei ka Circle thymmai, ha kaba la jied ia u Bah Edmin Dyia kum u President, Bah Major Thangkhiew, Vice President, Bah Precious Ranee, Secretary, Bah Wanhun Syngkli, Asst Secretary bad kynthup ia ar ngut ki Adviser, kata ia u Bah PN Roy Nongphlang bad u Bah Muslim Doloi.
La pynskhem syndon ia kitei ki nongkitkam da u Bah R Nongrum, President ka District.
Kiwei kiba la sakhi lang ki kynthup ia u Bah B Sylliang, Bah W Shabong, DSP barim ka Ri-Bhoi District, Nongpoh, u Bah JP Ranee, Bah B Lyngdoh bad u Bah B Pamshong.
Shillong, 9 Jylliew:Ka skhim thymmai ka sorkar ka Meghalaya Health Insurance Scheme (MHIS) ka  dang sah ha ka umdum namar ba ki paidbah kiba don ka smart card haba ki leit shah sumar ki hap lut kumjuh.
Ia kum kane ka jingjia, la lap da ka FKJGP ha kaba iwei I nongpang ha Robert Hospital Iba la poi ka jinglut sha ka 22 hajar, kin hap siew mar shiteng tam kata 12 hajar bad tang 10 hajar siew ka MHIS.Ka FKJGP ka la  buh jingkylli ha khmat ka sorkar jylla, ba kan pynshai sha ki paidbah kiba ioh jingmyntoi lyngba ka Megha Health Insurance Scheme.
Ia mynta hi ka sorkar ka shu ai ka smart card bad I kot lyngkdop sha kito ki ba lah pynrung kyrteng khlem da pynshai ia kino kino ki jingdon kam.
Katkum ka jinglap jong ki nongialam ka seng ka bai lut jong ine I nongpang ba dang 6 snem ka rta ka long 22, 000 tyngka, bad ki bahaiing ki hap lut 12, 000 tyngka na pla lajong.
Hynrei ki nong pyniad jong ka hospital ki lah mynjur ban pyllait noh ia ine I nongpang hadien ba U Publicity Secretary jong ka FKJGP, Central Body, U bah Eldie Newton Lyngdoh u lah ia kynduh ia ki heh jong ka hospital.
Ki nongpyniaid ka hospital ki lah shah ia ki bahaiing jong ine I nongpang ban siew ia ka bill ba 12, 000 tyngka kum ka jingsiew boina na katei ka jinglut.
Ka Seng FKJGP ka lah dawa ruh ba lada ki bor pyniaid ka kompani ICICI Lombard kaba dei ban bei iaka jinglut jingsep ki nongthiah pang kam lah ha kum kata ban pynbiang ka dei ban ai noh ia kiwei pat ki bank.
Shillong, 9 Jylliew:Ki nongtrei ka North-Eastern Hill University hapoh ka lama North-Eastern Hill University Teachers’ Association (NEHUTA) bad ka North-Eastern Hill University Non-teaching Staff Association (NEHUNSA) ki la dawa ba dei ban pynlong ia ka jingtohkit kaba bniah pyrshah ia ki ar ngut ki Vice Chancellor kane ka skulbah kynthup ia u Prof AN Rai uba long mynta bad u ba hashwa jongu, u Prof Pramod Tandon.
“ngi dawa ban pyn long da ka jingtohkit da ka Kashari pyrshah ia ki ar ngut ki vice Chancellor bad khamtam ia u Prof Rai uba ieh ia ka university shiteng lynti hapdeng ka kynrum kynram.
Ngi dawa tohkit ruh pyrshah ia vice chancellor barim u Prof Tandon" la ong kine ki seng ha ka kyrwoh ba la pynlait ha kane ka sngi Satjain.
Haduh ba la pyndep ia ka jingtohkit, ka seng ka dawa ba ka tnad Human Resource Development (HRD) kam dei shuh ban thung ia u briew bym don ka jingkitkhlieh.
“Ka HRD ka dei ban shim ia ka jingkitkhlieh ia ki paidbah ka thain shatei lammihngi ka India da kaba pynsniew dur ia kane ka skulbah jong ka thain da kaba thung ia u heh jongka bym kot bor ban pyniaid kum u vice chancellor,"  la ong kine ki ar seng.
Ka seng ka la ong ba u Prof Rai um dei ban shah ban phet na ka skulbah haduh ba un pynkhuid ia ki kynrum kynram kiba u la leh ha kine ki ar snem tam.
U Prof Rai u la wan shimti kum u VC ka NEHU  tang ban myntoi ialade, ki la kynnoh.
U Prof Rai u la shah thung kum u Director ka Internal Quality Assessment Cell (IQAC) da kaba laid lait ia ki kyndon ba dei ban leh, la ong kine ki ar seng ka NEHU.“Shwa ba un wan shimti kum u VC ka NEHU, u Rai u la don ka jingiasylla bad u VC barim, ha kaba ki la pyndonkam bakla ia ka lisa kaba jur bha jong ka university haduh ba la pynjah burom syndon ia kane ka skulbah", la long kitei ki seng.
Shillong, 9 Jylliew:Ka sorkar jylla ka la rai ban iakhun pyrshah ia ka rai jong jong ka High Court ban pynduh ia ka jingthung ia ka Director barim ka Social Welfare department,  ka Kong Loma Jyrwa kum ka Mission Director  jong ka State Resource Centre for Women (SRCW).
U nongiasaid ain ka sorkar, u la ong ba la rai ban leit ujor pyrshah ia ka rai jong ka Kashari ban pynduh ia ka jingthung ia ka kong Loma.
Watla katta, ka sorkar ka dang pynlong ruh ia ka jingbishar bniah ia ka rai jong ka Kashari.
‘Kumba ju long, ia ka jingujor dei ban leh hapoh shi bnai hadien ba la pynmih ia ka rai"  la ong u heh sorkar.
Kham mynshwa,  ka  Kashari High Court dang shen ka la pynmih ia ka rai kaba pynduh shi syndon ia ka jingthung ia ka Kong  Loma Jyrwa  hadien ba la ujor da ka Kong Angela Rangad  bad la iasaid da u Bah HS Thangkiew, N Mozika bad kiwei, kiba pyrshah ia ka jingthung ia ka Kong Loma kaba la shong thait kum ka Deputy Director jong ka tnad Social Welfare Department.
Haba bishar ia ka jingujor, u nongbishar Justice T Nandakumar Singh  u la shem ba ka rukom jied bad kdew ruh ia ka jingdonkti u Director ka Social Welfare, u Bah Himalaya Shangpliang ha ka rukom thung ia ka Kong Loma.
Ka rai ka la ong ruh ba ka jingthung ia ka Kong Loma ka long kaba shah shiliang bad kaba iuhroit ia kiwei’.
Ka State Resource Center for Women la thaw ha u snem 2012, na ka skhim sorkar pdeng ban pynlong ia ka met kaba laitluid ban peit ngot ia ki skhim bad ki projek ba la thmu ban ai sha ki kynthei.
Ka tnad Directorate jong ka Social Welfare  kan dei ka Nodal department ban thaw ia ka SRCW.Ia ka Kong Loma kaba dei ka Deputy Director  barim ka Social Welfare, la thung ia ka.
Ha ka jingshisha ia ka SRCW dei ban khlieh da u Mission Director ne  Project Advisor bym dei nongtrei sorkar bad dei ban long hapdeng ka rta bym duna ia ka 50 snem.
Ban leh ia kane,  la thung ia ka Kong Loma hadien ba la shong thait.
Ka Directorate jong ka Social Welfare ka la pynmih ia ka jingpynbna ia kane ka kam khlem pyni ia ka rta bad ka la thaw ruh ia ka selection committee khlem don ki stad hynrei la shu shim lut baroh ki shakri sorkar ban long ki dkhot ka committee.
Ia kane ka committee la khlieh da u NS Samant uba dei u Commissioner Secretary jong ka Social Welfare, bad u Bah Shangpliang kum u Secretary.
Shillong, 9 Jylliew:Kum shi bynta jong ka jingrakhe ïa ka sngi pynneh mariang,  ha ka 5 tarik mynta u bnai ha KHADC Nongstoiñ, ka Anderson Secondary School, New Nongstoiñ, ka la rah ïa ka nam lahduh da kaba 136 point na ka 150, ryngkat bad buskit peisa kum ka jingpynshlur ïa ki khynnah skul ban ieid bad sumar bha ïa ka Mei Mariang.
Ka St.Xavier Secondary School( Day Section), New Nongstoiñ ka la wan ba-ar da kaba kamai 110 point ryngkat ka peisa buskit, kajuh ka skul tangba  ka Morning Section ka la ba-lai da kaba kamai tang 99 point ryngkat ka buskit peisa katba ka Ri Lyngngam Secondary School na sor Nongstoiñ hi, ka la wan basaw da kaba kamai 85 point bad ka peisa buskit.
Ka jingrakhe ïa kane ka sngi khraw da ka nguh ka dem ïa u Trai Nongthaw bad ban burom bad ñiewkor ïa ka Mei-ramew- Mei Mariang kiba kdup ïa u khun bynriew, ka la long kaba pynkmen bad shongkun bha.
Ka jingsnoh kti lang jong u Bah Loveming Wanniang, Ranger, u Bah Genes Thongni, DM, baroh ar na ka Soil bad  Water Conservation Nongstoiñ,  ryngkat ka jingdon lang jong u ADO ka Horticulture Nongstoiñ, u Bah Joseph Mukhim, kiba la ai jingmut bad kyntu ban sumar sukher bad pynneh pynsah ïa ka jinglong ryntih jong ka Mei Mariang ban dup manbha u khun bynriew, ka la nang pynkhraw shuh shuh ïa ka jingrakhe.
Ha kane ka jingrakhe ba la pynlong ha Conference Room jong ka KHADC Nongstoiñ Branch da ka Meghalaya Environment Front (MEPF), la pynlong ruh ka jingïatai nia halor ka phang “Ki jingkyrkhu bad ki jingtim ba mih na ki Projek pynmih ding Ilektrik ha ka jylla", ha kaba kiba kyrshan ïa ka Ilektrik Projek ki la kamai 26 point katba kiba pyrshah 21 point.
Kawei pat ka khubor, ka iathuh ba ka  Khasi student’s union, Nongkrem unit ka la ioh pynlong da ka jingsam ia ki symbai dieng ha ryngkat ka jingiathung lang ia ki symbai dieng hapdeng ki dkhot jong ka seng bad ki khynnah skul, la ioh ban sam  ia ki  san tylli ki skul kiba don ha ki thain Nongkrem, kata ha ka Salem Secondary School, Pahsyntiew Memorial Secondary School, Nongkrem Government Upper Primary School, Nongkrem Higher Secondary School Bad Ka Nongkrem Presbyterian Secondary School ha ka 6tarik jylliew 2013.
Ha katei ka sngi La ioh ruh ia ki jingkren kyntu kynpham na u General Secretary Iaishah Warkhyllew, na u Education Secretary Wanshan Kharmudai uba la kren shaphang ka ka theme “Think, Eat , Save" jong katei ka sngi bad na ki principal and Headmaster jong kitei ki skul  kiba la iashimbynta shitrhem ha katei ka sngi.
Kyntang iawai Ka seng ka ai khublei ruh ia baroh ki dkhot bad ia ki nongiarap/nongkyrshan jong ka seng kiba la ialeh shitom ban pynlong ia katei ka sngi kaba jop.
Shillong, 9 Jylliew:Ka kong Ampareen Lyngdoh, Myntri ka ka tnad Labour ka la kular ha ka jingialang jong ka jingiakynduh lang ki nongthoh khubor jong ka Thain Shatei Lam Mihngi ba la pynlong da ka South Asia Media Solidarity Network, ka division jong ka  International Federation of Journalist, ba ka sorkar kan ia leh ban pynbiang ia ki jingdonkam kum ka jaka sah, ka jingsumar bad kiwei pat ia ki nongthoh khubor ym tang ha  ka jylla hynrei ha ka Thain hi baroh kawei.
" Ka kam ki nong thoh khubor ka long kaba itynnad ha kajuh ka por ka dei ka kam kaba eh bha kaba ki hap ban tur" ong ka kong Ampareen kaba la ong ruh ba ma ka ruh ka dei ka nongthohkhubor.
Ka Kong Patricia Mukhim, kaba la ioh ia ka khusnam   Padmashree  ka la ong ba ki nongthohkhubor ki dei ki ba don ka jingkit khlieh na ka bynta ka imlang ka sahlang bad ki paidbah kaba lah ruh ban long kum ka thup ha ka kot pule.
U Secretary jong ka Indian Journalists Union, U Geetartha Pathak,ha ka jingkren jong u u la ong ba ki la mih bun ki mat jingiakren ha kaba ia dei bad ki kam ba ki nongthoh khubor ki ju ia kynduh nalor ki jingiakren ba ia dei bad ka hok jong ki paidbah ban tip bad ban wad jingtip.
U President ka Shillong Press Club Bah David Laitphlang haba kren ha katei ka Workshop kaba la long hynne ka sngi u la ong ba kane ka Seminar kaba la pynlong mynta ka sngi kan long kum ka jingwanrah ia shibun ki mat jingiakren ha ka shai ha kaba ia dei bad ka jingtrei kam ki nongthohkhubor ha ka Thain kaba ym ban shu kut ha ka jingiakren hynrei ban da buddien ruh.
Ia katei ka Seminar kaba la pynlong ha ka sien kaba nyngkong ha ka jylla la pynlong ha ryngkat ka jingiatreilang bad ka  Shillong Press Club da ka jingkyrshan jong ka Indian Journalists Union bad ka sorkar  Meghalaya.
Shillong, 9 Jylliew:U Myntri khlaw ka jylla u Bah Prestone Tynsong u la ong ba ka jylla ka donkam palat ban pyntreikam noh ia ka ain ban iada ia ki jaka pynlang ne pynneh um.
Katkum ka jingong u myntri khlaw, u Myntri Rangbah ka jylla u Dr Mukul Sangma la khmih lynti ba un sa khot noh shen ia ka jingialang mar ia wan phai na New Delhi ban shim ia ka rai ban pynkylla ia ka Meghalaya Catchment Areas Act, 1990 khnang ba ka sorkar kan lah ban shimti noh ban peit ia baroh ki jaka ba dei kum ki jaka pynneh ne pynlang um.
“U Myntri Rangbah un khot ia ka jingialang shen ban shim ia ka rai halor kane" la ong u myntri khlaw ha kane ka sngi Saitjain.
Haba kubur ba la pynlsme ban wanrah ia ka jingpynkylla ia kane ka ain, u Bah Prestone u la ong ba kam dei shuh ban pynslem namar ba ka jingduh jong ki jaka pynneh um ka la jur bha ha ki bynta bapher bapher jong ka jylla.
“Ki kam lushia ban pynsniew ia ki jaka pynneh um, yn sa pyrkhing bha hadien ba la pyntreikam ia kane ka ain" la ong u bah Prestone.
Lah ban kdw ba ka jingthmu ban pynkylla ia kane ka ain Meghalaya Catchment Areas Act, 1990 ka la sah kut la palat shi snem.
Katkum ka jingong jong uwei u heh ka Planning Department, kaba dang eksamin ia kane ka kam, ka file ka la sahkut la phra bnai mynta bad kane ka la buh jingkylli ia ka jinglong kitkhia ka sorkar ban leh ia kane ka kam kaba donkam kyrkieh.
Ha kane ka jingthmu ban pynkylla, ka sorkar ka la thmu ban pynrung ia ka kyndon ban shim ia ki jaka baroh kiba hap ha ka kyrdan kum ki jaka pynneh ne pynlang um ha ka jylla baroh kawei.
“Ka tnad khlaw ka jylla ka dang don hapdeng ka jingsahdum namar ba donkam ban ioh ia ka jingmynjur na ka kynhun myntri khnang ban lah ban pyntreikam ia kane ka ain" la ong uwei u heh sorkar.
Shillong, 8 Jylliew:U Myntri ka tnat ka Human Resources Development (HRD) u MM.Palam Raju ula klular mynne ka sngi ha ki nongialam  ka Ka Joint Action Committee of All Teachers Association of Meghalaya (JACATAM) ban un iakren ia u Myntri Rangbah ka Jylla u Dr Mukul Sangma halor ki jingeh jong ki ba ki iakynduh.
U Chairman ka JACATAM u  Bah ED Nongsiang u la iathuh ia kane hadien ba ki la iakynduh ia  U MM Palam Raju ha ing sah u lat mynhynnin ka sngi (Raj Bhavan).
Katkum ka jingiathuh u Chairman ka JACATAM, u Myntri ka HRD u la sngew lyngngoh ban tip ia ki jingshah lehbein jong ki nonghikai ha kane ka jylla namar ba ka sorkar pdeng ka theh pisa bun sha ka sorkar jylla.
“ka sorkar India ka ai jingiarap 90% na ka bynta ki jylla ka thain lam mihngi ha kaba ka tnat jong ka pule puthi la kynthup lang",la ong u MM.palam katkum ka jingiathuh u Bah ED Nongsiangbad u la bynrap ba ia kiwei ki jylla ka sorkar pdeng ka ai jingiarap tang 75%.
Na kaliangki nonghikai hapoh ka lama jong  ka JACATAM  ha ka jingkynduh ba long kumba shiteng kynta eiei, ki la pynsngew ia ki jingeh jong ki kiba kynthup ka jingbymioh tulop tikna man u bnai bad ban dawa na ka sorkar ba kan shimti hi noh ia ka kam hikai skul ha ka jylla.
Ha kawei kaliang ka JACATAM ka pynpaw ka jingsngewsih namar ba ka sorkar jylla ka leh bym suidniew khamtam na kaliang u Myntri ka tnat pule puthi ka jylla u Dr RC.Laloo.
“ngi ladep thoh shithi sha u Myntri ka jylla ban ia iakynduh naduh mynshemsnem hynrei ngim pat ioh jubab eiei ruh em haduh mynta" la ong u Chairman ka JACATAM bad la bynrap ba kham suk ban iakynduh ia u Myntri ka HRD ban ia u Myntri ka pule puthi ka jylla.
Ha kajuh ka por u la ong ba lada u myntri u dang iai sngap mynthi,  shen na ka liang ki nonghikai kin sa leit ia kynduh noh  ia u Myntri Rangbah u Mukul Sangma.
Hynrei lada ym ioh jubab eiei na ka liang ki nonghikai kin ia shong ban pyrkhat ban leh da kiwei pat ki kam,la ong u Bah Nongsiang.
Agartala, 9 Jylliew:Sa tang hapoh ar taiew, ka Tripura, kan ioh ia u khaw, uba tad bha ka bai kit bad ka daw ka long, namar ba ia u khaw bam jong katei ka Jylla, yn pynkit noh lyngba ka jhad, kaba iaid na Bangladesh ban leit pynhap mar sha Agartala.
“Ka jhad kaba kit ia 3hajar ton u khaw, ka la mih na kad jhad ha Haldia kaba ha West Bengal, lyngba ka wah kad jhad jong ka Ashuganj ha Bangladesh.
Na Ashuganj, yn kit sha Tripura, da ka surok" la iathuh u heh sorkar jong ka Jylla Tripura.
“Ka thup kaba nyngkong, kan poi ha Tripura, hapoh 10 haduh 15sngi bad ha ki khyndiat bnai ban sa wan, yn kit sa 10hajar ton u khaw sha Tripura lyngba katei ka lynti iaid" la iathuh.
Ka kad jhad jong ka Ashuganj, kaba don ha mihngi jong ka Bangladesh, kaba hap ha ka District  Brahmanbaria, ka don tang 35 Kilometre ka jingjngai na Agartala.
“Ka sorkar Bangladesh, ka la mynjur ban kit ia 10hajar ton u khaw sha Tripura, lyngba u pud u sam jongka" ong u myntri kam bam kam dih jong ka Tripura, U Bhanulal Saha ha ki khyndiat sngi ba ladep.
Hadien ba la ioh ia katei ka mar bam, ba kynthup ia u khaw, u kew bad ka shini ban pyndonkam ha Tripura, yn sa sam lang ruh ia katei ka mar bam sha kiwei de ki Jylla jong ka dong shatei Lam Mihngi, kiba kynthup ia ka Mizoram, Maipur bad ki bynta ba shathie jong ka Assam.
Ka jingjngai jong ka Agartala, lyngba ka Guwahati, ban wan na Kolkata, ka long 1,650 Kilometre bad 2,637 Kilometre na Delhi, katba ka jingjngai na Agartala bad ka Kolkata, lyngba ka Bangladesh, ka long tang 350 Kilometre.
Panaji, 9 Jylliew:Ka jingjied iaU Narendra Modi, kum u khlieh duh jong ka kam kanbas elekshon, na bynta u snem 2014, kaba dei ka snem jong ka jingialeh elekshon MP, ka la pynheh mynsiem jur ia ka BJP ha ka Jylla Meghalaya.
Katei ka seng, kaba la shu iai long ri mynsiem baroh shi katta bad ka bym shym la nud satia ruh ban iakhun ia ka elekshon MP 2009, ka la kren shai ba ha kane ka kynti, kan iakhun beit ha baroh ar tylli ki Constituency ha ka Jylla, na Shillong bad na Tura ruh kumjuh.
Na ka liang ki khubor telebishon bad ki kotkhubor bapher, ki dap ki sla jongki, da kaba thoh halor ka rai jong ka jingiakynduh lang jong ka seng BJP, kaba long mynta ka sngi,  ha Panaji, ha kaba la jied ia U Narendra Modi, ba un long u khlieh duh jong ka kam kanbas elekshon jong ka seng, na ka bynta ka elekshon MP 2014.
Wat la u nongialam ba rim jong ka seng, U LK Advani, um shym la don satia ha katei ka jingialang, kaba la pynmih ia ka jingpyrkhat kiba bun, ba U Advani, um sngew iahap ia katei ka jingmut jong ka seng, hynrei ha katei ka jingialang, kaba long ha Goa, u nongialam jong ka seng BJP, U Rajnath Singh, ula aiti ia katei ka kam kaba ha khlieh duh ha U Narendra Modi ha ryngkat ka jingmynjur lang jong ka National Executive Committee jong ka Seng.
La shim ia katei ka rai, ha ka por 2 baje nohsngi, kaba dei ruh ka sngi, ba la pynwai ia katei ka jingialang, ha kaba la pynbna da U Rajnath, ia ka jingjied ia U Modi, kum u nongialam ba rangbah jong ka seng, na ka bynta ka elekshon 2014.
La pynlong ruh ia ka jing ia shon dur lang jong ki nongialam jong ka seng BJP, kiba kynthup ia U  Arun Jaitley, ka Sushma Swaraj, U Ananth Kumar, U M Venkaiah Naidu, U Nitin Gadkari, nangta ki myntri rangbah jong katei ka Jylla, kiba kynthup ia U  Shivraj Singh Chouhan, U Raman Singh, U Manohar Parrikar, kiba ia ieng lang ban pyni, ba ka seng ka ia tylli kawei, ha ka jingialam jong U Narendra Modi.
Shongshit ka BJP Meghalaya, na bynta U ModiHaba iakren bad U Dipayan Chakravorty, uba dei U General Secretery ka BJP jong ka Meghalaya, ula pynsngew ba ka BJP, ka sngew kmen shibun eh,halor ka jingjied ia U Narendra Modi, ha kaba U Dipayan, ula ong “U dei u nongialam uba rangbah, uba la synshar bha ia ka Gujarat bad uba dei ruh u riew shemphang ha ki kam pynroi bapher bapher".
Ula ong shuh shuh “Ngin ia trei lang ban pynduh pyndam ia ka Congress na ka jingsynshar ha Delhi".
Ha kaba iadei bad katei ka phang, ula ong shuh shuh ba ka BJP, ka la rai ban iakhun ia baroh ar tylli ki Constituency ha Meghalaya, na Shillong bad na Tura Constituency bad u iathuh ruh ba ki la don katto katne ngut ki riew sain pyrthei kiba pawkhmat bha, kiba la mynjur ban ia khun na ka tiket BJP, na Shillong Seat “Tangba ia mynta, ym pat long ban iathuh kyrteng" ong U Dipayan.
Wat la katta, u khmih lynti, ba ka jingjied ia u kandidet, kan long la kumno kumno ha U Nailar lane ha U Nailar mynta u snem.
Ha kaba iadei bad ka Tura Constituency, ula ong ba ka rai kut ka shong ha ka High Command, namar ba ka NPP, ka don lang mynta ha ka kynhun jong ka NDA ha Delhi.
“Wat la katta, ki nongtrei jongngi na Tura, ki kwah palat ba ngin ia khun beit" ong U Dipayan.
La iathuh ba U bah KS Lyngdoh, uba dei U President ba thymmai jong ka BJP ha ka Jylla, u don mynta ha Goa, na bynta katei ka jingiakynduh jong ka seng bad haba la pyrshang ban ia kren bad ban kylli, ia ka jingsngew jongu, halor ka jingjied ia U Narendra Modi kum u nongialam ka BJP ha ka elekshon 2014, ym shym la ioh satia, namar ba ka mobile jongu, kam long.
Shillong,9 Jylliew:U Bah Wanshai  Lait miet, 32 snem karta u nongniah sumo Sohra, u la mynsaw jur na ka shkor jong u, hadien ba u la shah pynmynsaw ha uwei u heh Pulit IPS uba la tip kyrteng kum u Anand Mishra.
U Bah Laitmiet u la leit ban phah sumar ia lade ha CHC Sohra namar ka jingmynsaw kaba u la shah pynmynsaw ha utei u Heh Pulit.
Ha ka jngijuor kaba u Bah laitmiet u la phah sha ka FKJGP Sohra Circle, FKJGP Souther Ri-War Zone, KSU South Khasi Hills, Ka Sohra Maxi CAB Association, Ka Sohra Taxi Owner Association, ka MCCTD & OA bad ka Seng samla Saitsohpen u la ong ba ha ka 6 tarik mynta u bnai utei u heh pulit u la shu shu pajut jubor khlem kano kano ka daw ha ka por ba u la pynlong ia ka Mobile Court Checking ha ka por 5:30 janmiet ha Lad Thanad, Sumo Stand Saitsohpen Sohra.
Ka thymmei khubor ba la ioh lum la iathuh ba ha katei ka sngi ba la pynlong ia katei ka jing khynra kali, utei u heh pulit u la leh tohmet  ia kiba bun ngut ki Nongniah kali, kiba la pynpaw ba katei ka jingleh jong u ka dei ka jingthombor ia ka hok longbriew manbriew bad kaba pynsyier ruh ia ki nongleit nongwan khamtam ia ki khyllung khynnah.
Halor katei ka jingshah ktah kti jong u Nongniah Sumo ki nongialam jong kitei ki seng ha ka jingiakynduhlang jong ki ha ka 8 tarik mynta u bnai ki la pynrem jur ia une u heh pulit bad ki la dawa ruh na ki bor kiba halor ba ki dei ban pynshitom ia u katkum ka ain, ki la byrngem ba lada ka sorkar kam leh eiei ia une u heh pulit, kitei ki seng kin shim da kiwei pat ki lad ki lynti, katkum ka kyrwoh ba la pyllait paidbah da u bah R.L Nongrum President FKJGP bad Bah M.Bynnud President KSU South Khasi Hill.
Shillong,10 Jylliew:Ki la mih bun ki jingiakren bad ki jingpyrshah bad ruh ki jingpynma kiba har rukom ia ki jingdih duma da kaba pyntieng da kumne kumtai ba ka lah ban thaw ia bun jait ki jingpang.
Ki la don ruh ki jingiaiaid paidbah bad kiwei pat ki prokram ban pynshai paidbah ba kane ka long jingma kaba lah wat ban bthat ia ka jingim jong ki briew, hynrei wala katta ruh ki paidbah kim don jingsalia eiei ia kata ha kaba la iohi shai ba ka jingdonkam jong ki ia ki duma ka la long palat ban ia kiwei pat ki jingdonkam.
La iohi ia kane ha ki  dong jong ka dong sor Shillong kaba don marjan bad ka Secretariat ha kaba ki nongdie madan hangtei kiba ju wai dong bad sikret ki ju die ruh ia u duma kum u khaini, Shikhar, Tiranga bad kiwei pat ki duma pawdar.
Kaei kaba la jia ha katei ka thain jong ka Shillong ka long ba ia ka dor jong u shikhar kaba la thoh T.2 tyngka ki nongdie hangtei ki la die beit T.5 tyngka bad haba la pyrshang ban kylli na ki ia ka daw ba ki la die tam  kitei ki nongdie ki la ong ba ka dor thied jong ki naduh ki dukan heh ruh ka long hi kumtei.
“Kumno ngin die T.2 tyngka haba ngi thied T.4.50 piah ong iwei ikong iba die wai dong hangtei".
Lada long kumne imat ym don patiaw ia ka dor ka mur jong ki duma katba bun pat ki ia ud ia ka jingkiew dor jong ki marbam naduh ki khaw bad kiwei.
Wat la hapdeng ka jingpynkiew kaba palat ia ki dor ba la thoh ha kitei ki jingbam bang jong ki briew kaba phylla pat ka long ba ki nongthied kim patiaw eiei, ha kaba ki shu pan bad sei beit ia ka pla pisa ban siew khlem da ujor bad kylli ia ka dor ba la die tam na ka dor ba la buh.
Kane ka long ka dak ba ka ba sniew ka khamlah dor ban ia kaba bha.
New Delhi, 10 Jylliew:Mynta ka sngi, ka BJP, ka la don ha ka jinghuri hura kaba jur bha, hadien ba U LK Advani, uba dei u nongialam ba rangbah tam jong katei ka seng, ula pyllait lut noh, ia baroh ki kam jongu, kiba u bat ha ka seng BJP, kaba long kum ka jingsngew pyrshah jur jongu, halor ka jingjied ia U Narendra Modi, kum u nongtrei ba ha khlieh duh jong ka seng, ha kane ka elekshon 2014.
U LK Advani, uba don mynta 85snem ka rta, uba dei ruh u nong seng jong ka seng BJP bad uba dei u nongialam ba rangbah tam hadien U  Atal Bihari Vajpayee, ula ieh noh ia baroh ki kam seng, ba kynthup ia ka kynhun ki MP, ka elekshon komiti jong ka seng, hadien shisngi, ba la jied ia U Narendra Modi, kum u nongialam ba rangbah duh jong ka seng, ha ka elekshon 2014.
Ha ka shithi kaba khor bha, ba ula phah sha U President jong ka seng, U   Rajnath Singh, U Advani, ula kynnoh, da kaba ong, ba ka BJP, kam dei shuh ka seng, kaba don ia ka nongrim jongka, kumba ka long ha ka por U  Shyama Prasad Mookerjee, U Deendayal Upadhyaya, U Nanaji Deshmukh bad U Vajpayee.
Mar kumta, U Singh, u leit mar mar sha iing U Advani ban ia kynduh ia u, ba un weng noh ia katei ka shithi iehnoh kam jongu, hynrei U Advani, ula thoh ha ka twitter jongu, da kaba ong ba um treh satia ban weng ia ka shithi iehnoh kam jongu.
Ki don shibun ki nongialam ba rangbah jong ka seng, kiba la leit iakynduh ia U Advani bad kyrpad ba un weng noh ia ka shithi iehnoh kam jongu bad kitei ki kynthup ia ka  Sushma Swaraj, U Venkaiah Naidu bad U Ananth Kumar.
Ha ka shithi bas hi sla, ba ula thoh sha U Rajnath  Singh, U Advani, u ong “La katto katne por mynta nga shem shitom shibun ban ia treil kam, namar ba kiba bun ki nongialam, ki peit tang ia la ka jong ka jingpyrkhat shimet jongki".
Na ka liang U Modi, kham hadien u thoh ha ka peij twitter jongu, ba ula iakren bad U Advani, ha kaba ula kyrpad ia u, ba un weng noh ia ka rai iehnoh kam jongu bad U Modi, u kyrmen ba un nym pynduh jingkyrmen satia ia ki nongtrei jong ka seng, kiba don kylleng.
Shillong, 10 Jylliew:U Syiem jong ka hima Mylliem u Pa’iem Latho Manik Syiem  u la thung ia u Bah Midnight Born Kharlukhi kum u myntri jong ka hima.
Ia kane la pyndep hapoh ka iing dorbar kaba don ha Mawkhar.
U Bah Kharlukhi u la ong u myntri ba khynnah tam hapoh ka hima namar ba u dang dap mynta dang 25 snem ka rta.
U Bah Midnight u mih khmat ia ka kur Kharlukhi kum u myntri hapoh ka hima.
Ka jingjied ia u Bah Midnight kum u myntri na ka kur Kharlukhi ka long ha dien ka jingkhlad noh jong u myntri bam kwai ha dwar u blei u Bah Phrangsngi Kharlukhi.
Da kane ka jingshah jied ka kur kharlukhi mynta ka la ioh ia u myntri hapoh ka hima Mylliem ryngkat bad kiwei ki 48 ngut ki myntri ka hima.
(SP News).
Shillong, 10 Jylliew:Ka seng ki kynthei jong Congress ha kane ka jylla Meghalaya, ka la dawa na ka sorkar jylla ba kam dei ban aili ia ki nongleh beijot.
Ka Meghalaya Pradesh Ma hila Congress (MPMC), ka dawa, ba   ka sorkar ka dei ban kem na phang ia ki nongleh beijot lada ki don ha kano kano ka kyrdan ruh.
Ka President jong ka MPMC  ha ka jingia lang kaba dang long shen ki la pynremjur ia ki kam leh beijot ha kane ka jylla.
Ki la ia kren sani bun kiei kiei ha kaba ia dei bad kane ka bynta ba ka sorkar ka dei ban shim khia ban iada ia ki kynthei khynnah.
Na ka liang  jong ka MPMC,  ka sngew ba ki kynthei khynnah ha kane ka por kim don shuh kata ka jingsngew shngsin ha ka iaid ka ieng ka jong ki,  na ka daw ba la jyllei palat ki kam sniew.
Ka sorkar ka dei ban leh tyngeh ban wanrah biang ia ka jingshong suk shong shngian ha ka jylla.
Ia ki nongleh kam sniew dei ban pynshitom mar dor.
Shillong,10 Jylliew:U Myntri Rangbah ka jylla u Dr.Mukul Sangma mynta ka sngi u la plie paidbah ia ka iew kaba la tip kum ka Integrated Farmers Market Complex ha Ampati, ka nongbah jong ka  South-West Garo Hills,Haba kren ha katei ka jingialang u Myntri Rangbah u la ong ba ka kane ka iew ka dei kaba nyngkong ha ka Thain shatei Lam Mihngi baroh kawei,  kaba shna ha ka jinglut kaba haduh T.17 klur tyngka kaba la bei tyngka da ka tnad  Horticulture.
Ula ong ruh ba ka sorkar kan thaw shuh shuh ia bun ki lad ki lynti ban wanrah ia ka roi ka par ha ka jylla bad katei ka iew kaba la thmu ban pyndep tang hapor ka 24 bnai ia katei ka iew kaba don haduh 546 tyli ki kamra  kaba yn pynbit pynbiang da ka Horticulture department ha ryngkat ka jingiatreilang bad ka Garo Hills Autonomous District Council (GHADC).
U Myntri rangbha u la ong ruh ba shen yn sa plie ia ka jaka ai jinghikai ia ki nongrep jong ka thain Garo da kaba un plie ia ka jaka ai jinghikai ha Sang sanggre, Tura.
Kham mynshuwa ia kane u Dr.Mukul u la plie ia ka  Centre of Excellence kaba hap hi hapoh ka tnad   Horticulture department ha  Malchapara kaba hap hapoh ka  Betasing Block.
U la pyntip ruh ba kane ka Centre ka kynthup ia 25 hectares ka khyndew kaba la ai sngewbha da u  Binjeng B Marak, Nokma jong ka  Malchapara A’king land.
Kiwei pat kiba la ai jingkren ha ktei ka sngi ki kynthup ia  U Myntri ka tnad kam  ialehkai ka sorkar Jylla, U Zenith Sangma, u myntri bor ding, U  Clement R Marak,  Ka Chairman of the Resource Mobilisation and Employment Generation Council, ka Dikkanchi D Shira bad U  CEM ka GHADC, U Alphonse A Sangma.
Shillong,10 Jylliew:Da ki spah ngut ki samla pule ka CMJ University, mynta ka sngi,  ki la tur sha Addl.Secretariat ban pynpaw ia ka jingdawa jong ki na ka sorkar ba kin ioh biang ia ka hok ba kin bteng ia ki jingpule jong ki.
Ka jingleit tur pyrshah jong ki khynnah CMJ sha Secretariat ka dei hadien ba la mih ki jinghuri hura ha katei ka College kaba la shah ujor ha u lat jylla, namar ka jingbym ioh ia ka jing ithuh na ka UGC.Katto katne ngut na ki khynnah haba ia kren bad u Rupang mynta ka sngi ki la ong ba  ka jingdawa jong ki kaba kongsan eh ka dei ba kin ioh ia ka hok ban bteng ia ka jingpule jong ki kumba ki la pyndep na ka CMJ ym ban sdang biang ia kaei kaba ki la dep ban pule.
Shuh shuh ki khynnah pule jong katei ka skul bah ki la pynkit pap ha ka sorkar ba ka dei ban shim ia ki lad ki lynti ym ban pynsepei ia ka jingpule kaba  ki la pynlut por da ki bun snem ha katei ka college bay m tang ba ki la pynlut tang ia ka por jong ki hynrei ki la pynlut ruh ia ki pisa ki jong ki.
“Ka dei ka jingkit khlieh jong ka sorkar , namar haduh mynta ngi dang sah ha ka um dum" ong uwei u khynnah bad ka rah ia ka pla card ha kti.
Hadien kata, ha ka jingiakren bad ka Director jong ka Higher and Technical Education, ka LR Sangma ha ryngkat ka jingdon lang jong ki nongialam ka KSU bad kitei ki samla jong ka CMJ, ka Sangma, ka la ai jingmut ba kitei ki samla pule, kin phah ia ki kot ki sla jongki, ha shwa ka 17tarik mynta  u bnai, ban thaw lad ia kitei ki samla ban ai jaka ha kiwei pat ki University bad ki kolej jong ka Jylla.
Shillong, 10 Jylliew:Haduh mynta ka sorkar jylla ka dang iakren tang bad ka Martin Luther Christian University (MLCU) ban pynrung klas ia ki samla pule jong ka CMJ University.
Ka KSU kaba la ialam lynti ia kine ki samla ban pynwad klas, ka la dawa ba ka sorkar kam dei ban iakren tang bad ka MLCU hynrei dei ban iakren bad kiwei ki university ruh ban pyn rung klas ia kitei ki samla kiba sah mynta ha umdum hadien ba ka CMJ University ka la shah khang kdam ha ka sorkar.
U Education secretary ka KSU u Samla Donald V Thabah haba iakren hynne bad ki nongthoh khubor u la ong ba ha ka jingiakynduh hynne ia ka director jong ka Directorate of Higher and Technical Education (DHTE) ka LR Sangma ka la pynthikna ba kan shim khia ban pynioh klas ia ki samla baroh kiba la iakynduh ia kane ka jingeh.
Lah ban kdew ba dang shen, u Lat ka jylla u Ranjit Shekhar Mooshahary y la pynmih ia ka jingbthah ia ka university ban bud ia ki kyndon rukom pyniaid bad dei ban pyndep shwa ka 10 tarik Jylliew kaba dei hynne ka sngi bad lada kane ka university kam lah ban bud, yn khein ba kam mon satia ban pynbeit ia ki jingbakla.
“Ngi la shim admishon ha ka university namar ba ia ka CMJ University la ithuh bad la pas da ka ain jong ka Meghalaya bad la ithuh da ka UGC bad namarkata ka sorkar ka dei ban shim ia ka jingkitkhlieh"  la ong uwei u samla pule.
“Ngim tip ei ei ia ka jingeh hapdeng u Lat bad ki bor ba dei peit jong ka CMJ University,"u la bynrap.
Ha kajuh ka por,  ka Director ka la bthah ia ki samla pule ban aiti ia ka dorkhas kiba iadei bad ka jingdawa khnang ba ka sorkar kan leh ia kaba donkam.
Kham mynshwa, ka sorkar ka la pynthikna ba kan pynwad klas ia ki samla pule ka CMI University ki iakynduh ia ka jingeh.
Nongpoh, 10 Jylliew:Tang na ka daw ka jingiashrut ktien hapdeng ki seng bhalang, ha Ri-Bhoi namar ka kam jong ka shnong Mawrong, hynne ka sngi ka RBYF 12 Shnong Circle ka la pynrem jur bad byrthen ruh ia ka jingtuklar bad mushlia palat jong ki ar tylli ki seng bhalang, kata ka ia CSWO (A) bad ia ka HNYF NR.Katkum u Bah Ialam Lamarai, General Secretary ka RBYF, 12 Shnong Circle, u la ong bad kynnoh ia ka CSWO ba la ialam da ka Kong Agnes Kharshiing bad ia ka HNYF NR ba la ialam da u Bah A Jyrwa, kiba la iashah liang sha u Bah Selukos, uba la kynnoh ba u la shah beh shnong ha ka shnong Mawrong lem bad ka jingkynnoh jong u ba ki trai shnong bad ki bor shnong ki la kyntait bad beh shnong ia u bad ia ka iing ka sem baroh kawei.
Ka jingbitar jong ka RBYF halor kane ka long ruh ba ka jingmushlia kam shnong ka CSWO bad ka HNYF kaba kim shym la leit ban kynduh shuwa ia ki bor shnong, halor kane ka jingjia, hynrei ki la shu iashah liang pynban, da kaba iarap ia u Bah Selukos, uba la long ka dawbah jong ka jingktah ia ka imlang sahlang ha katei ka shnong.
Lada kylli na ki briew katei ka thaiñ shaphang jong u, bun ki ban iathuh u long u briew uba kumno, namar u long u briew uba baroh ki paidbah katei ka thaiñ kim sngewtynnad ia ka jinglong jingim jong u, u la bynrap.
U Bah Ialam u la ong ruh  ba lada ki dei shisha ki seng bhalang kiba kit ba bah ia ka khia ka shon jong kiwei pat ki nongshong shnong, ki la dei ban leit mih ban iakren bad ki bor shnong ban tip bad tih tynrai ia ka daw.
Hynrei kitei ki seng bhalang, da kaba iashah  liang, ki la nud ruh ban ujor da ka ejahar pyrshah ia ki katto katne ngut ki briew kiba dei na katei ka shnong bad kiba la shah kynnoh ba ki la pynshit ia katei ka jingjia.
U la ong shuh shuh ba kitei ki ar tylli ki seng bhalang ki dei ban weng noh ia katei ka jingmudui jong ki ha Umsning Police Oitpost, lym kumta na ka liang ka seng kam banse ban iaid shakhmat da kiwei pat ki lynti, kiba lah ban long da ki jingiakhih, namar kitei ki briew kiba shah ujor ejehar ki dei ruh ki dkhot bad nongialam ka RBYF na katei ka thaiñ, la byrthen tyngeh ka RBYF, 12 Shnong Circle.
Nongpoh, 10 Jylliew:Kawei ka kali Bolero kaba dang thied thymmai kaba la long trai da u Bah Well Makri bad kaba ym pat don number plate ka la shah tuh noh ha ka miet sngi Saitjaiñ, na ka shnong umling, thaiñ Byrnihat.
Ha kaba iadei bad kane ka jingjia, ym pat lap ksai satia ia ki runar tuh kali, hynrei na ka liang u trai kali u la ujor ia kane ka kam sha ki pulit ban pynlong ia ka jingthwet kaba jur.
Katba na ka liang  ka HNYF, 20 mer Circle, haba la ioh ban iakren bad u Samla Shining Lyngdoh, President, u la ong ba ka seng ka pynrem jur ia ki runar kiba la nud ban tuh ia katei ka kali na katei ka shnong.
Kumta na ka liang jong u, u la ong ba ka seng ka maham jur ia baroh ki trai kali ba kin long kiba husiar bha halor kane, khamtam ba kim dei ban buh kulmar ia ki kali jong ki ha ki jaka bym shngaiñ.
U la ong ruh ba ki runar ki nud bha ban leh ia kane ka kam, namar ba katei ka jaka bad ka thaiñ hi baroh kawei ka long kaba suk shibun ia ki runar ban leh ia kane, namar ka jingjan bad ka Assam.
U la ong ruh ba kane ka dei ka sien kaba lai ba ki kali ki la shah tuh na katei ka thaiñ, hynrei kiba ki pulit kim pat lap ksai satia ia ki runar kiba donkti ban tuh bad kiba dei kiei.
U Samla Shining, u la ong ruh ba ka seng ka maham ia ki trai kali ba nangne shakhmat kin long kiba husiar ban ym buh ne set ia ki kali ha ki jaka bym shngaiñ, namar bunsien ki runar tuh kali ki iohlad bha ban leh ia kane ka kam, da kaba kheiñ shngaiñ ruh ba ka long kaba suk ia ki ban tuh bad ban pynpoi kham kloi shabar ka jylla.
Ha kajuh ka por ka seng ka kyrpad ia ki pulit ban pynlong ia ka jingbuddien khnang ban iohkem kloi ia kitei ki snar nonglute kali, u la ong.
Shillong, 10 Jylliew:Ka jingbym lah ban pynmih dud shibun ha kane ka jylla, ka la pynsngewsih jur ia ka sorkar bad ka la thmu mynta ban pynshlur ia ki nongrep ban mih shakhmat ban ri masi bad kiwei ki mrad khnang ban pynjur ia ka jingpynmih dud bad ka doh ha kane ka jylla.
Ka sorkar ka la thmu ban pynshlur ia ki nongrep ban seng noh da ka pham, la ong ka myntri ka Animal Husbandry and Veterinary  ka Deborah Marak dang shen haba ialam ki san ngut ki dkhot na kane ka jylla ban leit jurip sha China ban iashim bynta ruh ha ka World Dairy Expo and Summit ha Nanjing, ka nongbah jong ka Jiangsu ha ka Eastern China.
Ha kane ka iew pyni nam,  la iashim bynta da ki stad ha ka jingpynmih mrad, pyndoh na jylla lajong.
Haba kren hynne sha ki nongthoh khubor hynne ha Shillong, ka Deborah Marak ka la ong ba ka sorkar jylla ka lah ban jingiarap kyrpad ia ki nongseng ia kane ka kam.
Ka la ong ba ka jingwan jngoh na China ka dei kaba don jingmut  na ka bynta ka jylla ban tip ia kiba bun ki rukom kiba iadei bad ka ri jingri bad bynrap ba ka jylla ka shu shaniah na kiwei ki jylla ban wanrah jingbam kum ka makhon, ka khi, bad kiwei ki jingbam ba pynmih na ka du.
“Kane ka jingthmu ym tang ban pyndap ia ka jingduna, hynrei kan kyntiew ia ka ioh ka kot bad kan plie lad ban ai kam ia ki samla ba la nang la stad’, la ong ka Deborag.
Katkum ka jingong ka Deborah ka jylla ka lah tang ban pynmih duh hynrei kam pat lah ban pynbiang ia ki jingdonkam jong ki paidbah.
Nalor ka dud, ka doh masi, ka jylla ka duna ruh ha ka jingpynmih dohsniang.
Shillong, 10 Jylliew:Ki nongthoh khubor na kane ka thain shatei lammihngi ka India ki la thaw ia ka Northeast India Federation of Journalist (NIFJ) ban iakhun lang da kawei ka bor ia ki hok jongki.
Ia kane ka kynhun la thaw hynne ha ka Regional Seminar-cum-Workshop’  ba la pynlong da ka International Federation of Journalist (South Asia Media Solidarity Network).
Katkum ka jinglam phang jong kane ka kynhun thymmai ki nongthoh khubor, ka jingthmu ba kongsan ka long ban iada bad ban iakhun ia ki hok jong ki nongthoh khubor.
Kane ka seng thymmai jong ki nongthoh jong kane ka thain shatei lammihngi ka India, ka la ieng halor ka nongrim ban iakhun ia ki hok bad ka jingshngain jong ki nongthoh khubor.
Ha kajuh ka por ha ka sngi pynkut hynne ka sngi ia kane ka seminar, ka myntri ka tnad Labour ka jylla ka Kong Ampareen Lyngdoh ka la ban ia ka jingdonkam jong ki nongthoh ban iakhun ia ki hok jongki.
‘Nga sngew ba ka dei ka hok jong ki nongthoh khubor ban iakhun ia ka hok jongki", la ong ka Kong Ampareen bad ka la bynrap ba ka sorkar kan sa leh ia kaba donkam ban pynbha ia ka jingbit jingbiang jong ki nongthoh khubor.
Haba kdew ia ka jingai jingmut ka Majithia Wage Board ia ki nongthoh khubor, bad ki nongtrei kot khubor, ka kong Ampareen ka la ong ba ka sorkar kan pyrshang ban bud ia ki jingai jingmut kynthup ban thaw ia ka committee jong ki lai liang.
Ka la pynthikna ba ka sorkar jylla kan pyrshang ruh ban peit ia ka jingbit jingbiang jong ki nongthoh khubor ba kin ioh ia ki lad ki kabu kum ka bai sumar, ka iing ka sem nalor kiwei.
Shillong, 10 Jylliew:Ka KSU jong ka South West khasi Hills district ki la rai ban weng noh ia ka  jing pakhang ophis ha ka 11 bad 12 tarik jong mynta u bnai hadien ba ka la ioh ka jingkular na u myntri ka tnad PWD u bah Sniawbhalang Dkhar, uba  la pyntikna ba ia ka surok un pynbha bad maramot noh da kaba pyndap maw shuwa ia ki surok.
Ia mynta u Myntri u la ong ba un maramot shuwa da kaba siang tang da ki maw namar ba ka suinbneng kam pat I long ban pyntrei namar ba dang jur u slap bad ha u bnai Nailur ban wan kin sa siang rong jlih.
Ha ka jingshisha ka KSU ka la dep pynbna ban pynlong ia ka jingphakhang ophis ha ki thain Mawkyrwat, Ranikor Bad ha Mawsynram ban pyrshah ia ka jingsniew palat ka surok ha kitei ki thain.
U President ka KSU SWK u Bah Kitboklang Syiemlieh u la ong ba katei ka surok ka la shah ieh khunswet mynta la 5 snem ha kaba ki paidbah kila ia kynduh jingeh shibun bad dei tad haduh kane ka kynti ba ki la lah ban seisoh ia ki jingthmu ka jong ki.
Bah la iathuh ba ka sorkar ka la kular ban shimkhia ban pynbha noh ia ka surok jong ka shnong Borsora haduh Nongjri ha kaba kane ka surok ka la ktah jur ia ki paidbah jong kitei ki thain.
La iathuh ruh na ka liang jong u DC ruh u la kular ba un peit halor ka jingiadei bad ka jingkiew dor jong ki mar babam mardih ha katei ka thain.
Shillong,10 Jylliew:Uwei u rangbah uba la tip kyrteng kum u Enty Jadoh, 50 snem karta  uba dei na ka jait bynriew Naga u la shah pyniap ha ka kurim jong u ka dimti Situng bad ha la u khun u Bibi Situng 22 snem karta  hynne ka sngi.
Kane ka jingjia ka la jia ha ka shnong Barato west Jaintia Hills.
Katkum ka tyllong khubor la ong ba kitei ki shikmie shi khun ki la pyniap ia la u kpa hadien ba la mih ka jingiakajia na ka daw ka kam ing kam sem jong ki ha kaba ki la tan na jingthiah katba u dang ioh thiah lyngnai bad ki la bom la tied ia u haduh ba un da iap.
Ha katei ka jingjia ki VDP shnong ka Barato, kila ioh bat ia u Bibi, hynrei ula lait phet na ka kti jong ki bad haduh kim pat lapdien ia u.
Na kaliang ki pulit kila pynlong ka jingtohkit bad la register iaka case.
Shillong, 10 Jylliew:Ka Indigenous  Biodiversity & Social  Welfare Organisation  (IBSWO) kan pynlong  jingialang paidbah ha  Madan Tirot, Mission  Mairang ha  ka  sngi  Palei,  13  tarik u  Jylliew  (June),  2013 naduh 10:30  myn step na ka bynta ban  pynpaw jingpyrshah  ia  ka jingthmu den um ia ka Wah Khri da ka Sorkar  Assam.
Namar ba  kane  kan  ktah  nyngkong  eh  ia  ki  nongshong  shnong  jong  ym duna 15 tylli ki  shnong  kiba  hap  hapoh  ka  Hima  Nongkhlaw,  ka  Hima  Rambrai  bad  Raid  Mynsaw,  ia  ka  hok  long  trai  ia  ka  khyndew  ka  shyiap,  ia  ka  trei  ka  ktah,  ki  khlaw  ki  btap,  ki  phud  ki  wah,  ki  sim  ki  doh  kynthup  bad  iasnoh  ha  kaba  wanrah  jingkylla  ha  ka  mariang  bad  kiwei,  la  kyrpad ia  ki  bakhraw  ki  batri  bad  ki  khun  ki  hajar  jong  kitei  ki  ar  hima  bad  rai.
La  kyrpad  ruh  ia  ki  seng  sain  hima,  ki  sengbha  lang  kynthei  bad  shynrang,  samla,  samla  pule,  samla  shnong  bad  baroh  ki  khun  ki  ksiew  U  Hynniewtrep  ban  wan  khnang  khnang  sha  katei  ka  jingialang  paidbah  ban  pynpaw  lang  ia  kajuh  ka  jingpyrshah.
La  sngewthuh  ba  kin  don  ki  nongmihkhmat  jong  ki  seng  pyrshah  den  um,  ki  seng  ialeh  ban  ioh  la  ka  hok  na  ki  jylla  bapher  bapher  jong  ka  thain  shatei  lam  mihngi,  kin  ia  don  lang  ha  katei  ka  jingialang  paidbah  kum  ka  dak  ka  jingiasnoh  kti  ban  pynneh  bad  pynioh  ia  ka  hok  ki  trai  muluk  ki  trai  ri, ong ka kyrwoh na U Bah G D  Lakiang, President  –  IBSWO.Shillong,11Jylliew:Hynnin ka sngi por 4:30 baje janmiet, ki pulit ki la leit khynra ia ka ophis jong ka Falcon Group of Company, kaba don ha Upland Road, Laitum khrah hadien ba ki la ioh jingtip ba ka tei ka kompeni ka ju lumjingkynshew  pisa  khlem da don ki dulir ba biang.
Ha kaba iadei bad kane, ki pulit ki la kem ia u General Manager, u Marabendra Talukdar, 25 snem bad u Deewan Abdul Khayer, 32 snem.
La tian bishar ia ki hynne ka sngi ha Kashari, kaba la hukum ba ia u Marabendra hap ban tohkit san sngi hapoh ka Police Custody.
U Deewan pat u don mynta ha hospital namar ba u ioh jingshitom sahiaw.
Kane ka kompeni ka la trei la shi snem tam tangba kam pat ioh lum pisa bun, la iathuh u Addl SP Crime Bah Vivek Syiem.
Ki kular ban ai ka sut kaba heh ia kiba wan kynshew pisa.
Ka la buh ki agent kylleng ki jaka ka Meghalaya.
Shillong,20 Jylliew:Ki arngut ki shikmie shi khun ia kaba ka kmie la tip kyrteng kum ka Deilang Lamare (25) bad ka khun jong ka kaba dang 1 snem eiei kila shah pyniap dusmon ha ki runar bym lah satia ban ithuh hapoh ka dukan kaba ki shong ki sah.
Ka shnong trai jong ki dei na Laskein bad ka shong die kyiad ha katei ka dukan.
Ka tyllong khubor ba la ioh lum na ki pulit la io jingtip ba kitei ki shikmie shikhun ki la shah dung da ki kynja tiar ba nep kum ki screw diver bad la lap nyngkong ia kid a kiba sah marjan kiba la puntip mar -mar sha ki pulit hynnin ka miet.
Ki pulit hadien bala pyndep iaka jingdonkam jong ka aiñ hynne ka sngi kila aiti iaki metiap sha kiba haiing bad ka jingtohkit kala iaid shakhmat.
Shillong, 10 Jylliew:Ka jaid bynriew khasi kaba ju niewkor bha ia ki kynthei, hynrei sngew phylla ban shem ba ha kine ki sngi bun na ki kynthei ba bret khun kim duna na ki khynthei khasi.
Katkum ka jingtip ba la ioh na ka Reach Shillong Ministries, la iathuh ba ka jingbret khun ka long namar ba bun na ki kynthei ki ia leh shongshit khlem pat dei por ha ka shong kha shong man.
Bad kane ka jingleh shongshit ka jong ki ka ialam ia ki sha ki jingtieng ia ki bahaing ba ha sem, ha kaba ki la hap ban shim noh da ka lynti bym dei.
Wat la ym ioh ia ka jingkhein ka ba thikna, hynrei ka jingbret khun ka la jyllei bha.
Dang shen la don kum kane ka jingjia ha kaba kawei ka longkmie ka la bret ia la I jong I khun hapoh ka thain Upper Shillong.
Hynne ka sngi u rupang u la ioh ban iakren bad ki nongpyniaid jong ka Reach Shillong Ministries ha ka la iathuh ba ia kum kine ki jingjia ka ministry ka ju shim ban ri ia ki.
“Shuwa ban shimti ia ki ka Ministry ka pyndep shuwa iaki kyndon kumba la buh da ka sorkar"la ong da u nongpyniaid ba dei peit ia kane ka Ministry.
La iathuh ba ia ki khunlung lah ban aiti la da don ki briew ki ba kwah ban shimti (adopt)  ia ki bad shuwa ba kin shimti ia ki khunlung ki dei ban pyndep ia ka ain ba la buh da ka sorkar.
Bun na ki jaka ki ba la ju lap ia kum kane ka jingjia dei kum ha Nongmensong, Mawprem, Madanriting bad Mawblei kine baroh ki hap hapoh ki jaka sor.
Kane ka Ministry kadei kawei ka ba ri ia ki khunlung  ki ba 12 snem shapoh kiba la shah ieh bein ha ki kmie ki kpa.
Bun na ki khun ki shah iehbein ki dei na kito ki longing ki ba iapait iapra ha ing ha sem ha kaba u kpa u long kum u khra pei bad kam don shuh ka jingiasngewthuh jingmut bad ka kmie ha ing ha sem.
La iathuh ba ia ki khynnah ki ba dang ithuh ne dang lap ia ki bahaing ba hasem kane ka Ministry ka ju iakren bad ki ban pynsngew thuh ba kin shimti biang katba ia kito ki bym lap bahaing ba hasem shuh ka ju shimti hi ma ki ban ri ban ai ka jinghikai ia ki haduh ba kin da dap 18 snem.
Ha kajuh kapor kane ka Ministry ka ju ai jingiarap marbam ia kito ki longing kiba shem jing jynjar, tangba ka rukom ai la jied tang ia ki katto katne kiba da kordit shisha.
Jowai, 11 Jylliew:Ka Jaintia Hills Truck Owners’ Association (JHTOA) kala iarap ban pynioh bai lutksan ia u nongniah trok ba shah shoh ha Beltola ha ka 7 tarik une u bnai.
Une u nongniah trok ba shah shoh ba la tip kyrteng kum u Iaishah Thubru, u la shah shoh ha u wei u nong Assam ba kyrteng u Lucky Amitja haduh ba ula mynsaw jur na ka bynta jong ka khlieh.
Hadien ba ka seng kala ioh jingtip ia kane ka jingiashoh iadat kala tuklar bad dawa na utei u Lucky ban  siew iaka bailutksan ban phah sumar ia utei u Iaishah.
Na kaliang utei u Lucky ula siew haduh 50 hajar tyngka bad kine ki arliang mamla kila poi sha ka jingiasuk.
Na ka liang ka JHTOA ka kyntu ia kino kino ki nongniah trok, lada ki ia kynduh kino kino ki jingeh ki dei ban pyntip mar mar sha ki nongialam ka seng khnang ba kan ioh leh iaka ba donkam na ka bynta ka bha ka miat ki nongniah trok.
Jowai, 11 Jylliew:Ka Jaintia students’ Union (JSU) sengkmie ka pynpaw iaka jingpyrshah kaba jur iaka Sorkar Jylla halor ka jingthmu ban pynkynriah kam ia u Deputy Commissioner jong ka West Jaintia Hills District u ba bat iaka kam kum u khlieh duh jongka District dang tang da ki bnai mynta.
Na ka liang ka JSU ka pynpaw ba kane ka jingthmu pynkynriah kam ia u DC WJHD ka dei ka jingibein ia ka District baroh kawei, namar une u DC ba mynta u dei shisha u briew uba trei hok, uba shimkhia bad trei shitom iaka kam bad u dei ruh u  briew uba sngewrit bad iarap kylluid ia baroh ki briew kiba donkam kat ba shah ei ka bor jongu kum u Deputy Commissioner.
Kum ka Union hapoh kine ki khyndiat bnai ka la ioh ban sakhi ia ki rukom treikam jong une u DC ha kaba u la leh shisha shibun ki kam na ka bynta ka roi ka par jong ka District baroh kawei khamtam eh iaka jingshong suk shongsain ki nongshongshnong jongngi ha ki thain khap pud.
Halor kane, naka bynta ka roi ka par bad ka jingmyntoi  jongka District baroh kawei ka  JSU ka pynpaw iaka jingpyrshah kaba jur halor kane ka jingthmu jongka sorkar ban pynkynriah kam ia une u DC uba mynta u ba don dang tang da ki bnai hapoh kane ka District.
Kumta la dawa na ka sorkar ba ka dei ban pynsangeh noh shi syndon ia kane ka jingthmu pynkynriah  kam ia une u DC khnang ba ka District jongngi kan nangkiew shaphrang.
Shillong,11 Jylliew:Namar ka jingiaid pahara kaba jur jong ki bor pulit jong ka jylla bun na ki jaka kyndong kynshrot jong ka sor ki la kynjah slam ka ia khalai tuh kaba ju kynrei ha ki por bad ki snem ba la dep hynrei kane ka jingpyrkhing bad ka jingpahara kam lah satia ban khang lad ia ki briew ba kin ioh ia ki jaka ba biang ia ki ban khalai tuh.
La iohi ba hadien ki jingpyrshang kiba bun jong ki pulit jylla ki jingkhalai tuh ki nang thnam bad heh iew pynban ha ki jaka kiba ym shym la poi pyrkhat hynrei ha kajuh ka por ki long pat ki jaka paidbah.
Ka jingiakhalai tuh ha ki thain jong ka iew Mawlong ki thnam bad heh iew bha ha ki jaka ieng kali (Parking Lot) jong ka Urban Affair ha kaba la iohi ba ym tang ha ki mala kiba ha jrong kiba kham long buhrieh bad da burom hynrei katei ka jingkhalai tuh ka la long ruh pyllein pyllein ha ki jaka ba iaid ba ieng ki paidbah kum ha ki jaka siew bai parking ki kali.
Katei ka jingiakhalai tuh ha ki jaka parking ka kynrei bha ha kip or janmiet khamtam naduh kip or 4:00 baje shajrong.
Haba ia kren ia kane ka jingleh khlem akor ka bym nang shuh ban da ia ka burom ha khmat ki paidbah iwei i longkmie i la ong ba kane ka jingleh jong ki nongap parking ka long kaba i saitmet bad ijli ban peit , “Nga lei ialade ngam i kwah shuh wat tang ban iaid lynti ruh na katei ka jaka ieng kali" ong iwei i kong iba la iathuh ba i la lap ia kane ka kam ba ki briew jong ka parking ki ia khalai katba i dang leit shabar ha kawei ka jaka leit shabar jong ka parking kaba don ha Them Iew Mawlong , ka jaka ba ju ieng ki Sumo Sohra,Pynursla bad kiwei.
Shillong,11 Jylliew:Ka North Eastern Hills University (NEHU), ka la pyllait paidbah mynta ka sngi ia ka Resol jong ka II Yr B.Com ha kaba ha katei ka resol kaba la paw la iohi ba kham bun ki khynnah pule ki la kham pass bha kiba leit Honour ban ia kiba leit General lane pass haba ia khein katkum ka percentage.
Ha ka Resol ba ka NEHU ka la pyllait la iohi ba haduh 73.27% ki khynnah pule ki la pass ki dei kiba leit Honour katba tang 65.06 ha ka Pass.581 ngut ki khynnah ki ba la ialeh ia ka Eksam B.Com II Year jong ki ha ka Pass ha kaba na kitei tang 378 ki dei ki ba la pass.
Katba ki don haduh 1156 ngut ki khynnah kiba la ialeh ia ka eksam jong ki ha ka Honour ha kaba na kitei 847 ngut ki la pass bad haba ia khein ia ka jingioh percentage jong ki ka long 73.27%.
[pule sla 6].
Shillong, 11 Jylliew:Ka sorkar ka la pynmih ia ka hukum kaba khang pyrshah ban pyn mih bad ban die ia ki kynja dawai chemical kum ka jingpynkhuid tyrsim (nail polish remover), ki jingpyndam sia (correction fluids) bad kiwei kiwei kiba kum kine ki jait dawai.
Ha ka jingpynbna ba la pynmih da u Director jong ka tnat ka koit ka khiah, la bthah sha ki nongshna bad ki nongdie ia kine ki kynja dawai jong ka Jylla ba kin kohnguh ia ka hukum hapoh ka shi bnai bad kiba leh pyrshah, yn pynshitom katkum ka ain.
Nongpoh, 11 Jylliew:Ban ai mynsiem shuh shuh ia ki samla pule ha ki kyrdan bapher bapher, na ka liang ka Nonglyngdoh Upliftment Youth Union (NUYU), Ri-Bhoi District, ka ai khublei ia baroh ki samla kiba la pass bha naduh ki SSLC shaneng.
U Publicity Secretary cum Education Secretary, u Bah Jison Maring, ha ka kyrwoh khubor ba u la pyllait mynta, u la ong ba ka seng ka pynpaw ia ka jingkmen ban iohi ia ka jingpass jong ki samla pule ha kaba bun na ki ki la wan shakhmat ha ki eksam bapher bapher.
Ka Union ka kmen lang ruh bad ki samla, u la ong, namar ki la wanrah ia ka nam bad ka burom ha ki ïing ki sem bad ha ki shnong ki thaw jong ki.
U la ong ruh ba ka long ka jingmyntoi ia ki samla ha ka jingpule jong ki namar kane ka jinglah jong ki ban jop ha ki eksam phainal ba la dep, kaba long ruh ka jingsarong ia ka ri bad ka jaitbynriew.
U la ong ruh ba watla ka seng kam lah ban ai ei ei ia ki, hynrei ka don ka jingkyrmen ba lyngba ka jingkhublei ba jar jar jong ki, kan wanrah pat ia u soh bathiang ha ka jingim bad ka lawei ba phyrnai jong ki.
U la kitbok ia baroh ki samla ba kin nang lah ban kiew shaphrang ha ki kyrdan ba kham shalor ha ki snem ban nang wan.
Nongpoh, 11 Jylliew:Ka jingkiew palat liam jong ka bai elektrik ha ka shnong Umran Dairy ka la pynbitar ia kawei pat ka seng bhalang, ka Federation of Khasi Jaintia & Garo People (FKJGP).
Ha kaba kane ka seng, lyngba ka Umsning Circle bad Umran Unit, ki la leit ban kynduh ia ki ophisar ka tnat bording ha Umiam hynne ka sngi.
U Samla D Syiem, President kane ka seng na Umsning Circle bad u Samla Lising Wardkhar, President ka Umran Unit ryngkat bad ki dkhot jong ki, ki la leit sha ka ophis ka tnat bording ha Umiam, ban iakren halor kane ka jingeh ba ki paidbah katei ka shnong ki la iakynduh ha kine ki bnai ba la lah.
U Samla Syiem, kum u President ka Umsning Circle, haba iathuh ha u nongthoh khubor, u la ong ba ka bai elektrik ha katei ka shnong ka la kiew naduh 8 bnai mynshuwa, kata naduh u snem ba la lah, ha kaba ki paidbah kiba shem shitom bad jynjar ki la ud ia kane ka kam sha ka seng, kaba kum ka seng kam banse leit kynduh ia ki ophisar ha katei ka ophis ha Umiam.
U la bynrap ruh ba ki paidbah ki hap ban siew haduh 3 lane 4 hajar ha ki ar bnai, hapoh katei ka 8 bnai, u la ong.
Ym tang katta, hynrei wat kito kiba ioh ia ka ding elektrik ba duk ruh, lyngba ka BPL list, hynrei ki hap ban siew ia ka bai elektrik ha ka dor ba rem da kaba ngat ha kajuh ka apot, u la ong.
Kum ka seng kaba peit ia ka jingeh bad ia ka khia ka shon jong ki paidbah, kam banse ban leit kynduh bad ban wad jingtip markhmat ia katei ka jingshisha, u la ong.
Ha ka jingiakynduh hynne ka sngi, na ka liang u CEO ka tnat ha Umiam, u la kular ban shimkhia halor kane, da kaba bthah ruh ia kiwei ki ophisar bad u SDO ban peit ba kane ka rukom kheiñ ia ka bai elektrik kam dei ban noh shiliang, ha katei ka shnong, la ong u Samla Syiem.
Shillong, 11 Jylliew:Ka sorkar jylla ka la iateh bad ka German International Cooperation (GIZ) ban shna ia ka water policy jong ka jylla.
“Ngi la iateh bad ka GIZ kum ka technical ban shna kane ka policy ba donkam kaba iadei ban pynneh ia ki kynja baim ha ki wah bad ki um" la ong uwei heh sorkar.
Katkum ka jingong jong une u heh sorkar, kane ka kompeni na German ka la ju iarap ia bun ki ri jong ka pyrthei ban shna ia kum kane ka policy.
“Ki la wanrah ia ki stad kiba tip bniah halor kane ka kam bad ki la air uh ia ka jingai jingmut kaba bit dor ban shna ia kum kane ka policy.
Kane ka policy ka treikam bha" la ong une u heh sorkar.
Haba iathuh ia ka jinglong jingman kane ka policy, une u heh sorkar u la ong ba ia mynta ki dang lum dang lang ia ki jingai jingmut na ki paidbah kynthup ki jingai jingmut jong ki tnad sorkar bapher bapher.
“Ngi la buh mynshwa ia kane ka policy ha ki paidbah da kaba pan jingmut kumno ban shna ia ka.
Ngi kmen ban iohi ba ki riew shimet ki la wan shakhmat ban ai jingmut", la ong u heh sorkar.
Hadien ba la lum la lang ia ki jingai jingmut, ia ka policy ba la pynbit nadong shading yn buh pat hakhmat u Myntri Rangbah ka jylla bad u Symbud Myntri Rangbah.
“Ia kane ka policy, yn leit pat ha ka jingialang jong ka kynhun myntri ban shim ia ka rai shwa ban pyntreikam ia ka", la ong u heh sorkar.
Ha kajuh ka por, ia kane ka policy ba dang pynkhreh, la maitphang ban shna ia kaba iadei ban pynneh ia ki um na khyndew.
“La don ka jingbishar bniah ban shim ia ki um na khyndew da ki buit stad saian, ka jingbha ka um, bad ka jingbit jingbiang ban pyndonkam.
La iathuh ba ka jingpynsniew ia ka mariang halor ka jingpynjot ia ki um donkam ban iada ia ka, bad kane ka policy ba pynkhreh ka thmu ban tem ia kum kane ka jingsniew kaba pynjot ia ki wah ki um ruh ha kylla ki jaka jong ka jylla.
Kane ka policy ka la thmu ruh ban ai um kaba khuid sha ki nongshong shnong jong ka jylla kynthup ha sor bad ha nongkynong.
Kane ka policy ka la ban ruh ban don ka lad ban iada na ka jingshlei um bad kumno ban khang lad.
Shillong,11 Jylliew:Ka jingkynrei ka jingkloh pla ha iewduh kam long tang ha ki shynrang hynrei wat ki kynthei ruh ki pyrshang ban leh ia katei ka kam.
Mynta ka janmiet ha ka por 5:30 eiei kawei ka kynthei dkhar ka la shu lait salit na ka ingshah shoh shah dat ha ki kynthei Khasi namar ka jingkloh pla jong ka na kawei ka longkmie ha Motphran.
Katto katne ngut ki kynthei Khasi ki la mut ban shoh ban dat ia kawei ka kynthei dkhar hadien ba la lap ba ka kloh ia ka pla pisa jong kawei ka longkmie Khasi ha kaba ki la ioh ruh ban knieh biang na katei ka kynthei dkhar ia ka pla pisa.
Hynrei hashuwa ban jia kaei kaei kaba sngewsih ha Motphran, ki pulit pyniaid kali kali kim banse ban shimti noh ia katei ka Dkhar bad ban leit rah ia ka sha Lumdiengjri police station.
La iathuh ba katei ka kynthei Dkhar ka dei kaba dang don ha ka jingarmet.
Ka jingtohkit ki pulit ia katei ka kynthei ka dang iaid shakhmat.
Shilling,11 Jylliew:Ka Shnong Nong sder kaba hap hapoh ka Raid Mawbuh, Ri-bhoi district kan pynlong Ia ka Dorbar paidbah jong ka shnong ha ka 15 tarik mynta u bnai ha ing Dorbar shnong naduh ka por 9:30 baje mynstep.
Ka Executive Committee  jong ka shnong ka khot ka wer ia baroh ki paid nongshong shnong kynthei bad shynrang ba kin  ia mih paidbah ha katei ka sngi bad ka por ba la buh na ka bynta ka jingpyniaid beit iaid ryntih ia ka shnong.
Ka bor shnong ka la khot lang ruh ia baroh ki trai jaka puta kiba don jaka hapoh shnong Nongsder ba kin ia wan ha katei ka Dorbar ryngkat bad ki kot ki sla khyndew bad pata jaka jong ki.
Shillong, 11 Jylliew:Ka University Grants Commission (UGC) ka la thaw ia ka “Expert Committee" ban pynlong ia ka jingtohkit halor ka jingkynnoh ba la tei pyrshah ia ka Chandra Mohan Jha (CMJ) University ha kane ka jylla Meghalaya.
Ia kane ka kommiti ban tohkit ia ka CMJ University ka la mih hadien ba u myntri ka tnad human resources development u MM Pallam Raju u la wan jngoh ia ka Meghalaya.
Ka UGC ka la pynmih ia ka jingpynbna ha kane ka sngi Nyngkong ba ka ‘Expert Committee’ la thaw ban tohkit ia ka jingkynnoh ba la tei pyrshah ia ka.
Katkum ka jingpynbna, ka UGC ka la iathuh ba u Lat ka jylla Meghalaya u Ranjit Shekhar Mooshahary ha ka bor jong u kum u Visitor jong ka university, u la pynshitom pyrshah ia kane ka CMJ University hadien ba la shem ia ka jingtrei bym dei jong ka.
Shillong, 11 Jylliew:Hadien ba la mih ka kynrum kynram na ka jingpyntreikam ia ka Megha Health Insurance Scheme (MHIS), u myntri ka koit ka khiah u Bah AL Hek mynta ka sngi u la kular ba ka sorkar kan khot ia ka jingialang ban wad ia ki lad ban pynbeit ia ka kynrum kynram.
U Bah Hek u la kubur ba ka don ka jingeh ha ka rukom pyntreikam ia kane ka skhom namar ba ka dei kaba dang thymmai hynrei yn pynbeit noh ia kane shen.
“Ym don uwei ruh ba biang.
Ki jingeh kiba rit ki lah ban don hangne hangtai hynrei kaba donkam ka long ban pynbeit ia ki" la ong u Bah Hek.
Haba kylli, la ka Rastriya Swasthya Bima Yojna la khleh lang ne em bad ka MHIS,  u Bah Hek u la ong “ngam thikna la ka RSBY la iakhleh lang ne em bad ka MHIS.Ha ka jingsngewthuh jong nga, ka  RSBY ka dei ka jong ka sorkar pdeng katba ka MHIS dei jong ka sorkar jylla".
U myntri ka koit ka khiah u la ong ba kane ka insuran ka long kaba donkam eh ia ki briew kiba duk bad ka RSBY ka leh tang ia kata hynrei ka MHIS ka kdup lut ia baroh.
Naduh ba la sdang ban pyntreikam ia ka MHIS scheme la mih ki kynrum kynram babun.
U bah KL Nonglait uba dei na shnong Sngi Mawlein kaba hap ha Mawkyrwat ha South West Khasi Hills district ka la shah bat ha ka bor pyniaid jong ka hospital lai sngi kynthih namar ba ym lah ban siew ia ka pisa ba la shah sumar kaba long T.4000 watla ka don ka smart card jong ka MHIS kaba ong ba hapoh ka jinglut 1.60 lak ioh ei ban sumar  kumba la buh da ka ICICI Lombard.
U bah Nonglait ka la sah ha hopistal ha ka 4 tarik Jylliew bad la dei ban mih ha ka 8 tarik Jylliew.
Hynrei kam ioh mih namar ba hap ban siew nap la lajong T.4000 namar ba ka sorkar kam lah ban siew lut.
Hapoh kane ka skhim MHIS, ka sorkar ka la pynbna ba kan pynlut haduh T.90,000  man u snem na ka bynta san ngut ki dkhot ka longiing kiba pang katba ki jingpang ba kham eh kan jingsiew ne ka jingiarap kan long haduh T.1,60,000 ha ka shi snem.
Hynrei kane ka la sah ha ka umdum ha kaba bun ki paidbah kiba leit thiah pang kiba la don kane ka smart card, ki la hap sei nap la lajong bad ka jingiarap ka long khlem iadei kumba la kam da ka sorkar.
Shillong,11Jylliew:U Myntri Rangbah ka jylla u Dr.Mukul Sangma u la pynlong ia ka jingiakynduh jong u mynta ka sngi ia Secretery kam poh iing, U Anil Goswami  ban ia phyliew jingmut halor ki kam lehnoh bad ka jingshong shngain ka jylla.
U Goswami ha ka jingwan jngoh jong u kaba ar sngi ia ka jylla, u la ia kynduh ruh ia u Lat ka jylla u RS Mooshahary, nalor ka jingkynduh jong u ia u Director General of Assam Riffles, Lt Gen Ranbir Singh.
Ka mat ba kongsan eh kaba ki la ia phylliew jingmut kham slem ha ka jngiakynduh jong ki ka dei ka kam lehnoh kaba  pyntriem bad pynsmiej ha Ri-Lum Garo, da kumno ban thaw ia ki lad ki lynti ban pynpra bad ban pynduh shisyndon ia ki ktem lehnoh ha baroh ki district ka Ri-Lum Garo.
Haba kren sha ki nongthohkhubor u Goswami u la ong ba u Myntri Rangbah u la iathuh ia u ia ka jinglong jingman ka jylla ha ka baidei bad ki kam lehnoh.
Haba kren pat shaphang ka jingioh jong ki kynhun Moist ban suhthied ha kane ka Thain Shatei lam Mihngi u Goswami u la ong ba ka jingioh ksai jong ki moist ban suhthied ha kane ka jylla ka dei lyngba ka khappud ka Assam.
Kham mynshuwa ia kane ha ka jingiakynduh jong u Union Secretary bad u DG ka Assam Riffles, u la io ia ka jingbatai bniah na u DG ia ka ujinglong jong ki bor pahara ha ki Thain shatei Lam Mihngi da ka jingkam ruh ba kan don ka jingpeit thuh bha ia ki khappud jong ka India bad Myanmar lyngba ka Indo-Myanmar border.
Shillong,11 Jylliew:Ka Khasi Jaintia Higher Secondary Adhoc Teacher Association (KJHSATA) kan pynlong ia ka jingialang paidbah jong ka ha ka 15 tarik mynta u bnai ha Synod Higher Secondary School, Shillong ha ka por 10:30 baje mynstep, ka khot la wer ruh ia baroh ki dkhot jong ka Assocoiation ba kin ia poi lang ha katei ka sngi bad ka por ba la buh.
Shillong,11 Jylliew:Hadien ba la kut ka bynta ba nyngkong ha ka jingpynkhuid Wahumkhrah, ka KHADC ka la bteng biang ia katei ka kam pynkhuid da kaba sdang pat sa ka kylla kaba -ar.
Haba ia kren bad u EM ka KHADC u Bah J.Tynsong u la ong ba ia ka kylla kaba -ar la dep ban sdang pyntreikam naduh ka 7 tarik mynta u bnai, katba ia ka jinglut jingsep pat ka dang iaid na ka T.50 lak ba la mang na ka bynta ka pynkhuid Wahumkhrah.
Kham mynshuwa haba ia kren bad u Bah J.Tynsong u la ong ba ia ka jinglut na ka bynta ka pynkhuid Wahumkhrah lah ruh ban dang mang thymmai biang bad ban mang tyngka shuh shuh lada jia ba ka T.50 lak kam dap, hynrei ia mynta pat ka jingpynkhuid ia katei ka Wah ka dang iaid hi na katei ka T.50 lak bad ka KHADC  kam pat shym la mang thymmai eiei.
U pynshngain langpen naka Body Zoo u wei naki nong iashim bynta  haka1st body Building & Fitness Championship “ Mr.7-WASA" kaba la pyllongdaka Jaintia Students’ Union (JSU) Sengkmie  ha kane ka sngi sait jainbala dep kata 8/06/2013 u la ioh ban khur iaka nam lah duh kaba la tipkum ka Mr 7-WASA.U pynshmgain Langpen u dei u nongiashim bynta naka kyrdan kaba 70 kgsha kaba u la ioh ban khur iaka namjop “Mr 7-Wasa" na pdeng jongki laiphew ngut ki nongiashim bynta ha kane ka jingiakop kaba dei ruh kasien kaba nyngkop hapoh ka Rilum Jaintia.
Ki nongjop haki kyrdan bapher bapher ki long 55kilo la jop da usniriang Sumer naka Body Mass & Fitness Gym Jowai, haka 60kilo la jopda u Maradona naka Body Zoo shilling, haka  65kilo la jop da u LaketPde naka Body Zoo shillong  haka70kilo la jop da u Pynshngain Langpennaka body Zoo bad haka kyrdan 75kilo sha neng la jop da u Flanagankharwanlang naka Body Zoo shilling.
Ia  kane ka jingiakop u la plie da u Deputy Commissioner jongka WestJaintia Hills kum u Kongsan ha ka jingiadon lang ki riew rangbahrangbah Karlan Rymbai bad Chaphrang Passah kiba dei president ba rimjongka JSU, u president bad Secretary ka Meghalaya Body Building &Fitness Association bad kiwei ki wei ki nong ia shah khot sngewbha badki nong peitkai.
Iaka jingialang ba lynkot ha shwa ka jingiakop lapyniaid da u President ka JSU Shri.Rikut.
N Parien.
Ki nongbishar ha kane ka sngi ki dei u shri.
Ajay Gupta bad u bah R.diengdoh.
Shillong, 12 Jylliew:Ka Hynniewtrep National Youth Front (HNYF) ka la kynoh ba la don ki MDC jong ka Jaintia Hills Autonomous District Council (JHADC) kiba pynkhein ia ka kyndong jingburom niam da kaba shah shiliang ha ka jingsam skhim na ka MDC Scheme.
Haba kren hynne sha ki lad pathai khubor, publicity secretary ka HNYF (central body) u Bah Donbok Dkhar u la ong ba u MDC ka South Jowai constituency u Bah D Nongpluh u la pynkhein ia ka nongrim jong ka jingngeit niam da kaba ai skhim ban shna ia ka community hall ha Chiliang Raij, Jowai bad ia kane, la pynmih da u secretary ka Chiliang Raij, Jowai.
Ka jingtrei ka long T.42,000 bad la ai na ka MDC Scheme 2009-10, u Bah Dkhar u la ong ba ia kane la shem katkum ka jinglap na ka RTI Act, 2005.
U la ong ba u dkhot jong ka JHADC u Bah C.Biam na Nangbah constituency, u la ai T.20,000 ban shna ia ka community hall jong ka Presbyterian Church ha Kyndong Tuber.
Kane ka skhim ka dei jong u snem 2011-12.
Ha Sutnga constituency, u MDC u S.Shadap ha u snem  2012-13, u la ai T.30,000 ban shna ia ka lynti iaid kjat sha Narwan Presbyterian Church, la ong u Bah Dkhar.
“Kine ki jingleh jong ki MDC ki pynkhein ia ki kyndon jingiaburom niam kumba la bsuh ha ka riti synshar ka ri", u la ong.
Ha kajuh ka por, u Bah Dkhar u la kynnoh ba la don ruh ki nongtrei sorkar bad ki heh saipan nongkhaii kiba ioh skhim MDC ban pynbha ia ki lyngkha kba, ha Raliang constituency kaba dei kaba mihkhmat da u N.Lamare.
