Shillong, 07 Iaiong:Ka komiti ba saw ngut ki dkhot ba thaw da ka sorkar jylla halor ka jingwad bniah ban pynrung ia ka ktien Khasi ha ka Eighth Schedule ka riti synshar ka ri, kan sa aiti noh shen ia ka kaiphod sha ka sorkar.
“Ngi khmih lynti ban aiti ia ka kaiphod sha ka Special committee ha kano kano ka por shen shen.
Ka sub-committee kan sa shim ia ka rai ba khadduh shwa ban aiti ia ka kaiphod sha ka sorkar", la ong ka director ka tnad Art bad Culture ka Kong Matsiewdor War hynne ka sngi Hatmajai.
Ka Kong War kaba dei ka nongkhot ia kane ka komiti ka la ong  kane ka komiti kaba don saw ngut ki dkhot ka la dep ban pynkhreh ia ki jingdonkam.
"Ka kam ba kongsan ba la bynshet ha kane ka komiti ka long ban wad ia ki jingdonkam bad ki sakhi satar kiba donkam ban pynrung ia ka ktien Khasi ha ka Eight Schedule", la ong ka Kong War.
Ki dkhot jong kane ka sub-committee ki long u Executive Chairman ka MBOSE u Bah EP Kharbhih, u Dr.Sylvanus Lamare na ka Sahitya Akademi bad u S.Quotient Sumer.
Ka sorkar jylla ka la thaw ia kane ka komiti ban pynsted ia ka jingthmu ban pynrung ia ka ktien Khasi ha ka Eighth Schedule ka riti synshar ka ri.
Ia ka komiti kaba heh la khlieh da u Symbud Myntri Rangbah ka jylla u  Dr RC Laloo kaba don 15 ngut ki dkhot.
Nalor u Dr Laloo bad ka Kong War, kiwei pat ki dkhot jong kane ka komiti ki long  Ka kong Ampareen Lyngdoh, Bah Pynshngainlang Syiem, Bah Paul Lyngdoh bad u Bah Witting Mawsor kiba dei ki MLA.Katba kiwei ki bym dei MLA ki long u Dr Sylvanus Lamare na ka Sahitya Academy, Dr DRL Nonglait na ka Khasi Authors’ Society (KAS), ka Dr Streamlet Dkhar, u secretary  ka law department bad u principal secretary  ka tnad Arts bad culture.
Shillong, 8 Iaiong: Ha ka 6 tarik, u  Shri Victor Suja na ka shnong Lawmar siang uba dei u nongpyn trei uba shim pateng na u bah W.Marwein u la pyntip sha u Officer-in-Charge Saipung PS, East Jaintia Hills ba 14 ngut ki nongtrei bylla jong u kiba trei ha “Umphum",  la lap ha ka step lah sngi u Blei ha ka por 8:30 baje mynstep ba ki la iap lut, bad ia kane la lap da u nongniah kali ha katei ka jingtre u bah Kynshew Marwein, ha kaba la lap ba kitei ki 14 ngut ki la thiah iap ryngkat ka snam kaba mih na ka shyntur, ka khmut bad ka shkor jong ki.
Ki pulit ka Saipung ki la rejistar case ia katei ka jingjia ha ka case no.2/15 Under Section 174 CrPC bad ki la tohkit ia ka jingiap kitei ki 14 ngut ha ka miet 6 tarik ha ka dara ba la shna ba kin sah.
U OC ka Saipung ha ryngkat bad u Suja ki la leit sha katei ka jaka bad ki la lap ba baroh ki nongtrei ki la iap lut halor jingthiah jong ki, la lap ia ki soh kiba la khot da ki jaitbynirew biate kum ki soh khuitur na jaka shet jong ki bad la lap ruh ia u ba la de khleh piat bad sohmynken.
La suba ba ka jingiap jong kitei ki nongbylla ka dei na ka daw ba ki la bam ia utei u soh ba long bih uba ki briew jong katei ka jaka ki ju pyndonkam ban pyniap dohkha.
Hadien ba peit ia ki met iap ki pulit ki la iathuh ba ka ia syriem kum ki briew kiba iap na ka bih, bad la ong ba ym shym la lap dak mynsaw eiei na ka met jong ki.
Hadien ba la tohkit bad jurip ia ka jaka ba kitei ki 14 ngut ki la iap, la rah sha Khliehriat CHC ban leh ia ka post mortem, bad ia ki shatni ba la khleh piat ki pulit ki la kurup noh bad kumjuh ruh ia u soh uba dang sah ha katei ka jaka na ka bynta ban phah leh ia ka Forensic Analysis da ki briew ba la tbit.
Lah ba kdew ba ha katei ka jaka ba ki 14 ngut ki iap , ym shym la don shnong don thaw, hynrei la ker tawiar ia kida ka khlaw kaba rben, bad ki don lai tylli ki jaka sah kaba jngai kumba 2 ne 3 kilomitar kawei na kawei pat ha ka jingtrei kaba don kumba 6 haduh 8 kilomitar, hynrei ka dara basah kitei ki 14 ngut ka dei ka dara kaba –ar.
La hukum ia u IGP bah A.Sunn, IPS ban tohkit halor ka jingiap kitei ki 14 ngut.
Shillong, 08 Iaiong:Ka jingkyntait u Lat ka jylla u Keshari Nath Tripathi ban pdiang ia ka rai ka sorkar jylla ban pynjari synshar Administrator ha KHADC, ka la phah ia ka khubor jing maham ia ka sorkar jylla kaba ialam ka Congress.
Katkum ka khubor ba la iohlum, la iathuh ba ka rai jong ka sorkar jylla ban pynjari ia ka synshar administrator ha KHADC, ka la poi sha ki tyndong shkor jong ki heh BJP ha Delhi ki bym sngew tynnad ia kane ka rai jong ka sorkar jylla ba la ialam da ka Congress ban pynjari synshar administrator.
U Rupang u la ioh ban twad jingtip na ki thymmai khubor, la iathuh ba ka daw ka jingkyntait jong u Lat ka jylla ban pdiang ia ka rai jong ka sorkar jylla ban pynjari synshar administrator ha KHADC, ka dei namar ba ki heh ka BJP ki la phah ia ka khubor sha u Lat ba un bishar bniah ia kane ka kam shwa ba un shim ia ka rai.
“Ki nongialam ba hakhlieh ka BJP na New Delhi, ki la bthah ia u Lat ka jylla ba un pyntreikam bad ban bud katkum ki ain, ym ban shu kohnguh ia ka bym biang", la ong ka thymmei khubor kaba iajan bad ka BJP.Ha ka jingshisha ka sorkar jylla ka la dep rai kham mynshwa ban pynjari administrator ha KHADC hynrei u Lat ka jylla u la kyntait bad u la bthah ia ka sorkar ba kan bishar biang ia kane ka rai.
Hynrei hadien, ka sorkar jylla ka la phah biang sha u Lat da kaba pynskhem ia ka rai ban pynjari synshar administrator ha KHADC.Hynrei haduh kine ki sngi, u Lat um pat ai ia kano kano ka rai halor kane ka kam.
Ha kawei ka liang ka ARPA kaba don 16 ngut ki MDC ba kyrshan hapoh ka jingialam u bah Metbah Lyngdoh ka la pan sngi ban leit iakynduh biang ia u Lat ka jylla ban pyni ia ka jingbun paid bad ban dawa na u ba un bthah ban khot noh ia ka dorbar kyrpang na ka bynta ban ioh ban jied ia u CEM ba thymmai hadien ba u bah Adelbert  Nongrum u la iehnoh ban plie lynti ia u Bah Lyngdoh ban shimti ia kane ka kam.
Shillong, 8 Iaiong:Ka jingiaseng ka Khasi Jaintia Presbyterian Assembly kaba Hynniew kan long ha ka Balang Presbyterian Mawphlang, Mawphlang Presbytery, KJP Synod (Sepngi) naduh ka 9 haduh 12 tarik mynta u bnai, ka jingia seng paidbah ha ka sngi u Blei kan long ha madan  Lum Mawsing,Madan Lyngktop,markhap bad ka Lawkyntang , Mawphlang bad ka Khasi Heritage Village jong ka KHADC.Ki Nongkren ki long u Rev.G.S.Lyttan  na ka KJP Synod (Mihngi) h aka por 10 baje mynstep bad ha ka por 1:30 baje nohsngi u  Rev L.S.Nongphlang na ka Ri Bhoi Synod.
Ki don ruh ki kwaiar  ki ban rwai na ki Balang bapher bapher na ki Presbytery jong ka KJP Synod (Mihngi) bad na ka BJP Synod (Sepngi) ha katei ka Jingiaseng.
Ki jaka pynieng kali ha katei ka Jingiaseng  ha ka 12 tarik kin long ha Madan Lyngktop syndah bad ha jaka long Jingiaseng Paidbah bad kumjuh ha ki madan sawdong jong ka Shnong Mawphlang kiba iajan bad katei ka jaka long Jingiaseng.
La pynbeit ruh ba ki kali heh kiba wan na ki thain Mawkyrwat bad Mawsynram kin ieng ha ki rud surok Dymmiew Blah (Wah Rina)kaba jngai tang kumba shiteng kilomitar  eiei katba ki kali rit kin rung beit sha ki parking syndah ka jaka long Jingiaseng.
Na ka bynta ki kali heh kiba wan na ki thain Mawngap shaneng,yn ialeh ban pynrung sha ki parking  syndah ka jaka long Jingiaseng bad ha Madan Tataw,kaba jngai tang kumba shi kilomitar tam eiei, katba ia ki kali rit yn pynrung sha ki parking ha syndah ka jaka long Jingiaseng.
Kumba la ioh jingbthah na ka KJP Assembly,na ka liang jong ka Balang,la pynbeit ba yn ym shah iano iano ban die mar khutia khutain, ki kot ki cassette bad kiwei kiwei ha ki lynti bad ha ki jaka long Jingiaseng, namar ba ki surok kali kiba leit sha ka jaka long Jingiaseng ki kham rit, la pynbeit ruh ba ki kali kiba rung sha ki jaka parking kin ia leh ban mih tad ynda la wai ka Jingiaseng bad ban kohnguh ia ki jingbthah jong ki Traffic Police bad ki Traffic Volunteer ba la pynbeit da ka Balang khnang ban lait na ka jingdheng kai.
Ka Balang ka wer bad khot sngewbha ia baroh ban ia poi lang sha katei ka Jingiaseng ba shisien arsnem na ka bynta ban pynkhraw ia ka Burom ka jong U Blei, ong ka kyrwoh na u tymmen basan M.S.Kharshiiing, Secretary-Balang Presbyterian Mawphlang.
Hagno ban pyllong iaka assembly mynta u snem.
Shillong, 7 Iaiong:Ka la don ka jingjia kaba pynkyndit ia ki riew ngeit jong ka balang Presbyterian ha ka balang Baniun, Upper Shillong ha ka jingiaseng kaba la long ha ka sngi u Blei kaba dei ruh ka sngi ba ki paid riew ngeit kristan, ki pynlong jingiaseng kyr pang ban rakhe ia ka sngi mih pat u Jisu na ka jingiap.
Kat kum ki khubor kiba la ioh lum la iathuh ba ha ka jingiaseng ba-ar (jingiaseng kaba sdang por 1 baje nohsngi), shuwa ban wai artad ka jingiaseng bad dei ruh ha ka por duwai  pynwai,  ha ka por ba baroh ki paid riewngeit ki dang khap brip ka khmat, la don ba wan buh ia kawei ka song ba la song da ka kot, ha ka jaka shong ba shadien duh jong ka ing mane bad kaba dei ruh ha ka por ba ka don ka jingther jur bha u slap ha katei ka jaka.
La iathuh ba ki rangbah kim shym la iohi ia katei ka jingjia, namar ba ka dang dei ka por duwai, hynrei ki don ki khynnah kiba shong kham shadien, kiba la iohi ia ki briew ba wan buh ia katei ka kot bad phet krad noh na katei ka jaka bad don ki khynnah kiba ong ba ki briew ba wan buh ia katei ka kot ki don haduh saw ngut, kiba shu wan buh tok, katba dang iaid ka jingduwai bad ki leit noh, don pat ki khynnah kiba ong ba la wan tang marwei u riew rangbah, u la buh ia katei ka song bad u la leit  noh.
La ong ba hadien ba la wai ka jingiaseng baroh baroh ki la ia peit ia kata ka song bad don ki longkmie kiba la iathuh ba ha katei ka song ki don bun bah ki kot kiba long ha ka dur jong ka lyngkdop, bad ha katei ka kot la thoh ia u nombar 666, bad ki don ruh ki jingthoh kiba la thoh ha ka ktien phareng kiba la batai shaphang u Adhar nombar.
Katei ka jingjia ka la pynkyndit ia baroh, ha ka ing mane jong ka balang Presbyterian Baniun.
La iathuh ruh ba tang mar iawai jingiaseng don ki khynnah kiba la ia law ia ka song bad shim ia katei ka kot, katba don kiwei pat ki ba dang buh bha haduh mynta, la ong ba kiba bun na kitei ki kot lyngkdop ki briew kiba la shim ki la thanglut katba ioh, hynrei ki dang don pa kiba dang buh bha.
Shuh shuh la ong ba katei ka jingjia kam shym la jia tang ha ka balang Baniun, hynrei ka la jia ruh ha kiwei pat ki jaka kiba marjan bad katei ka shnong kum ha Sadew bad Khad-ar mer-Mylliem.
Shillong, 13 Naitung:Ha ka sngi u Blei jong ka taiew ki pyrton shipai ka BSF jong ka BOP Damdama kiba don ha South Garo Hills ki la ioh kem ia uwei u nong India uba ki la ioh ruh ban kurup ia ka suloi na u, ute u dei uba la tip kyrteng kum u Tarseng Ch Marak, 20 snem karta na ka shnong Damdama.
La kem ia u katba u dang pyrshang ban kam na shilliang sha shilliang u pud ka India bad Bangladesh.
Na ka jingialam jong u ki shipai BSF ki la ioh kem sa ia uwei pat uba la tip kyrteng kum u Jackson Sangma, 25 snem na ka shnong Rasanagiri South Garo Hills bad na utei ruh ki la ioh kurup kawei ka suloi, la suba ba kitei ar ngut ki dei ki nongkhaii tiar siat bad la suba ruh ba ki dei ki nongiarap ba shyrkhei bha jong ki seng lehnoh.
Ia kitei baroh ar ngut la aiti noh sha ki pulit ka jylla.
Ha kawei pat ka jingjia ki BSF kiba don ha Chokpot ki l ioh kem ar ngut ki briew kiba la tip kyr teng kum u Raksonga Momin, 31 snem bad u Medilin Ch Momin, 18 snem na kitei ar ngut ki la ioh kurup bun ki tiar pynbthei.
Katba ha katei ka juh ka sngi ki shipai BSF kiba don ha Lyngkhat ki la ioh kem ia uwei u briew uba la tip kyrteng kum u  Baluilui Khongsit, 28 snem na ka shnong Nongtyngur, ki la kem ia u ryngkat ka kali Bolero jong u kaba la thep da ki byrni kiba la thmu ban shalan sha Bangladesh.
Nalor katei ki shipai BSF ki la pyntip ruh ba ki la ioh kurup 25 tylli ki masi, 20 bilor ka kyiad, 3 tylli ki lieng, 2.6 kilo ki Ganja bad kiwei pat ki mar ba kot T.8 lak tyngka kiba la thmu ban shalan na India sha Bangladesh.
rPyndep noh ha shwa U NohprahShillong, 13 Naitung:Kane ka long ka khubor, kaba donkam bha ia kito kiba buh pisa ha ki synduk nar ha iing, lane ha ki  song ha ki tusok jongki, lane kiba ia ai ram sha ki para riew paidbah.
Ka Reserve Bank of India, ka la rai ban ai por ia baroh ki paidbah, ba kin leit thep noh ia ki pisa jongki ha Bank, ha shwa jong ka 31tarik Nohprah 2015 bad kitei ki dei, ia kito ki pisa, kiba la shon ha shwa jong u snem 2005.
Haba phi peit ia ki pisa kot jongphi, lada dei ki kot T.10, ki kot T.50 laneki kot T.100 bad kiwei, phi tang shu peit sha lyndet jong katei ka pisa, phin iohi, ia ka snem kaba thoh ha ki dak kiba rit bad kumta, lada ka pisa jongphi, ka dei kaba la shon ha shwa jong u snem 2005, phi dei ban leit thep noh mar mar sha Bank, namar ba la shah ban pynphai noh ia kitei ki pisa kot sha ki Bank bad ba kin leit noh sha ka Reserve Bank of India (RBI), ha shwa ka 31tarik Nohprah 2015.
Lada jia ba kito kiba don ia kitei ki pisa, kim shim ia katei ka lad, ha shwa jong U Nohprah 2015; kumta, ki Bank, kin nym treh shuh ia kitei ki pisa bad kumta, ki nongdie jingdie ne ki nongthied jingthied ruh, kin nym pyndonkam shuh ia kitei ki pisa bad kumta, la hap ban shu bret noh, ia kitei ki song, ha kito kiba ioh lad ban buh shibun ia ki kot tyngka ha la iing.
New Delhi, 8 Iaiong:Mynta ka sngi ka seng Congress  ka la dawa ba dei ban weng noh mardor ia U VK singh, u myntri sorkar pdeng namar ka jingkynthoh jong u pyrshah ia ki nong thohkhubor, ha kaba u la ong ba ki nongthohkhubor ki dei ki “Presstitutes" bad ka Congress ka la sangah tyngeh ruh ia u myntri rangbah duh ka ri u Narendra Modi namar ba  um shym la leh eiei ban pynshitom ia u Singh haduh mynta mynne ruh.
“Ngin ym shongthait haduh ba yn pynurlong ia ka jingdawa jong ngi, u dei ban shah weng mardor, ngi pynrem jur ka dei ka jingkynthoh pyrshah ia ki kotkhubor kiba dei ki paia ba saw jong ka synshar paidbah" ong ka nongai ktien ka congress ka Khushboo haba kren sha ki nongthohkhubor mynta ka sngi.
Haba la kylli aiu katei ka seng kan leh lada ym shym la weng ia u Singh na ka kynhun myntri, “Ngin ap bad peit aiu kin pynshitom ia u" ong biang ka Khushboo kaba la ong ba ka sorkar u Modi ka don ia ki myntri bad ki nongialam bad kumjuh ki MP naduh ka Sadhvi Niranjan Jyoti haduh u  Giriraj Singh bad Sakshi Maharaj, kiba triem bha ban kynthoh pyrshah ia kiwei.
Ka jingpynrem bad ka jingdawa weng shuki ia u Singh ka la mih na ka shyntur jong kiba bun bah ki nongialam ka seng Congress.
Ia katei ka jingthoh, u Singh u la pynmih ha ka Tweeter kaba u la ong  “Paralok, aiu phi khmih lynti na ki Presstitutes"  kaba u la ong mynhynnin ka miet bad bynrap ba kham mynshuwa ki khubor TV ki nang mut ba ka dei ka kyntien kaba la buh da u O ha jaka u E lane kaba long prosstitute ha ka jaka presstitute lane kaba mut ki riew lyngkar.
Shillong, 13 Naitung:Ka seng sain pyr thei ka KHNAM Youth  Wing ka la pynpaw ia ka jingsngew khia jur ia ka jingbym don ki jaka ia ki nongdie madan kaba la pynbor ia ki ban hap leit shong harud lynti iaid ki briew bad halor kane, ka seng ka la buh dorkhas hynne ka sngi ha ka myntri kam sor ka Kong Am pareen Lyngdoh ban dawa ba ka sorkar ka dei ban wad jaka ban ai ia ki nongdie madan.
"Ngi kyntu jur ia ka sorkar jylla ba kan wad jaka lem ia ki nongdie jingdie madan khnang ba kin lait na kaba leit shong bsuh pathar ha lynti iaid", la ong u president ka KHNAM Youth Wing u Bah Thomas Passah ha ka dorkhas ba la aiti ha ka kong Ampareen  Lyngdoh.
U la ong ba katkum ka Article 19 (1) (g) ka ong baroh u nongshong shnong u don ka hok ban leh ia kano kano ka kam kaba shah da ka ain bad ka kam die jingdie madan ka dei kawei kaba rim tam ha India.
Namar ba ki nongdie madan ki dei na kito ki longing ne ki briew kiba duk, ka KHNAM ka la ong ba ka long kaba donkam ia ka sorkar jylla ban ai ia ka jingiada ia ki da kaba pynbiang jaka.
Ka KHNAM ka la ai jingmut ruh ban pynjari da ka Jaka Nongdie Madan kum ka lad kaba shipor khnang ban ailad ia ki nongdie madan ban ioh die jingdie bad khnang ban lait na ka jingbsuh pathar jongki katba shaba lap katb shaba shem.
Ka la ai jingmut ba ka sorkar jylla bad ka  Municipality ki lah ban ai jaka katto katne tylli ha ki bynta ka surok na ka bynta ki nongdie madan.
"Ha ki jaka ba ai shah ban die madan, ka sorkar ka dei ban buh ruh da ka bai musur na ki nongdie madan", la ong ka KHNAM.Ka la ong ruh ba ha kine ki sngi ka jingdon ki nongdie madan kala nangkiew nangbun katba nang mih ki sngi bad ka la long kaba donkam ba ka sorkar ka dei ban pyntreikam noh da ka ain na ka bynta ka jingbit jingbiang jong ki paidbah.
Shillong, 13 Naitung:Phra ngut ki kandi diet kiba pas ia ka kam Gram Sevika  2012, East Khasi Hills ki la pynlong ia ka jingshah thngan khlem buh por naduh mynta ka sngi ha madan Nongthymmai, Shillong.
Kane ka kynhun jong kiba pas Gram Sevak ha u Iaiong ba la dep, ki la buh por ia ka sorkar ban pynlong ia ka jingiakhih hadien ba ka sorkar kam shym la lah ban pynjlan ia ka por thungkam ia ki ha u Nailar 2013.
Katkum ka jingtip ba la ioh da ki kandidiet, ia mynta  ki don lai tylli ki kam Gram Sevika, kawei ha Laitkroh Block Development Office bad kawei ha Pynursla Block Development Office.
Na ki 12 ngut kiba pas ia ka eksamin Gram Sevak, tang ar ngut ki la ioh thungkam haduh mynta.
"Ngi la rai ban bteng ia ka jingshah thngan khlem buh por haduh ba ka sorkar kan rai ban pynjlan ia ka por thung kam ia kiba la pas ia kane ka eksam", la ong ka Kong Bisylda Jyrwa.
Ka la ong ba ki la thoh sha ka sorkar bunsien ban pynjlan ia ka por thungkam naduh ba la sdang u snem  2013.
"Hynrei kim shym la ioh jubab eiei na ka sorkar", la ong ka Kong Jyrwa bad bynrap ba ka sorkar ka la kyntait ia ka jingphah jong ka  District Selection Committee (DSC) ban pynjlan ia ka por thungkam jongki.
Ha kajuh ka por u MLA ka Nongthymmai u Dr Jemino Mawthoh u la ong ba ka long ka jingleh bym hok jong ka sorkar ia ki samla ba la pas ban khlem thungkam.
"Ka DSC  ka dei ban pynmih jingpynbna katkum ka jinglait ka kam bad ban thung ia ki briew kiba la pas.
Hynrei sngewsih, ki la pynmih ia ki kyrteng palat ia ka jingdon ka kam.
Namarkata, ka dei ka jingbakla kaba shyrkhei jong ka Selection Committee kaba la buh jingkyrmen ia ki samla", la ong u Bah Mawthoh.
U la ong ba ka sorkar ka dei ban pynjlan ia ka por thungkam ia kiba pas ia ka Gram Sevika kumba ka leh ia kito kiba pas ia ka Grade IV.U Dr.Mawthoh u la iathuh ba u la iakren bad u Chief Secretary Bah PBO Warjri halor kane ka kam.
Ha kawei ka liang, ka TUR  ka la ong ba kan ai ia ka jingkyrshan ia ki kandidiet kiba pas ia ka eksamin Gram Sevak.
Ha ka jingpynlait khubor, ka nongialam ka TUR ka Kong Angela Rangad ka  la ong ba kine ki la  shah pynbor ban mih madan ban iakhih namar ka jingleh thurmur ka sorkar.
Katkum ka jingong ka Kong Rangad,  ki kynthei kiba pas ki dei ban ioh ia ka kam bad katkum ka jinglap, la don ka thung kam ia ki bym pat pas bad don kiba pas kiba ioh kam dei tang ki shynrang bad kane ka dei ka jingleh shiliang.
"Ngi kwah ban kyntu ia ka Women’s Commission ban shim ia kane ka kam ban pynthikna ba ki kynthei ki dei ban ioh kam" la ong ka Kong Angad.
Nongstoin, 13 Naitung:Ha kaba iadei bad ka jingjah jong ka Cecilia Pariong 14 snem na ka Shnong Mawroh WKH ha ka 2tarik Jylliew, ki bor pulit ka Nongstoin PS, ki la phah ia ka kynhun jong ki shaduh Allahabad ban leit wad ia katei ka khynnah.
Kat kum ka khubor na U SP bah S.Nong tnger, u la iathuh ba u la phah ia katei ka kynhun pulit na WKH ba kynthup ia ar ngut ki SI bad ar ngut ki pulit langrut ha kaba ki la leit sha Allahabad na duh ka 25tarik Jylliew 2015, ha ryngkat ka jing iarap lang jong ka Meja police, ha kaba ki la pynlong ia ka jingkhynra kaba jur bad la ioh syndon ban kem noh ia u Lavkush Kumar  ha ka 7tarik Naitung.
Shuh shuh u la ong ruh ba ha katei ka por ki pulit ki la ioh ban pyllait noh ia ka Cicilia Pariong na Meja kaba hap hapoh ka Uttar Pradesh bad la phah ruh ia u WPSI jong ka West Khasi Hills, ba un leit sha Allahabad khnang ban wanlam noh ia ka Cicilia Pariong ha ryngkat u tei u bar jylla u ba la rah bor.
Mynta ka sngi, ia katei ka khynnah ha ryngkat u tei u bar jylla la wallam sha Nongstoin katba ia u tei u bar jylla ki pulit ka Nongstoin PS ki la tian bishar katba kum ki kyndon  no 62 (6) 2015 u/s 363/109 ipc bad hadien pat la rah noh sha kashari,t ban pynlong ia ka jingtohkit ka ba bniah.
Shillong, 13 Naitung:Tang sa katto katne por shuwa  ba yn pynbna noh ia ka elekshon MDC ha GHADC u MDC ka seng Congress na Damas Konstitwensi u Ditarson D Shira u la shah sospon na ka seng jong u, katkum ka jingthoh na ka  District Congress Committee North Garo Hills ka la kam ba ka la shim ia ka rai ban sospon ia u Shira, ka dei na ka daw ba u la ialeh pyrshah ia ki kyndon ka Party Congress.
Ka la kam ba u Shira u la ialeh pyrshah ia u kyrtong ka seng Congress ha ka elekshon MLA 2013 bad kumjuh ruh ha ka elekshon MP 2014, ka la ong ba ka jingialeh pyrshah jong u, ka la pynlong ia u kyrtong ka seng Congress u F.W Momin ban shah rem salit da 11 vote ha ka elekshon MLA ha u snem 2013.
Ka la kam ruh ba u Shira um shym la pyniasoh ialade  kum u dkhot jong ka North Garo Hills District Congress Committee  bad um ju lah ban ia don ryngkat wat tang ha kawei ka jingialang jong katei ka seng ruh.
Ki tyllong khubor ki la iathuh ba ka daw ba la sospon ia u Shira na katei ka seng ka dei ruh na ka daw ba ka Party  Congress ka don jingthmu ban pyniakhun da uwei pat u kyrtong ha ka elekshon MDC ka GHADC ka ban sa long shen.
Katba u nongialam katei ka seng na North Garo Hills u Chisal R Sangma u la ong ba ka jingsospon ia u Shira ka dei na ka daw ba ka seng ka la ioh jingujor na ka Mendipathar Block Congress pyrshah ia u ha u jylliew 2015.
Katba utei u MDC ba la shah sospon haduh kine ki sngi um pat kwah ban ong eiei bad um pat shym la kynthoh eiei ha ki nongthohkhubor halor ka jingshah sospon jong u.
Shillong, 12 Naitung:Ka Sengbhalang na ri Lum Jaintia kaba dang shu  mih pyrthei mynta ka dei kaba la tip kum ka East Jaintia National Council (EJNC).
La thaw ia katei ka seng ha ka jingialang ba la long ha Hotel Lyngwiar kaba don ha Mynkree EJHD ha ka10tarik mynta u bnai.
Ha katei ka sngi la pynskhem ruh ia ki nongkitkam katei ka seng ba kyn thup ia u u samla Shanbok Syad kum u President,u Sambormi Lyngdoh kum u General Secretary bad ka thong katei ka seng ka dei “Tia Chaphrang Khon ka Ri".
Shillong, 14 Naitung:Ka shnong Nonghyl lam ka la hap ban shu shong hajingdum mynta la san bnai kynthih namar ka jingduh noh u Transfor merha katei ka thain.
U President ka KSU Langkynma unit u samla Pius Marwein, u la ong ba naduh u bnai Rymphang ka shnong Nongkyllam ka la hap ban shongdum namar u transformer uba don ha katei ka shnong u la duh.
U la ong ba ka jing bym shim khia ka MeECL, ka la pynlong ia katei ka shnong ban shong dum bad kane ka la ktah eh ia ki khynnah pule bad kumjuh ia ka kam ka jam ki paidbah katei ka shnong.
U bah Marwein u la ong ba ki paidbah kane ka shnong ki la shem jingehmynta namar kane kadei ka shnong kaba ju pynmih shibun u dewiong.
kaneka jingbym don bording ka la pynlong ia ki riewsniew ba kin ioh kabu ha kane ka shnong.
Halor kane na ka liang ka KSU Langkynma ka la iakynduh ia u CEDistribution u bah Passah ba un shim khia ia kane ka kam kumba u lakular bad lada um shim khia ka seng kan shim da kawei pat ka lynti pyrshah ia ka MeECL.Shillong, 14 Naitung:Ka tnad sor ka jylla ka la pynkhreh ban kylliang da ka slip ne kopon (coupon) ban ai ia ki nongshong bus saw haba ym don khutia ban shong bus.
Kane ka kopon kan long ha jaka bym don khutia ban kylliang ia ka pisa ba tam, u nong khrong bus u lah ban ai noh da ka kopon kiba lah ban pynmyntoi ia ki.
U Additional Chief Secretary ka jylla ba peit ia ka tnad sor, u Prashant Naik u la iathuh haba iakren bad u Rupang mynta  ka sngi, ba kane ka jingthmu ka dang don hapdeng ka jingpynkhreh ka sorkar ban pyntreikam hadien ba la wan poi ki bus saw thymmai sa 120 tylli ha ki bnai ban wan.
U la ong ba ka la mih kane ka jingmut ban pyntreikam noh da ka kopon namar ba bun ki paidbah nongleit nong wan ki la ud ba ki shem jingeh bha namar ka jingbym don khutia.
“Tang namar bym don khutia, ka dor shong kali kaba T.5 la shim T.10 bad kane ka dei ka jingduh nong ia ki nong shong kali", u la ong.
Ha ka jaka ban lait na kane ka jingiakynduh jingeh namar ka jingbym don khutia, ka la don ka jingthmu bad ka jingpyn khreh na ka liang ka sorkar lyngba ka tnad Sor ba kan pyntreikam noh da kane ka kopon kaba dei ka rukom kaba thymmai bad kaba khampher tam ban leh.
Lada ka tnad sor kan lah shisha ban pyntreikam ia kane ka jingmut, kan dei ka sien ba nyngkong ha ka ri ba ki paidbah nongshong kali kin ioh kopon lada ym don khutia ban pynphai ia ka bai shong kali kaba tam.
Nongstoin, 14 Naitung:Kiba ha iing ha sem jong ka Cicilia Pariong,  ki la pynpaw ia ka jing sngewnguh ia ka Dorbar Shnong Mawroh, ka tnad Police  khamtam ia u bah S.Nongtnger SP,WKH Nongstoin,  u bah T.Lyng doh OC Nongstoin  bad ki nongtrei jong u baroh kiba la ialeh shitom haduh ban da ioh pyllait ia katei ka khynnah bad kem ruh ia u Lavkush Kumar.
Katei ka jinglah jong ki bor pulit ka Nongstoin PS ban pyllait ia katei ka khynnah na ka kti jong u tei u nongrahbor na Meja kaba hap hapoh ka Jylla Uttar Pradesh, ka long da ka jingiatreilang  bad ka Meja Police ryngkat bad ka Social Wefare ha kaba ki la lah ban wanlam noh ia katei ka khynnah sha Nongstoin bad la aiti noh sha ki ba haiing ha sem  ha ka 13 tarik mynta u bnai.
Ka kyrwoh khubor na ki ba ha iing ki la pynpaw ka jingsngewnguh kumjuh ia ki nongiarap ha katei ka jingjia rahbor ia ka Cicilia Pariong, kiba kynthup ruh ia ki sengbhalang  kum ka KSU, FKJGP, West Khasi Hills, Mawthadraishan Circle  bad sengkmie, ki longkmie jong ka CSWO Shillong  bad Nongstoin, ka Child Protection, Child line, Social Welfare, ki sordar shnong jong ki shiphew tylli ki shnong  naduh kynshi haduh Markasa Area.
Ka jingsngewnguh ka leit ruh sha  ki VDP jong ka shnong Mawroh bad ki shnong ba marjan, ka seng Rangbah Diocese Nongstoin, Nongkasen Parish (Markasa), u bah HB Nongsiej MLA, MDC ka thain bad baroh kiba la ianoh mynsiem  ha katei ka jingjia.
Shillong, 14 Naitiung:Ka dorbar shnong ka Barato kaba don ha West Jaintia Hills, ka la rai ban iapyni bor beit halor ka jingkynnoh ba ka shnong Maitdein ka la wan skud jaka jubor hapoh u pud u sam jongka.
Haba kren mynta ka sngi sha ki nongthoh khubor ha Shillong, u Rangbah shnong ka Ba rato u Bah Aiborlang Sha dap, u la byrngem ba ka shnong kan rah sha ka iing kashari pyrshah ia u Rangbah shnong ka Mait dein ban dawa bai myn rainkhmat uba kynnoh khlem nongrim ba ki dkhot ka dorbar shnong Barato ki la hiar thma ia u da ki tiar pynmynsaw.
La iathuh ba ka jingiaknieh jaka hapdeng kine ki ar shnong ka don hapoh ka iing kashari district council court.
U Bah Shadap u la iathuh ba ka mukotduma halor ka jingiaknieh jaka la ujor sha ka kashari district council court ha u bnai Jymmang.
U la kam ba ka shnong Maitdein kam shym la lah ban sei ia ki sakhi satar halor ka jing knieh jaka jongka, kaba dei jong ka bor shnong Barato.
U la ong ba katkum ka jingiateh, la ailad ia ka shnong Maitdein da ka jingkubur jong u Doloi ka Shilliangmyntang u Sa muel Bareh ha u snem 1951 ba kin shu rep shu riang ia ki briew kiba dei na ki shnong ba hap ha ka Elakas ka Shangpung bad Raliang ia ka jaka ba don ha Maitdein.
“Ia kane ka jingiateh la pynthymmai ha u snem 1991 da u  Doloi Khamly Sariang ha kaba la ailad ba kin bteng ia ka jingrep jingriang jongki tangba kim lah ban kam trai ia ki jaka.
Kine ki ar tylli ki shnong kim dei kiba heh ha kaba ka Maitdein ka don tang 300 iing katba ka Barato ka don kumba 700 iing.
U BahShadap u la iathuh ba ka jingiakajia knieh jaka ka la mih hadien ba u Doloi Khamly Sariang u la iasoi ia ka jingiateh thymmai bad ka shnong Maitdein khlem ka jingmynjur ka dorbar shnong Barato.
Kane ka la mih madan hadien ba u  Doloi Sariang ha ka shithi ba la thoh sha u Chief Forest Officer ka Jaintia Hills Autonomous District Council (JHADC) ha ka 30 tarik Nailur, 2013 kaba u la thoh ba dei ban weng noh ia ka jingrejister ia ka jaka khlaw ha Maitdein  namar ba u la bakla.
Hadien kane, ka dorbar shnong Barato ka la pynlong ia ka jingjurip ia ka jaka ia u pud u sam ha ka 27 tarik Iaiong 2015.
“Hynrei na ka liang u Rangbah Shnong ka Maitdein u la kynnoh pynban ba ki briew ka Barato ki la wan knieh ia ki jaka rep ki pung dohkha jong ki briew", la ong u Bah Shadap.
Halor kane ka la mih ka jingpynbam ktien hapdeng kine ki ar shnong bad ha ka 1 tarik Jymmang, u Deputy commissioner u la khot hajir ia kine ki ar tylli ki bor shnong bad ha kane ka jingkhot, u DC u la bthah ia ki ban leit sha shnong ban iakren pynbeit bha halor kane ka kynrum kynram bad kine ki ar shnong ki la pynlong ia ka jingiashong pynbeit ha ka 11 tarik Jymmang ba la don lang ki pulit.
“Ha kane ka jingialang, ka shnong Barato ka la tyrwa ban iapynbeit ba ka shnong Maitdein ka dei ban aiti noh ia ki syrnod jaka hynrei na ka liang u rangbah shnong ka Maitdein, u Bah Arphi Sariang u la pan por ban iakren ia kane ka kam bad yn iakren biang ia kane ka kam ha ka 16 tarik Jymmang hynrei khlem urlong haduh mynta", la kam u Bah Shadap.
Ha ka 25 tarik Jymmang, u DC u la khot biang ia ka jingialang ha kaba u la hukum ba ka shnong Maitdein ki dei ban sangeh ban leh ia ki kam ha kitei ki jaka haduh ban da pynbeit da kumwei pat.
U CEM ka JHADC u la khot hajir ia ki ha ka 24 tarik Jymmang ban iakren pynbeit ia kane ka kam ha kaba u la ong ba ka Barato ka dei hok ia kitei ki jaka katkum ki dulir pynban ha katei ka jingialang u Doloi u la len ba soi ia ka jingiateh ha ka 9 tarik Nailar, 1990, la ong u Bah Shadap.
Kane ka kam ka don ha jingiakhun ha iing kashari district council court bad dang shen ka la pynmih ia ka hukum ba ki briew ka shnong Maitdein ki dei ban kiar na kaba leit leh ia ki kam ki jingtrei ha ki jaka ba iakajia.
Ka shnong Barato ka la byrthen ban ujor bai mynrainkhmat pyrshah ia u rangbah shnong ka Maitdein halor ka jingkynnoh jong u, ba ki briew jong ka shnong Barato ki la hiar thma ia u ha 6 tarik Naitung.
Ka shnong Barato ka la byrngem ba u Rangbah Shnong ka Maitdein u Bah Bah Arphi Sariang u dei ban sei ia ki jingshisha halor ka jingkynnoh jongu bad lada um lah, kin kiew beit sha iing kashari ban dawa pynshitom ia u katkum ka ain.
Shillong, 14 Naitung:U heh ka AICC ba peit ia ka Meghalaya u V Narayanasamy u la ong ba ka sorkar NDA ba ialam da ka BJP ka la khap sbak ia ki jylla ba synshar ka Congress ha kane ka Dong Mihngi da kaba pynduh noh ia ka kyrdan ba kypang ba ju ai ka sorkar pdeng ha ka por ka UPA.“Ka roi ka par ha ka Dong Mihngi ka wan dei namar ba ka sorkar pdeng ka la ai kyrdan kyrpang.
Hynrei ka 14th Finance Commission ka la weng noh ia kane ka kyrdan ba kyrpang bad namarkata, ka la wanrah ia ka jingeh ia ka roi ka par ha kane ka thain", la ong u Naraya nasamy ha ki nongthoh khu bor mynta ka sngi hadien ba la iakynduh ia ki myntri sorkar ka Congress.
U heh ka AICC u la kynnoh ba u Myntri Rang bahduh ka ri u Narendra Modi u la kular bun kiei kiei ia ki paidbah kane ka Dong Mihngi, hynrei ki kam pat ki long da khongpong bad ka sorkar NDA ka la leh klet ia kane ka thain.
U Narayanasamy  u la kynnoh ba ki myntri sorkar pdeng ki la wan jngoh khah khah ia ki jylla kane ka Dong Mihngi bad kular bun kiei kiei hynrei kim leh eiei.
“Kim don bor ban shim ia ka rai namar ba baroh la bat hi da u  Myntri Rangbahduh.
Ki myntri sorkar ka NDA ki long tang ki dur khlieh", la ong u heh ka AICC.U Narayanasamy u la kynnoh ruh ba ka sorkar NDA ka dei kaba pyrshah bha ia ki riew lum bad pyrshang ban wanrah ia ka jingshit niam.
U la kynnoh ruh ba u Myntri Rangbah u la pynjyrwit ia ka kam jong ki jaitbynriew Naga da kaba weng ia ka jingiateh sangeh iasuk bad ka  NSCN (K).
“Kan nym don ka jingsuk ia ki briew ka Naga haba kawei ka kynhun kam don ha ka jingiakren iasuk" la ong u Narayanasamy.
rArtatien ka kmie ka Kong Victoria, ia ka eksamin kaba khuidShillong, 13 Naitung:Ka jingkhlad kyndit ka kong Victoria D Khar kongor ha painkhana ka police station ka Dispur, Guwahati ka la pynlyngoh ia ki ba ha iing hasem bad kim lah ban pdiang ia ka jingong ki pulit Assam ba ka phasi ialade.
Haba iakren mynta ka sngi bad u Rupang ka kmie ka kong Victoria Kharkongor, ka kong Berlin Khar kongngor, ka la ong ba ka jingiap ka khun ha katei ka jaka ka la pynlyngngoh ia ka bad kam tip shuh kaei ka daw jong jingiap jong ka.
Ka kong Berlin ka la ong ba haduh mynta kam pat iohi eiei ia kata ka jinglap, na kaba eksa min ia ka met iap,  jong ka khun jong ka, kaba la leh ha ka International hospital, Guwahati.
“Ngam pat iohi eiei bad ngam don jingngeit eiei ia kata ka post mor tem report namar ba ka International hospital ka dei ka iing pulit", la ong ka kmie ka kong Victoria Kharkongor.
Kat kum ka jingong ka Kong Berlin, katei ka hospital bad ki pulit ki don ka jingiadei bad namarkata, kam don ka jingsngew shaniah ba kan ioh ia ka medical report ka Post mortem kaba khuid.
“Nga  hap kitkhlieh nga marwei ngam nang shuh ban rai nga long marwei nga shu shaniah ha u Blei", la ong ka kong Berlin Kharkongngor.
Halor ka  jingsuba jur ba ka shah leh beijot shuwa ba kan shah pyniap ka kong Berlin ka la ong ba kam sngew nang shuh ban ong eiei halor kane.
Lah ban kdew ba la mih ka jingsuba jur ba ka kong Victoria ka la shah leh beijot shwa bad shah pyniap hadien.
Ha kawei ka liang, ka President ka CSWO ka Kong Agnes Kharshiing ka la pan ia ka medical report na u Police Commissioner ka Guwahati da kaba phah da ka fax mynta ka sngi.
Ka Kong  Kharshiing ka la ong ba ka la thoh sha utei u heh pulit ba dei ban ai ia ka report hapoh 48 kynta bad ban ai ruh kaba don ka video CCTV halor ka jingkhlad ka kong Victoria.
Lah ban kdew ba ka Kong Victoria la kynnoh da ki pulit ka Dispur ba ka la phasi hi ialade ha painkhana ha police Station ha ka janmiet ka 6 tarik Naitung.
Halor kane ka jingjia, ar ngut ki pulit ka Dispur Police Station ki la shah sospon bad ki pulit ki dang pynlong ia ka jingtohkit ban wad ia ka daw halor kane ka jingjia.
Ha kane ka sngi u Blei, ki pulit na Guwahati ki la wan sha ka iing ka Kong Berlin ha Shillong ban kylli bad tohkit ia ka jingkhlad ka khun jongka.
Katkum ka jingiathuh ka Kong Berlin, ka la iathuh ba ka la jubab baroh kat kaba ki pulit ki la kylli ia ka shaphang ka khun jongka.
Kane ka longkmie ka la ong ba ka la sah ha ka jinglong marwei ym tip shuh ban leh eiei halor kane ka jingjia hynrei ka kyrmen ba ka jingshisha baroh kan sa paw ha kaba ka hok kan ieng.
Jowai, 14 Naitung:U District Magistrate ka West Jaintia Hills mynta ka sngi u la pynbna paid bah ba la pyntreikam ia ka Section 144 CrPC ban khanglad ia ki riew shimet, ia ki kynhun ban pynglong ia ka jingiaiaid paidbah kaba pynthut ia ka iaid ka ieng u paidbah sha shi lyn ter ka surok bah na Lad- Nartiang shaduh DC Office.
La mana pyr shah ruh ia kano kano ka kyn hun ban pynlong ia kino ki jingia khih hapoh 100m na u pud ka DC Of fice bad ban rah ruh ia kino kino ki tiar pyn mynsaw.
Ia kane ka hu kum la pynbna hadien ba ka bor pyniaid district ka la ioh jingtip ba kan don ka jingiaid paidbah bad ban wan tur sha Office u DC ha ka sngi Balang naduh ka por 9:00 baje mynstep.
Kane ka hukum kan trei kam mar mar naduh kane ka khyllip mat tad haduh ban da pynbna da kumwei pat.
Shillong, 14 Naitung:Ki pulit ka Assam ki la phah ia ka kaiphod jingtohkit kaba bniah sha U Inspector General of Police (IGP) ka Megha laya ha kaba iadei bad ka jingkhlad ka Kong Victoria D Kharkongor.
U Commissioner of Police, ka Guwahati u Mukesh Agarwal u la ong ba ki pulit ka Assam haduh mynta kim pat pynshitom eiei ia ka  International Hospital bad u la kyntait ba uwei na ki doktor katei ka hospital u la shah kem ha ki pulit.
Haba jubab halor ka jingkhlad ka Kong Berlin Kharkongor ka kmie ka Kong Victoria ban ai ia ki kot ki sla, ka kaiphod bad ki video CCTV ha kaba iadei bad ka jingkhlad ka Kong Victoria, une u heh pulit na Assam u la ong ba ki la ioh pdiang ia ka shithi na ka kmie ka Kong Victoria bad ki pulit ki dang eksamin ia kane ka kam.
“Kine ki dei ki rekod jong ka case bad ka rekod jong ka case ka dei ka nongkynti ka Kashari bad ki don shibun ki kyndon ain halor kane"  la ong u Agarwal.
Ka Kong Victoria D Kharkongor la lap ba ka la khlad ha painkhana ha Dispur police station ha Assam ha ka miet 5 tarik Naitung tang hadien katto katne kynta ba la aiti sha ki pulit da ka bor jong ka International Hospital, Guwahati, da kaba kam ba ka la thaw jingkulmar hapoh hospital hadien ba pdiang ia ka ban sumar.
Ha kane ka sngi u Blei ki pulit ka Assam ki la wan tohkit ruh ia ka kmie ka Kong Victoria Kharkongor ha jaka sah jongka ha Shillong.
Shillong, 14 Naitung:Ka jingshah thngan jong kiba pas ia ka eksa min Gram Sevak na ka District Selection Committee (DSC) ka East Khasi Hills jong u snem 2012.
Kiba pas ia kane ka eksamin ki la rai ban shim ia kane ka sien jam ban shah thngan khlem buh por hadien ba ka sorkar kam shym la pynjlan ia ka por thungkam ia ki wat hadien ba ki la pynher shithi wut shi wut man ka por.
Ki la buh por ia ka sorkar naduh u Iaiong ba kan pynmih ia ka rai ban pynjlan ia ka por thung kam kaba kut ha ka  21 tarik Nailar, 2013.
"Ngin bteng beit ia ka jingshah thngan khlem buh por haduh ba ka sorkar kan ai ia ka jingpynthikna ban pynjlan ia ka por thungkam"  la ong kiba shah thngan.
Ki la iathuh ba napdeng ki phra ngut kiba pas ia ka eksamin, tang hynriew ngut ki shah thngan katba kiwei ki hap ban  peit ia ki khun ki kti jongki bad iwei pat i shitom.
Ha kawei ka liang, u working president ka KHNAM u Bah Adelbert Nongrum u la leit ban iakynduh ia kiba shah thngan mynta ka sngi.
U Bah Nongrum u la   ong ba ka sorkar jylla ka dei ban thungkam lut ia kine ki kynthei kiba pas ia ka eksamin jong ka DSC."Nga sngew ba ka dei ka jingleh bym hok  ia kine ki phra ngut ki kynthei lada ka sorkar kam thung kam hadien ba ki la pas ia ka eksamin" u la ong.
"Ngin iakynduh ia u Deputy Commissioner ka East Khasi Hills District u Bah Peter Dkhar ban kyntu ia u ban eksamin bha ia kane ka kam" la ong u bah Nongrum.
Katkum ka jinglap jong ka RTI, ki don lai tylli ki kam Gram Sevak ba lait ha ar tylli ha Laitkroh Block Development Office bad kawei ha Pynursla Block Development Office.
Na kine, 12 ngut kiba pas ia ka DSC, tang ar ngut ki la ioh kam.
Shillong, 14 Naitung:Ka Dorbar kiba khraw batri ka Hima Mylliem kaba la long mynta ka sngi ha  iing Dorbar ka ophis u Syiem ka hima Mylliem ha Mawkhar, Shillong ka la pyrshah jur ia ka jing pynkylla Law Adong ka KHADC ia ka khlaw ka Hima kaba don ha Lum Mawpat.
Ha katei ka Dorbar la wan ban ia shim bynta da baroh ki myntri, ki basan bad ki bakhraw batri ka Hima Mylliem bad la pyniaid ia ka Dorbar da u Syiem khyn nah u Pa’iem Thwelson Manik Syiem, namar ka jingbym poi Dorbar u Syiem u Pa’iem Latho Manik Syiem naba u don hapdeng ka jingshitom.
Katei ka Dorbar ka la ieng pyrshah ia ka jingpynkylla ‘Law Adong noh ka KHADC  ia katei ka khlaw, namar ba ka la ieng ha  ka nongrim ba ka hima kam don jingtip eiei, hynrei la leit ban soi soskular tang da ki ar ngut ki myntri u myntri K Langstieh bad u myntri M.B Kharlukhi ha ryngkat u Syiem ka hima Mylliem.
Hynrei u Syiem khynnah u la ong ba kitei ki ar ngut ki myntri ki la kubur hapoh ka iing dorbar  ha ka 2 tarik u jylliew 2014 ba ki la leh bakla bad ki la shim ruh ia ka rai ban weng noh ia katei ka jingiasoi kular jong ki ha ka por ba dang long CEM u bah Ardent M Basaiawmoit, ha kaba ki la phah da ka jingthoh sha u CEM bad ba ka Dorbar ruh ka la phah da ka jingthoh sha ka KHADC ba kam don jingtip eiei ia katei ka kam.
U  Myntri ka Hima Nongkhlaw u bah J.Nongkhlaw u la ong ba naduh ba la phah ia katei ka jingthoh ka Hima Mylliem kam khih kam ksar shuh, namar ki la nangmut ba ka KHADC ka la sngap ia ka jingpyrshah ka hima, hynrei ka daw ba la pynlong ia ki ban khih ka dei  hadien ba ka hima ka la ioh jingthoh na ka KHADC dang ha kine ki khyndiat ba ka KHADC, ka kwah ban leit jurip noh ia katei ka jaka ryngkat ka Hima Mylliem, khnang ban ioh pynieng mawpud noh bad katei ka jingthoh na ka KHADC, ka pynkyndit biang thret ia ka Hima Mylliem bad ka la lum Dorbar kyrkieh ban pyrshah ia katei ka kam.
Lah ban pynkynmaw ba-ar ngut ki myntri ka hima Mylliem ryngkat bad u Syiem ki la panmap na ka Dorbar kiba khraw ha u snem ba la dep bad ki la kubur ba ki la leh bakla eh da kaba leit ban ia soi khlem ka jingtip ka hima bad ha kajuh ka por ha u 2014 ki la phah ruh da ka jingthoh sha ka KHADC ba ki la weng noh ia ka jingiasoi kular, hynrei mynta ka sngi hapoh Dorbar ruh kitei ar ngut ki la shah takrain biang bad kumba la leh ha u snem ba la dep ki la pan map biang na ka dorbar bad kiba khraw ki la map ia ki bad mynta ka Hima Mylliem ka la ieng tylli da kawei ka sur  ka sur ban pyrshah beit ia ka KHADC ban pynkylla ‘Law Adong ia ka Law Lum Mawpat.
Jowai, 14 Naitung:Mynta ka sngi, kyn dit kyndit ki samla pule ka Kiang Nangbah Government College, ki la tur puk sha DC ophis, ha kaba ki bor pyniaid District ki la kulmar jingmut hi thlim haduh ba kim lah shuh ban khang lad ia ki haduh ba ki la ioh ban rung syndon hapoh phyllaw ka Ophis ban risa bad ban pynshad ia ki placard ba ki la rah bad thoh ia ki mat jing dawa jong ki.
Kane jingiakhih kynsan ki samla pule katei College ka la long hadien ba la kut ka jing aipor kaba phra sngi ia ka sorkar halor ki mat dawa jong ka Kiang Nangbah Government College Students’ Union (KNGCSU) la dep ban buh hakhmat ka sorkar naduh ki khyn diat snem ba la leit.
“Ngi la rai ban iakhih ka long namar ba ngi la iohi ba ka sorkar jylla ka la leh mynthi bad kyllut halor ki jngdawa jong ka seng ki samla pule kiba ngi la dep ban thoh ruh na ka por sha ka por", la ong u samla Jersom Shylla uba dei u Cultural Secretary ka KNGCSU.Ki mat dawa jong ka KNGCSU ki kynthup ia ka jingpynheh ia ka iing jong ka College, ka jingpynneh ia ki 18 ngut ki nonghikai ha ka morning section kiba la shah weng bad sah sa tang 12 ngut.
Ban plie noh ia ka Hostel kynthei bad ban pynbha ia ka surok ban rung sha katei ka jaka pule bad ruh ban pynbiang nongap pahara bad ban buh ia ki CCTV nalor ka ki Computer bad ka Printer na ka bynta ka KNGCSU.Ka seng ki samla pule ha katei ka College ki la dawa ruh ban siew ia ka tulop jong ki 13 ngut ki nongtrei kiba la duh tulop la 7 bnai mynta.
Mynta ka step ha ka por kumba 10 baje eiei ki samla pule kiba ym duna ia ka 200 ngut ki la lum khrui ha phyllaw ka College bad hadien ba la ai jingkren da ki nongialam, kyndit ki la rai ban iaid paidbah na katei ka jaka pule shaduh DC Office.
Ki samla pule ki la iaid paidbah ha ryngkat ka jingpyrta ia ki mat dawa bad rah ruh ia ki placard.
Ki heh District naduh u DC bad ki Makistor ha ryngkat ki heh pulit naduh u SP bad Addl.SP ki la pyrshang ban pynsangeh ia ki samla pule ha shiteng lynti, hynrei ki samla pule kim shym la sngap satia hynrei ki la tur beit beit sha DC Ophis.
Haba ki samla pule ki la poi ha DC Ophis, ki khyrdop, la khang tala lut ban khanglad ia ki samla pule ban rung shapoh phyllaw, hynrei da ka bor ki la nion bad ki kynjri tala ki la dkut bad ka khyrdop kala plie ha kaba ki samla ki la ioh ban rung ha phyllaw ka DC Ophis.
Na ka liang u DC u la khot ia ki nongialam ban iakren hynrei ha kaba nyngkong ki la kyntait bad hadien pat ki la mynjur ban sngap ia kaei kaba u DC u don ban ong.
Haba ka jingialang ka la kut khlem poi shano shano ha kaba ki nongialam ki la mih noh bad bteng ia ki jingiakhih ha phyllaw DC Ophis naduh ka por 11 baje haduh 2 baje noh phai sngi.
Ha ka jingialang bad u DC, la donlang ruh u SP, ki Majistor, ka Principal ka College, ka Executive Engineer ka PWD Building.
Na ka liang u DC haba kren sha ki lad pathai khubor u la ong ba na ka liang jong u, u la pan por shi bnai na ka bynta ban pyn urlong ia ki mat dawa jong ki, hynrei ki nongialam ka KNGCSU kim shym la pdiang satia, namar ki kwah ba ka sorkar kan pyn thikna da ka jingthoh bad ruh ban sdang noh ban pyntreikam mar mar ia ki mat dawa jong ki.
“Nga la pan por tang shibnai hynrei ki kwah ban sdang noh iaka jingtrei ia ka Building bad ban moramot ia ka surok.
Kane kam lah ban long.
Ban pynheh ia ka building jong ka College ngi donkam ia ka por shi bnai bad ban pyntrei ia ka surok ngi hap ban ap haduh ban da rang ka bneng", la ong u DC ka WJH u Arun Kumar Kembhavi.
U DC u la ong ruh ba ki kwah ba baroh ki jingmyntoi kiba ka Tura College ka ioh, ka Kiang Nangbah ruh kan ioh khlem kano kano ka jingleh shiliang.
Na ka liang ka KNGCSU pat ka la rai ban bteng ia ka jingiakhih bad la rai ruh ban iaid paidbah biang la shai ka sngi Balang kumba laleh mynta kasngi.
Shillong, 14 Naitung:U khlur ia lehkai ba khraw ka ri India u Eugeneson Lyngdoh, uba dei ruh u rangialehkai ba rem dor tam, ha ka iew ka die ia thied nongialehkai ka ISL (lait noh u kapten ka India u Sunil Chettri) u dei u samla ba dang 28 snem karta na ka shnong Mawngap, East Khasi Hills.
U dei ruh u khun jong u trai ka Rangdajied FC u bah S.K Sunn uba dei ruh u Chief Engineer ka PHE.La kha ia u Eugene ha ka 10 tarik u nailur, 1986 ha ka shnong Mawngap.
Ha ka jingiakren bad u Rupang mynta ka sngi utei u rang ialehkai ba satar ka ri India u la iathuh ba u ju sngew tyn nad ia ka kam ialehkai phutbol naduh ka rta kaba dang rit naduh ba u dang shong klas IV ( Four), hynrei ha ka por ka jinglong khynnah jong u, u la ong ba u shu ialehkai tang kum ka jingsngew tynnad kum kiwei pat ki para khynnah.
U la iathuh ba u la sdang ban shimkhia bad ban minot ha ka kam ialehkai phutbol dei ha ka por ba u don hapoh ka Ar Hima ha u snem 2007, 2008 bad 2009 bad dei naduh kitei ki snem u la ong ba u la pynleit jingmut bha ha ka kam ialehkai phutbol bad dei hadien kumba phra snem u sa kylla long u rang ialehkai ba rem dor tam ha ka ri India ha kaba ka dor jong u ka poi haduh T.1.5 klur tyngka bud hadien jong u Sunil Chettri.
Haba ia kren kham bniah bad u Rupang u Eugene u la ong ba hadien ka jingiasoh bad ka Ar Hima u la ia soh noh bad ka Rangdajied ka kynhun kaba la kylla kyrteng na ka Ar hima  bad kham hadien u la leit ia soh noh bad ka Shillong Lajong.
Dei ha ka por ba u don hapoh ka Shillong Lajong ba u Eugene u la ioh lad shuh shuh ban pyntbit ialade, ha kaba u la ong ba ha u snem 2011 ka Shillong Lajong ka la phah ia u ban leit pyntbit ha Denmark, “Ha Denmark nga la leit ban shah hikai ar taiew" ong u Eugene “Dei ka Shillong Lajong ba la phah ia nga" u la ong biang.
Tang hadien ar snem utei u khlur ialehkai uba la wanrah ia ka nam ka burom jong ka jylla bad ia ka jaitbynriew Khasi baroh kawei, u la kynriah biang ialade na ka Shillong Lajong sha ka Rangdajied bad tang hadien katto katne por  pat u la iohlad ban pyniasoh ialade bad kawei na ki klob phutbol kaba khraw ha India ka Bengaluru.
Da ka jingdon hapoh ka Bengaluru u Eugene u la ioh ban khur  bun ki khusnam ha ka lympung phutbol ha ka ri kynthup ha ka I-League ha kaba u la ioh teng ban rah ia ka khusnam Top Scorer ne ki rangialehkai bat hep bun kol tam ha ki jingiakhun bad dang ha kane ka ILeague kaba dang shu dep u la ioh ban rah ia ka nam kum u nongialehkai ba kynsai tam jong ka I-League (Player of the Tournament).
Dei ka jinglah jong u ban pyni ia ki sap ialehkai phutbol jong u ha ka Lympung I-League  kaba la pynlong ia u Hrithik Roshan u trai ka Pune FC ban thied ia u ha ka dor kaba rem bha na bynta ka ISL haba ia nujor bad kiwei pat ki nongialehkai ba paw ha ka ri India, ha kaba ka dor jong u ka la kot sha ka T.1.05 klur tyngka shi aiom.
Mynta u Eugene u dang don ha kane ka jylla bad un mih noh  ha ka 25 tarik u naitung ban leit phai biang sha ki jaka kilan met ka Bengaluru bad u la ong ba ha u risaw mynta u snem un leit ban ia don ryngkat noh bad ka Pune FC bad ha kitei ki bnai hi, un sdang noh ia ka jingkilan met  bad ki rangialehkai katei ka klob.
U Rupang u la kylli na u Eugene, ia  kaei ka jingsngew jong u haba u la kylla long kum u nong ialehkai ba rem dor tam ka ISL nalor u Sunil Chettri, “Nga sngewkmen haduh katta katta bad nyngkong eh hi nga ai nguh ia u Blei namar ka dei lyngba ka jingialam lynti jong u ba nga la lah ban long kumne kumba nga long" ong u Eugene uba la bynrap biang ruh ba um lah ban klet noh ia ka Bengaluru kaba la kyntiew ia u shaduh katei ka kyrdan jong ka nam ha kaba u la ong ba dei lyngba ka Bengaluru ba u la ioh ia katei ka nam.
Shuh shuh haba la kylli kum u wei na ki samla Khasi uba la wanrah ia ka nam ka burom ia ka jaitbynriew bad ia ka jylla baroh kawei, kaei ka khubor ba u don ban ai sha ki paidbah ka Shillong bad ka jylla baroh kawei kaba dei ruh ka jylla kaba ieit bha ia ka jingialehkai phutbol, u Eugene u la ong ba ka khubor ba un ai sha ki ka long, “Baroh ngi hap ban trei shitom nalade la ha kano kano ka kam kaba ngi don jingangnud bad ngi dei ban trei khlem shongthait haduh ban da poi sha ka thong, kum ki rangialehkai phutbol ngi hap ban long kiba smat, kiba tista kiba kohnguh sneng bad ban long Discipline bha, hynrei kaba nyngkong eh ngi dei pat ban kynmaw ha ka jingduwai sha u Blei ba un ialam lynti ha ka kam kaba ngi iakhun" pynkut samla  u Eugeneson Lyngdoh ha ka jingiakren bad u Rupang.
Lah ban pynkynmaw ba ha ka iew ia die nongialehkai phutbol kaba la long dang shen, ka dor u Eugeneson Lyngdoh la buh T.27 lak tyngka bad la iohi ba ha katei ka iew ki la don bunbah ki klob na India kiba ia khun ha ka ISL kiba kwah ban thied ia utei u rangialehkai ka Bengaluru bad ka jingiakhlieh dor ia u ka la long dain shi dain, hynrei ha kaba kut ym don shuh ki klob ki ban kham tam ia ka Pune FC ka klob ba dei trai u Hrithik Roshan, u aktor ba paw bha ha ka Bollywood.
Shillong, 14 Naitung:Lehse bun kiwei ki skul kim da iaid katkum ka kyndon ka sorkar ban ai ja sngi man ka sngi ia ki khynnah skul, katkum ka Mid Day Meal skhim ban ai ja man ka sngi ia ki khynnah skul.
Hynrei ka skul Khasi Jaintia National Upper Primary Skul ka dei kawei na ki skul ha ka nongbah kaba la ai ja beit man ka sngi ia ki khyn nah.
U Rupang u la ioh ban iakren bad ka Principal ka skul ka Kong DG Chen ka la iathuh ba naduh ba sdang kane ka skhim, ka skul kam ju pynduh ja sngi ia ki khynnah katkum ba la buh da ka sorkar.
Ha kane ka skul kaba don ha Jaiaw Pdeng, Shillong, la don 249 ngut kiba pule ha kane ka skul naduh nursery haduh klas Viii.
Hynrei kiba ioh ja sngi ki dei tang naduh klas klas I haduh klas VIII bad ia kane la leh katkum ka jingbthah ka sorkar.
Napdeng kine kiba ioh ja sngi, naduh klas I haduh Klas VIII ki don 209 ngut kiba ka skul ka ai ja man ka sngi khlem pynduh haduh kine.
“Ngi ai ja ia ki khynnah man ka sngi ha ka por ba pynsangeh klas (break) por shi teng sngi", la ong ka Kong Chen.
“Ki jait jingbam ba ai ki long katkum ki jingbuh ka sorkar kum ka ja, u dai, jhur, nutrela.
Ka pylleng ngi ai tang ar shisien ha ka shi bnai", ka la ong bad bynrap, ba ka daw ka long ba ka jingmang pisa ka sorkar ka rit palat ia uwei pa uwei u khynnah.
Ka la iathuh ba ka doh ym ioh ban ai ia ki khynnah namar ba ha ka menu (kyrteng ki jingbam) ka sorkar kam shym la kynthup lang ia ki, wat ha ka jingshisha, ka donkam ia ki khynnah ban ai doh teng teng.
Ka sorkar ka la mang tangT.3.59 ia uwei uwei u khynnah ba pule ha ka lower primary  kaba long 100 gram ka jingbam bad T.5.59 ia uba pule ha klas Upper Primary na bynta 150 gram ka jingbam.
Katkum ka jingong ka Principal, kane ka pisa ba la mang ka sorkar ka long kaba rit palat bad ka shem jynjar ban ai doh ia ki khynnah.
“Ngi don san ngut ki nongshet jai a ki khynnah bad katkum ka jingbuh ka sorkar, dei ban don uwei u nongshet na ka bynta 50 ngut ki khynnah skul bad ha skul jong ngi, ki don san ngut ki nongshet kiba pyndep ia ka  kam man ka sngi", la ong ka Principal.
Ka tulop jong ki nongshet ka rit palat kaba long tang T.1 hajar shi bnai katba ka kam ka long kaba khia.
Haba kylli kato kane ka jingai ja sngi ka iarap ban pynkiew ia ka jingwan skul ki khynnah, ka Kong Chen ka la ong ba kumba ka long ha kane ka skul kam da ktah than namar ba ka jingwan skul ki khynnah kam hiar kam kiew hynrei ka neh kumjuh.
“Hooid, ka jingai ja sngi ka la iarap ia kito ki khynnah skul kiba wan na ki longing baduk ba duna namar ba ha kane ka skul kiba wan ki dei na kum kine ki skul", ka la ong.
Ka la iathuh ruh ba ki kmie ki kpa ki la kham lait ka pynsong ja sngi naduh ba la ai ja ha skul bad kane kala kham pynsting ia ki ha ka jingbunkam ban pynsong ja khamtam kiba don bun ngut ki khun.
“Ki kmie ki kpa ki la kham aram bha namar teng teng mar ia khie ki khun, kim donkam ai ja shuh hynrei ki la ioh ja ha skul", ka la bynrap.
Halor ki jait jingbam, ka la ong ba ka dang donkam shuh ban ai sa kiwei kiwei kum ka doh.
Ki jhur ngim ju ai kijuh man ka sngi hynrei la pynpher.
Shillong, 14 Naitung:Lehse bun kiwei ki skul kim da iaid katkum ka kyndon ka sorkar ban ai ja sngi man ka sngi ia ki khynnah skul, katkum ka Mid Day Meal skhim ban ai ja man ka sngi ia ki khynnah skul.
Hynrei ka skul Khasi Jaintia National Upper Primary Skul ka dei kawei na ki skul ha ka nongbah kaba la ai ja beit man ka sngi ia ki khyn nah.
U Rupang u la ioh ban iakren bad ka Principal ka skul ka Kong DG Chen ka la iathuh ba naduh ba sdang kane ka skhim, ka skul kam ju pynduh ja sngi ia ki khynnah katkum ba la buh da ka sorkar.
Ha kane ka skul kaba don ha Jaiaw Pdeng, Shillong, la don 249 ngut kiba pule ha kane ka skul naduh nursery haduh klas Viii.
Hynrei kiba ioh ja sngi ki dei tang naduh klas klas I haduh klas VIII bad ia kane la leh katkum ka jingbthah ka sorkar.
Napdeng kine kiba ioh ja sngi, naduh klas I haduh Klas VIII ki don 209 ngut kiba ka skul ka ai ja man ka sngi khlem pynduh haduh kine.
“Ngi ai ja ia ki khynnah man ka sngi ha ka por ba pynsangeh klas (break) por shi teng sngi", la ong ka Kong Chen.
“Ki jait jingbam ba ai ki long katkum ki jingbuh ka sorkar kum ka ja, u dai, jhur, nutrela.
Ka pylleng ngi ai tang ar shisien ha ka shi bnai", ka la ong bad bynrap, ba ka daw ka long ba ka jingmang pisa ka sorkar ka rit palat ia uwei pa uwei u khynnah.
Ka la iathuh ba ka doh ym ioh ban ai ia ki khynnah namar ba ha ka menu (kyrteng ki jingbam) ka sorkar kam shym la kynthup lang ia ki, wat ha ka jingshisha, ka donkam ia ki khynnah ban ai doh teng teng.
Ka sorkar ka la mang tangT.3.59 ia uwei uwei u khynnah ba pule ha ka lower primary  kaba long 100 gram ka jingbam bad T.5.59 ia uba pule ha klas Upper Primary na bynta 150 gram ka jingbam.
Katkum ka jingong ka Principal, kane ka pisa ba la mang ka sorkar ka long kaba rit palat bad ka shem jynjar ban ai doh ia ki khynnah.
“Ngi don san ngut ki nongshet jai a ki khynnah bad katkum ka jingbuh ka sorkar, dei ban don uwei u nongshet na ka bynta 50 ngut ki khynnah skul bad ha skul jong ngi, ki don san ngut ki nongshet kiba pyndep ia ka  kam man ka sngi", la ong ka Principal.
Ka tulop jong ki nongshet ka rit palat kaba long tang T.1 hajar shi bnai katba ka kam ka long kaba khia.
Haba kylli kato kane ka jingai ja sngi ka iarap ban pynkiew ia ka jingwan skul ki khynnah, ka Kong Chen ka la ong ba kumba ka long ha kane ka skul kam da ktah than namar ba ka jingwan skul ki khynnah kam hiar kam kiew hynrei ka neh kumjuh.
“Hooid, ka jingai ja sngi ka la iarap ia kito ki khynnah skul kiba wan na ki longing baduk ba duna namar ba ha kane ka skul kiba wan ki dei na kum kine ki skul", ka la ong.
Ka la iathuh ruh ba ki kmie ki kpa ki la kham lait ka pynsong ja sngi naduh ba la ai ja ha skul bad kane kala kham pynsting ia ki ha ka jingbunkam ban pynsong ja khamtam kiba don bun ngut ki khun.
“Ki kmie ki kpa ki la kham aram bha namar teng teng mar ia khie ki khun, kim donkam ai ja shuh hynrei ki la ioh ja ha skul", ka la bynrap.
Halor ki jait jingbam, ka la ong ba ka dang donkam shuh ban ai sa kiwei kiwei kum ka doh.
Ki jhur ngim ju ai kijuh man ka sngi hynrei la pynpher.
Shillong, 15 Naitung:Ka Khasi Jaintia Deficit School Teachers Association (KJDSTA) kan pynlong ia ka jingia kop iatyrko jong ki skul ki zone bapher bapher halor ka phang, “Ki jing donkam ha ka pule mynta kim iahap bad ki jingdon kam jong ka pule pule mynta".
Ia kane ka jingia tyrko yn pynlong ha ka 18 tarik Naitung ha Jail Road boys Higher Secondary School, Shillong ha ka por 10 baje mynstep, kaba long shi bynta na ka jingrakhe dap laiphew san snem ka seng.
Ki nongbishar ha kane ka jingiakop iatyrko kin dei ki nongthoh khubor ba paw ka nongbah kynthup u Sanjay na Shillong Times, Kong Evanjolin Dkhar na Meg halaya Guardian bad u nongring video ka Batesi Bah Kyrmen Uriah.
U kongsan ha kane ka sngi un u MLA ka Nongthymmai u Dr Jemino Mawthoh, la ong ka kyrwoh na u nongkitkam ka KJDSTA u Babu Kular Khongjirem.
Shillong, 15 Naitung:Ka myntri sorkar jylla ba peit ia ka tnad Social Welfare ka Debo rah Marak  ka la ong ba ka jingdon jong ki longing ba pra khiew ja ki la nang bun ha kine ki sngi bad ki kam runar ba la leh da ki khynnah surok.
Ka jylla Meghalaya ka la nang kiew ia ki kam runar ba la mih na ki khynnah kiba im ha surok, bad ki longing ba pra khiew ja, bad bun na kine ki kam runar bal eh ki khynnah kiba kum na kine ki thymmei ki long ka tuh ka thiem, ka jing pyntieng, ka jingshoh jingdat bad kiwei", la ong ka Marak haba kren ha ka workshop halor ka phang, “Ki hok jong ki khynnah, ka jingbishar hok (Care & Protection of Children) Act, 2000" kaba long hynne ha ka nongbah.
Ban tem ia ki kam runar ba la leh da ki khynnah, ka myntri ka la ong ba ka long kaba donkam ia ki briew kiba don ha ka bor sorkar, bad ruh ka imlang sahlang.
Ka jingiashim bynta jong ki paidbah ka long kaba donkam ban wanrah ia ka jingkylla ha ka imlang sahlang.
Ha kane ka workshop la wan iashim bynta ki dkhot sengbhalang, ki heh sorkar na ki tnad bapher bapher na ki district ka jylla.
Ka Marak ka la ong ba ka jingiaid lynti bad ka jingkylla ka rukom im jong ki khynnah ka don shibun ki bynta ha kaba donkam ban ioh ka jingsawdong sawkun kiba biang ban pynlong ia ki khynnah ban heh ban san bha.
“Ka dei ka hok jong man ki khynnah ban kha ha ka jaka kaba shngain bad khlem don kano kano ka jingpynwit bad ban heh ban san ha ka jinglong kaba biang bad kaba shngain", ka la ong.
Ka jingiada ia ki khynnah ka long kaba donkam bad dei ban shim khia da baroh halor kane.
Ka kyrmen ba ka jingiathir ha kane ka workshop kan wanrah ia ka jingmyntoi ban ai ban sam pat sha ka imlang sahlang.
Shwa ia kane, u Director ka Social Welfare Bah Hima M Shangliang u la iathuh ba la pynlong ia kane ka workshop ban pynsngewthuh ban ai jingshai ia ki dkhot jong ka Child Welfare Committee, Juvenile Justice Board, Special Juvenile Police Unit,  Print bad Electronic Media Child Care Institutions, District Programme Officers, District Social Welfare Officers, sengbhalang bad kiwei ki tnad ba peit ia ki hok bad jingshah thombor ki khynnah khnang ba kin lah ban trei ban ai ia ka jingshakri ha ka rukom kaba dei.
La don bad ioh jingkren ruh na u P W Ingty u Principal Secretary ka Social Welfare, Commissioner & Secretary, Social Welfare.
Shillong, 15 Naitung:“Nga kit tang u sohphoh na Shillong ban leit buh sha Lyngkhat"  ong u Baluilui Khongsit ha ka jingiakren bad u nong thohkhubor mynta ka miet halor ka jingshah  kem jong u ha ki shipai BSF.Utei u nongniah Sumo na Dawki-Pynur sla-Shillong u la ong ruh ba ki shipai BSF ki la shu pharep ia u da kaba ong ba u kit Masi bad kit kyiad, “Nga la sngew jah burom, ka dei ka jingpynlehrain ia nga" u la ong.
Katkum ka jingiathuh jong u u la ong ba u kit ha kali tang u sohphoh na Shillong ban pynhap sha Lyngkhat hynrei ki shipai ki la bat ia u bad ki la pharep ba kit masi bad kit kyiad.
U la ong ba hadien ki al aiti sha ki Custom bad haduh mynta ka kali ba u niah  ka dang sha bat ha ki shipai.
Shillong, 15 Naitung:U Myntri Rangbah ka ri u Narendra Modi u la pynlait paidbah ia ka skhim hikai kam bad thaw kam ia ki samla ka  Pra dhan Mantri Kaushal Vikas Yojana (PMKVY) mynta ka sngi ha New Delhi, katba u Chief Secretary ka jylla u Bah Barkos Warjri u la pynlait ia kane ka skhim ha Shillong.
Ia kane ka prokram la pynlait paidbah shi bynta kum ka jingrakhe ia ka sngi Hikai Kam jong ki samla ha ka pyrthei ha ka sien ba nyngkong ha India.
Ka jingthmu jongkane ka long ban pynjur ban hikai ia ki samla ha ki jingpule ba lah ban thaw kam thaw jam ban long ki nong noh syn niang ha ka ioh ka kot jong ka ri.
Ha Meghalaya ia kane ka sngi la rakhe ha Shillong ha kaba u Chief Secretary ka jylla  Meghalaya, Bah Warjri u la pynlait paidbah ia kane ka prokram na ka bynta ki samla.
"Ngi donkam ban sei ia ki briew kiba tbit ha ki liang bapher bapher khnang ba kin lah ban ieng ha la kijong kjat bad ban ioh ia ki kam kiba biang ha ki tnad bapher bapher",  la ong u Bah Warjri.
Ka tnad bylla ka jylla ruh ka la rakhe ia kane ka sngi ha ryngkat ka jingiatreilang bad ka Confederation of Indian Industry (CII), Guwahati ha Industrial Training Institute, Shillong.
La sam syrnod ruh sha ki samla ba la pyndep ha ki jait jingpule ha ki kam bapher bapher ha ITI Rynjah.
Shillong, 15 Naitung:Ka jingshah thngan jong kiba pas ia ka eksa min Gram Sevek ka la poi ha ka sngi kaba lai bad hynne iwei I la poi sha hospital hadien ba la kem kynsan ka jingtlot bad la rah sha Shillong Civil Hospital.
Ine iba la shah rah sha hospital I dei I kong D Hynniewta.
Kine ki kynthei ba shah thngan ki dei ba pas ia ka eksamin kam Gram Sevak ha u snem 2012 bad ki la shim ia kane ka lynti hadien ba ka sorkar kam shym la shah shkor ia ka jingud jongki ban pynjlan ia ka por thungkam kaba la kut ha ka 21 tarik Nailar, 2013.
Da ka jing shah rah iwei sha hospital, kiba shah thngan ki dang don sa san ngut bad ki la pynlong ia ka jingshah thngan ha madan Nongthymmai.
Ha kawei ka liang, ka Thma U Rangli (TUR) ha kane ka sngi Balang ka la pynher shithi sha Chief Secretary ka jylla u Bah PBO Warjri ban tuklar halor kane ka kam ban thung kam ia kine ki kynthei baroh kiba pas ia ka eksamin Gram Sevak.
“Ka long kaba sngewsih ba kin hap ban shim ia kane ka lynti hadien ba ka ophis jong phi ka la shu sngap wat hadien ba  ki la thoh bunsien", la ong ka TUR ka Kong  Angela Rangad ha ka shithi ba la thoh sha u Chief Secretary.
Ka la ong ruh ba katkum ka jingtip na ka RTI, ki don shibun ki kam Gram Sevak ba shu thung adhoc ha ki Block kaba long beain bad bymdei katba ia kiba pas hok pat kim shym la ioh ia kaba dei ban ioh.
Ka la ong ruh ha ka shithi ban a ki 814 ngut kiba ialehkai ia ka eksamin, 20 ngut ki kynthei kip pas bad na kine 17 ngut ki iakhun ia ka interbiw bad 12 ngut ki la pas bad na kine tang 2 ngut ki la ioh kam bad ha kawei ka liang 22 ngut ki shynrang kiba la pas la thungkam lut katba ki kynthei ki khlem ioh kam.
Ha kawei ka liang, ka  ki dkhot jong ka seng FKJGP ha ka jingialam jong u Information Secretary ka Seng u bah Eldie Newton Lyngdoh ki la leit ban ia kynduh ia ki kynhun Gram Sevikas ki ban la shong shah thngan ha madan Nongthymmai.
Ia u bah Eldie lah synran ruh da u Education Secretary ka seng kmie u bah Kitboklang Nongphlang bad u President ka East Khasi Hills District u bah Elton Cliff Warjri.
Kat kum ka jingioh jingtip ka seng ha katto katne tylli ki Block ka East Khasi Hills district ki kam  gram sevika ki lait.
“Ngi dawa na ka sorkar ba kan thep ia kine ki samla kynthei kiba la pass katkum ka jingbna ka DSC", la ong ka FKJGP.Ha u snem 2012, 22 Gram Sevak (ki shynrang) ki lah pass bad baroh ki la ioh kam hapoh shi snem hynrei na ki 12 ngut ki Gram Sevika tang 2 ngut ki la ioh kam.
Kane ka dei ka jingleh shilliang khmat jong ka sorkar.
Ka sorkar ka la ialeh kai bad ka jingim ka jong kine ki samla kynthei bad long kmie.
Ka seng FKJGP ka dawa ban thung kam mardor noh ia kine ki shiphew ngut ki kynthei.
Kane ka jing pynrung kam tuh  ka lah khanglad pat ia kito ki ba dei hok ban ioh kum.
Ka nuksa! Kine ki shiphew ngut ki gram sevikas kiba la pass da ka merit bad katno ngut kiwei pat ki ba duh bad palat rta namar kim don jingia dei bad ki politishian.
Lada ka sorkar kam lah ka seng kam banse ban wad bad ban thad madan ia kito ki briew kiba shu rung kam tuh ha bun tylli ki tnat sorkar bad ruh ia kito ki ba iarap pynrung kam ia ki, la ong ka FKJGP.Shillong, 15 Naitung:Ka ding kaba klang ka la bamduh ia kawei ka ing ha Nongrah kaba  don ha ka dong Lummyrboh.
Ha katei ka jingjia kawei ka tymmen kaba la 75 snem karta kaba la tip kyrteng kum ka kong Dina Lyngdoh Marshil long ka la iap hashen.
Katkum ka jingia thuh u khun ksiew katei ka tymmen, u Micheal Lyngdoh sha ki lad khu bor u la ong ba ka mei ieit jong u ka don tang marwei hi ha ing ha ka por ba la jia katei ka jingjia bad kim shym la ioh jingtip namar ba ka iing ba ki sah ka ia jngai na ka iing jong ka bad ki la tip ia katei ka jingjia na ki para marjan jong ka.
U la ong ba ki bahaing hasem ki la lap tang ia ka metiap kaba la ing jong ka mei ieit jong u kaba don  ha kawei na ki kamra ba la ing jong katei ka iing.
Katba ka trai jong ka iing pat ka kong Amabilis Khongjee, ka  la ong ba katei ka dei ka kamra kaba rit ba ka la ai wai sha katei ka tymmen.
Ka kong Khongjee ka la ong ba u khun nyngkong jong ka u la iohi ia katei ka jingkem ding katei ka iing ha ka por ba u la  kyndit naba thiah ha ka por 12:30 baje mynstep bad ha katei ka por u la kyrsiew briew ban leit iarap.
Ka trai ing ka la ong ba ka daw ba katei ka iing ka la kem ding ka dei namar ka jingkyllon ka sharak ba katei ka longkmie ka ju pynmeh ha ka por ba ka la thiah.
Jowai, 15 Naitung:Uwei u samla ba dang 18 snem ka rta uba dei ruh u khun jong u dolloi ka Elaka Nong khlieh u la shah pyniap dusmon da kaba pom da ka wait ha ki katne katne ngut ki briew kiba dei na katei ka juh hi ka shnong ha shnongrim.
Katei ka jingjia ka la jia ha ka por 2:30 noh phai sngi mynta ka sngihapoh shnong hi ha Shnongrim, East Jaintia HIlls District.
Ki pulit mar synioh jingtip ki la hiar ban tohkit sha katei ka shnong.
Ka khubor pulit ka la iathuh ba uwei na ki suba donkti u la wan pyndem hi ha khmat u In charge jong ka Ladrymbai beat House hadien ba u laphet noh na shnong mar syndep leh ia katei ka kam runar.
Utei u runar uba la wan pyndem udei uba la tip kyrteng kum u BunlangkiSukhlain.
Katba ia kiwei pat kiba donkti, ki pulit ka Saipung bad Khliehriat ki dang thwet ban ioh kem ia ki.
Ia ka daw ka jingshah pyniap utei u samla um pat lah satia ban tip.
Shillong, 15 Naitung:U bah Disparsing Rani uwei na ki rangbah uba ju leit wad jingtip lyngba ka ain wad jingtip ka RTI Act 2005, u la kynnoh ba ki nongtrei ka  ophis ka State of Information Commission ka don ka jingiadei sop sop bad ki tnad sorkar.
U bah Dispar u la ong ba bunsien haba ki tnad sorkar, ki ju pynslem ban ai jingtip ia ki jingtip ba ki paidbah ki wad, la ju leit ban ujor sha katei ka ophis ba kan pan jubab na ki tnad sorkar kiba pynslem ban ai jingtip hynrei shuwa ba katei ka tnad kan khot hajir ia ki nongpynslem, u la suba ba ka don ka jingkren bad ki nongtrei katei ka tnad ba la poi ki jingujor bad hangtei mar mar kan sa poi ka phone na kito ki ophis bad ki ju ong ia ki nongwad jingtip ban wan shim noh ia ka ripod jong ki.
U la ong ba katei ka jingsuba sniew ka la mih hadien ba u la leit wad jingtip na ka ophis u Superitendent of Police, East Khasi Hills halor ka jingpyntreikam ia ka CCTV Camera ha nongbah Shillong.
U la iathuh ba u la pan jingtip naduh ka 7 tarik u iaiong, 2015 hynrei wat hadien lai bnai ruh katei ka ophis kam shym la ai jubab kumta ha ka 30 tarik u naitung u la ujor sha  u Chief Information Commissioner pyrshah ia ka ophis u SP bad tang mar ia ioh jingujor ha ka 2 tarik u naitung, u CIC u la pan jubab na ka ophis u SP bad ka la ai kopi ruh sha u.
Hynrei u la ong ba naduh ka 2 tarik u naitung u CIC u la phah jingthoh sha katei ka ophis hynrei ki nongtrei katei ka ophis ki la phah sha u, ha ka 9 tarik bad ka la poi ha kti jong u ha ka 10 tarik mynta u bnai.
U la ong ruh ba kaba kham phylla ka long ba wat la u CIC u la pynmih jingthoh ha ka 2 tarik, hynrei tang hadien 4 sngi ba la pynmih ia katei ka jingthoh ka ophis u SP ka la phone sha u ban wan shim noh ia ka ripod ha ka 7 tarik, kaba u la ong ba ka pyni ba ka don ka jingiakren sop sop hapdeng ka ophis SP bad ki nongtrei ka State of  Information  Commission.
“ U CIC u la leh kloi ia kaba donkam, hynrei ka pyni ba ki nongtrei katei ka ophis ki don ka jingshah liang sha ka sorkar bad ki don ka jingiadei sop sop, namar ba tang shu ujor la phah wan shim jubab" ong u bah Disparsing Rani haba kren sha ki nongthohkhubor mynta ka sngi.
Shuh shuh u la ong ba ha ka 27 tarik mynta u bnai u CIC u la khot bishar ia u bad ia ka ophis u SP halor katei ka jingpynslem ban ai jubab ia ka jingwad jingtip lyngba ka RTI, hynrei shuwa katei ka sngi u bah Disparsing Rani u la phah jingthoh biang sha u CIC kaba u la phah mynta ka sngi ha kaba u la ujor ba bunsien haba don ki jingbishar ia ki ophis kiba pynslem jubab la shu map beit khlem da pynshitom ia ki bad ka jubab bunsien ba la ju ioh ka dei beit ba ka don ka jingbakla kum ki briew.
U la ujor ruh ia ki nongtrei katei ka ophis kiba la pynslem ban pynpoi ia ka jingthoh sha u.
Katkum ka jingiathuh u bah Dispar u la ong ba u la pan jingtip na ka ophis u SP halor ka jingpyntreikam ia ka CCTV Camera kaba u kwah ban tip ia ki jaka ba la pyndait ia ki CCTV Camera ha nongbah Shillong, ia ka komiti bad ki dkhot  jong ka kiba peit ia katei ka kam, ia ka kyrteng u ophisar ba peit , ia ka jingdon ki nongtrei ba trei ha katei ka tnad ban peit ia katei ka kam, balei ba ym shym la jied ia ka Anjalee Petrol Pump ban pyndait CCTV Camera, namar ba la ong ba ka thong ba nyngkong eh ba la pyndait ia katei ka Camera ka dei ban weng ia ka jingdheng kali katba katei ka dei ka jaka ba ju pynmih ia ka jingdheng kali, balei ba ym don shuh ki CCTV Camera ha Iew Mawlong.
Shillong, 15 Naitung:Ki rangbah ka Raid Sohiong ba kynthup ia u Maian Thabah bad u bah Double Thabah bad u Sling Thabah, ki la kyn noh ba u Lyngdoh Soh iong bah Shemphang Thabah u la pyndonkam bakla ia ka skhim ja sngi jong ki khynnah skul ka Govt LP Skul Sohiong nalor ki kam synshar donbor jongu.
“Une u Lyngdoh ym tang ba u synshar donbor, ula bam sap ruh saw snem ia u khaw khyn nah skul (midday meal) jong ka Govt.
LP School, Sohiong" la ong u bah Double Thabah.
Ki la ong katei ka kam bamsap ia u khaw khynnah skul la lap hadien ba la wad jingtip lyngba ka Right To Information (RTI) ha snem ba la dep, ha kaba utei u Lyngdoh ula sei hi ia u khaw da kam kum u Secretary ka Managing Committee (MC) ka skul wat hadien ba la khang kyrdep ia katei ka skul ha ka 13.07.2010 bad la lap ba ula sei ia u khaw naduh u Naiwieng, 2010 haduh u bnai Lber, 2014.
Ki la ujor ia kane ka jingleh donbor u Lyngdoh sha ki bor ka District Council, hynrei ka district council kam shym la leh eiei halor katei jingujor pyrshah ia utei u Lyngdoh haduh mynta.
Halor kane, kine  ki rangbah ki kyrpad jur ia ka Executive committee ba thymmai ka KHADC ba kin shimkhia ban tuklar lem ia katei ka kam na bynta bha ka miat ki paidbah bad ban lait na ka jingshah synshar donbor.
Kine ki Rangbah ki la kynnoh ruh ba u Lyng doh ula pynkhein ia ki riti ki dustur synshar raid hapoh ka raid Shylla bad ka raid Sohiong.
‘Ka Raid Shylla ka la duh jait namar ba kam don shuh ka khyndew raid namar ka jingleh bad synshar donbor u Lyngdoh", la kynnoh kine ki Rangbah haba kren sha ki nongthoh khubor.
Ki la ong ba ka raid ka dang don haduh mynta hynrei kam don shuh ka kyndew raid, ki la kynnoh shuh shuh.
Ki la kynnoh ba u Lyngdoh ula pynkhein ia ki riti ki dustur da kaba ong ba ki saw kyntoit kim hap shuh hapoh ka raid Sohiong.
Ki la kynnoh ba u Lyngdoh u la thmu ban pynduh jait ia ka raid Shylla namar ka jingkam u Lyngdoh bym don kyntoit hapoh ka raid ka la paw pyllein ba u synshar donbor bad kane ka dei ka jingpyn duh ia ka raid bad pynkhein ia ki riti dustur synshar raid.
Shillong, 15 Naitung:Ka jingkhih phaloh ha ka seng Congress kam pat kut haduh kine ki sngi, iathuh ki tyllong khubor ha kaba la ong ba haduh mynta mynne katei ka jingiakhih pohkut jong ki kaba khlem paw shabar ka dang bteng bad kane ka dei ka daw kaba la pyn long ia u Secretary ka AICC ba peit ia kane ka jylla u V.Narayanasamy ban wan sa shisien biang sha kane ka jylla ban pyniasuk hapdeng ki MLA Congress.
La ong ba ki kyn hun kiba pyrshah ia u Myntri Rangbah  dang ha kine ki khyndiat sngi ba la dep ki la leit sha Delhi ban ia kynduh ia ka President ba rangbah duh ka seng Congress ka Sonia Gandhi ban dawa ban bujli nongialam noh ha kane ka jylla, hynrei la ong pat ba ka Sonia ka la phah wut wut ia u Naraya nasamy ban mareh sha kane ka jylla ban tuklar kham kloi shuwa ba ka ding kan klang.
Ha ka jing iakynduh bad ki nong thohkhubor mynhynnin ka sngi utei u heh Congress u la kyntait ba ka don ka jingkhih phaloh ba ka bynta ka kam nongialam, hynrei u la ong pat ba ka don ka kam pohing kaba ki hap ban ia  kren kaba kim lah ban pyngpaw shabar.
Katkum ki lad khubor ki la ong ba ki MLA ka seng Congress hapoh ka jingialam u bah DD Lapang ki la kwah ban pynkylla nongialam noh ha kane ka jylla namarba kim shaniah shuh bad kim sngewtynnad shuh ia u myntri rangbah ba mynta ka jylla.
Don na ki MLA Congress ba kynthup ia ki myntri sorkar bad ki Parliamen tary Secretary kiba la kren thlia ha kaba ki la ong ba wat la ka la don ka jingbate kam ia ki ban trei hapoh ki kam ba ki bat ruh, hynrei ka shu long tang ka kyrteng bad ki shu shong kli kti, katba  ia ka kam pat kim ioh ban trei namar ba la tuklar lut nadong shadong da u myntri rangbah ka jylla.
Hynrei la ong ba katei ka jingwan jngoh u heh Congress ba peit ia kane ka jylla mynhynnin ka sngi ka la pynlong ia u ban pyrkhat bunsien bha ha kaba ia dei bad ka jingkwah pynkylla nongialam  ha ka seng Congress ha kane ka jylla, ha kaba la iathuh ba kham mynshuwa ka nombar kiba pyrshah, ka long kaba heh katba mynta ka la hiar, ha kaba la iathuh ba mynshuwa ki don kumba 18 ngut hynrei mynta ki don sa tang kumba 14 ngut.
Shillong, 16 Naitung:Ki bor jong ka tnad ka koit ka khiah na Amlarem ki la pynshai ba ka jingiap I  khyllung ha Civil Hospital ha Ialong iba na ka Shnong Twah-U- Sdiah bad ia kito kiba shitom haka por ai injekshon dang ha kine ki katto katne sngi, kam long kaba shisha.
Katkum ka khubor ba la ioh jingtip na u doktor ba dei peit ia ka Pdengshakap PHC, la ong ba ka jingiap jong I khyllung bad ka jing shitom ki hynriew ngut ki khynnah ha ka shnong Twah-u-sdiah hadien ba ki la ioh injekshon kam dei na ka injekshon jingpang Japanesse Encepphalitis namar ba ia ka prokram injekshon na ka bynta ka Japanise Ence phalities  la dep pynkut naduh 6 tarik u bnai jylliew jong une u snem.
U la ong ba ka jingmih khubor dang ha kine ki sngi ba dei ba ki ai injekshon Japanese ka la long kaba bakla kumta na ka liang ki paidbah kim dei ban tieng ba ai injeckshon na ka bynta ka Japanise Encephalities.
Ki Injekshon ba ki ai ha katei ka shnong ki dei BCG, DPT, OPV, HepB, VitA, Measles, TT.Haba iadei bad kane ka jingjia ka jingtoh kit na ki bor sorkar ka dang iaid shakhmat ban lap ia ka jingshish, la ong doktor.
Shillong, 16 Naitung:U  President ka Riwar Mihngi Exporter and Importer Association (RMEIA), Bah R.Lyng doh bad ki dkhot katei ka seng ki la sngewnguh  ia ki heh sorkar  kiba la iarap ban pynbeit ia ka kam kaba iadei bad ka jingsha lan mawshun sha Bangladesh, kaba katei ka seng ka shem jingeh namarba la sangeh haduh ar bnai tam.
Ka ai khublei ruh ia kito baroh ki ba la ia don bynta ha kane ka kam khamtam ka Ka Foreign Trade Chamber of Commerce Meghalaya, ki Truck Owners and Driver Associations, War Jaintia Limestone & Boulderstone & Miner Association, ki paidbah nong ai mynsiem bad ngi ngeit skhem ba ka jingduwai jingkitbok jong ki ka don ryngkat jong ki , ka pynpaw ka ingsngewnguh ruh ia u  Bah P.Tynsong, Minister Forest u ba la shah skhor ia ka jingud katei ka  seng na ka bynta ka im ka iap jong ki paidbah.
Ka la pynbna ruh ba  baroh ki kali kit maw na Khasi Hills ba kin ai ka jingia treilang khnang ban suk ka leit ka wan ki paidbah khlem jing pynwit ia ka lynti ne jingpyn dheng kali bad ka pyntip ba  ban lait na katei ka dheng kali ha shi lynter ka surok khappud , ka la buh lang noh ia ki nongpyniaid kali naduh lad Jowai bad ki kali kiba wan na East Khasi Hills ki dei ban bud lang da ka lain, ong ka kyrwoh khubor na u   Shiningstar Khongthohrem   Secretary   Riwar Mihngi Exporter and Importer Association.
Shillong, 15 Naitung:Na ka por sha ka por ki la tuid ki jingujor sha ki thanad pulit ka nongbah Shillong ba ki thei samla kane ka jylla ki la shah thok da ki phew lak tyngka ha ki paralok ba ki ia ieit ia thoin ha Face book , ha kaba kitei ki paralok FB jong ki, ki ju kular ban pynpoi ia ki jingai sngewbha kiba rem dor sha ki, hynrei ki hap ban thep pisa pat ban ioh ia kitei ki tiar.
Bunbah ki kynthei na kane ka jylla ki la ngop bad ki la thep shi thep pisa, hynrei ha kaba khadduh ki ju pei shkor pat hadien ba ki la shah thok.
Ki pulit ka nongbah Delhi mynta ka sngi ki la ioh ban kem ia kitei ki briew kiba na bar ri kiba ju mlien ban leh ia kitei ki kam thok khamtam ia ki kynthei ka thain shatei Lam mihngi, ki la don haduh 5 ngut kiba la shah kem mynta ka sngi bad baroh 5 ngut kitei ki dei na ka ri Nigeria.
Kitei ki ju mlien ban buh da ki dur ki ban khring ia ki thei samla bad ki ju pyni ruh ha ki dur ia ka jingai sngewbha ba ki la pha sha ki bad hadien kata ki ju phone da ka mobile ia kito ki briew kiba ki  thok bad ki bthah ba kin thep pisa.
La iathuh ba tang na ki thei samla ka thain shatei Lam Mihngi, kitei ki 5 ngut ki la ioh khung haduh T.400 lak tyngka tang ha ka shisnem.
Kaba kham sngew phylla shuh shu kaba ki pulit ki lap ka dei napdeng kitei ki 5 ngut ki don ruh kiba dei ki lok jong ki ophisar kiba heh bha kum u lok jong ka doctor, u lok ka ophisar sorkar, u lok ka nonghikai, u lok ka nongkhaii , u lok ka Nurse bad don ruh u lok ka Air Hostess.
Shillong, 15 Naitung:Ka Village Administration Bill ka KHADC kaba la thnem bha ha kine ki sngi ban dawa ba u Lat ka jylla un pdiang noh ia ka, ka dang sahkut sah ha miej ka ophis u Lat ka jylla u V Shanmugana than wat hadien bun taiew ba ka sorkar jylla ka la dep phah biang hadien ba la shah pynphai.
Na ka liang u Rupang u la ioh ban twad jingtip na u Commissioner & Secretary ka tnad District Council Affairs u Bah Jopthiaw Lyngdoh hynne ka sngi, u la iathuh ba ka VAB ka dang don ha kti jong u Lat ka jylla haduh mynta.
“Ka (VAB) dang sah ha u Lat u khlem pat mynjur", la ong u Bah Lyngdoh.
Kham mynshwa, ka sorkar jylla ka la phah ia kane ka VAB sha u Lat ba un ai noh ia ka jingmynjur hynrei u Lat u la pynphai kylla da kaba pan jingshai bad bthah ia ka sorkar ba kan long kaba bha ba kan buh ne pan jingmut shwa na ki paidbah ia kane ka Bill kaba donkam.
Hynrei hadien katto katne sngi, ka sorkar ka la phah ia ka jingpynshai sha u Lat halor ki mat ba u kwah bad ka la phah biang ia ka VAB ba un ai jingmynjur.
“Ngim pat ioh eiei ka jingtip haduh mynta, ka VAB ka dang don ha kti jong u Lat ka jylla", la ong u Bah Lyngdoh.
Ka VAB ka la wanrah ia ka jingjyrwit jyrwat hadien ba ka PDF ka liangsynshar ha KHADC ka la pynkylla ia ki kyndon section VIII bad sec section XVI jong ka section 5 katkum ka jingbthah ka sorkar jylla bad halor kane ka liangpyrshah, ka ARPA ka la pyrshah ia kane bad ka la dawa na u Lat ban nym pat pdiang ia ka hynrei dei ban bsuh biang ia ki kyndon ba la weng da ka PDF.Kiwei kiwei kum ki sengbhalang kum ka KSU ki la dawa ba dei ban bsuh biang ia ka kyndon ka VAB ba la weng ka PDF.Ia ka VAB la mih ka jingsngew donkam khohreh ban pynlong ain noh hadien ba ka Meghalaya High Court ka la sloit ia ka bor jong ki Rangbah Shnong naduh ka 10 tarik Nohprah, 2014.
Kham mynshwa, u CEM ka KHADC u Bah Pynshngain N Syiem u la ong kala pynkhreh ia ka VAB naduh u snem 2010  bad ha u snem 2011 la pan jingmut na ki Syiem, ki Sordar, ki Rangbah Shnong bad wat ki Sengbhalang.
“Ngi la pynshai ruh ba ngi khlem pynkhreh kyrkieh ia kane ka Bill", la ong u Bah Syiem ha ka por ba ki iakynduh ia u Lat ha ka 9 tarik Naitung.
U ong ba u Lat ula sngap bha ia kine ki jing batai bad ula pynpaw ba un sa leh ia kaba donkam.
U Bah Syiem u la ong ba ka PDF ka kloi ban pynkylla kumba la dawa ki paidbah ban iadon bynta lang ki kynthei ha ka dorbar.
“Ngi la iathuh ha u Lat ba ka PDF ka kloi ban wanrah ia kino kino ki jingkylla lada ka dei na ka bynta ka jingbha bad ia kane ngi lah ban leh da kaba wanrah ia ka Amendment (jingpynkylla) hapoh ka Iingdorbar".
U Bah Syiem u la ong ruh ba ka jingpynkylla bad jingweng ia ka sub section VIII bad sec section XVI jong ka section 5 na ka VAB kaba la pyrshah da ka ARPA bad ki sengbhalang, ka long namar ba ki stad ain ka sorkar ki la ai jingmut ba ki iatyngkhuh bad kiwei ki ain ka sorkar India.
“Ngi la pynshai ha u Lat ba ka jingpynkylla bad ka jingweng ia kine ki kyndon ka dei hadien ba la dep iasyllok bad ka Tnad Aiñ, ka Tnad DCA bad u Advocate General ka Jylla namar ka jingshem ba ki iatakhuh bad kiwei pat ki Aiñ jong ka Ri bad ka Riti Synshar ka Ri", la ong u CEM ka KHADC.U la pynpaw ba u Lat un sa leh kloi ia kane ka kam kaba donkam palat hadien ba la mih ka hukum na ka Kashari Meghalaya High Court ban sloit naphang ia ki bor iktiar jong ki rangbah shnong ha Khasi bad Jaintia Hills.
Shillong, 15 Naitung:Ka EM ba peit ia ka tnad khlaw ka Khasi Hills Autonomous District Council (KHADC) ka kong Grace Mary Khar puri ka la ong ba ka KHADC  da lei lei ruh kan ym lah ban kylla ia ka jingiasoi hapdeng ka Council bad u Syiem ryngkat ki myntri ka hima Mylliem na ka bynta ban pynkylla ‘Law Adong noh ia ka Law Syiem kaba don ha Lum Mawpat.
“Ka Law Adong kan sah beit kum ka Law Adong yn ym lah ban pynkylla shuh" ong ka kong Grace ha ka jingiakren bad ki nongthohkhubor mynta ka sngi.
Katei ka jingkren ka kong Grace ka dei hadien ka jingpyrshah kiba khraw ka Hima Mylliem ha ka Dorbar ki myntri bad ki ba khraw katei ka hima kaba la long mynhynnin ka sngi ha ophis ka hima Mylliem kaba don ha Mawkhar, Shillong.
Katkum ka jingkren ka kong Grace la sngewthuh ba ka KHADC kan iaid beit shakhmat ia ka jingthmu ban leit thung noh ia ki mawpud mawsam jong katei ka  khlaw kaba la pynbna kum ka Law Adong da u CEM barim ka KHADC u bah Ardent M Basaiawmoit ha ka 5 tarik u jylliew 2014.
Ka kong Grace ka la ong ba ka KHADC da lei lei ruh kan ym lah ban pynkhein ia ka jingiamynjur kaba la ia soi hapdeng u CEM barim bah Ardent, u Syiem ka hima Mylliem u Pa’iem Latho Manik syiem ryngkat ki ar ngut ki myntri ka hima Mylliem u myntri K.Langstieh bad u myntri M.B Kharlukhi.
Ka la ong ruh ba ka iohi ia ka jingpyrshah ki ba khraw ka Hima Mylliem tang ha ki kotkhubor katba kam shym la don pat ka jingthoh sha ka ophis.
“Kumba nga la ju kren ba lada long sa kumno kumno ruh ha kaba iadei bad ka Law Adong ha Mawpat ngan iaid beit sha khmat ym ban kynran dien na ka bynta ban pynneh pynsah ia katei ka khlaw" la ong ka Kharpuri.
Shuh shuh ka la ong  “Ngin iaid beit sha khmat na ka bynta ban don noh ia u pud u sam jong ka Law Adong bad da lei lei ruh ngim lah ban pynduh noh ia ka jingia soi ne ka jingmynjur hapdeng ka Hima bad ka Council".
Katei ka EM ba peit ia ka tnad khlaw ka KHADC ka la kyntait ba ki myntri ka hima Mylliem ki la weng noh ia ka jingiasoi jong ki ha kaba ka la ong ba kam shym la don kaba kum kata ka bui ( File) ha ka ophis jong ka tnad ba ka bat.
Shillong, 16 Naiung:Ki BSF ki la ioh kurup dewiong, dieng bad ki siej na wah Simsang ha ka miet sngi Balang.
Katkum ka khubor, ki BSF ka 132 Bn ki la ioh kurup ia khyndai tylli ki synjuk ba thep dew iong, hynniew tylli ki synduk ba thep ia ki dieng ba la shna da ki siej na khappud ka India bad Bangladesh ha wah Sim sang ka South Garo Hills ha Meghalaya.
Ki BSF ki la ong ba mynmiet ki briew ki la thmu ban shalan tuh ia kitei ki tiar sha Bangladesh lyngba katei ka wah hynrei da ka jingphikir ki BSF la ioh ban kurup noh Mar syniohi ia ki BSF ki runar ki la her krad noh bad ieh ia ki tiar ha katei ka jaka.
Ki la ioh kurup ruh palat 3000 ki byrni ba thep dewiong ba khia 50 kg kawei kawei, 152 tylli ki dieng bad bad palat 1100 ki siej.
Ka dor jong kine baroh ka la kot sha ka T.25 lak.
Haduh mynta ki BSF ki la ioh kurip 3,98,958 Kg u dewiong, 2,225.431 ki dieng bad 20,960 ki siej hapoh kine ki hynriew bnai ba la dep ba la thmu ban shalan tuh sha Bangladesh.
Shillong, 15 Naitung:Ka Ministry of Women and Child Development, ka sorkar India ka la pynbna ba kan khu snam kaba la tip kum ka National Level Award sha ki lai ngut ki nongtrei Aganwadi ka Meghalaya kaba hap hapoh ka Social Welfare Department.
Ki nongioh ia katei ka khusnam kin long ka kong  Russila Gassah, Amlarem ICDS Project, West Jaintia Hills, kong  Eslinda Karbani, Nongstoin ICDS Project, West Khasi Hills bad ka  Smti Pionish Marak, Songsak ICDS Project, East Garo Hills.
Katei ka khusnam ka dei kaba la ai ia ki kum ka jingtrei jogn ki kaba khlem tyngkai ia la ka bor na ka bynta ban shakri ha ka kam.
Shillong, 16 Naitung:Ka thma pohiing ka seng Congress ka la nang paw pyrthei shabar ha kaba nalor ba ki MLA katei ka seng ki la buhrieh ia ki thma pohing jong ki pynban ki la don pat katto katne ngut ki MLA kiba dei na ka seng Congress bad ki MLA marwei, kiba ia treilang bad ka seng Congress ki la pynpaw ia ka jingbymhun ia ka sorkar kaba ialam da une u myntri rangbah ba myn ta ka jylla.
Don napdeng ki Parliamentary Secretary ka seng Congress kiba la iathuh ba une u myntri rangbah ba mynta u la tuklar lut ia ki kam ki jam jong ki baroh ha kaba ki la ong ba kim sngewtynnad  ia katei ka jingleh jong u, ha kaba wat ia ki tnad ba la pynkhamti ha ki ban bat ruh u la tuklar lut nadong shadong.
“Ngi la ngiah ngi la jlep ia une te, ngi kwah ban pynkylla thymmai noh da uwei pat" ong uwei na ki Parliamenxtary Secretary u bym kwah ban pynpaw kyrteng.
“La pynkhamti ia nga ban bat ia kane ka kam, hynrei nga shu tang ka kyrteng nga khlem ioh treikam eiei" u la ong biang.
Katkum ka jingkren ki MLA ba pyniasnoh  ialade sha ka seng Congress kiba dei ki MLA shimet bad kumjuh ki MLA Congress la sngewthuh ba shen kan sa don beit ka jingpynkyla nongialam hapoh kane ka sorkar ba mynta ba ialam da ka seng Congress.
Haba la kylli pat kaei ka jingiakynduh jong ki kaba la long mynhynnin ka miet ha iing u bah  DD Lapang kitei ki MLA ki la ong ba kam shym la don kano kano ka jingiakren hynrei ka dei beit tang ka jingiabamja miet sngewtynnad  hapdeng jong ki.
Haba la kylli biang la ka don kano kano ka jingiakren, la iathuh ba kam don eiei namar ba u bah D.D Lapang u la khot bamja ia baroh ki MLA bad MDC ka Seng Congress kum ka jingiabam ja sngewbha.
U  Rupang  u la tih bniah biang hato ka long ne-em kaba shisha ba ki heh Congress ki la ieh shadien marwei ia u myntri Rangbah ha Mairang ha ka jingialang kaba la long mynhynnin ka sngi, ki MLA  Congress ki la jubab ba u kwah ban ia kynduh mar khmat bad ki briew katei ka thain, hynrei kiwei pat ki nongialam ka seng ki la kham kyrkieh kumta ki la nangiaid noh shakhmat bad ieh ia u shadien, bad ki la kam ba kam shym la don pat kano kano ka jingia sngewpher namar katei.
Shillong, 16 Naitung:Ka  Hima Mylliem ka la pynshai ba ka Hima ka la dep phah da ka jingthoh sha ka KHADC ba ka la weng noh ia ka jingia soi kyrteng ki arngut ki myntri u myntri K Langstieh bad u myntri MB Kharlukhi  ha ryngkat U Syiem ka Hima Myl liem u Pa’iem Latho Manik Syiem ha ka por ka jinglong CEM bah Ardent M Basaiawmoit ba ki la weng noh ia ka jingiasoi kyrteng jong ki ban aiti ia ka Law Mawpat sha ka KHADC ban pynlong noh kum ka Law Adong.
Hynrei ka EM ba peit ia ka khlaw ka btap jong ka District Council ka kong Grace Mary Khar puri, ka la ong ba kam shym la don kano kano ka jingthoh na ka Hima Mylliem hapoh ophis jong katei ka tnad ban pyni ba ka la weng ia katei ka jingiasoi soskular.
Kat kum ka jingong jing ka kong Grace ka la pyni shai ba ka jingweng kyrteng ki myntri ka Hima Mylliem, ha katei ka jingiasoi kam shym la poi shaei shaei ruh ruh hynrei ka la poi beit beit sha ka jaka theh niut ka KHADC, ha ka por ba long CEM u bah Ardent M Basaiawmoit.
Haba u Rupang u la kylli na ka kong Grace hato la ka don ne-em ka rikod hapoh ka tnad ba ka peit ba kan don ka jingpan map na ka Hima Mylliem ba lehse ka dei ka jingiasoi bakla jong ki, ka kong Grace ka la ong “Em kam shym la don kano kano ka jingthoh ne ka rikod ban pyni ba ka Hima Mylliem ka la weng noh ia katei ka jingthoh" ong ka kong  Grace.
Shuh shuh ka la ong “Ngam shym la iohi ha ka tnad ba nga bat ba kan don kaba kum katei ka rikod".
Lah ban kdew ba ka la mih ka jingkhih win ha ka Hima Mylliem, tang hadien ba ka KHADC hapoh ka jinglong CEM u bah Ardent M Basaiawmoit  ka la pyn bna ia ka Lum  Mawpat kum ka Law Adong , ha kaba la mih ki jingkynnoh ia ki 2 ngut ki myntri bad u Syiem ka Hima Mylliem, hynrei kitei ki la said hok  ialade bad ki la pan map ha khmat ka dorbar ba ki  la bakla bad ki la weng noh ia ka jingiasoi jong ki , hynrei kaba phylla pat ka long ka KHADC ruh ka la kyntait ba ka la pdiang ia katei ka jingweng jingiasoi jong ki.
Katba ka tyllong khubor na ki myntri ka la iathuh ba ki don ka jingshisha ban pyni ba ka KHADC ka la dep ioh ia ka shithi weng jong ki kaba ki la dep pdiang ( Received) bad ki sngew phylla ruh ban tip ba ka KHADC ka kam ba ka khlem ioh.
Ki myntri ka Hima Mylliem ki la byrngem ba ha ka lah sngi u Blei, kin leit ban ia kynduh ia ki bor jong ka KHADC ban ia kren ia kane ka kam.
Ha kawei pat ka khubor, ka  Hynniewtrep Peoples Federation mynta  ka sngi kala leit ai jingkyrshan ia ka KHADC khamtam ia ka Kong Grace Mary Kharpuri kaba dei ka Executive Member(EM) kaba khmih ia ki kam khlaw jong ka Council halor ka jingieng skhem ha ka nongrim ban pynkylla beit ia ka Law Syiem kaba don ha Lum Mawpat sha ka Law Adong.
Ka HPF hapoh ka jingialam u President u Bah Tyngshain L Lapang, ki la pynpaw ha khmat ka kong Kharpuri ba ki dap da ka jingsngew lyngngoh ia ka jingkylla ktien jong u Syiem ka Hima Mylliem khamtam haba ki la dep ruh ban soi ia ka soskular ban aiti noh sha ka Council ban pynneh pynsah ia ka Law Syiem sha ka Law Adong bad ka seng ka sngewkmen shibun ba ka council kala shim ia kane ka sienjam.
“Ki Myntri kiba la dep ban soi ia ka soskular ki la kam ba ki la bakla bad dawa ban pyndam noh ia ka soskular, kane kala pynlong kamkai noh, shwa ba kin soi ha ka soskular ki la dei ban pyrkhat shwa bad ka seng da lei lei kam lah ban pdiang ia kane ka jingkylla ktien jong ka Hima" la ong u bah Lapang haba iakren bad ki nongthoh khubor.
Ula ong ruh ba ha ka jingiakynduh ia ka kong Grace M Kharpuri, ka la kren da kaba shai ba lada ki Hima ki bakla ne kim bakla ki la dep ban soi ia ka soskular bad ka Council kan iaid beit shakhmat ban pynkylla ia ka Law Syiem sha ka Law Adong bad ka HPF ruh ka ieng ha ka nongrim ba shisien ba ka  Hima ka la dep ban soi ia ka soskular ka dei beit ban iaid shakhmat bad kam dei ban kylla ktien shuh na ka bynta ka kam kaba bha ban iada bad pynneh pynsah ia ka mariang.
“Lada ki Hima ki bat ne pyniaid hi ia ki Khlaw Adong, teng teng ngi iohsngew ba ki don ki katto katne ki khlaw tang hadien kato katne snem ki la shu jah rngai noh bad ym tip na kaei ka daw ki jah rngai bad kan long kaba bha shibun ba lada aiti ha ka District Council ban pyniaid ia ki khlaw Adong namar ba kin nym jah rngai bad ka Council kan nym nud ban leh lyndet ia u paidbah" ong u President ka HPF.Ula ong ruh ba lada ka KHADC ka leit ban sieh ia ki mawpud ha katei ka khlaw kaba don ha Lum Mawpat, ka seng HPF ka long kaba kloi ban iadonlang bad ka Council na ka bynta ban ai ka jingkyrshan kaba pura.
Shillong, 16 Naitung:U Deputy Comms sioner ka East Jaintia Hills u la khang ia ki kali ban tem jingrwai kynjrim hapoh kali kaba la ktah ia ka bor ioh sngew jong kiwei bad halor kane u la mana ba ki kali shimet ne kali paidbah kim bit ban tem kynjrim hapoh kali ha ka phyllaw jong ka ophis u Deputy Commissioner.
U DC u la maham ruh ba kim bit ban tem bad pynher sted ia ki ka la bad lada lap yn pynshitom.
Ha kawei ka liang, u DC u la pynbna ba la shah ia ki trok ban iaid ha surok PWD kaba dei ha phyllaw jong ka ophis u Deputy Commissioner tangba ki dei ban ioh jingbit shwa.
Shillong, 16 Naitung:Ka BJP ka la ther kylla ia ka jingkren u heh Congress uba dei u Secretary ba peit  ia ka jylla Meghalaya u V.Naraya nasamy, u ba kren sha ki nongthohkhubor myn hynin ka sngi, ha  kaba u la kynnoh ba ka sorkar NDA ba la lam khmat da ka BJP ka la leh shiliang khmat bad kam shym la theh pisa sha ki jylla kiba synshar da ka seng Congress khamtam ki jylla ka thain shatei Lam Mihngi.
Haba ia kren bad u Rupang u President ka BJP na kane ka jylla u bah Khlur sing Lyngdoh u la ong ba ki jingkren utei u heh Congress ki dei ki jingkren kiba pyni ba um jingdon jingkitkhlieh eiei ruh em.
U bah Khlur u la ong ba ki myntri sorkar pdeng ki la wan na ka por sha ka por sha kane ka jylla ban peit pyrman aiu ka sorkar ka leh bad kiei ki jingtrei kam jong ka, hynrei ha ka jingiohi jong ki u la ong ba ka sorkar jylla kam shym la pyntreikam bha ia ki skhim lane ki pisa kiba ka sorkar pdeng ka theh na bynta ki paidbah kane ka thain.
“Ka jingwan ki myntri ka sorkar pdeng sha kane ka jylla bad sha kane ka thain kam dei ba ki shu wan kai, hynrei ki wan ban peit aiu ka sorkar ha kane ka jylla ka leh" ong u bah Khlur ha ka jingiakren bad u Rupang.
Katkum ka jingong u bah Khlur u la ong ba ka jingtreikam ka sorkar  ha kane ka jylla ka pyni shai kdar ba kam dei ka jingtreikam kaba khuid, “Ka paw shai kdar ba ka sorkar kam shym la pyntrei hok bad kam shym la pynpoi hok ia ka hok ba ki paidbah ki dei ban ioh, ngi na ka liang ka Party ngin dang buddien bad iai buddien ia ka jingtreikam ka sorkar jylla" ong biang u bah Khlur Lyngdoh, President BJP.Utei u heh duh jong ka BJP ha kane ka jylla, u la ong ruh ba lada ka sorkar pdeng ka iohi ba ka sorkar jylla ka pynpoi  hok thik pa thik ia ki hok u paidbah sha u paidbah , kan nang theh bad nang theh ki kam pynroi sha kane ka thain shatei lam mihngi bad sha ka jylla ruh kumjuh.
“Hynrei kim iohi ba ka sorkar jylla kan leh ia kata, balei kin shu theh kai ia ka tyngka" ong shuh shuh u bah Khlur.
Shuh shuh u la ong ba ki jingkynthoh utei u heh Congress u Narayanasamy ba ka seng BJP ka la sdang ruh ban pynshit niam,  bah Khlur u la ong “Ki dei ki jingkren kiba pyni ba utei u heh Congress um don jingkitkhlieh eiei ruh em, lada dei ba ka BJP ka pynshit niam ngi dei ma ngi nyngkong kiba pyrshah" pynkut u bah Khlur Sing Lyngdoh ha ka jingiakren bad u Rupang.
Lah ban kdew ba ha ka 14 tarik u naitung, u heh Congress na Delhi uba peit ia kane ka jylla Meghalaya u V.Narayanasamy u la ong ba ka sorkar pdeng kaba la ialam da ka BJP ka la leh shiliang khmat ha kaba kam shym la theh ia ki kam pynroi sha kito ki jylla kiba synshar da ka seng Congress khamtam ha kane ka jylla Meghalaya bad ki jylla ka thain shatei Lam Mihngi.
Shillong, 16 Naitung:Ki don haduh phra tylli ki skul sorkar bad sawtylli ki kolej sorkar ha Garo Hills ki bym don Principal bad Vice Principal ba pura bad ia kane, la lap da ka Achik Students WelfareAssociation, (ASWA).
Halor kane ka jing bym don ki heh ba peit ia ki skul bad ka kolej, ka ASWA ka la aiti ia ka dorkhas ha ka sorkar mynta ka sngi baKa dei ban pyndap mardor ia kine ki kam ba shu sah kumto khnang kannym ktah ia ka jing treikam jong ki.
Katkum ka ASWA ki skul bym don Principal bad VicePrincipal ba pura ki kynthup ia ka Govt Girls Higher Secondary SchoolTura, Govt Boys Higher Secondary School Tura, Rengrenggiri Govt HighSec School Williamnagar, Dalu Govt Higher Secondary School, Resu GovtHigher Sec School, North Garo Hills, Ampati Govt Higher Sec School,South West Garo Hills bad Kharkutta Govt Higher Secondary School,North Gaor Hills.
Ki saw tylli ki kolej pat ki kynthup Capt WilliamsonMemorial Govt College, Baghmara, Williamnagar Govt College Tura Govt College, bad ka DIET ha Tura.
Nalor kine, ka ASWA ka la kyntu ia ka sorkar ba ka dei banpynbiang ruh ia ki jingdonkam katkum ba dei ha kine ki skul bad kikolej kiba long katkum kane ka juk mynta khnang ba kan long kajingmyntoi bad ka jingkyntiew ia ki samla pule ka thain, la ong upresident ka seng u Dikki N Marak bad u Asst Genl Secy ka seng uSathingbirth A Sangma ha ka dorkhas ba la aiti sha u Symbud MyntriRangbah ka jylla ba peit ia ka pule puthi u Dr RC Laloo hynne ka sngi Balang.
Ka seng ka la ong ba ka jingbym don ki heh jong ki skulbad ki kolej ka la pynlong ia ka rukom treikam kaba dkoh ha kine kiskul bad ki kolej bad kane ka la ktah kylla ia ki samla pule.
Nongstoin, 16 Naitung:Khnang ban ai ia ka jingshakri kaba bha ia ki paidbah ka thain West bad South west lyngba ki khubor kiba jia hapoh kitei ki ar District, U Ksan Rngiew production u la pyllait paitbah ia ka khu bor ba shisien shitaiew lyngba ki Cable Network ia kaba la ai kyrteng “U Kyrwoh News Broadcaster".
Ka jing thmu jong katei ka Channel ka long ban ai jingtip iaki paitbah ha kaba iadei bad ki jingjia kiba jiang ha kitei ki ar tylli ki District, ia u KNB yn pyni paitbah ia baroh ki jingjia ne ki pro kram kiba iadei bad baroh shitaiew tang ha ka sngi u Blei ha ka por 8:00baje janmiet.
U Bah R.Syiem u la long u trai jong katei ka channel kaba nyngkong eh hapoh ka thain West u ba dei ruh ha kajuh ka por  kum u Producer ha ryngkat ka jingiarap lang jong ki katto katne ki nongthoh khubor jong ka sor Nongstoin.
La sdang ban pyni nyngkong ia katei ka Channel myn haka sngi u Blei ka 12 tarik jong ka taiew ba la lah ha kaba yn bteng beit man ka sngi u Blei ia katei ka Channel haduh mynta la pyni tang hapoh Mawkyrwat, Nongstoin, Mairang bad Kynshi.
Na ka liang jong u KNB u kyrpad ia baroh ki paitbah, ki sengbhalang, ki heh sorkar bad baroh kiba donkam ban ai iaki khubor ne ki jingpynbna ba kin phone ha kine ki number, Nongstoin-9612752364, Mairang – 9856615644, Mawkyrwat – 8414804849, Riangdo & Mawthadraishan – 9485037931 bad Kynshi – 9436300003.
Shillong, 16 Naitung:Ka Komiti Rit Eight Scheduled ne ka  Sub Committee ba saw ngut ki dkhot  ka la pan pynjlan por sa lai bnai na ka sorkar ban pyndep ia ki jingdon kam ha kaba iadei ban pynkhreh pynkhrum ban dawa pynrung ia ka ktien Khasi ha ka Eighth Sche dule  ka riti synshar ka ri.
Ngi la ioh por lai bnai ban pyndep ia ki kam ban pyndep ia ki jingdon kam ban pynkhreh ban pynbiang nadong shadong ia ka ktien Khasi" la ong ka director ka Art bad Culture ka Kong Matsiew dor War kaba dei ka dkhot ka sub-committee hadien ba la wai ka jing ialang mynta ka sngi.
Ka Kong War ka la iathuh ba ka komiti ka la iakynduh hynriew sien ia kane ka kam katba ka Special committee ka la iakynduh ar sien.
“Hadien ba ka Sub-committee ka aiti ia ka kaiphod, ka Special committee  kan sa leh ia kaba donkam ban aiti pat sha ka sorkar jylla ban leh ia kaba donkam", la ong ka Kong War kaba dei ka nongkot ka Special committee.
Ka Kong War ka la ong ba dei ka lynti iaid kaba slem namar ba ki don shibun ki kam kiba donkam ban leh shwa ba ka ktien Khasi kan liet tied jingkhang sha ka sorkar pdeng ban pynrung ia ka ktien Khasi ha ka Eight Scheduled.
“Ki kam ba kongsan jong ka Sub-committee ka long ban wad ia ki kot ki sla ki jingdonkam kiba iadei bad ka ktien Khasi khnang ba kan ioh rung ha ka Eight Schedule," la ong ka Kong War.
Ki saw ngut ki dkhot ka Sub-committee kynthup ia u Executive Chairman ka MoBOSE u Bah  E.P.Kharbhih, u Dr.Sylvanus Lamare na Sahitya Akademi bad u dkhot barim ka Sahitya Akademi u Dr S.Quotient Sumer.
Ka sorkar jylla ka la thaw ia kane ka komiti ban pynsted ia ka jingthmu ban leit tied jingkhang sha ka sorkar pdeng ba kan ithuh noh ia ka ktien Khasi da kaba pynrung ha ka Eighth Schedule.
Ia kane ka komiti la khlieh da u Dr RC Laloo bad ka don 15 ngut ki dkhot.
Shillong, 16 Naitung:U heh ka AICC u V.Narayanasamy u la hiar sha Mairang ka West Khasi Hills ha ka 15 tarik Naitung ban ialap elek shon lypa watla ka dang jngai ban long ha kane ka jylla.
Kane ka jingleit u heh ka AICC ka long lehse hadien ba ka party ka sngew synjor bad kyiuh bha hadien ba ki myntri ka sorkar BJP ki ju wan khah khah sha kane ka jylla wat shaduh ki jaka  nongkyndong ruh ban jngoh ia ka roi ka par.
U V.Narayanasamy u la hiar sha Mairang ban iadon bynta ha ka jingialang bah jong ka Congress katei ka district bad ha kane ka jingialang u la ialap elekshon ia ki paidbah ka West Khasi Hills bad shi bynta ruh ban pynkhlain ia ka seng Congress hapoh West Khasi Hills kaba don 5 tylli ki konstitwensi kynthup ka Rambrai Jyrngam, Mawshynrut, Maw thadraishan, Nongstoin bad Mairang Constituency kiba mynta ka kynti kim don ia ki nongmihkhmat na ka seng Congress.
La pynlong ia ka jingialang bah ha  Tirot Sing Dorbar Hall, Pyndengumiong, Mairang.
Ha kane ka sngi la iadon ryngkatlang ka Dr Vijay Laxmi Secretary AICC ba peit iaka Meghalaya, u MP ka Shillong Seat Ma Vincent Pala, u President ka MPCC u Dr DD Lapang, ki MLA ki MDC bad kiwei kiwei.
Haba kren ha ka jingialang kaba la long ha Mairang, u Narayanasamy ula kam ba ka West Khasi Hills kala ioh shibun ki kam pynroi ha ka por ba synshar ka seng Congress, kynthup iaki ophis bad khamtam eh iaka Surok kaba na Shillong bad iaid lyngba ka West Khasi Hill ka ban mih sha Tura, nalor kiwei kiwei.
U la kynthoh ba bun ki skhim sorkar kila sahteng lut mynta hadien ba ka synshar ka sorkar BJP, nalor kane ula ong ba u Myntri Rangbah duh ka ri u Narendra Modi u shu kular kai iaki paidbah bad pynbieij da kumne da kumtai.
Ha kane ka sngi la ioh ruh ka jingkren na kiba bun ki nongialam ka seng Congress.
kiba kynthup ia U Ma Vincent Pala, MP, Dr.D.D.Lapang, President MPCC,  kong Roshan Warjri, Bah Rowell Lyngdoh, Bah HDR Lyngdoh, bad kiwei kiwei.
Ki la kyntu ia ki dkhot ka Congress ha WKH ba kin long kiba trei shirhem bad trei shitom na ka bynta ki paitbah lyngba ka party Congress ban pynjop donburom ha ki Elekshon.
La pyniaid ia ka jingialang da ka Dr.Eureka L Mawlong, President WKHDCC.Hadien katei kiheh sorkar ki la leit peit bad khmih ruh ia ka CHC Mairang Hospital bad ki lah kular ruh ban leh ei ei na ka bynta ka jaka ai jingsumar ha ka thain Mairang na ka bynta ka jingdonkam ki paitbah.
Shillong, 8 Iaiong:Ki samla jong ka seng Congress ka Meg halaya Pradesh Youth Congress , kaba la ialam da u president jong ka u Rochard Marak mynta ka sngi ki la thang ia ka tyngshop jong u Giriraj Singh uba dei u myntri sorkar pdeng  bad la thang ia ka tyngshop jong u ha khmat ka ophis BJP kaba don ha Tura.
Katei ka jingthang ki samla Congress ia ka dur u myntri sorkar pdeng ka dei ka dak kaba ki pyrshah ia ka jingkynthoh jong u  Giriraj singh pyrshah ia ka President Rangbah jong ka seng Congress ka Sonia Gandhi.
U Richard Marak ha ka kyrwoh khubor ba la pyllait paidbah mynta ka sngi, u la ong ba la pynsniew dur ia ka India kaba dei ka ri kaba long laitluid salonsar da ka jingdon kiba kum kitei ki nongmihkhmat paidbah.
Ka jingkren jong u Giriraj Singh kam dei ka jingkren bein hynrei ka dei ruh ka jingkren tohmet ia ka long rynieng ki kynthei ha baroh kawei ka ri, ong u President ka Youth Congress.
“Ngim dei ban klet ba u lok jong ka Sonia Gandhi bad ka kiaw jong ka ruh ki la iap ha ka jingshakri ia u paidbah, hynrei hapdeng katei ka jingduhnong kaba khraw ka dang bteng ban ialam ia ka seng kaba rim tam ha ka ri, ka seng kaba trei borbah ban pynioh laitluid ia ka ri India" ong biang ka kyrwoh na u President ka Youth Congress.
Ki samla Congress ki la dawa ba u Narendra Modi u myntri rangbah duh ka ri, u dei ban shim jingkitkhlieh ia ka jingkren jong u Giriraj Singh bad u dei ban weng noh mardor  ia u na ka kynhun sorkar  bad dei ban khang shisyndon ba un don bynta hapoh ing dorbar bah ha Parliament baroh shirta jingim.
Shillong, 08 Iaiong:Ka BJYM ka tnad samla ka BJP  ka la ong ba ka long kaba lyngngoh ba ki kam ki jam ha ka tnad State Transports Authority (STA) kaba don ha Sawlad, Shillong ki kam kham iaid sted bha tang lada pynleh kita ki ‘Dalal’ hynrei lada ki trai kali ki leh hi, kan shim por bun bnai bha.
“Lada leh ai ha ki dalal, ka kam ka dep tang shi sngi ar sngi katba lada leh hi kan shim por da ki bnai", la ong u president ka BJYM u Bah Egenstar Kukarkalang haba kren hynne sha ki nongthoh khubor hadien ba la pynlong ia ka jingjurip ia katei ka ophis.
U Bah Kurkalang u la ong, “Kane ka long kaba lyngngoh namar ki kot ki sla jong ki kali kiba submit ha kane ka ophis ki dei kijuh lada leh u dalal ne u nongtrai kali, hynrei ka jingiapher ka bym kai shuh ka don haba leh u dalal bad u trai kali".
“La iathuh ia ngi da ki nongniah kali, ki trai kali ba ki kot ki sla kali haba phah leh ha ki dalal, ka shim por ar sngi lai sngi ban pyndep katba haba leh hi, pat kan shim por da ki bnai", la ong u Bah Kurkalang.
Shwa ia kane, ka kynhun jong ka BJYM ka la thmu ban leit iakynduh ia u Secrerary ka State Transport Authority (STA) u IW ingty ha Sawlad, hynrei ka pulom noh namar ba um don ha ophis.
Ki nongialam ka BJYM ki la iakren bad u Secretary ka STA uba khot ia ki ban wan noh sha ophis ha Lachumiere hynrei ynda ki nongialam ka BJYM ki la leit, une u heh ka STA u la dep mih noh pynban namar ba u la ai daw, ba la khot kyrkieh u Myntri rangbah sha Secretariat.
U Bah Kurkalang u la ong ba ha kine ki saw bnai eiei, ka STA ka la shu shong kli kti khlem leh ia ka kam haduh ba ki nongniah kali, ki trai kali kamai ki la shem jingeh.
“Ngi la ioh jingujor na ki nongniah kali, ki trai kali ba ki kot ki sla ba donkam ki sahkut lut ha kane ka ophis la bun bnai, bad kane ka la buh jingeh ia ki namar ki la shah dain kuna ha ki pulit ba kim biang ki kot ki sla", la ong u Bah Kurkalang.
U la ong ba kane ka jingleh ka STA ka la pynkulmar ia ki trai kali kamai, ki nongniah namar ba man ba ki leit ki ioh jubab ba ym don u secretary bad kim lah leh eiei.
U secretary barim ka STA u la shong thait naduh u Nohprah 2014 bad naduh katei ka khyllipmat sahkut lut ki kam ki jam jong u paidbah.
“Ha ka jingshisha ka dei ka kamram ka sorkar ba kan pynap lypa ia u briew ban shimti ia ka kam secretary mar ia shong thait u barim khnang ba ki paidbah kin lait na ka jingeh", la ong u president ka BJYM bad bynrap, ka shim por haduh saw bnai ba kan thung da uba thymmai katba ki trai kali, ki nongniah ki iakynduh bun ki jingeh bym lah batai shuh.
"Lada ka sorkar ka leh hok ia ka kam, ngim donkam ban iatuklar hynrei ka jingbym leh eiei ka sorkar la hap ban mih shakhmat kum ka party kaba peit ia ka bha ka miat jong u paidbah", la bynrap u Bah Kurkalang.
Shillong, 8 Iaiong:Mynta ka sng ka UDP Youth Wing , Shillong City ka la leit ban tohkit na ki bor pyniaid ka Civil Hospital, Shillong halor ka jingbret ei ia ki dawai, kiba la ong ba ki dei ki dawai ba la kut por.
Ha katei ka jingleit tohkit na u  Civil Surgeon, u Dr Borthakur, ka UDP ka la lap ba kitei ki dawai ki dei kiba la pynpoi sha ka Department Central Stores, kaba la thmu ban pyniaid lyngba ka NRHM, ym kaba la thmu ban ai sha ka Civil Hospital.
La ong ba kitei ki dawai ki dei kiba kham pher, ki bym jingiadei eiei bad ki jingpang ba long paidbah, bad haduh mynta ym pat shym la pyndonkam ia ki haduh ba kin da kut por hi.
Ka UDP ka la kylli balei ba la ai ia kitei ki dawai kiba bunbah haduh ba la hap ban shu bret ei khlem da donkam ka hospital, u Civil Surgeon u la jubab ba ia ka jingpynpoi dawai sha ki Hospital la leh hi beit da ka  Central Stores jong ka tnad, u la kam ruh ba baroh ki kor ki bor ba pyntreikam ha Civil Hospital ki biang lut nadong shadong bad ki treikam beit bad ym shym la don ba ripod ban don kawei ruh ka bym treikam.
Halor ka jingbret ei ia shibun bah ki dawai, na ka liang ka UDP Youth Wing ka la pynpaw ia ka jing sngew pang mynsiem namarba ia ka pisa kaba la mang ban pyntyllun ha ka koit ka khiah la pyndonkam bakla pynban haduh ba poi u pud ba la duh ei, hynrei kaba kham sngewsih shuh shuh ka UDP ka la ong ba kaba kham pangnud shuh shuh ka dei haduh mynta dang iohi ia ki nongpang ba ki ia mareh sha ki pharmacy bapher bapher ban leit thied dawai namarba kim ioh dawai napoh Hospital.
Ka UDP ka la ong ba kam pat sngewhun ia katei ka jingtohkit, bad ka la shim ia ka rai ba kan dang leit tohkit shuh shuh ban lap ia baroh ki jingshisha.
Ha kawei pat ka khubor, na ka liang jong U Superintendent ka Shillong Civil hospital, u la dep ban tohkit ia ka jingpyut ei ki dawai ha kane ka hospital kumba la paw ha ki lad pathai khubor ha kine ki sngi.
Haba iakren mynta ka sngi bad u Rupang, u Dr M Barthakur uba dei u Superintendent ka hospital, u la ong ba ha ka jingshisha ia ka jingtohkit la dep hynrei um pat lah ban ong eiei namar ba un hap ban aiti sha ka Directorate ba kan bishar ia kane ka kam.
“Nga la dep tohkit, bad nga dang pynkhreh ia ka kaiphod ban phah sha ka directorate lashai", la ong u Dr Barthakur.
Haba kylli kiei ki daw ba la pynlong ia ki dawai ban pyut ei, na ka liang u Superintendent ka hospital, u la kyntait ban iathuh, bad ong, ba ka shong ha ki bor ba halor ba kin peit bad un aiti beit ha ki bor bahlor ia ka kaiphod ka jingtohkit.
Lah ban kdew ba ha kine ki sngi, shi trok ki dawai pyut la phah leit bret ha ka kali ka Shillong Municipal Board sha jaka theh jaboh ha marten, Mawlai Mawiong.
Kane ka jingpyut ki dawai kiba la buh ban ai sha ki nongpang, ka la wanrah ia ka jingkyndit ia u Superintendent ka hospital, uba la  pynlong noh mar mar ia ka jingtohkit halor kane ka jingjia.
Shwa ia kane, ha ki bnai ba la dep, ka sorkar ka la thung ia ka jingtohkit halor ban pynlong ia ka jingwad bniah ia ka jingpyur ei ki dawai NRHM ha jaka buh ha Cantral Warehousing ha Lawmali.
Ka jinglut na ka jingpyut ei kine ki dawai ka NRHM ka la kot sha ka T.4.25 klur.
Kane ka jingpyut ki dawai ka la ktah jur ia ka dur ka dar ka tnad ka koit ka khiah jong ka jylla kaba la shah kren lut ha ki paidbah halor kane ka jingjia.
Shillong, 8 Iaiong:Ha ka sngi u Blei, la lap ia ki song kiba la song ia ki kot lyngkdop bad la wan bret ia kitei ki song ha ar tylli ki ing mane Presbyterian ha ka balang Baniun bad ha ka balang Sadew , haba pynkylla Khasi ia kitei ki jingthoh kumba la thoh ha kitei ki koy lyngkdop , ha jrong duh jong ka jingthoh la thoh  “Ka Bio Microchip bad ka dak jong u mrad khlaw ( Jingpynpaw 13:15-18)".
La pyni ia u nombar 666 bad la thoh biang “U nombar 666 u dei u bym lah ban iohi da ki khmat briew, namar u dei u nombar uba leh lyngba ki kompitor".
Ha katei ka jingthoh la batai shaphang kata ka Bio- Microchip, kaba batai ia ka jingheh jingrit jong u, kumno la pyndon kam ia u da kaba ksam ha ka doh ki briew kum ha shyllang mat ne ki ksang kti ha ki bynta ba shadien bad kaei ka jingtreikam uta u Bio Microship, ha kaba nangne shakhmat la thoh bay m donkam shuh ban pyndonkam ia kita ki Passport, ki Debit Card, ki Passbook, ne ka cheque tang uta ka la biang, bad ha ki sngi ban sa wan la thoh ha katei ka kot ba uwei pa uwei u dei ban leh ia uta u Bio Microchip bad lada um leh yn kem ia u bad yn khein ba u dei u nongpynkhein ain.
Nangta la batai shaphang u Aadhaar nombar /Unique Identification ( UID) nombar ha kaba la ong ba u dei u nombar uba pyndonkam ha India uba dei u nombar uba lah ban buhrieh ia ka jingim shimet u briew.
La thoh ba ka jingpyntreikam ia utei u nombar kan wan ha ka dur jong ki kam pynroi bapher bapher , bad da ka jingpyndonkam ia utei u nombar kan ym don shuh ka jingdonkam ban peit ia ki kot ki sla lane kiwei pat ki jingpynshisha, tang utei la biang.
La batai shaphang kita ki Barcode kiba ha u briew ki don lai jait la ong, u Barcode, u OR Barcode ( Quick Response Barcode bad Bio Microchip.
La batai shuh shuh ba khlem utei u UId nombar ki nongleit jingleit kin ym lah ban thied ia ka tiket liengsuin , tiket rel lane ki tiket bus jong ki ban iaid na kawei ka jaka sha kawei pat, ki nongai wai ing, ki Hotel kin ym ai jaka ia ki briew ki bym don ia utei u nombar lane ym shah ba kin thied jingthied ne die jingdie, ym shah ba kin sei lane thep pisa hapoh bank khlem da ioh ia utei u nombar lane ban ia don bynta ha kino kino ki kam paidbah, la batai ha katei ka kot kaba ym shym la don ba soi kyrteng hynrei la shu pynhap btuk ha ar tylli ki ing mane Presbyterian.
Ha ki bynta ba shadien jong katei ka jingthoh bun ki kyntien ba la thoh la sot na ka ktien bible ha kaba la ong ba kitei ki jingpynkhreh ban pyntreikam ia ki nombar baroh  ki dei kiba la iathuh lypa ha ka Bible na bynta kata ka jingwan synshar jong u mrad khlaw.
Ka bynta ba la shim na ka bible ha katei ka jingthoh la thoh  kaba la shim na ka Jingpynpaw 13:18 “Hangne don ka jingstad.
Uta uba don kata ka jingshemphang, to un khein ia kata ka jingkhein uta u mrad khlaw; namar ka long ka jingkhein u briew: bad kata ka jingkhein jong u ka long , ‘Hynriew spah hynriew phew hynriew’.
"Shuh shuh la thoh ba u nombar 666 u ieng na bynta ka dak lane ka kyrteng lane u nombar jong u mrad khlaw.
La batai ba dei tang u nombar 6 uba lah ban treikam ha ka jingpyntreikam ia kitei ki lai tylli ki Code, u Barcode, u RQ Code bad u Bio Microchip, la thoh ruh ba ka don ka jingkhein kaba lah ban pyntreikam da ki kompitor kiba khlain bor bad kumjuh ruh da ki kompitor paidbah, ha kaba la batai ba ia katei ka jait jingkhein la lap da uwei u Saiantis uba la tip kyrteng kum u George Joseph Laurer ha u snem 1971, la thoh ba ka jia ryngkhat ruh ba baroh lai kyntien ki kyrteng utei u saiantis ki wan mar mar hynriew dak ( 666).
Labatai ha ka jingthoh ba utei u saiantis u la ong ba dei tang u nombar 666 uba lah ban pyndonkam ha katei ka jingkhein kaba u la shem, bad ym lah ban treikam da kiwei pat ki nombar lait noh u 666, ia ka kyrteng , ki dak shynpriah kti la buh ha UID card tang da ka jingkhein 666, ong katei ka jingthoh.
Haba kut jong ka jingthoh la thoh biang, “Kam don jingartatien shuh ia ki sngi jong ka jingsynshar u mrad khlaw ha kine ki sngi, Kino kino kiba pdiang ia u chip lane UID nombar ki la mane ia u mrad khlaw, kumta ki la long kiba la khreh ban ioh ia ka jingbitar u Blei" la bthah ha katei ka kot ba ki nongpule kin peit ia ka Jingpynpaw 14:9-11.
La pynkut ia katei ka jingthoh ruh da ka ktien na ka bible kaba la shim na u Loukas 8:16-17 kaba ong, “Bad ym don u briew haba u la thang ia ka sharak  , uba tap ia ka da u khiew, lane uba buh hapoh ka jingthiah : hynrei u buh ha ka dieng pynieng sharak , ba kita kiba rung shapoh kin iohi ia kata ka jingshai.
Naba ym don eiei ba la buhrieh,  ia kaba yn ym pynpaw “lymne eiei kaba rieh , ia ka ban ym tip bad ka ban ym paw".
Katei ka jingthoh shuwa ban pynkut ka la da kitei ki ktien ka la bthah ia kiba pule ba kin pynphriang ia katei ka khubor sha kiwei pat.
sngewbha ban pyni Lang bad kita ki jingthoh ba la wan buh ha kita ki 2 ki ing mane seh lada long ka ba lah.
Shillong, 08 Iaiong:Ka BJP ka Megha laya ka la pynthikna ba ki paidbah kim dei ban sngew tieng ne sheptieng ba ka sorkar BJP kan khang doh masi namar ba kane kam dei kaba shisha.
U Rupang u la ioh ban iakren bad u president ka BJP u Bah Khlursing Lyngdoh uba la ong ba ka BJP kan nym khang bam ne shoh doh masi ha ka thain Dong Mingi.
“Ngi la iakren ia kane ka kam bad ki nongialam sha Delhi bad ka jubab ngi la ioh ka long ba ki la pynthikna ia ngi ba kan nym don satia kano kano ka jingkhang bam ne shoh doh masi ha kane ka thain Dong Mingi ka India", la pynthikna u Bah Lyngdoh.
U la ong ba ha ka jingialang kaba la long dang shen ha Bangalore bad ha Delhi ki nongialam ka BJP na kane ka Dong Mingi ki la rah ia kane ka mat ba ka BJP kam dei ban khang ia ka jingshoh doh ne bam doh masi.
Ha kane ka jingialang kaba la long dang shen, ki nongialam ka BJP na kane ka thain kynthup ka Meghalaya, ka Mizoram, Nagaland bad kiwei ki la iakren ia kane bad ka jubab kaba hun la ioh na ki nongialam ba heh duh ba kan nym don kano kano ka jingkhang shohdoh masi ha kane ka thain.
U la ong ba ka jingkhang ban shohdoh ne ban bam doh masi, kan shong ha ka sorkar jylla ba kan leh.
“Lada ka sorkar jylla ka rai ban khang ne em hynrei na ka liang ka sorkar pdeng kam kwah ban tuklar ia kane", la ong u bah Lyngdoh.
U la ong ba ki nongialam ka BJP na kane ka thain ki la pynsngew ha ki nongialam ka party ha Delhi ba lada ka party ka khang ban shoh doh masi, kan ktah shibun ia ka party bad kan wanrah ia ka jingpyrshah na ki paidbah jong ka thain baroh kawei.
Shillong, 09 Iaiong:Ka FKJGP  Nong thymmai Circle  hapoh ka jingialam jong u president Bah Wankmenlang Ta riang bad u Bah Elton Warjri u president ka East Khasi Hills hynne ka sngi ki la iakynduh ia u Joint Director ka tnad supply u Deputy Commissioner  ban wad jingtip halor ka jingioh kot reshon ki ar ngut ki bar jylla.
Haba kren hynnin ka sngi, u Bah Warjri u la ong ba ar ngut ki bar jylla ki la wanrah da ki kot reshon hynrei ka dur thep vote pat ka dei na Tripura kiba dei nabar ka jylla.
U la ong ba u Joint director u Bah GS Nongkhlaw  u la pynthikna ba pynlong ia ka jingtohkit ia kane ka kam hapoh ar taiew.
Kine ki ar ngut ki bar jylla ki long u Khirod Debnath bad ka lok jongu ka Namita Nath kiba sah ha Rynjah kiba ioh kot APL na  RR Colony Shillong.
U Bah Warjri u la ong ba u Khirod Debnath  ha ka dut thep vote u don 32 snem ha ka 2006 katba ha ka kot reshon u don 31 snem ha u  2009 kaba pyni ba ka don eiei ka bym biang.
U la ong ba kumno kine ki briew ki ioh kot reshon na RR Colony haba ki dei na jylla Tripura.
Shillong, 8 Iaiong:Mynhynnin ka sngi u Rupang u la ioh jingtip ba ka la don ki jingjia khyllah kaba pynkyndit ia baroh ki paid riew ngeit kristan, ha kaba ha ka sngi u Blei jong kane ka taiew ba dang shu dep ka 5 tarik u iaiong kaba dei ka sngi ba ki paid riew ngeit kristan ki rakhe ia ka sngi mih pat u Krist, ki la don katto katne ngut ki briew kiba la leit buh ia ka kot lyngkdop ba la tehsong ha ing mane jong ka balang Presbyterian ha Baniun, Upper Shillong.
Kham hadien la ioh jingtip ba katei ka jingleit buh kot lyngkdop kam shym la jia tang hapoh ka balang Baniun, hynrei ka la jia ruh ha ka balang Presbyterian Sadew, kaba don marjan bad ka Baniun bad kaba phylla ka long ba la buh ia kitei ki kot ha ka juh ka por ha kitei ki ar tylli ki balang kata ha ka jingiaseng ba-ar kaba la long ha ka sngi u Blei.
Ia kitei ki kot lyngkdop don kiba la shim ban pule bad don pat kiba la thang ia ki ha ding.
Haba wad jingtip aiu la thoh ha katei ka kot u Rupang u la ioh shi kopi katei ka kot lyngkdop ba la leit bret ha kitei ki ar tylli ki balang.
Nalor kitei ki ar tylli ki balang la ioh jingtip shuh shuh ba ki dang don sa ha kiwei ruh ki balang Presbyterian ha ka thain Upper Shillong, kiba la lap ba la wan buh ia katei ka kot ha baranda ing mane, kum ha Mylliem, Mylliem Marbaniang bad Khad-ar mer.
Haba wad jingtip bniah ia katei ka jingjia u Rupang u la ioh ban ia kren markhmat bad ki saw ngut ki tymmen basan kiba dei na kitei ki balang.
La ioh ban ia kren bad u tymmen basan J.M Nongkhlaw  na ka balang Sadew, u tymmen basan C.Marbaniang na ka balang Baniun, u tymmen basan K.Kharbangar na ka balang Mylliem bad u Tymmen basan Big Thabah na ka balang Presbyterian Marbaniang.
U tymmen basan Kharbangar na ka balang Mylliem u la ong ba katei ka jingjia kam shym la dei ha kane ka sngi u Blei ba dang shu dep, hynrei ka la jia kumba ar bnai mynshuwa, katba u tymmen basan Big Thabah na Marbaniang ruh u la ong ba ha katei ka balang ka la jia kumba ar bnai mynshuwa kaba pyni ba kitei ki jingjia ha ki ar bnai mynshuwa ka dei kaba don ki kynhun kiba la leh ha kajuh ka por, kumba la jia ha kane ka kynti mynta ha ka balang Baniun bad Sadew.
Halor kitei ki jingjia kiba la jia ha Mylliem bad Marbaniang ha ki ar bnai mynshuwa, na ka liang ki ar ngut ki tymmen basan, ki la ong ba kim dei ki briew ki briew napoh shnong ne napoh ka balang, hynrei la suba ba ki lah ban dei ki briew kiba nabar kiba la shu wan ban pynhap tok bad phet noh, bad kam shym la don kano kano ka jingsuba sniew lane ka jingishan khmat iano iano hapoh shnong.
Katba ki la ong pat ba ia katei ka jait kam lah ban don ki kynhun kiba leh ia katei ka kam.
Haba ia kren pat bad u tymmen basan ka Sadew Tbn J.M Nongkhlaw , halor katei ka jingjia kaba dang shu jia shen dang myn ha ka sngi u Blei, u la ong ba katei ka jingjia ka la pynkyndit ia ki paid riew ngeit kristan katei ka balang, u la iathuh ba um shym la don ha ing mane ha ka sng u blei namarba u don prokram sha kiwei pat ki balang, hynrei la iathuh pat ia u da kiwei ki para tymmen basan, ba u wei u tymmen basan u la iohi ba don ba wan rung ar ngut hapoh ka phyllaw ka ing mane hynrei kim shym la pynleit jingmut namarba ki nang mut ba ki dei ki samla jong ka balang, hynrei haba la wai ka jingiaseng ki kyndit ban iohi ba ka don ka song ha baranda ing mane kaba la song ia ki kot lyngkdop ba la thoh shaphang kita ki nombar.
Ha kaba ia dei bad katei ka jingjia, u la ong ba ka balang ka dang peit pyrman ban lap sabut mano ba la wan buh ia katei ka song bad nangno ka tynrai jong ka ka wan namarba ym shym la don ba soi kyrteng ha katei ka jingthoh.
U la ong ba u la dep ban pule ia katei ka jingthoh hynrei um shym la lap ba kan don ka jingthoh kaba sniew ne kaba long pyrshah hynrei u pynpaw pat ia ka jingsngew lyngngoh balei ba kita ki briew kiba wan buh kim shym la nud ban sam paidbah beit haba paw, ba kawei pat kaba pynsngewsih u la ong ba ka dei ka jingleit buh jong ki ka long kumba ki shu leit bret ha ing mane, “Ym sngewthuh shuh kaei ka jingthmu jong ki" ong u Tymmen basan Nongkhlaw haba ia kren bad u Rupang mynta ka sngi.
Shuh shuh u la ong ba ha katei ka jingthoh ki don ruh ki kyntien kiba la sot napoh ka Bible , hynrei u la ong ba ki paid riew ngeit kim dei ban pyn iahap ne mutdur ruma ia ka jingthoh ha ka bible bad kiba kum kitei ki kam.
Haba kren shaphang u Aadhaar nombar ba la thoh ha katei ka jingthoh u Tymmen basan Nongkhlaw u la ong ba la iohsngew ba ka sorkar ka thmu ban pyntreikam da uta u nombar, hynrei kam shym la don pat kano kano ka jingleh pyrshah ia ki kristan, “Ka long kaba dei lada ki ong ba hap ban pyntreikam ban lait na ka jingleh buit tuh, ka jingbam sap bad kiwei ki kam poh, hynrei lada ki ong toi wat mane shuh ia u Jisu phi ki kristan  te, nga tharai u Blei u la tip hi kaei ka jingmut ban ai ha ngi" ong biang utei u tymmen basan.
Haba pynkut ia katei ka jingiakren utei u tymmen basan u la ong ba katei ka jingleh poh rieh ka dei kaba ka balang kam lah ban pdiang lano lano ruh, bad u kyntu ia ki paid riew ngeit kristan ba kim dei ban pdiang ia kum kitei ki jingthoh kiba pynlynga ia ka jingmut jingpyrkhat jong ki, hynrei kin ngeit beit ha ka jingngeit ba skhem jong ki.
Shillong, 08 Iaiong:U myntri ka sorkar pdeng ba peit ia ka Pan chayati Raj, u la ong ba ka sorkar pdeng kan nym pynduh noh ia ki autonomous District Councils ha ka jylla.
U Nihal Chand Meghwal uba la wan ha ka nongbah Shill ong ha kane ka sngi Balang, u la ong ba ka sorkar pdeng kan nym pynduh da lei lei ia ki Autonomous District Council kiba don ha kane ka jylla Meghalaya.
“Ngim kwah ban pynduh ia ki District Council namar ba ka dei ka kam jong ka jylla bad nga la wan hangne ban iakren ia ki kam ka roi ka par", u la ong haba kren sha ki nongthoh khubor ha Shillong hynne ka sngi Balang.
Wat la ka jylla Meghalaya kam shym la don ka panchayati raj,  u myntri ka sorkar pdeng, u la ong ba ka jingwan jurip ia ka nongbah Shillong ka lon kumno ki dorbar shnong ha Meghalaya ki lah ban pynskhem bad kumno ki donkam ban pynkhlain shuh shuh.
“Wat la hangne ki khot kyrteng ka District Councils, ngi lah ban khot kum ka  panchayati raj hi" u la ong bad bynrap ba ka jingthmu ba wan jurip ia ka Shillong ka long kumno ban peit bad haduh katno ka jylla ka la roi.
U la ong ba ka sorkar pdeng ka kwah ba ka roi ka par ha kane ka jylla kan iaid sted bad bynrap ba ka sorkar pdeng kan ai ia ka pisa ia ki jingdonkam.
Halor ka jingioh duna pisa ka jylla na ka 14th Finance Commission bad ka jingbym bhah pisa ia ki autonomous District councils ha Meghalaya, u myntri u la kular ba ka pisa kan sa poi sha baroh ki jylla haba bad lada donkam.
“Man la ki jylla kin ioh ia ka pisa, ki jylla kane ka thain bad ka Meghalaya ruh kin ioh ia ka pisa" u la ong.
U la ong ba ka jylla Meghalaya kan sa ioh bhah na ka T.4500 klur namar ba u myntri rangbahduh u Narendr Modi u la rai ban pynkiew ia ka bhah pisa sha ki jylla na 32 percent sha ka 42 percent.
Shillong, 8 Iaiong:Naduh lashai ka sngi ka 9 tarik u iaiong, ki paidbah nongshong shnong ka Shnat Raid Tynring kin leit ban shong shah thngan ha khmat ophis jong ka Khasi Hills Autonomous District council, Shillong, bad katei ka jingleit shong shah thngan jong ki ka long kaba khlem pud ha kaba ki khlem buh por tad haduh ba ka Executive Committee jong ka KHADC kan weng noh ia ka hukum kaba ka la sospon ia u Sordar ka Shnat Raid Tynring u bah C.A Diengdoh.
Kat kum ka kyrwoh khubor ba la phah da u bah Marshall Nongrum, bah Livingson Nongspung bad u bah Valentine Kharkongor la ong ba katei ka jingshim rai jong ki paidbah ka Shnat Raid Tynring ban leit shong shah thngan ha khmat ka ophis KHADC ka dei halor ka jingleh bym suidniew jong u EM ba peit ia ka Elaka bad kumjuh ruh u Secretary ka KHADC ban weng noh ia ka hukum sospon kaba la pynbna ha ka 16 tarik u lber, 2015 ia u sordar ka Raid u bah C.A Diengdoh.
Katei ka kyrwoh ka la ong ruh ba katei ka dei ka rai ban ia khih da kaba jai jai, la ong ruh ba ka jingshim ia katei ka rai ka dei namar ba ka dei ka jingkynnoh ba khlem nongrim ia u sordar bad ba ia ka hok longtrai jong ki paidbah ka shnat Raid Tynring la shah iuh roit khlem khein briew shuh.
Ha ka jingiakren bad u Rupang u bah Marshall Nongrum u la ong  ba ha katei ka jingshah thngan kaba khlem por buh yn wan ban ia shim bynta da ki hajar ngut ki paidbah nongshong shnong jong ka shnat Raid Tynring kynthei bad rangbah, bad ka jingshah thngan u la ong ba kan bteng beit tad haduh ba ka KHADC kan weng noh ia ka hukum sospon ia u sordar kaba la pynmih ha ka 16 tarik u lber.
U la pynkynmaw ba ha ka sngi ba ki paidbah ka Tynring ki leit tur sha KHADC,  kim shym la ioh lad ban ia kynduh ia u EM Elaka namarba um don ha kamra treikam jong u, hynrei la khot ia ki da u Secretary ka KHADC ban ia kren halor katei ka kam, u bah Marshall u la ong ba  u la kular ban pynsngew ia katei ka kam sha ki bahalor bad u la kular ruh ba ka KHADC kan weng noh ia ka hukum sospon hapoh ka 5 tarik kaba ki paidbah ka Tynring ki la buh por, hynrei u la ong pat ba watla ka 5 tarik ka la kut hynrei ym shym la iohi dak ba ka KHADC kan leh eiei kumta ki la shim noh da ka rai shah thngan kaba khlem buh por.
Shillong, 9 Iaiong:Ki paidbah ka shnat Raid Tynring lyngba u bah Damehi Warpakyn tein, uba dei u Executive Member ka dorbar Raid u la pynpaw ka jingsngew rem halor ka jingleh ki bor KHADC, kumba la paw mynta ka sngi, ha kaba ym shym la shah ia ki paidbah ka Raid Tynring ba kin rung hapoh phyl law ka KHADC ban shong shah thngan, hynrei ki la ioh rung lyngba ka jingiapyni bor bad ka jingiaphrung jubor.
“Ngi sngewrem ia katei ka jingleh jong ki, naba ngi ruh ngi dei na ka juh ka jaitbynriew" ong u bah Dame hi haba ia kren bad katto katne ngut ki nong thohkhubor, haba la kylli aiu ki don ban ong naba ia ki ym shym la shah rung katba ia ki nongiew kiba la wan ban kyrshan ia ka EC ha kito ki sngi ba la leit noh la pdiang sngewbah ia ki hapoh phyllaw ka KHADC.Lah ba pynkynmaw ba ha ka por ba la mih ka kynrum kynram kaba nyngkong eh ha KHADC hapdeng ki MDC ka ARPA ha ka ka UDP ka la dawa ba u bah Ardent Miller Basaiawmoit u dei ban hiar noh na ka shuki CEM, ki paidbah nongiew ki la tuid sha District Council, ban kyrshan ia u bah Ardent  bad kam shym la don kano kano ka jingkhanglad ia ki ban rung hapoh, ha kaba na ka liang u bah Ardent ruh u la ong ba ka jingailad ia ki ban rung ka dei namarba um kwah ba ki paidbah kin ia pynmih jingkulmar ha surok naba u pang met lada ki sha bom shah tied ha ki pulit ne ki bor ka ain, kumta u la khot bad pdiang sngewbha ia ki shapoh ban lait na kitei ki jingjia.
Katba mynta ka sngi pa la iohi ba haba u paidbah ka Raid Tynring u la poi hajan ka KHADC la khang sbak ia ka khyrdop ban ym ailad rung shapoh , bad shipor ka la mih ka jingiasei bor ban ia khynniat mano ba kham khlain, hynrei  u paidbah u la ioh ban rung puk hapoh phyllaw KHADC.Shillong, 9 Iaiong:U Myntri Rangbah duh ka ri u Narendra Modi u la buh ia ka jingkyrpad ia baroh ki MLA bad ki MP ka BJP ba kim dei ban shim subsidi na ki tyn dong lyer shet(Cylinder gas).
Katkum ka jingia thuh u heh ka BJP kane ka jylla u Bah khlursing Lyngdoh, u la ong ba u Modi u la bthah ia baroh ki MLA bad ki MP ka BJP ba kim dei ban shim subsidi na ki tyndong lyer shet namar ba ka skhim Direct Benefits Transfer for LPG(DBTL)kaba u la pyntreikam ka dei na ka bynta kito ki briew kiba kham duna ka jingioh jingkot.
“Baroh ki MLA bad ki MP ka BJP, kim dei ban shim subsidi tyndong lyer shet khnang ba kin ioh ban sam jingiarap sha kiba duk", la iathuh une u heh ka BJP u bah Lyngdoh.
U Bah Lyngdoh u la ong lada tang ki MLA bad ki MP ka BJP kin nym shim subsidi na kane ka skhim lyer shet, ka sorkar ka la lah ban pynlang haduh T.200 klur tam eiei kaba u Modi un thmu ban theh pat sha kiba duk.
“Ia kiwei ki MP bad ki MLA bym dei jong ka party, u Myntri Rang bahduh um shym la buh kano kano ka jingpyrpad ban nym shim subsidi hynrei kan dei ka jing sngewthuh jongki hi namar ba ia kane la skhim la thmu na ka bynta kiba duk bad kham duna ka jingioh", la ong u President ka BJP Meghalaya.
Ia kane ka skhim ai subsidy tyndong lyer la plie da u Myntri Rang bahduh kum shi bynta ban ai jingiarap ia kito ki longing kiba duna ha ka ioh ka kot khamtam ia kiba duk ba suk.
Dei namar kane ka daw ba u Modi u la bthah ia baroh ki heh spah ba kim dei ban shim ia kane ka subsidi khnang ba kane ka jingbym shim subsidy jong ki, kin ioh ban ai jingiarap ia kiba duk.
Shillong, 9 Iaiong:Ki paidbah ka shnat Raid Tynring mynta ka sngi ki la tur sha KHADC, ban pynlong da ka jingshah thngan kaba khlem pud  bad miet bad sngi namar ka jingshah sospon U Sordar, jong katei ka Raid u bah C.A Diengdoh ha ki bor ka KHADC, bad ki la byrngem ba kin bteng ia katei ka jingshah thngan bad kin sahmiet ruh ha phyllaw ka KHADC kat bym pat weng ia katei ka hukum kaba la sospon ia u sordar.
Ha ka por mynstep sdang naduh ka por 10:30 baje eiei ki paidbah ka Shnat Raid Tynring ki la wan mih uwei hadien uwei bad ha ka por mynstep ki don tang kumba katto katne ngut, ha katei ka por ki pulit jong ka KHADC ruh ki la husiar lypa ban ym ailad ia ki paidbah ba kin rung shapoh bad ki khang sbak ia ka khyrdop bah ban rung sha KHADC,  hynrei ha ka por 12 baje eiei mynsngi kynsan kynsan la wan mih ki paidbah kiba la wan da ka Bus bad mar sien hiar napoh bus puk ki tur  puk sha ka khydop bah jong ka KHADC bad ki la tur ban rung shapoh phyllaw, hynrei la khang sbak ia ka khyrdop bah bad ha katei ka por kitei ki paidbah ki la khynniat jubor, ha kaba katto katne ngut ki pulit KHADC kiba don ha katei ka jaka kim lah shan ia ka jingbun u paidbah bad kumba mar shiteng na ki, ki la ioh rung shapoh, katba shiteng pat ki la sahkut shabar na ka daw ba la wan poi noh ki pulit.
Tang mar ia ioh rung kitei ki paidbah hapoh phyllaw bak ki pulit KHADC, ki la mareh ban leit khang tala sa ia ka khyrdop bah ban rung hapoh ophis  jong ka KHADC,  ban husiar lypa ioh ba kitei ki paidbah kin leit tur shapoh kamra ba don ki nongtrei bad ki MDC, hynrei la iohi ba kitei ki paidbah kim shym la kwah ban tur shapoh, hynrei ki la lum khrui hapoh phyllaw.
Shipor ka la mih, ka jingiapyni nia hapdeng ki pulit bad ki paidbah jong katei ka Raid kiba don hapoh phyllaw, bad ha ka jingiakren bad ki pulit la shah ia ki paidbah ka Tynring ban rung ha phyllaw KHADC, da ka jingbthah ba kim dei pat ban pynmih jingkulmar lane ban ia pyrta ia hylla, hynrei la shah tang ba kin ia shong shah thngan jai jai kumba ki la pan jingbit na ki pulit ba don ha katei ka jaka.
Katkum ka jingiathuh uwei na ki rangbah uba la ialam ia katei ka kynhun u paidbah u bah Marshall Nongrum, u la ong ba ki paidbah ki la wan haduh hynriew tylli ki bus heh bad don ruh kiba la wan da ki kali rit, bad ka jingpoi jong ki paidbah sha katei ka jaka ban shong shah thngan ka la kot sha ka 2000 ngut eiei.
U Executive Member ka shnat Raid Tynring u bah Damehi Warpakyntein, haba ia kren bad ki nongthohkhubor mynta ka sngi ha  phyllaw ka KHADC, u la ong ba katei ka jingleit tur ki paidbah ka dei na ka daw ba kim ioh ia ka jubab kumba la kular da ki bor KHADC ba kin weng noh ia ka jingsospon ia u Sordar hapoh ka 5 tarik.
U la ong ba ha ka jingshisha lada don kiba ujor pyrshah ia u sordar ki bor ka KHADC ki la dei ban khot hajir ia u hynrei khlem da khot hajir la shu sospon mardor ia u, “Ka long kumba ki thmu ban ai dawai ia u briew hadien ba ki la dep pyniap, la pyniap syndet ia u sordar jong ngi, ngi ki paidbah ba ia jied ngim hun, haduh mynta ngim tip mano ba ujor , na kaei ka daw ba la weng ia u sordar" ong u bah Warpakyntein, katba u bah Marshall nongrum u la ong , “Ngi suba jur ba u dei beit u MDC jong ngi, u bah Pyniaid Sing Syiem".
Ha kaba ia dei bad ka jingkynnoh jong ki longkmie bad ki Seng Samla na ka shnong Tynring pyrshah ia u sordar  kumba ki la kren sha ki nongthohkhubor da kaba wanrah ia ki ain jingtip paidbah, u bah Dame u la ong ba ka shnat Raid Tynring kam ithuh ia kita ki Seng longkmie lane ki Seng Samla namarba la pynkhein ia ki, “Naei ki ioh ia ka NOC ba kin kam ialade kum ki Seng longkmie , ki Seng Samla" u la ong biang.
U bah War pakyntein, u la pyntip ruh ba ha ka 8 tarik u iaiong ki la wan ban ia kynduh ia u EM Elaka ha kamra treikam jong u bad ha katei ka sngi la donlang u MDC jong ki ruh u bah Pyniaid Syiem, hynrei kaei kaba mih na katei ka jingiakynduh kam pynsngewhun ia ki, ha kaba u la ong ruh ba kaba kham sngew thamula ka long ba haba u bah KP Pangniang, EM Elaka u la kylli jingkylli na u bah Pyniaid, um shym la lah ban jubab halor ka 1000 bad 80 akar ka jaka.
Katei ka jingshah thngan jong ki paidbah ka shnat Raid Tynring ka la neh naduh ka por mynsngi haduh ka por 8 baje eiei mynmiet, hynrei hadien katei ki la ia pra noh namar ba la wan ban ia kren bad ki da ki bor pyniaid Distrik kaba la wan da u ADM bah Mawlong, bad ha katei ka jingiakren la khot ia ki ba kin wan sha ophis u DC ban ia kren halor katei ka bynta, katba la pyntip ruh sha ki ba ka jingshong bishar na bynta u sordar ba la shah sospon kan long lashai hi ka sngi ha ka por 11 baje ha District Council Court, ha kaba u sordar ruh un wan lang.
Shillong, 9 Iaiong:U Executive Member ka KHADC uba peit ia ka tnad khaii pateng u bah Latiplang Kharkongor, mynta ka sngi, u la pyntip paidbah lyngba ki nongthoh khubor ia ki kam ba ka tnad khaii pateng ka la trei ha ka jingdap shisnem pura kaba u la don hapoh katei ka tnad.
U bah Latiplang u la pyntip ba ki laisen khaii jong ki bar jylla kiba la don lypa hapoh KHADC ki la don haduh 6384 tylli bad ha kane ka shisnem la mait noh 248 tylli bad mynta ki don sa tang 6136 tylli.
Kat kum ka jingpyni jingkhein jong u bah Latiplang u la ong ba baroh shi katta hapoh East Khasi Hill ki don 3650 tylli ki laisen khaii ki bar jylla, ha Ri-Bhoi 766 tylli , ha West Khasi Hill 268 tylli, ha South West Khasi Hill 126 tylli bad ha ki kam kali pat ( Transport) ki don 1574 tylli, hynrei hapoh ka shisnem la pynduna ha man la ki jaka bad la mait noh haduh 248 tylli ba kynthup lang ia baroh ki district.
Kitei ki laisen ba la shah mait ki kynthup naduh ki kam die sukan,ki kam pynkamai kali, ki kam khaii dewiong, bad bun bah ki jait kam.
U la pyntip ba ki don haduh 102 tylli ki kam khaii kynthup ki  dukan  ki bar jylla ba katei ka tnad ka la leit ban khang shisyndon hapoh kane ka shisnem, ha East Khasi Hill tang ha Iewduh u la ong ba la khang haduh 52 tylli ki dukan bar jylla ki bym don laisen.
Na ka 52 tylli 34 tylli la shim noh da ki trai dukan kiba la shong hi noh, 13 tylli kiba dang ai por 30 sngi ba kin sei bad pynkhuid ia ki mar jong ki, 4 tylli ba la ai wai noh sha ki para khasi, bad kawei pat ka dei kaba dang ap ba kin kynriah kyrteng  hapdeng ki shiing shisem kiba die ki nongshong wai.
Ha G.S Road-Umsohsun u la ong ba la khang 3 tylli ki dukan bad la ai por 30 sngi ban sei ia ki mar, ha Laitumkhrah 3 tylli bad hangtei ruh la ai por 30 sngi, ha Jaiaw Langsning kawei bad la shong hi noh da ki trai dukan, ha Laban kawei la shong hi da ki trai dukan, ha Lawmali kawei bad la ai por 30 sngi ban sei lut ia ki mar die jong ki, ha mawprem 6 tylli ha kaba 5 tylli la ai por 30 sngi katab kawei la shong hi da ki trai dukan, ha Mawbah na ka 5 tylli ba la khang la ai por ia baroh 5 tylli hapoh ka 30 sngi, ha Ichamati 5 tylli bad la shim hi da ki trai dukan.
Ha South West Khasi Hill ki don 3 tylli ki dukan ha Nongjri bad Umsur bad ia kitei baroh 3 tylli la shong hi noh da ki trai dukan, ha West Khasi Hills ha ki thain Shahlang ki don 3 tylli ba la shah khang bad la ai por 30 sngi ba kin sei lut noh ia ki mar ki mata jong ki.
Ha Ri-Bhoi ki don 20 tylli, ha Jorabat , Khanapara, Baridua , Byrnihat bad ia kine ruh la ai por 30 sngi ba kin sei ia ki mar jong ki.
Nangta ha Ri –Bhoi u la ong ba la khang ruh ia kawei ka kompeni kaba la tip kum ka Seven City Developer Pvt Ltd.
Ha ka jingleit khynra dukan bar jylla bad nongdie madan kiba shong be-ain ha ki lynti iaid kjat bad ha rud surok kiba hap haph ka jingpeit ka KHADC ha ki thain Umsohsun, Iew Mawlong ter ter ka tnad khaii pateng ka la ioh bat bad dain kuna ruh ia ki.
U la ong ba tang na ki nongdie madan ka KHADc ka la io kuna haduh T.&0,010 tyngka, na ki dukan kiba die be-ain khlem don laisen la lum kuna haduh T.2,40,590 bad baroh ki kuna ki long T.3,10,600 tyngka.
Kitei kiba u EM ka tnad khaii u la pyntip ki dei kiba shu shong bad die be-ain khlem da don laisen khaii, hynrei nalor kitei ki la don ruh kiwei pat kiba la ioh laisen khaii hynrei la mait noh ia ka laisen jong ki naba ki bteng ia ka kam khaii pateng khlem da pynthymmai shuh ia ki laisen la bun bun snem.
Baroh ki laisen kiba la shah mait ki  don 248 tylli , iathuh u EM ka tnad khaii bad kitei ki 248 tylli ki laisen ba la shah mait ki dei kiba don ha kylleng ki jaka ba hap hapoh ka jingpeit ka KHADC.U  bah Latiplang u la ong ba yn ym pdiang shuh ia kitei ki laisen bar jylla ba la shah mait ba kin wan pynthymmai hynrei lada ki kwah ban khaii pateng ki hap ban wanrah da ka NOC kaba thymmai bad ban aplai ia ka laisen kaba thymmai.
Katba hapoh ka shisnem u bah Latiplang u la ong ba ki don pat haduh 88 tylli ki laisen kiba ka KHADc ka la ai thymmai bad katei na ka bynta ka kam khaii kum ka shong dukan, ki kontraktor, bad kiwei.
U la ong ba ha East Khasi Hills ki don 8 tylli ki laisen ba ai thymmai tang na ka bynta ka General Trade kum ka ba shong dukan, 13 tylli ki ba dei kum ki kontraktor, ki Suplaiar, 11 tylli ki Tirutist Taxi, don ruh ki Local Taxi bad ki pick up.
Ha ri Bhoi u la ong ba la ai thymmai 17 tyll ki laisen, ha South West Khasi Hill 5 tylli kynthup ka laisen ia ki nongkhaii dewiong bad ha kiwei pat ki jaka ha kaba baroh ka jingai laisen thymmai ka la kot sha ka 88 tylli.
Haba la kylli na u EM, hapoh East Khasi Hill katno tylli ki laisen kiba la ai thymmai ha Iewduh, u la ong ba ym shym la ai laisen thymmai ia ki bar jylla ha Iewduh.
Ka jing ia kynad ha Yemen, ka la nang jyrwit shuh mynta ka sngi, haba ka America, ka la maham, ba kan nym shu peit kai, ia ka jing mushlia jong ki bar ri, ha ka jing ia khun ha Yemen.
U Secretery ki kam bar ri jong ka United States, U  John Kerry, u ong ba ka Washington, kan nym shah ia ka jingmushlia jong ki Ri, kiba nabar, ha ka jingialeh ha Yemen, ha kaba ka Iran, ka leit ban kyrshan, ia ki ehrang Shiite Houthi, kiba iakhun ha katei ka Ri.
Na ka liang jong ka Saudi Arabia, haduh mynta lem bad ki Ri, kiba kyrshan ia ka, ki leit khyrwit tyngeh, ia ki Ri, kiba ialeh pyrshah ia ka sorkar Yemen, kaba la iai bteng  mynta haduh lai taiew jong ka jingther bom jongka, ha katei ka Ri.
U Kerry, u ong “Ka don ka jingmih ki jingialeh, kiba wan na Iran.
Man la ka taiew, ki don ki liengsuin iapom na Iran bad ngi la iohi ia kitei ki jingshisha.
Ka Iran, ka dei ban sngewthuh, ba ka United States, kan nym shu peit kai, lada ia katei ka thain, la pyn shong synjor, da kiwei pat ki briew, kiba na bar bad da ki Ri kiba nabar" ong U Kerry.
Ka United States, ka kyrshan jubor ia ka jinghiar thma, kaba la jia ha u bnai ba ladep ha Yemen, kaba la ialam da ka Saudi Arabia.
Na ka liang jong u myntri bar ri ka Iran, U  Mohammed Javad Zarif, u ong ba ka sorkar Iran, ka kwah ban pynkut kloi noh ia katei ka jingialeh, kaba la pyniap ia 640ngut ki briew, naduh kaba sdang jong ka jingialeh, kaba naduh ka 19tarik Lber, ha kaba la ai jingkhein da ka  World Health Organization.
[pule ruh sla 5].
Shillong,9 Iaiong:Kham mynshuwa ka BJP ka la pyrshah ia ka jingkwah pynjari Synshar Administrator ka sorkar jylla ha Khasi Hill Autonomous District Council, hynrei ka la pynkyndit ba la mih ka jingkynthoh ha kine ki sngi ba ka BJP ruh ka kwah da ka synshar Administrator ha KHADC.Halor katei ka bynta u Rupang u la ioh ban ia kren bad u President Rangbah ka BJP ha kane ka jylla u bah Khlursing Lyngdoh ban kylli la ka long ne-em kaba shisha ba ka BJP ruh ka kwah synshar Administrator ha KHADC.U bah Khlur u la ong ba ka khubor ba la saphriang ba ka BJP ka kwah synshar Administrator ka dei tang ka jingbakla kren jong u Vice President ka seng, hynrei u la ong ba ia katei ka jingkren bakla ka la don ka jingiapynbeit hapoh ka seng.
U la iathuh ba haduh mynta mynne ka BJP ka ieng pyrshah beit ia katei ka jingdawa ka sorkar jylla da ka synshar Administrator ha KHADC, u la ong ba ka seng ka kwah ba u Lat ka jylla un ai ia ka bishar hok katkum ka riti synshar jong ka Ri India, ym ban iaid lait ia ka riti synshar.
Katkum ka jingong jong u bah Khlur u la ong ba ia ka jingsynshar hapoh KHADC dei ban ailad ha ka kynhun kaba don ka jingbun paid, kumba la pruid dak da ka riti synshar ka ri.
Katkum ki lad khubor la ioh jingtip ba kham mynshuwa  tang mar ia pynbna ka sorkar ba ka kwah da ka synshar Administrator ha KHADC, na ka liang ka ARPA ka la leit ban ia kynduh bad ki nongialam ka BJP ban long ksiang na ka bynta ban ia kren ha Delhi ia katei ka kam, bad hadien katei ka jingiakynduh jong ki briew ka BJP ha Delhi ia ki bor sorkar u Lat u la pynphai biang ia katei ka jingtyrwa pynjari synshar Administrator sha ka sorkar jylla ba kan pyrkhat biang sa shisien.
Hynrei la ioh jingtip biang kham hadien ba hadien ba la mih ka jingkynthoh na ka BJP ba ka kwah synshar Administrator ka UDP ka la pynkhreh ban phah briew biang ban leit ia kren sha Delhi na bynta katei ka kam , ha kaba haduh mynta ym pat shym la ioh jingtip mano ban dei u ksiang ban ia kren.
Shillong, 9 Iaiong:U EM ba peit ia ka Elaka u bah KP Pangniang uba don hapoh kamra treikam jong u ha ka por ba ki paidbah ka Shnat  Raid Tynring ki la wan tur ban shong shah thngan ha phyllaw ka KHADC, u ia kren bad ki nongthohkhubor mynta ka sngi bad ong, “Ngi dang artatien la u dei u Sordar ka shnong Tynring ne ka Shnat Raid Tynring" , u bah Pangniang u la jubab haba ki nongthohkhubor ki la kylli ia ka daw ka jingwan tur ki paidbah kiba la pyrshah ia ka jingpynmih hukum ka KHADC ha ka 16 tarik u lber kaba la sospon noh ia u bah C.A Diengdoh,  Sordar ka shnat Raid Tynring.
Ha katei ka jingiakren bad ki nongthohkhubor u bah Pangniang u la ong ba la sospon ia u bah Diengdoh na ka kam sordar na ka daw ba ki la don bunbah ki jing ujor bad ki la don bunbah ki jingkynoh pyrshah ia u  bad ka daw ka jingsospon u la ong ba ka dei na ka daw ba ka KHADC ka kwah ban ailad ba ka jingtohkit kan iaid beit halor katei ka kam.
Haba la kylli katno ngut kiba ujor pyrshah ia u sordar, “Ki don bun ngut, ngam lah bat kyrteng, ngan sa pyntip namar ba ki bui( file) ki la rneb palat" ong biang u bah Pangniang.
U la iathuh ba la ujor sha ka council halor kiba bun ki kam, kum ka ka jingleh buit tuh ia ka pisa ki 35 ngut kiba don kyrteng hapoh ka skhim bylla 100 sngi ne ka MNREGS, ha kaba la ujor pyrshah ia u da u BDO u M.S Sangma sha ki pulit ka Mawdiangdiang Outpost ha ka 12 tarik u 2012.
U bah Pangniang u la ong ruh ba ki la mih ki jingkynnoh ba utei U Sordar u la tyrwa die ia ka jaka kaba 1000 akar, khlem ka jingtip ka dorbar ha kaba ka dorbar ka la ailad ban die tang 100 akar, katba U Sordar pat u tyrwa haduh 1000 akar bad ia kane ka la ujor ruh da ki paidbah nongshong shnong ka Mawkdup, Lumrit, Lumdiengngan, Mawkynring , Lumkseh bad ka jinguor ka la wan lyngba u CEM, bad ka jingujor ka long beit ba u sordar u pynhap ia ka jaka kitei ki shnong hapoh ka jaka kaba 1000 akar khlem ka jingtip jong ka shnong.
U bah pangniang u la iathuh ba halor katei ka jingkynnoh ia u sordar ka Shna Raid Tynring , la thung ia ka kynhun tohkit ha kaba ar ngut ki EM kin khlieh ia katei ka kynhun, kata ma u bad u bah Morning star Mawsor uba peit ia ka khyndew ka shyiap.
U EM Elaka u la ong ba lada ka jingtohkit ka lap ba ki jingkynnoh kim long kiba shisha yn pynneh biang ia u kum u sordar bad lada lah ban pynshisha ia kitei ki jingkynnoh yn pynshitom ia u.
Ia ka por ban pyndep ia ka jingtohkit, u bah Pangniang u la ong ba ym pat lah ban pynthikna lano yn pyndep.
Haba kren pat ia katei ka jingleit wan tur ki paidbah sha KHADC u la ong , “Ngi sngew artatien ioh ba ki paidbah ki shah ialam bakla.
Kaei ka jingkyrkieh than eh jong ki  bad balei ba ki sheptieng ia ka jingtohkit" u la ong, bad ha kajuh ka por u bah Pangniang u la ong ba ha kaba iadei bad kata ka 80 akar kaba dei kawei pat ka mat jingiakren kaba kitei ki paidbah ki wanrah, u la ong ba um lah ban ong eiei namar ba ka dang don hapoh ka kashari.
Nongstoin,10 Iaiong:Ka wei ka dukan khap shniuh jong u wei u bar jylla u ba la tip kum u Chatelal Thakur  ka la shah khang noh mynta ka sngi ha ki dkhot jong ka Hynniew Trep Youth Council (HYC) Nongstoin Circle namar kajingbym biang ia ki kot ki sla katei ka dukan ka don hapoh ka sor Nongstoin kaba dang hap ruh ha ka jingpeit jong ka shnong New- Nongstoin.
U president ka HYC Nongstoin Circle samla Lumlang  Kharsyiemlieh haba kren ha ki nongthoh khubor u la ong ba ha u bnai ba la lah ka seng kala kem ia u tei u bar jylla bad  ha ka jingkhynra jong ka seng u tei u bar jylla u la kam ba u dei u trai ( malik) jong katei ka dukan bad  ha katei kapor la lap ba um shym la don ia ki kot ki sla ki ba biang bad na kaliang ka seng  kala  phah khang noh ia ka dukan bad  la hukum ba un leit phai noh sha la ka jong ka jaka.
Hynrei kaba lyngngoh pat ka long ba hynne ka  sngi na kaliang jong ka seng la lap ba u tei u bar jylla u la plie  biang ia katei ka dukan , bad ha katei ka por la wan kam  noh pynban ia katei ka dukan da u wei u briew u ba dei u khasi  da kaba u la kam ba ka tei ka dukan ka dei trai  ka jong u.
Na ka liang jong ka seng ia katei kajingkam jong u tei u briew kam shym la pdiang satia  namar katkum kajingphla jong u ne u barjylla ha ka sien kaba nyngkong kalong ba ka ne ka dukan ka dei ka jong u shuh shuh ka seng kam bishni ia katei ka jingdon dukan jong u barjylla  hynrei ka seng ka kawah ba u dei ban don ia ki trading license namar u dei u  barjylla la bynrap u samla Lumlang  KharsyiemliehKa seng  ka kwah ba ka benami kan trei kam hapoh ka sor Nongstoin , kumta ka seng hi kam shong thait hynrei kum ki shipai kan iai bteng ban iada ia la kajong ka dong ka thain na ka jingwan kam trai jong ki bar jylla, u President ka seng u la ong ba shen ka seng kan sa leit ban ia kynduh  ia u Syiem ka Hima Nongstoin  ba un shim khia lem na kabynta ban iada ia kajingwan rung kyrthep jong ki bar jylla.
Nongstoin, 10 Iaiong:I wei I heprit ba dang 2 snem shiteng i la lait salit na ka jingiap jyllop ha kawei ka pung saitjain ba la tip kum ka Pung Tongkor kaba don hapoh ka shnong Maw khlam Nongpyndeng, West Khasi Hills District ia itei I heprit  la tip kyrteng kum I Sandra Rose Diengngan I ba dei I khun jong u bah Thomas James K Bani bad I kong Daialin Diengngan na ka shnong Mawkhlam- Nongpyndeng.
Katei ka jingjia ka la jia mynta ka sngi ha ka por kumba 1.30 PM ei ei ha kaba la ong ba katba I tei I heprit i dang iaid kai ha katei ka jaka kumno re kumno, I la kum hap bad ngam jyllop ha katei ka jaka bad donbok ba ia katei ka jingjia la iohi noh da iwei i longkmie ba sah marjan ha katei ka pung bad ka la pyrta ban wad jingiarap.
Mar ia iohi ia katei ka jingjia kawei ka khynnah ba dang 12 snem kyrta ba la tip kyrteng ka Anjelina Diengngan khun jong I kong Sistina Diengngan napoh ka shnong Sdaddikhar jong ka thain Maweit kaba wan shong skul hapoh ka Government LP School Mawkhlam kaba dang leit saitjain ha katei ka pung ka la her bran bran bad ryngkoh ha katei ka pung bad ioh ban sei ia I tei I heprit I ba la sdang ngam jyllop bad da ka jinglong shlur jong katei ka khynnah I tei I heprit I la lait na ka jingiap.
Na ka liang jong ka Seng Samla Mawkhlam lyngba u Secretary bah Wilspar Sohlangpiaw ka la ai ka jingiaroh bad jingsngew nguh ia katei ka khynnah halor katei ka bynta kaba la leh kat ia katei ka kam shlur kaba la ioh ban pyllait im ia ka mynsiem ba kordor jong I tei I heprit.
Jowai, 10 Iaiong:Ki Pulit ka Lad rymbai mynta ka sngi ki la lap ia kawei ka metiap kaba la pyut kaba ym lah satia ban ithuh na kawei ka jaka kaba la tip kum ka Wahrynsoo ha ka thain Sanshnong kaba don hapdeng ka shnong Mu tong bad Chamcham.
Ia katei ka metiap la lap nyngkong da katto katne ki riew paidbah ha kaba ki la pyntip sha ki nongialam shnong bad ki nongialam shnong pat sha ki pulit bad na ka liang ki pulit ki la hiar sha katei ka jaka ban leit shimti ia katei ka metiap.
Shillong, 9 Iaiong:U MLA ka Sohra u bah Titos Chyne u la dawa ba ka sorkar ka dei ban weng noh mardor ia u SDO ka Sohra u Gan shyam Das bad u la byr ngem ba lada ka sorkar kam weng noh ia utei u SDO, un lum da ka jingiakhih paidbah.
Katei ka jingdawa u MLA ka Sohra ka dei ba u la kynnoh ba u la ioh jingtip kaba thikna ba mynta ka sngi u SDO( Civil) ka Sohra Civil  Sub Division u la khot pynrung kyrteng thep vote ia ki bar jylla hapoh Civil Sub Division, Sohra.
Kham mynshuwa u bah Titos Chyne, u la pynpaw ia ka jingsngewl yngngoh ia ka jingleit shimti  u SDO ka Sohra ia baroh ki phom kiba rim kiba don ha ophis u BDO bad leh hi noh ia ka jingpynrung kyrteng thep vote ha Sub –division, u la ong ba ha ki por mynshuwa ia ka jing pynrung kyrteng thep vote la ju leh ha ophis u BDO, hynrei mynta ka kynti ka la pynlyngngoh ia u namarba u SDO u la wan shim lut baroh ki kot ki sla na ophis u BDO kiba ia dei bad ka jingpynrung kyrteng Vote.
Kyndit kyndit u bah Chyne u la ong ba mynta ka sngi u la ioh jingtip ba ki don bun ki bar jylla kiba ieng lain ha Sohra Civil Sub-Division naba u SDO u la khot ban bishar ia ki ban pynrung kyrteng thep vote.
Mar ia ioh jingtip u  bah Titos u la ong ba wut wut u la phone sha u SDO ba dei ban sangeh shuwa ia katei ka kam, hynrei u SDO u la kyrngah khlieh bad u la ong ba um shym la ioh hukum eiei ban sangeh.
La ioh jingtip ba u MLA ka Sohra u la pyrshang ban ia kren bad ki briew sorkar halor katei ka bynta hynrei u  Ganshyam Das, SDO u la pyneh triang bad haba la kylli u bah Titos u la ong ba u shu ioh jingtip ,ba  u SDO u  ong ba ka hukum pynrung kyrteng kam shym la wan na ka sorkar hynrei ka wan na ka Election Commission, bad dei tang ka Election Commission kaba lah ban pynsangeh, “Tip shuh kaba dei ne kaba lait kata ka jingiathuh ki briew, nga ruh ngam tip shuh" ong u bah Titos.
Katkum ka jingong u MLA ka Sohra, u kwah  ba ia ka jingpynrung kyrteng thep vote hapoh ka thain Sohra, dei ban leit sha manla ki shnong ki thaw, khnang ba ki briew kiba dei ban ioh rung kyrteng kin dei ki briew ki  ban pynshisha da ki sordar ne rangbah shnong khnang ba ki briew kiba don jingartaiten kin ym iohlad ban rung kyrteng thep vote.
U la ong ba utei u SDO u la thmu ban pyniaid beit ia katei ka jingpynrung kyrteng thep vote , “Kam myntoi ban dang ia kren shuh, nga dawa ba ka sorkar ka dei ban weng beit ia u napoh Sohra, ngi bun ki briew lajong ki ban trei ia katei ka kam , lada ym weng ngin pynlong da ka jingiakhih paidbah" ong u bah Titos haba ia kren bad u Rupang.
Lah ban kdew ba naduh ba sdang u MLA ka Sohra u la pyrshah jur ia ka jingpynkynriah kam ka sorkar ia u Ganshyam Das sha Sohra, naba u dei u ophisar uba la kynait da ki paidbah ka thain Amlarem, naba la kynnoh ba u thmu ban pynrung kyrteng jubor ia ki bar jylla ha ka thup kyrteng thep vote bad hapdeng ka jingpyrshah kaba jur na u paidbah ka sorkar ka la pynkynriah noh ia u Das na Amlarem bad la wanrah ia u sha Sohra Civil Sub-Division.
Dawa weng ka HYC Sohra ia u SDO ba pynrung thep vote ia ki dkharHa kawei pat ka khubor, na ka liang ka Hynniewtrep Youth Council (HYC) Sohra Circle ka la dawa ba dei ban weng noh ia u SDO Civil ka Sohra namar ba ka la lap ba u pynrung kyrteng pathar ia ki briew kim I dei ki nong India.
Katkum ka jingong u President ka HYC Sohra Circle u  bah S Nongrum, u la ong ba utei u SDO bar jylla u dei uba iada ia ki bar jylla uba  ailad ban pynrung kyrteng thep vote pathar ia ki dkhar.
U la ong ba ka sorkar ka dei ban thung noh da u para Khasi ban shimti ia ka kam SDO ka Sohra khnang ban pynsuk ruh ia ki paidbah ba leit donkam ba kham sngewthuh ka ktien ka thylliej.
U la ong ba wat ki EAC ruh dei ban buh da ki Khasi ha ka Sohra Civil Sub Division.
U la ong ba ha ka jinglong SDO uba mynta, ka Shella constituency kan shem jingeh ban ioh MLA da u Khasi namar ba ka jingioh lad pathar ki bar jylla ban rung nongthep vote.
“Lada ka sorkar ka sngap, ka seng kan shim ia ka jingiakhih ba tyngeh ban dawa weng ia utei u SDO", la ong u Bah Nongrum.
Shillong, 10 Iaiong:U DGP ka jylla u Rajeev Mehta u la kren skhem ba ki pulit kim nym kynran dien ban iakhun pyrshah ia ki lehnoh ha kane ka jylla bad kin iai bteng ban kyndang naphang.
“Ka jingdawa ka seng GNLA ban sangeh ban khynra, ka dei shabar ka mat jong ngi", la ong u DGP haba kren mynta ka sngi, sha ki nongthoh khubor.
“Ngi la kut jingmut ban iakhun beit bad ban bteng ia ka jingkhynra.
Ngi leh ia kamram bad ngi ieng beit ha kane ka nongrim", la ong shuh shuh u Mehta.
Kane ka jingkren jong u hehduh jong ki pulit kane ka jylla ka long hadien ba ka GNLA ka la byrngem ia ki pulit ba ki dei ban sangeh ban khynra ia ki dkhot ka seng bad lada kim sangeh kan sa pynlong ia ka jinghiar thma pyrshah ia ki pulit ha ka thain Garo.
Kane ka jingbyrngem ka GNLA ka dei ka jingsheptieng ia ka jingleh bad ka jingtrei shitom jongki pulit ban kyndang naphang ia ki, la ong u Mehta.
Ka jingkhynra jong ki pulit ha kine ki sngi lyngba ka ‘Hailstorm Operation’ tang hapoh phra sngi, ka la lah ban pynpra haduh ssan tylli ki jaka rieh jong ki lehnoh bad shah siat iap haduh lai ngut ki dkhot ka seng.
“Bun bah ki jaka rieh jong ki lehnoh la pynpra bad la kurup ruh ia ki tiar jongki ha kine ki jingkhynra jong ki pulit tang hapoh shi taiew", la ong u DGP.Ha kajuh ka por, u DGP u la ong ba la bthah ia ki kynhun pulit ban pynthikna ba ki riew lui lui kin nym long langknia haba pynlong ia ka jingkhynra.
Shillong, 10 Iaiong:Hadien ba la ioh jingtip ba ka sorkar ka thmu ban ai noh ia ka jaka kaba heh haduh 18 akar , kaba don ha 7 mer Upper Shillong, kaba dei jong ka tnad Veterinary sha ki shipai suin Air Force ka Khun Hynniewtrep National Awakening Movement Youth Wing, CEC  ka la leit ban ia kynduh ia u Director jong katei ka tnad ban lap ia ki jing shisha baroh.
Ha katei ka jingia kynduh bad u Director ka KHNAM ka lap ba ka dei ka jingshisha ba ka sorkar ka la pyrshang la bun bunsien ban ai noh ia ka 18 akar ka jaka sha ki shipai suin (Air Force)  na ka bynta ba kin shna ia ka madan ialehkai Golf ha katei ka jaka na ka bynta ki nongtrei jong ka.
Ka KHNAM hapoh ka jingialam jong u President Youth Wing u bah Thomas Passah ka la pyrshah jur ia katei ka jingthmu sop sop ka sorkar naba rieh bad ka la ong ba kan dang iai buddien ia katei ka kam ban ym ailad ia ka sorkar ban ai jaka sha ki bor shipai.
Katei ka seng ka la pynpaw ia ka jingsngewkhia ia ka jingklun jaka ki shipai na ka por sha ka por la ka dei ha Happy Valley, ne Laban ne sha Laitkor bad sha kiwei ki jaka.
Ka la pynkynmaw ba ia kane ka phang ka la ia kren na ka por sha ka por bad ka sorkar ban pynkynriah noh ia ki jaka shipai sha ki jaka ba jngai na u paidbah, hynrei ka la ogn ba ki jingiakren kim poi shano shano ruh, “Ka sorkar ka dei ban leh noh da ki kam ym ban shu pynbiej ia u paidbah da kita ki komiti tohkit ne ki Enquiry Committee bad kiwei pat" ong ka kyrwoh na ka KHNAM.Jowai, 10 Iaiong:Uwei u bar jylla uba die dawa ha Ladrymbai u la kynnoh ba ki nongia lam ka Meghalaya People United Front (MPUF) ki la dawa pisa na u haduh T.1, 20, 000/- tyngka hadien ba ki la wan khynra ia ka dukan jong u ha ka 1 tarik une u bnai.
Utei u bar jylla uba la tip kyrteng kum u Ali Iman u la ujor ejahar ia kitei ki nongialam seng bhalang kiba kynthup ia u President ka MPUF, u samla Dapoiwanmi Laloo, u General Secretary u Aimonbha Syad ha Lad rymbai Beat House.
Kham hashwa ia utei u bar jylla, ki pulit bar jylla hynnin ka sngi ki la ioh ia ka ejahar na kitei ki nongialam sengbhalang ha kaba ki la kynnoh ba utei u Ali Imam u la die da ki dawai ba la dier por bad ym don ruh ia ka trading laisen.
Ka khubor pulit ka la iathuh ba ha ka 1 tarik une u bnai ka kynhun ka MPUF hapoh ka jingialam President bad General Secretary ki la leit khynra ia ka dukan jong u kaba don ha Ladrymbai bad ki la lap ba u la die da ki dawai dier por bad um don satia ia ka Trading laisen bad ha ka jaka ban aiti ia u sha ka bor jong ka ain, ki la dawa pynban na u haduh 1 lakh 20 hajar tyngka.
Ki la bthah ruh ia u ban ia kynduh ia kitei ki nongialam sengbhalang ha Jowai ha kane ka 6 tarik na ka bynta ia pynbeit ia katei ka kam bad la ai por ia u ban siew ia katei ka pisa poh ka 9 tarik une u bnai.
Hynrei namar ba utei u bar jylla um lah satia ban siew ia katei ka pisa kaba la dawa, kitei ki nongialam ka MPUF ki la ujor noh da ka ejahar mynta ka sngi.
Utei u bar jylla ruh u la ujor ejahar kylla ia kitei ki nongialam sengbhalang ha kaba u la kynnoh ba ki la dawa pisa na u.
Ka khubor pulit ka la pyntikna ba ka don ka jingujor kaba mar kylliang hapdeng kitei ki nongialam sengbhalang bad utei u bar jylla, hynrei kim pat register satia ia ka case haduh mynta ka sngi.
Shillong, 10 Iaiong:Ki paidbah ka shnong Wahkhen ki la rai ban nym iashim bynta ha ka shad Lyngdoh kaba la pynbna ba kan long ha ka 14 tarik Iaiong 2015, namar ba ka shnong kam don ha ka jingiaid beit iaid ryntih.
Ha ka jingiakren bad ki riew rangbah jong katei ka shnong, ki la ong ba ka daw ba ki la rai ban nym iashim bynta ka long namar ba ka shnong kam don hapdeng ka jingsuk ha kaba la kynnoh ba kiba nongpyniaid shnong ki la leh jubor ha ka synshar ka khadar khlem da iaid da ka lynti ba sngewthuh lang haduh ba la wanrah ia ka jinghuri hura hapoh shnong ha kine ki sngi.
Mynshem snem, ruh ki paidbah kim treh iashim bynta ha kum kane ka shad namar ka jingbym don ka jingiaid beit iaid ryntih hapoh shnong bad ka jingshah leh thombor ia ka hok jong ki paidbah.
Ki paidbah ba shah thombor  ki la kyntu ruh ia u Deputy Commissioner ka East Khasi Hill, Shillong ba u dei ban nym ailad ba kan don ka jingiakhalai, iadih kyiad ha katei ka shad namar ioh kan wanrah ia ka jingeh ha ka suk ka sain, la ong uwei u rangbah katei ka shnong.
Ka jingjia ha katei ka shnong ka mih hadien ba la kynnoh ba ia u sordar katei ka shnong la jied da ka rukom ba shah shiliang khlem da sngap shuh ia ka sur jong u paidbah ha ka dorbar ha ki snem ba la dep bad kane ka kam ka la poi ruh sha ka KHADC bad sha ka kashari High Court hadien ba la kynnoh ba u Syiem u la ai sanad ia u sordar u S Khongjirem wat hapdeng ka jingpyrshah jur ki paidbah katei ka shnong.
La iathuh ba katei ka shnong ka la aiwai khruk khruk bad kiwei kiwei ki kam khalai kiba long beain.
Jowai, 10 Iaiong:Ki 4 ngut kiba la shah suba donkti ban pyniap ia uwei u briew ki la jahrngai na la ka shnong jong ki naduh u Rymphang 2015.
Kitei ki suba donkti ki dei kiba la tip kyrteng kum u Tubala Siangshai bad u para trai jong u, u Ten Siangshai, u Nebalson Ryngkhlem bad u Rilang Ryngkhlem baroh ki dei  na ka shnong Wapungskur, East Jaintia Hills District.
La kynnoh ba kitei ki saw ngut ki la pyniap ia u Medirius Siangshai (28 snem) uba dei na Shnong Pamra bad hadien ba la pyniap ia u ki la leit bret ia u ha kawei ka jaka kaba don ha lynti na Kyn donsoo (Wapungskur) sha shnong Iongkaluh.
Ha shwa kane, utei u mederius u la jah na iing naduh ka 11 tarik u bnai Nyngkong bad ki pulit ki la lap ia ka metiap jong u ha ka 21 tarik u Rym phang.
Namar bym shym don ba la wan kam ia ka metiap, na ka liang ki pulit Ladrymbai ki la tep noh hi ia ka met jong u bad hadien kumba 2 taiew ba la dep tep ki pulit, ki ba haiing ki la wan ban kam ia katei ka metiap ha kaba la sei biang ia ka.
Dei hadien ba la ioh sei ia ka metiap, kitei ki 4 ngut kiba suba donkti ki la jahrngai noh na shnong bad haduh mynta ki pulit kim pat ioh kem satia ia ki.
Na ka liang ki pulit ki la kyntu ia ki paidbah nongshong shnong ba kin pyntip sha ki pulit lada ki iohi ia kitei ki suba donkti khnang ban ioh tohkit ia ki katkum ka ain.
Shillong, 10 Iaiong:U Pastor K.R Mar baniang, uba shong basah  ha Baniun, Upper Shil long u la khlad noh mynta ka sngi ka 10 tarik u iaiong, 2015 ha Robert Hospital,  hadien ka jing pang kaba la ban jur ia u, kaba la neh kumba katto katne por.
U Pastor Mar baniang u dang don ha ka rta kaba 49 tam, la kha ia u ha ka 1 tarik u jylliew, 1966 bad la ordain Pastor ia u ha u snem 1994 ha Ladthaboh, Jowai.
Ka jingleit on tep ia u kan long ha ka lah sng u Blei, ka 13 tarik u iaiong, 2015 ha u lum jingtep ka balang Presbyterian Baniun, bad ia ka jinglehniam leh rukom shuwa ban leit buh ia ka metiap jong utei u Pastor yn pyniaid da u Pastor H.F Wahlang, uba dei u Moderator jong ka Synod.
U la shakri kum u Pastor ha ka balang Presbyterian la 21 tam mynta.
Ha ka jingshakri jong u kum u Pastor ka Balang Presbyterian , u Pastor Marbaniang u dei peit ia ka District Kynshi kaba hap hapoh ka Presbyteri Mairang haduh ki sngi ka jingkhlad noh jong u.
U la long ruh u Pastor uba peit ia ka Ribaibal naduh u snem 2006 bad u la bat kum u nongpeit ia ka Ribaibal ka KJP Synod Sepngi , u la long teng ruh u moderator jong ka Mairang Presbytery.
Halor ka jingkhlad u Pastor Marbaniang, haba ia kren bad u Rupang uwei na ki pastor Rangbah ka balang Presbyterian u  Pastor D.S Sohkhlet u la ong ba ka jingkhlad noh u pastor Marbaniang ka dei ka jingduh nong kaba khraw ia ka balang baroh kawei bad khamtam eh ia ka Synod, “U dei u pastor uba dang don ka jingkyrmen ban shakri ia ka balang ha ki snem ki ban dang wan, u dei ruh u pastor uba lah ban long u nongialam ha ka Synod , ha ka balang , hynrei ngi la duhnong ia u" ong u pastor Sohkhlet haba ia kren bad u Rupang.
Haba pynkynmaw shuh ia ki kam jong u pastor Marbaniang, u pastor Sohkhlet u la ong ba tang hapoh ka rta kaba san phew snem u Pastor Marbaniang u la trei bun ki kam ha ka jingshakri ia ka balang bad ia ka synod, “U dei u shakri uba aiti ha ka kam" ong biang u Pastor Sohkhlet.
