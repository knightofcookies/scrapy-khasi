U Ronaldo u dei u khlur ialehkai uba la ioh ban khur bunsien ia ka khusnam Ballon D Or.
Shillong: Mynta ka sngi, ha ka por 8.00 baje mynstep, ka la don ka jing kawang Petrol Bom ha ophis jong ka Meghalaya Public Service Commission Shillong(MPSC).
U bom, ula leit dei ha ka kamra jong ka Secretary jong ka MPSC, ka kong WAM Booth, tangba la iathuh ba ym shym la don ka jing julor kaba jur, lait tang ka jingpait ki katto katne ki Computer.
Ka jingwad jingtip na uRupang.
com ka dang iaid ban tip kham bniah.
Ka kynhun jong ki 17ngut ki MDC, kaba la tip kum ka Khasi Hills Democratic Alliance (KHADC) ka la jied ia U bah HS Shylla na ka seng NPP, kum u nongialam jongka.
U bah Shylla, un thep kyrteng lashai ka sngi, ha shwa jong ka dorbar jied CEM thymmai, ka ban long ha ka por 2baje nohsngi, ong ka khubor.
Katei ka jing pynbeit, ka long lyngba ka jingmynjur jong U Lat ka Jylla, hadien ba ula pdiang ruh ia ka shithi iehnoh kam jong U bah PN Syiem.
Kham ha shwa jong kata, U bah LG Nongsiej, u lamphang ka dorbar KHADC, ula phah ia ka shithi iehnoh kam jong U Bah PN Syiem sha U Lat ka Jylla, hadien ba ula phah ia ka shithi iehnoh kam mynta ka sngi.
Ki lad khubor, ba dang shu ioh lum mynta mynta ki iathuh ba U Bah PN Syiem Chief Executive Member jong ka Khasi District Council, ula hiar shuki noh mynta ka sngi.
Mar ia sdang ka dorbar ba kyrpang jong ka Council, u lamphang dorbar, U bah LG Nongsiej, ula pyntip, ba U bah Syiem, ula risain kum U CEM jong ka Council bad tang mar kumta, ka dorbar ka la wai noh tang hadien katto katne minit.
La iathuh ba U Bah Syiem, um shym la poi satia sha katei ka dorbar ia tynjuh bor.
Nongpoh: Ka jingshah pyniap dusmon jong uwei u samla uba la tip kyrteng kum u Ramu Ingty (32) snem na ka shnong Narbong ha ka thain Byrnihat, Ri Bhoi, ka la pynlyngngoh ia kiba bun bad kata ka long ba kitei ki runar hadien ba kiba dep ban pyniap, kim shym tieng ne riej, ha kaba ki kren beit thik thik bad kiba ha iing lyngba ka Phun bad ki da kyntu ruh ia kitei kiba haiing jong utei u samla ba ki dei ban wan shimti noh ia katei ka Metiap kaba ki la dep ban pyniap.
Ka jingtip kaba la ioh ban lum da u nongthohkhubor, la ong ba dei ha ka 4 tarik mynta u bnai ha ka por 12 baje ei ei mynmiet, kitei ki runar ki la wan ban rahbor da kaba sei na iing, hynrei ia ka Metiap jong u la ioh tam ha ka 6 Tarik ha ka por 4 baje ei ei janmiet narud nala jong ka surok kaba don Garchuk kaba don hajan ka ISBT ka jaka sengeh Bus ha Guahati.
U nongthohkhubor, u la ioh ruh ban iakren bad u Firuth Ingty (Hymmen) jong utei u samla uba la shah pyniap, ha kaba kat kum ka jingiathuh jong u, la ong ba kiba ha iing tang mar ia tip halor katei ka jingshah rahbor bad pyniap syndon, ki la dap da ka jingsngewlyngoh, namar ba kim tip na kaei ka daw kaba pynlong ia ki ba kin shim syndon wat ia ka jingim.
U la iathuh ruh, ba tang mar ia tip halor katei ka jingshah rahbor ma u lem bad kiba ha iing ki la pyrshang ban phun ia utei u samla, hynrei la shim pynban da kitei ki runar, ha kaba ki la iathuh ba ki la dep ban pyniap, da kaba batai ruh wat ia ka rukom pyniap.
Ngim tip na kaei ka daw kaba la pynlong ia ki ba kin pyniap ia u para jongnga, ha kaba ka rukom pyniap ruh ka long kaba shyrkhei bad kata ka long ba ki la the ia ki kti shadien bad hadien kata pat ki sa teh da ka jain na ryngdang.
Namarkata, kum kiba haiing ki kyntu ia ka tnat pulit ba kin shimkhia ha ka ban thwet bad kem ia kitei ki runar, u la bynrap.
Haba iadei bad katei ka kam pyniap dusmon ia utei u samla, ki la don 3 ngut ki bar jylla kiba la wan ban aiti noh ialade sha ki Pulit ka Byrnihat Police Outpost bad kita ki kynthup ia u Dilip Boro, Ranjan Dianang bad u Betsung Basumatry, kumta da ka jingwan aiti kitei ki lai ngut ki pulit kin dang pynlong ia ka jingtohkit ban lap shuh ia kiwei pat kiba donkti.
Shillong: Ki lad khubor, ki ki iathuh ba ka hep rit kaba shah tied da u mohkhiew, ka la khlad noh hynnin ka sngi, ha ka jingshah sumar ha Woodland Hospital.
Na ka liang jong kiba haiing hasem jong i khynnah ba shah tied ha u runar ba thmu ban leh beijot ha Mawmaram, ki la dawa ba ka ain ka dei ban ai ka jingpynshitom kaba junom ia u runar.
Haba kren mynta ka sngi, kiba ha iing jong ine i khynnah, ki la ong ba ka jingjia ka long kaba ym lah shuh ban batai ia ka jingsngewsih halor kane ka jingjia.
Ine i khynnah i la don ha ka jingshah sumar ha ICU naduh ba la jia kaba la long san sngi kynthih.
“Ngi dawa ba ka bor jong ka ain, kan ai ka jingpynsaja kaba junom ia u runar khnang ba kan long ka jingsneng ia kiwei ruh", la ong kiba ha iing.
Lah ban kdew ba ki nongshong shnong ka Mawmaram ha ka miet 3 tarik mynta u bnai ki la ioh bat ia u runar uba la tip kyrteng kum u Jansing Rani hadien ba la suba jur ba u la thmu ban lei beijot ia i khynnah kaba la jia ha katei ka sngi.
“U la teh ia i na ki kjat, da ka jingthmu sniew hynrei donbok ba la lah ban pyrta ba i la lait im.
U la tied da u mohkhiew na khlieh", la ong iwei na kiba haiing haba kren mynta ka sngi.
Une u runar u dei shnong trai na Manai bad u poi shongkha ha Mawmaram.
Ha ka jingtohkit jong ki nongpyniaid shnong ka Mawmaram bad Mawsawa-Umdishit, u Jansing u la phla ba u la leh ia katei ka kam runar bad thmu ruh ban leh be-ijot ia katei ka hep rit.
Ia une u runar la aiti da ki paidbah ka shnong sha ki pulit bad mynta u dang don ha ka jingtohkit.
Ha kawei ka liang, u SP ka East Khasi Hills u Davies R Marak u la ong ba ki pulit hadien ba la shimti ia u runar na ki paidbah, ki dang pynlong ia ka jingtohkit mynta.
Hynrei namar ba i khynnah i dang don ha ka jingshitom kaba jur, ki dang ap ban ioh ia ka jingtohkit na i ynda la kham jem.
“Uba shah kynnoh u la don ha kti ki pulit bad ngi dang pynlong shuh shuh ia ka jingtohkit halor kane ka jingjia", la ong u Marak.
Shillong: U myntri ka tnad kam pohing ka sorkar pdeng u Rajnath Singh mynta ka sngi u la wan sha nongbah Shillong hynnin ka sngi, ban pyniaid ia ka dorbar ba 67 jong ka North Eastern Council (NEC) kaba la long ha State Convention Centre, Shillong.
Ha ka jingkren jong u, u Rajnath Singh u la bthah ia ki 8 tylli ki jylla ka thai shatei Lam Mihngi, ba ki dei ban pyntrei sted ia ki projek bapher bapher kiba sahteng  ha ki jylla jong ki bad ban pyntikna ia ka jingdonkam pura ia ki pisa ba la mang na bynta kitei ki projek.
U Rajnath u la ong ba dang shen ka sorkar pdeng ka la theh tyngka haduh T.4500 klur ia ki jylla ka thai shatei Lam Mihngi bad u la kyntu ba ki dei ban pyntreikam hok ia katei ka pisa.
U la ong ba donkam ban pynkhlain ia ka jingjurip paidbah (Social Audit) ia ki projek bad ban pyndonkam lyngba ki juk technology kiba mynta khnang ban lah ban peitngor ia ka jingpyntreikam ia ka projek.
“Ka jingjurip paidbah ne ka Social Audit ym tang ba ai jingtip halor kumno la pyndonkam ia ki pisa hynrei kaba kham kongsan ka pynlah ia ka jingiashim bynta ki paidbah ha ka jingsaindur ia ki kam pynroi bad ka pynlah ban pynbeit katba dang pyntyllun ia ki projek bad ki scheme," ong u Rajnath uba dei ruh u Chairman jong ka NEC.U la ong ba la pyndonkam  ia ka ‘remote sensing and satellite imagery’, ka NEC ka la iatreilang bad ka North Eastern Space Application Centre (NESAC) ka la shna ia ka portal ‘Projects Monitoring’ bad ka mobile application ha kaba ki briew kiba iadonkti ha ka kam kin lah ban peitngor ia ka jingpyntrei ia ka pisa ba la mang da ka NEC.U Myntri ki kam pohiing u la ong ba ka sorkar ka la wanrah ia ka NITI Forum na ka bynta ka thain shatei lammihngi khnang ba kan long kum ka rynsan ban ithuh ia ki jingeh bapher bapher ba iadei bad ka thain shatei lammihngi.
Ka wat ba nyngkong jong ka jingiaphylliew jingmut jong ka Forum ka la pynlong ha ka 10 tarik Iaiong.
Ki jingai jingmut jong kane ka Forum lah ban ioh ha baroh ki tnad ba dei ban bishar bad pyrkhat.
U la buh tarik ban rai halor ki jingai jingmut ba la shim da ka Forum ha ka 31 tarik Risaw, 2018.
Haba kdew ba ka Ministry of DONER dang shen ka la plie ia ka North East Venture Capital Fund lyngba ka North Eastern Development Finance Corporation Limited (NEDFi) da ka jingmang pisa kaba T.100 klur, u la kyntu ia ki nongseng kam lajong ha ka thain ban pyndonkam ia kane ka jingbei tyngka khnang ban lah ban kyntiew ia ka ioh ka kot ha ka liang ki kam jngoh kai pyrthei, ka koit ka khiah, kam thain kti, ka rep ka riang bad kiwei kiwei.
“Ka Kynhun Myntri jong ka sorkar pdeng, ha u Lber, 2018, ka la mynjur ia ka North East Industrial Development Scheme (NEIDS), 2017 ha ka jinglut kaba T.3,000 klur haduh u Lber, 2020.
Ka sorkar ka pynbiang ia ka jingbthah ia ki scheme hadien ka jingbishar hashuwa u Lber, 2020," u la ong.
U la pynpaw ka jingkyrmen ba ka scheme kan kyntiew ia ki kam karkhana ha ka thain shatei lammingi ban kyntiew ia ka ioh kam ioh jam bad ka ioh ka kot.
Da kaba kynmaw ia ka jinglong ka rep ka riang ha ka thain shatei lam mihngi ha kaba ki jaka rep ki long kiba saphriang, u Myntri ki kam pohiing u la ong ba dei ban don ka rukom treikam ha kaba duna ka jinglut jingsep ha kaba ki nongrep kin lah ban lum kham bun ia ki jingrep.
Kumta, u la ong ba dei ban don ka jingpyrkhat kaba thymmai bad kaba pher khnang ban kyntiew arshah ia ka jingioh ki nongrep shuwa u snem 2022.
U la ong ruh ba ka NEC kan long kaba wanrah ia ka jingiatreilang ha kane ka thain bad ka jingiadei kaba kham khlain bad ki ri kiba don ha South East Asia ka ban pynurlong ruh ia ka thong Act East Police jong ka Sorkar Pdeng.
U Minister of State jong ka sorkar pdeng ba dei peit ia ka tnad Development of North Eastern Region (DoNER), MoS PMO, Personnel/ DoPT, Public Grievances & Pensions, Atomic Energy and Space, Dr Jitendra Singh, uba long ruh u Vice-Chairman jong ka NEC, ha ka jingkren jong u, u la ai jingtip ba bniah halor ka histori jong ka NEC bad ki jingkylla na ka por sha ka por.
U la ong ba ka Ministry ka la wanrah ia ka DoNER ha ki tyngkhong iing jong ka thain shatei lammingi.
U Dr.Singh u la ong ba na ki 116 tylli ki district kiba ai mynsiem jong ka ri, 14 tylli ki district kidei na ka thain shatei lammihngi.
La bishar ia kine ki district halor 48 tylli ki mat jong ka jingkiew.
Ha kaba iadei bad ka jingkiew ha ka thain, u Dr Singh u la ong ba ka sorkar ka ialeh ban weng ia ki jingeh ba iadei bad ki surok kiba shah ieh khun swet, ki jylla ba don ha ki thain khappud kiba ym shym la ioh ka jingphaikhmat na kano kano ka jylla ha ka thain.
Haba pynshai ia ki kam jong ka DoNER Ministry, u Dr Singh u la ong ba ka Ministry ka la pynlong ia ka ‘North East Calling’ bad ‘Destination North East’ ha ki bynta bapher bapher jong ka ri ban kyntiew sted ia ka thain.
U Dr Singh u la kdew ruh shaphang ki kam ba iadei bad ka jaka sah (hostel) ki samla pule na ka thain shatei lammihngi, ha kaba la shna ia ki hostel ha Dwarka bad Rohini.
U la ong ruh ba la shna hostel ia ki samla pule ka thain ha Bengaluru “katkum ka jingdonkam jong ka por.
" U Lat ka jylla Assam, Nagaland, Manipur, Sikkim, Mizoram, Meghalaya, bad Arunachal Pradesh, bad hynriew ngut ki myntri rangbah na ki jylla ka thain shatei lammingi jong ka Meghalaya, Assam, Tripura, Arunachal Pradesh, Mizoram bad Nagaland ki la ai jingkren ha kane ka jingialang.
La iadonlang ruh ki heh ophisar jong phra tylli ki jylla ka thain shatei lammingi, ki heh ophisar ka NEC bad DoNER ministry.
Shillong:U Conrad K Sangma, myntri rangbah ka Jylla, ula pynsngew mynta ka sngi, ha ka jingialang kaba 67 jong ka North Eastern Council, halor ka jingduna ka bhah pisa jong ka NEC bad kaba nang pyntlot ia ka roi ka par jong ka thain hi baroh kawei.
“Khlem ka jingkyrshan kaba khlain na ka NEC, kan long kaba eh ia ki jylla shatei lam mihngi ba kin kiew ha ka roi ka par, kumba la mang ha u snem 2020" bad U Sangma, u ai jingmut ia ka sorkar India, ba kan peit biang ia katei ka bhah bad ba kyntiew sha ka T.2000klur bad U Sangma, u ai jingmut ba ka jingpyntrei ia ka  North East Special Infrastructure Development Scheme (NESIDS), ka dei ban long katba kum ka jingdonkam.
U iathuh ruh ba ki don ki skhim kiba la ai sha ka NEC, na ka bynta u snem 2017-18, kiba ym pat shym la mynjur haduh ha kine ki sngi bad ka jingbuhteng ia kitei ki skhim, kan ktah shibun ia ka jingiadei bad ka roi ka par jong ka thain, ha kaba ula pynsngew ruh ba ka don ka jing bym ia sngewthuh jingmut hapdeng ka tnat jong ka DoNER bad ka NEC bad u ong shuh shuh ba lada jia ba ka don ka jingthut ha ki kyndon treikam, hynrei ki skhim, ki dei ban iaid beit, khlem kano kano ka jingwit.
U Conrad, ula pynsngew ruh halor ka jingpynlong ia ka National Games 2022 ha ka Jylla, ha kaba ula pynpaw ia ka jingdonkam, na ka bynta ki jaka ialehkai kiba dei ban pynkhreh bad U Sangma, ula pynsngew ba ka jingdonkam pisa, kan poi sha ka T.1,500klur bad halor kane ula pynsngew ia ka jing donkam ban ioh jingiarap, ha kaba yn bei lyngba ka DoNER bad ka NEC.Halor ka jingdonkam ban pynbha ia ka liengsuin, U Sangma, ula ong ba ka donkam ban pom ia u lum bah ban kham pynbha ia ka lynti iaid ki liengsuin bad kaba donkam pisa kham bun bad u dawa ba ka sokar India, kan bei tyngka, na ka bynta ban pynheh ia ka kad liengsuin ha Umroi, na ka bynta ba kin hiar ki liengsuin kiba kham heh bad u pynsngew ia ka jingdonkam ban pyntreikam noh ia ka kad liengsuin ha Baljek bad nangta ban ioh pyniaid liengsuin sha  Yangoon, Naypyidaw, Bangkok bad kiwei ki jaka ban pynkhraw ia ka kam shang pyrthei bad u ai jingmut ruh ia ki myntri rangbah jong ka dong shatei lam mihngi, ba kin ia leit lang sha ki Ri ASEAN, na ka bynta ban sngewthuh kham bha ia ka khaii pateng jong ka thain bad kitei ki Ri.
Shillong: “Ngi la thaw bun ki mishon naduh ka mishon rep shynrai, mishon ri ngap, ri dohkha, mishon sohphan, bad kiwei, ngi don jingthmu ban thaw da ka polisi rep ruh", la ong Conrad K Sangma haba kren haba twad jingmut ia ka rep ka riang ha ka jylla.
U Myntri Rangbah u la ong ba kane ka sorkar Meghalaya Democratic Alliance (MDA), u la ong ba ka sorkar nalor ba ka la don ki mishon ban kyntiew ia ki nongrep ha ka jylla, kan pynkhreh ruh ban thaw ia ka polisi.
U la ong ba ka sorkar ka la pyntreikam da ka iTEAMS ha kaba ki nongrep ki lah ban ioh jingiarap haba ki kwah ban die ia ki mar rep jongki, ia ka dor bad kumjuh ka kali ban kit ia ki mar rep ha ka dor kaba tad bha.
“Ka sorkar ka la pyntreikam da ka Integrated Technology Enabled Agri Management System (iTEAMS) ha kaba ki nongrep ki lah ban ioh jingtip ia ka dor, ia ki nongthied ia ki mar rep jongki nalor ka kali kan wan shaw naduh shen ha ka dor kaba rit", la ong u Myntri Rangbah.
Ka sorkar mynshem snem ka la pyntreikam da ka iTEAMS ha kaba ki nongrep ki lah ban ioh jingtip ia ka rep ka riang, ka dor, kiwei ki jingtip shaphang ka kam ri jingri da kaba shu phun ha u number 1917.
“Ngi iohi ba ka jylla ka don shibun ki lad ki kabu ban kyntiew ia ka rep ka riang bad ngi don ka thong ban pynkhreh ban thaw ia ka agriculture policy ban pynbha shuh ia ka rep bad kamai kajih ki nongrep", la ong u Conrad.
U la ong ba kane ka sorkar ka dang don saw bnai mynta, hynrei ka la pyrshang ban bishar ia ka jingiaid ki kam ha kaba iadei bad ka tnad rep nalor bun kiwei pat ki kam.
Katkum ka jingong u Conrad ka sorkar ka don shibun ki mishon kiba la leh ka sorkar kum ka mishon ban kyntiew ia ka kam rep shynrai ka Lakadong mishon, ka mishon ri ngap, ka mishon rep sohphan, nalor kiwei pat bad ka jingthmu ba kongsan jong kine ki mishon ka long ban kyntiew ia ki nongrep ha ka rep ka riang bad ka ioh ka kot jongki.
Ha kawei ka liang, u myntri ka tnad rep, u bah Banteidor Lyngdoh u la ong ba  kane ka dei ka mat kaba la ju kren naduh ka por ba u dang MDC ban peit ia ka jingeh jong ki nongrep.
U la ong baka jingshah ot kilo ki mar rep ka dei kawei ka jingeh.
U la ong ba ka donkam ruh ban don ka jaka buh ia ki mar bad ka sorkar kan sa bishar bniah ia ka jingbym treikam ka iew nongrep kaba don ha 7mer bad kumjuh ka jaka buh mar rep ha iew dielang ha Mawiong.
Katkum ka jingong u Bah Banteidor, ka donkam ban don ka kynja Society ban pyniaid ia kine ki iew.
Kum u myntri u la ong ba un shim khia ban iakren ia u Deputy Commissioner ban lum ia ki nongdie bad ki nongthied ba kim dei ban ot kilo ia ki mar rep.
AIS SujaU Blei (God), u long uta u Blei uba long ha u Moses “Nga long ba nga long" Exodus 3:14, kaba mut ba u Blei u la ong ha u Moses ba u long tang ma u hi u Blei uba im ym don da uwei pat u Blei uba la thawdur ia u hynrei u long ba u long na u hi bad da u bad sha u, u la ong “Nga long ba Nga long" ym don jingstad kaba lah shuh ban tih bniah ia kane ka jingong bad ym lah hi ruh ban shem haei uta u Blei u don bad mano ba la pyllong ia u: Ym don da kawei pat ka lynti ban wad (research) ba mano ba la thaw ia u Blei? Bad lada ki riewstad ka pyrthei ki pyrshang ban wad (research) ia ka tynrai u Blei, kan long ka jingbiej ia ki hi bad kin ym lah hi ruh ban shem ia ka tynrai u Blei nangno u wan ne hangno u don? Namar u Blei u long u kynja Mynsiem (God is spirit) Ioannis 4:24.
Kan long ka jinglut por bad bor bad buit wat lada wad da ki hajar hajar ki snem ym lah ban shem da ka jingstad ba kynja briew, hynrei hap ban ngeit bad kohnguh ia kaei kaba u Blei u la kren ha u Moses hyndai da kaba u ong – “Nga long ba Nga long" tang katta hi.
U Blei u iathuh ha u Moses “Kane ka long ka kyrteng jong nga HA LA KA RTA, bad kane ka long ka jingkynmaw ia Nga sha ki pateng pateng bynriew baroh" Exodus 3:15.
I am to be remembered from generation to generation.
U Blei u la ong ha u Moses “Nga long ma Nga u Blei u Kpa jong me, u Blei u Abraham u Blei u Isak bad u Blei u Jacob de" Exodus 3:6.
Ong u Blei – “Namar Nga, Nga long u Blei bad ym don uwei pat; Nga long u Blei bad ym don uba kat Nga, uba iathuh ia kaba kut naduh basdang bad ia kiei kiei ki bym pat leh naduh mynbarim" Isaiah 46:9-10.
Na ka bynta ki Israel, u Blei u la ong ha u Moses “Ma Nga Nga long u Jehobah" hynrei da ka kyrteng Jehobah kim shym la ithuh ia Nga.
Namar kata to ong ha ki Israel “Nga long ma Nga u Jehobah" Exodus 5:2-6.
Kumta u Blei u long JEHOBAH.U Blei u long u Blei ki kambah bad ki jingphylla (Miracles and Wonders).
Da ka kambah bad jingphylla ula phah ia u Moses hangta, u Moses ban pyllait ia ki khun Israel na Ri Egypt 430 snem ba ki la don hangta, u Moses u la pyni ki kambah u Blei ha khmat u Pharoah tang da u diengduh.
Exodus 7:8-24.
U Moses u la ialam ia ki khun Israel lyngba ka duriaw ba saw (red sea) tang lyngba u diengduh ba u Blei u la phah pyndonkam.
Exodus 14:1-30.
U long u Blei ki kambah.
U Blei u la ai ki 10 Hukum (Ten Commandments) ha u Moses.
Ka Hukum kaba Lai ka long – “Men ym ioh kiwei ki Blei (gods) nalor jong nga" Exodus 20:3, kumta ym don da uwei pat u Blei lait na u Blei Jehobah u Nongthaw ka bneng ka khyndew bad ia u briew ruh.
U David u ong – “Ah Trai u Trai jong ngi katno kaba don burom long ka kyrteng jong me ha ka khyndew baroh" Salm 8:9.
Ka kyrteng u Blei kaba don burom katta katta namar ym don da uwei pat u Nongthaw Nongpyllong ym don uwei pat u Blei lait na u uba don ka jingkular hapdeng u Isak bad u Jacob.
Genesis 18:18.
U David u puson ia ka jingkhraw ka burom u Blei, u ong “Haba nga pyrkhat ia ki bneng jong me ka kam ki shynriahti jong me, u Blei ki khlur ba me la buh, u briew u long aiu ba me kynmaw ia u?" Salm 8:3.
U David u ong – “Naduh mynhyndai me la seng ia ka nongrim ka khyndew, ki bneng ki long ki jingleh ki kti jong me" Salm 102:25.
Kane ka pyni ia ka jingkhraw jong u Blei jong ngi.
U David u ong shuh shuh – “Naba u la seng ia ka halor ki duriaw bad u la pynskhem ia ka halor ki jingshlei" For He founded it upon the seas and established it upon the waters" Salm 24:2.
U Job u ong – “U Blei u kup ia ka jinglong burom kaba itriem" Job 37:22.
Ka burom Blei ka long kaba itriem ban peit wat u Moses ruh u khynniuh.
“Namar kata ki briew ki sheptieng ia u, naba um khmih iano iano kiba stad ha la ka dohnud" Job 37:24.
Ka mut u Blei um khmih ia ka jingstad burom u briew ha la ka jingshemphang briew.
U Blei ym burom ia ka jingstad u briew kaba kynja doh.
Dei na kata ka daw ong u Blei – “Wat ai ba u riewstad un sarong ha la ka jingstad, lymne uba khrawbor yn ym sarong ha la ka bor, u riewspah yn ym sarong ha ki spah jong u.
Hynrei to un sarong ha kane ba u shemphang bad ithuh ia Nga…….
naba ha kine kiei kiei Nga sngewbha kein" Jeremaiah 9: 23-24.
Bun bah ki briew ki kwah ban iohi ia u Blei ban sngew ia u, hynrei u Blei um shah kumta.
“Naba u briew um lah kein ban iohi ia Nga bad ba un im" Exodus 33:20.
Namar ba kim iohi ia u Blei haba iakynduh ki jingeh jingjynjar bun ki tim ia u Blei kum ba leh u Job kat haduh ba u Blei u la kynhied ia u Job da kaba ong “Me la don haei ma me haba Nga la seng ia ki nongrim jong ka khyndew?" Job 38:4.
Ia u Blei ym lah ban iohi da kine ki khmat doh (naked eyes), hynrei ban iohi ia u Blei ka ktien ka ong – “Suk kiba khuid ha ka dohnud: naba kin iohi ia uBlei" Mathaios 5:8.
Ka daw ka long namar ba u Blei u long u BaKhuid.
“Ym don uba la iohi ia u Blei mynno mynno ruh: Te lada ngi la ieit paralok hi, u Blei u iai sah ha ngi, bad ia kata ka jingieit jong u la pynjanai noh ha ngi" 1 Ioannis 4:12.
Da kaba burom ia ki riewstad saian (scientist) kiba hap ban pynshisha (Proof) ia kawei pa kawei ka Experiment ba ki leh ki hap ban pynshisha (Proof) hynrei ban shem ia u Blei kim lah ban proof da lei lei namar “U Blei u long u Mynsiem “God is Spirit" bad u long uba khraw.
“Ha khmih u Blei u long uba khraw (God is Great) bad ngim ithuh ia u (ngim iohi ia u): ka jingkhein ki snem jong u ka bym lah iit shuh (ka mut ki rta jong u Blei ym don dak jingkhein shuh ban niew)" Job 36:26.
Lada ha kane ka juk computer ruh ym don dak jingkhein shuh ban thoh ia ki rta jong u Blei uta kein dei u Blei.
Kumta lehnohei ban wad ia u Blei da ka jingstad briew bad jingstad saian.
Haba u briew u khmied sha ki bneng ia u mawsiang bneng ia u bnai ka sngi, bad ki khlur, u shu pyrkhat ia ka jingkhraw ka burom u Blei.
Haba phai sawdong pyrthei ngi iohi ki lum ki them ki wah ki duriaw ki mrad lai phew jait ia kiba u Blei u la thaw phylla ngi shu iaroh ia u Blei – Me long ba khraw, How Great thou art!.
Shisien, u Blei ula paw tang ha u Moses namar ba u Moses u la kyrpad eh ia u Blei u da ong – “To pyni ha nga ia ka burom jong me" Exodus 33:18.
U Blei te u la ong – “Mem lah ban iohi ia ka khmat jong nga: naba u briew um lah kein ban iohi ia nga bad ba un im" (Namar kam pat dei ka por ba u briew un iohi ia u Blei markhmat).
Te u Blei u ong wat la katta ruh ko Moses “Ha khmih don ka jaka hajan jong nga ha kaba men ieng halor u mawsiang, te kan jia katba ka burom jong nga kan iaid lait ba Ngan buh ia me hapoh ka krem u mawsiang, Ngan tip ia me da ka kti jong Nga katba Nga dang iaid lait, hadien kata Ngan weng noh ia ka kti jong Nga te men iohi ia ka iingdong (shoulder) jong Nga hynrei ia ka khmat jong Nga – Men ym iohi kein".
Exodus 33:20-23.
Ka burom ba phyrnai u Blei ia kaba u briew um lah ban peit, wat u Moses ruh u iohi tang ka ingdong namar ka jingtyngshain palat jong u" Namar u Blei u kup ia ka jinglong burom kaba itriem" Job 37:22.
U David u ong “U Blei jong ngi u don ha bneng, u la leh ia kiei kiei baroh kat kaba u mon.
ki dur blei jong ki briew kiba da ka ksiar ka rupa, ka kam ki kti ki briew.
Ki don ka shyntur hynrei kim kren, ki khmat ki don hynrei kim iohi.
Ki don ki shkor hynrei iohsngew, ki khmut ki don hynrei kim iw.
Ki don ki kti hynrei kim tba, ki kjat ki don hynrei kim iaid bad kim kren ruh da la ka ryndang.
Kita kiba thaw ia ki, ki long kum ki hi bad kita kiba shaniah ha ki “Salm 115:3-7.
U Blei u Moses , u Blei u Abraham, u Isak, u Jacob bad u Blei jong ngi, u long u Blei ki rta bah ba bymjukut shuh (God of Ages)  uba long u Blei ba shisha u Blei ba im u Blei ki jingphylla u Blei ki kambah.
Namar, Nga Nga long u Blei, ym don uwei pat: Nga long u Blei ym don uba kat Nga, uba iathuh ia kaba kut naduh kaba sdang bad ia kiei kiei ki bym pat leh na mynbarim.
I am God, there is no others.
I am God there is none like me.
I make known the END from the BEGINNING FROM ANCIENT TIMES, what is still to come.
I say: My purpose will STAND and I will do all that I Please.
What I have said, that will I bring about.
What I have planned – THAT I WILL DO" Isaiah 46:8-12.
“Naba u Blei u long u Syiem ka khyndew.
U Blei u synshar HALOR KI JAID BYNRIEW.U BLEI U SHONG HALOR KA KHET BAKHUID" God reigns over the Nations God is seated ON HIS HOLY THRONE" Salm 47:7-8.
Amen.
Shillong: Ka dorbar kyrpang ka Khasi Hills Autonomous District Council (KHADC) kan shong dorbar kyrpang lashai ka sngi ka 10 tarik Naitung, na ka bynta ban pynkhyllem ia u CEM u bah Pynshngain N Syiem.
Ki MDC ka KHADC, kiba ia kynduh ha Orchid Hotel, ha ka Lah Sngi U Blei:Rupang.
Shillong: Ka Thma u Rangli (TUR) ka la ai jingmut ia ka sorkar ba kam dei ban shna ka dukan bah, ha jaka ban pynkynriah ia ki kharmetor, hynrei ka dei ban thaw ia ka iew ban ai jingmyntoi ia ki paidbah babun.
Ka TUR ka pyrshah ruh ban shna surok suin ha katei ka jaka, hynrei ka ai jingmut ban shna ia ka iew na ka bynta ki paidbah, ki nongdie madan bad ka jaka ieng kali namar ba katei ka thain Iewmawlong ka la khapngiah bha.
“Ngi kyrshan ia ka jingthmu ban pynkynriah ia ki kharmetor na ka them Iewmawlong hynrei ka sorkar kam dei ban shna shopping mall namar ba kum kane kan ai jingmyntoi tang ia uwei ne ar ngut, hynrei dei ban shna da ka iew ban ai jingmyntoi ia ki paidbah", la ong ka Kong Angela.
Ka la ong ba ha jaka ban shna ia ka surok suin, dei ban da ka jaka ieng kali, bad ban pan jaka na ka Cantonment ban shna ia ki jaka sah jong ki briew kiba duk.
“Ka donkam ban pynbeit ia kane bad ka HLC ka dei ban leh ia ka kam da kaba shim khia ban pynkynriah ia ki kharmetor bad ban pan jaka shuh na ka Cantonment Area ban pynheh ia ka jaka", ka la ong.
Shillong:Ka KHNAM State Youth Wing, ka la phah jing ujor sha U  Chief Election Officer, ka sorkar Jylla, ban pynpaw ia ka jing pyrshah jongka, halor ka jingbthah ban leit jurip kyrteng biang ia ki nongthep vote kiba don ha Them Metor bad ka KHNAM, ka pynpaw ia ka jingsngew pyrshah jur jongka, ban jurip ia ki nongthep vote, ha kaba kum kane ka jinglong jingman ha katei ka jaka.
Ka KHNAM, ka sngew pyrshah ruh ba ha kano ka dur, yn ai jingtip sha U Rangbah ka Harijan Colony, namar ba ia katei ka kam, yn hap ban shimti da u trai shnong bad ba u dei ban don da ka sanad na U Syiem ka Hima Mylliem.
Ka KHNAM, ka iathuh ruh ba ka ia kynduh ia u lamphang ka High Level Committee, ha kaba ki la iakren halor kane ka kam, ong ka kyrwoh na u bah  Thomas Passah, President, KHNAM State Youth Wing.
Shillong:Ki pulit, ki la pyntip ba ka surok na Laitumkhrah Police Point sha Laitumkhrah Beat House, ha kaba la ju ailad ia ki kali ba kin ieng, hynrei nangne shakhmat, yn nym shah shuh ba kin ieng ha katei ka jaka.
Shillong: U Thanbi Suchiang na ka shnong Mooshrot  kaba hap hapoh Raliang Out Post, West Jaintia hills u la ujor sha ki pulit ba ha ka 5 tarik mynta u bnai ha ka por 5 baje janmiet, u khun jong u uba la tip kyrteng kum u Jingstadmi Dkhar (10 snem) u la ialehkai hajan ing lajong bad katba u dang ialehkai u la thep ia ka khlieh jong u hapoh ka plastik ba rah jingrah bad um lah ring mynsiem shuh bad utei u khun jong u, u la iap.
Ki pulit ki dang tohkit bniah ia katei ka jingjia, hynrei kumba ka long haduh mynta ki la ong ba kim shym lap ba kan don kano kano ka dak ban pyni ba u khynnah u shah leh dusmon.
Ki la don haduh 9 ngut ki khynnah rit na kawei ka longing  na Chhatarpur kiba la poi hospital hadien ba ki la kem pang kynsan.
Katkum ka jingiathuh kiba haing ha ki lad khubor, ki la ong ba ki la kem pang tang hadien katto katne por ba ki la bam ia u Maggi ba la thied na ka dukan ba don hajan ing.
La pynkit ia ki 9 ngut sha  Gwalior Medical College.
“Kitei ki khynnah ki la thied 8 song u Maggi uba shongdor T.5 shi song, hadien ba ki bam ki ia leh pher met bha, ngi la leit rah sha ka Hospital sorkar kaba don ha Chhatarpur, hynrei la phah ba ngin ap shabar bym don doktor hynrei sa shiphang la phah noh ia ngi sha  Gwalior Medical College"  ong u Ram Kishan, u kpa jong kitei ki khynnah.
U la ong ba ka meirad jong kitei ki khynnah ruh ka la bam ia utei u Maggi bad ka ioh pang bad hadien ka la ioh bor biang.
Ka kompeni Nestle India ka la kyntait ia katei ka jingkynnoh bad ka la ong ba hadien ba ka la tohkit bniah, ka la lap ba utei u jingbam ba ki bam um dei satia uba pynmih da katei ka kompeni.
Ki doktor ki la ong ba ka jingbam ki khynnah ia utei u jingbam ka la ktah ruh ia ka bor kynmaw jong ki 3 ngut ki khynnah bad ka don ruh ka jingma ioh ba kan ktah ia ka bor pyrkhat jong ki.
Shillong: Ha ka sngi saitjain jong ka taiew ka Block Level Committee barim jong ka NPP Ranikor ki la rai ban leit ia soh noh bad ka seng UDP.Ki dkhot jong ka NPP barim kiba la leit ia soh ki dei kiba don hapoh ka jingialam jong u  bah Robertson Basan kum u Secretary, Blosswell Lyngkhoi, Somor Sangma kum ki Vice President,  Fairlin Myrthong bad Everson Marak kum ki Assistant Secretary, Brosstar Pariong bad Sales Sangma kum i Public Secretary, Neverjone Thongni kum u Organising Secretary bad Bralin Marwein, Spoke Person.
Ka daw ka jingmih noh jong ki na katei ka seng ka dei namar ka jingwan ia snoh jong u M.M Dango sha ka NPP bad ki ong ba ym shym la khein snep satia ia ki nongialam barim.
Shillong:Ka la don ka jingiakren ha kine ki sngi, ba ki lah ban don ki nongdie dohkha, kiba pyndonkam da ka dawai formalin ban nym pyn pyut ia ki dohkha, ha kaba la lap ia katei ka dawai, ba la sop ha ki dohkha ha Nagaland, Kerala.
Ka Formalin ka dei ka kynja dawai Chemical kaba ki ju pyndonkam ha ki jaka buh metiap khnang ba ka metiap kan lait na ka jingpyut bad la pyndonkam ruh tang ha ki kynja Laboratories.
Ka Formalin ka dei ka jingkhleh ka bym don rong ka long thik kum ka um bad ha u Formalin u don u Formaldehyde bad Pungent Gas kiba long bih na bynta ki briew.
Katkum ka jinglap jong ka National Cancer Institute utei u dawai Formalin u lah ruh ban pynioh pang Cancer.
Dang shen ha kine ki khyndiat sngi la lap ba la pyndonkam ia utei u kynja dawai bih ha Kerela bad ha Nagaland na ka bynta ban pynim jubor ia ki dohkha  ba kin lait na ka jingpyut bad jingsma.
La iathuh ba la die ia ki dohkha ba la ai formalin ha ki iew paidbah ha kitei ki ar tylli ki jylla.
U Food Safety Commissioner ka Nagaland u  Himato Zhimomi  u la ong  ba ia ki dohkha ba la pynim da u formalin la pynbna ba kim long kiba bit ban bam katkum ka  Section 3(1)(zz)(v) jong ka  Food Safety and Standards Act, 2006.
Ki briew kiba  wad bniah ia ka jingpyndonkam bakla ia u Formalin ki la ong ba la ju pyndonkam ia u ban pynim jubor bad pynjah pyut ia ka dohkha, ki soh bad kiwei pat ki marbam ba kin lait na ka jingpyut watla shu buh ia ki kumto bun bun sngi ruh.
Ki la ong ba lada lada ka rung tang 30 ml utei u dawai ba la khleh uba don tang 37% ka Formalhyde  u briew u lah ban iap.
Ka International Agency for Research on Cancer (IARC), ka tnad jong ka Health Organisation (WHO),  ka la ong ba utei u dawai u dei uba don jingma ia ki briew bad u dei uba lah ban pynmih ia ka jingpang Cancer bad  leukaemia.
Ka American Cancer Society, ka la ong ba ka dak jong ka jingpang ki briew kiba ngat bih na utei u dawai ki long ka jyrhoh, ka synriah, ka jingdait ka sniehdoh, ka jingsat ka khmat, khmut bad u ryndang bad ka jingtuid ummat.
Nongstoiñ: Hadien ba u nongthoh khubor u la pynmih ia ka jingthoh halor ka jingpyrshah jong ka synjuk ki nongdie doh syiar bad nongri syiar ka thaiñ Nongstoiñ kiba la rai ruh ban khang pyrshah ban shalan ia ki syiar nabar hapoh ka thaiñ; ha ka sngi kaba bud kata ha ka 6 tarik mynta u bnai la wan poi syndon da ka kynhun jong ki bar jylla hapoh sor Nongstoiñ.
Ka kynhun ki bar jylla kiba la wan na Kolkata da ka jingthmu ban wan seng kam ri & khaii syiar ha Nongstoiñ.
Shillong: Ka jingialang ka UDP, PDF, bad kiwei ki nongkyrshan na thain Ranikor kynthup na ka NPP, Congress, BJP kin iashong jingialang mynta ka sngi ban iakren ia ka kam ban sei kyrtong iamon lang na ka bynta ka elekshon shiteng samoi ha Ranikor.
Ka Ranikor bad ka South Tura kin leit biang sha ka elekshon shiteng samoi hadien ba u MLA u Martin M Danggo bad ka Agatha K Sangma ki la iehnoh noh ia ka jinglong MLA jongki.
Haba pyntip ia kane, u Bah Pynshngain N Syiem u la ong ba ha kane ka jingialang ka ban long lashai ka 10 tarik, yn don lang ki nongialam ka UDP na sengkmie, ka PDF, bad ki NPP na Ranikor kiba dei ki nongkyrshan jong u Bah Donkupar Massar, ki nongkyrshan ka BJP na Ranikor bad kumjuh jong ka Congress na Ranikor.
“Ka jingmut jong kane ka jingialang ka long ban iakren ia pynbeit na ka bynta ban jied ia u kyrtong monlang na ka bynta ban iakhun pyrshah ia u kyrtong ka NPP na Ranikor", la ong u Bah Pynshngain.
Katkum ka jingong u Bah Pynshngain, ka UDP kam pat pynbna satia u kyrtong da ka party, hynrei ka dei tang ka jingmih haki lad pathai khubor.
Ha ka jingshisha, dang shen u president ka UDP Dr Donkupar Roy u la kren thikna ba ka UDP kam don jingmut shuh da kumwei hynrei ka la dep rai ban pyniakhun beit da u bah Pius Marwein na Ranikor ha kane ka elekshon shiteng samoi ka ban sa long shen.
“Ha kane ka jingialang yn don lang ki nongialam ka UDP na seng kmie, ki nongkyrshan ka NPP Ranikor jong u Bah Donkupar Massar, ki nongkyrshan ka BJP bad kumjuh ki  nongkyrshan ka Congress", la ong u Bah Pynshngain.
U la bynrap, “Ka UDP kam pat pynbna kyrtong satia.
Ia u kyrtong iamon lang yn sa jied ha kane ka sngi".
Wat la um pat pynbna ban iakhun, hynrei u Bah Pynshngain u la pynkhreh shaid shaid ialade ban iakhun na Ranikor ha kane ka elekshon ha kaba la dep ban leit pynlong ruh ia ki jingialang ha ki katto katne ki shnong kiba hap ha Ranikor ha kine sngi.
U nongialam rangbah jong ka seng Congress uba dei ruh u Lat barim jong ka jylla Meghalaya u M.M Jacob u la khlad noh mynta ka sngi u blei ha kawei ka Hospital shimet kaba don ha ka jylla Kerela.
La ong ba u Jacob uba la 90 snem karta u la khlad noh na ka jingpang tymmen jong u.
U Jacob u dei ruh u myntri sorkar pdeng barim bad uba la shakri kum u Deputy Chairman ka Rajya Sabha ha ki snem 80.
U dei uba la bat ia ki kam bapher bapher hapoh ka seng Congress, u la long teng u treasurer jong ka  Kerala Pradesh Congress Committee bad  Chairman, Kerala State Seva Dal Board bad u dei u dkhot ba shah jied jong ka AICC bun bun snem.
Ia ka met jong u yn pynkhuid lashai ka lah sngi u blei.
Shibun ki jingsngewlem ki la tuid halor ka jingkhlad noh jong u kiba kynthup ruh na u myntri rangbah duh ka Ri u Narendra Modi.
Shillong:U Conrad K Sangma, myntri rangbah ka Jylla, ula pynbna ia ka jingsdang ban pyntrei kam noh ia ka skhim sam um jong ka Tura Phase I and II, ha kaba la don lang U Bah Samlin Malngiang, myntri ka tnat PHE ha ka Sngi Saitjain, ha ka jingialang, kaba la pynlong ha Circuit House, Tura.
U Conrad Sangma, myntri rangbah ka jylla bad U Bah Samlin Malngiang myntri PHE ha ka jingialang ha Tura:CMO.Shillong: U President ka Khasi Jaintia Fish Whole Salers and Retailers Association u bah Mitchel Wankhar, u la pynpaw ka jingsngewkyndit ban iohi ba ki  saphriang ki khubor halor ka jingpyndonkam ia u Formalin ban pynim ia ki dohkha bad ban pyllait na ka jingpyut kaba pynlong bih ia ki dohkha ban bam.
Haba ia kren bad U Rupang u bah Wankhar, u la ong ba ka dei ka sien ba nyngkong ba u iohsngew ia ka kyrteng uta u dawai Formalin bad u la iathuh ba ki nongdie dohkha ha kane ka jylla ki buh beit ia ki dohkha ha u thah ryngkat ki stait kba kumba la song na Andhra Pradesh.
“Ka rukom song ruh kaba biang bha haba ka dohkha na wan na Andhra Pradesh, ki buh ha u thah bad ki stait kba" u la ong.
U bah Wankhar u la pynpaw ka jingsngewlyngngoh halor ka jingsaphriang khubor bad u la ong ba ha Assam ruh ka sorkar ka la leh ia ka Test bad kim lap eiei, ha West Bengal ruh ki la leh u la ong ba kim lap eiei, “Ha kane ka thain jong ngi dei ka Assam kaba bam dohkha bun tam, ban ia nujor bad ngi ha Meghalaya ka long tang shi pawa na ka shi kilo, hynrei hangtei kim lap eiei, lada dei ba don eiei la dei ban lap na Assam ne West Bengal ki jylla ba heh" u la ong.
U la pynpaw ruh ka jinglyngngoh ba ki briew sorkar ki ong ba ki la phah leh ia ka Test bad ki la shim ia ki katto katne ki dohkha, “Ngim tip eiei ia kata ka jingshim dohkha ki briew sorkar ban Test, ngi lyngngoh shisha naei ki shim dohkha, ngi ai ka jingiatreilang bad ka sorkar ban leh Test ban lait na kiei kiei hynrei ngi kwah ba haba ka sorkar ka leh Test ka dei ban shim beit ia ki dohkha ha ka por ba wan pynhap ki trok ym dei ban leit shim na shawei pat.
Ngim kwah ba ka sorkar kan leit shim ia ki dohkha na ki dukan ba la dep sam ka trok namar ngim don jingkitkhlieh ki riew shimet aiu kin leh, haba ki leh Test ha Assam ne Bengal ki wan shim dohkha beit na ki trok kiba wan na Andhra Pradesh" u la ong.
“Ha nga nga long tikna beit ba ki dohkha kiba poi sha Shillong ki dei kiba bha, ngi ki nongdie ruh ngi da ithuh ba ki dei ki dohkha kiba bha" ong biang u bah Wankhar.
Shuh shuh u la ong ba bun ki nongdie dohkha mynta ki sah ha ka lyngngoh, haba iohi ia kitei ki khubor shaphang ka dohkha bad u la ong ba hangne ki donlang ruh ki dohkha kiba pynmih na kane ka jylla “Ngim tip ki dohkha kiba kumno ki briew sorkar ki shim ban leh Test" u la ong.
U bah Wankhar u la iathuh ba mynshuwa ka shim por kumba 7 sngi ia ka trok na Andhra Pradesh ba kan wan poi sha Shillong ban pynhap dohkha, hynrei mynta ba la bha surok ka shim por tang kumba 5 sngi bad lada slem eh 6 sngi.
Haba kylli katno ngut ki nongdie dohkha baroh ki don, u la ong ba tang ha basa dohkha ha iewduh ki don kumba 300 ngut bad haba khein kyllum kylleng ka sor Shillong ki don da ki hajar ngut, nangta sa bad kiba die ha iew nongkyndong.
La kylli katno ki briew kane ka jylla ki bam dohkha ha ka shisngi, u la ong ba um tip ia ka ri Lum Garo hynrei tang ha Ri –Lum Khasi bad Jaintia ki briew ki bam dohkha 12 haduh 15 ton shisngi.
U Rodrigo Duterto, President ka Philippines, uba dei uwei na ki riew pyrshah ia ki riewngeit Katholik, haba kren ha ka jingialang ha Davao, ula kynthoh ba um sngew iahap ia ki jingthoh ha ka Baibl bad u kynthoh ruh ia ka jingmut jong U Blei, da kaba ong ba ka dei ka jingmut mutlop.
U President Rodrigo, ula kynnoh ia ka jingmutlop jong U Blei, halor ka nongrim, kaba ki ong ka pop tynrai, kaba don ha ka jingthoh jong ka Baibl.
“Kumno haba u bam soh dieng adong U Adam, te yn kha ia u khun uba pop.
U Blei aiu, uba kum une uba mutlop (“Adam ate it then malice was born.
Who is this stupid God?) ong U Rodrigo bad u ong shuh shuh “Phi la shna ia kaei kaei kaba janai kaba phi la pynkhreh bha bad nangta pi pyrkhat sa kumno ban pynsniew noh ia ka kam kaba bha jongphi" ong U President ka Phillipines.
Haba kynthoh halor katei ka pop tynrai, U Rodrigo, ula ong shuh shuh “Katei ka dei ka jingleh jong ka kmie bad u kpa jongphi, ha kaba iaphi, ym pat shym la kha satia, hynrei mynta pat phi don ia ka pop tynrai haphi.
Ka niam aiu, kaba kum kata? Ngam lah satia ban pdiang" ula ong shuh shuh.
U Rodrigo, u ong shuh shuh ba u dei u riewhok bad u ong “Nga ngeit ia ka jingngeit kaba satlak pyrthei, tangba ngam iahap ia utei kum u briew bad nga ngeit bad nga don ka jingngeit, wat la ngam shym ngeit satia ia ka niam".
Kham mynshwa U Rodrigo, ula kynthoh, haba iakynduh bad ki nong Phillipines ha South Korea, ha kaba u ong “Lada utei u dei U Blei jong ka niam Katholik, kumta ka dei ka jinglamler.
Wad ia ka jingshisha na U Blei" ula ong.
Kane kam dei ka sien nyngkong ia U Duterte, ba un kren niewbein ia ki Katholik, wat la ka Philippines, ka dei kaba don bun bha kiba long niam Katholik.
Kham mynshwa, ula kynthoh ia ki lyngdoh niam, ba ki pyrshah ia ka sorkar jongu bad ha u snem 2016, ula kynnoh ia U Pope Francis, ba u dei u khun jong ka ksew nuti bad kham hadien, u pan map noh na ki bor pyniaid jong ka Vatican.
Ka jingkynnoh jongu, ka long ba ha ka jingleit jngoh jong U Pope ia ka Manila, ka la pynmih ia ka jingdheng kali kaba jubor shi katdei.
Ka England, ka la pynliem ia ka Sweden, hynnin ka miet ha ka jingialehkai World Cup ha Russia ha kaba ka la ioh thep 2-0 ha ka jingialehkai Quarter Final.
La ioh ban thep ia ki kol da U Harry Maguire ha ka minit kaba 30 bad U Delle Alli, ha ka minit kaba 58.
Ha kawei pat ka jingialehkai ka Croatia, ka la pynliem ia ka Russia ha ka jingshut penalty da 4-3.
Ha ki minit jong ka jingialehkai, kitei ki ar tylli ki Ri, ki la ia khaid da mar ar kol, ha kaba ka Russia, ka ioh thep shi kol, ha kaba la thep da U Denis Cherychev, ha ka minit kaba 31 bad U Mario Figeura Fernandes ha ka minit kaba 115, katba na ka liang ka Croatia, la ioh thep da U Andrej Kramarik, ha ka minit kaba 39 bad nangta sa U Domagoj Vida ha ka minit kaba 100.
Shillong: U MLA barim ka South Tura konstitwensi u John Leslee haduh mynta um pat lah ban pyntikna la un ia khun ne-em ha ka elekshon shiteng samoi na katei ka konstitwensi hadien ba ka Agatha K Sangma ka la risain noh na ka jinglong MLA.“Ha ka jingshisha hadien ba nga rem noh, nga la kwah ban ngan shongjah thait shuwa mynta 5 snem, hynrei mar ia risain ka Agatha ki paidbah ki la wan sha nga bad ki la pynbor ba ngan ia khun, nyngkong nga la ong ba ngam treh nga kwah shongjah thait hynrei ki la ong ba ki la sngew kulmar jingmut shano ban leit" ong u John Leslee haba ia kren bad u Rupang lyngba ka phone.
" Haduh mynta ngam pat shim rai hynrei nga kren shai pat ba nga pyrshah ia ki kam kiba une u myntri rangbah ka jylla u Conrad K Sangma u leh bad lada ngan ia khun ruh kan long beit kum ka dak ka jingpyrshah ia ki kam u Conrad, u ne u myntri rangbah u bym ler kam shisha , ki kam kiba u pyni ha kine ki 3 bnai ki dei ki kam kiba long pyrshah ia ki jaitbynriew Garo" u la ong biang.
Haba kylli kiei kita ki kam kiba u myntri rangbah u leh kiba long pyrshah ia ki Garo u John Leslee u la ong “Ngan shu kdew tang katto katne hynrei ki bun, nga pyrshah bha ia ka jingthmu wanrah jong u da ki khar Bangladesh da kaba mut ban wan pyntreikam da ka Work Permit, kane ka dei kaba ma tam ia ka jylla jong ngi lada kin wan ki khar Bangladesh hangne, sa kawei u Conrad u kwah ban pynduh noh ia ka Reservation Policy-kane kan dei ka jingduh nong kaba khraw ia ki samla Garo la ha ka pule puthi ne ka ioh kam ioh jam, sa kawei lei kaba pyni ia ka jinglong khyllung khynnah jong une u myntri rangbah ka dei kaba u kren pyrshah ia ki nongiakhih ha Shillong da kaba kynnoh ba ki dei kiba la shah thied da ka pisa bad ka kyiad remdor, shish kum u myntri rangbah um dei ban kren kumtei" ong u John Leslee.
Shuh shuh u la ong “Kaei hi phin kyrmen na kane ka sorkar peit tang ia ki Political Adviser jong ka ruh, wat ki paidbah kim pdiang ia ki ha ka elekshon hynrei ki dei ki nongai buit jong ka sorkar.
Ngan ong ia phi ka Arlene Sangma ka dei kaba la shah kyntait ha ki paidbah ha ka elekshon MLA bad ha ka elekshon MDC ruh ka rem, ki paidbah kim jied ia ka hynrei mynta ka dei ka Politcal Adviser jong ka sorkar, kan poi shaei ka jylla jong ngi ban ialam da kiba kum kitei ki briew" u la ong.
Haba phai pat sha ka jingwan u Conrad sha South Tura konstitwensi ban ia khun elekshon u John Leslee u la ong “Kine ki kwah ban klun lut baroh, ki leh ia ki kam kiba ka Party jong ki lane ki paidbah kim tip eiei ki shu ia pynbeit hi kumto tang kaba ki sngew dei shi ing bad ki leh beit.
Peit ha GHADC ruh u mut ban klun da ka bor ban wan long CEM hynrei ki MDC kim treh ban jied ia u, mynta sa ha ka sorkar u wan ban logn myntri rangbah, tangba la shah ka ain kam de iban leh kumta" u la ong.
La kylli hato lada jai ba un ia khun kumno ka jingiakhun kan long haba u ia kynduh bad u myntri rangbah, “Haduh mynta ym pat tip mo, ngan ia khun ne-em hynrei lada ngan ia khun ngan ym khein poh iano iano bad ngan ym khein sting ruh, u kandidet dei beit u kandidet" u la jubab.
U John Leslee u la  kren diaw ruh namar ka jingkloi u Conrad ban iehnoh ia ki paidbah ka Tura kum u MP tang na ka daw ba u kwah ban long myntri rangbah.
Ia ka Agatha pat u la ong ba ka la shim ia ka rai ban risain tang da ka jingsngewthuh shi ing khlem da ia syllok bad ki paidbah nongkyrshan jong ka, “Tang ban ailad ia u hynmen ka khlem khot ia ki nongkyrshan jong ka ruh ban ia kren hynrei ngam kwah kren ia kita, dei ka kam jong ki hynrei nga shu kwah ban ong ba tang ba la ia pynbeit shi ing ban shu leh katba mon ia ki paidbah kam long kaba dei" ong u John Leslee MLA barim ka South Tura konstitwensi ha ka jingiakren bad u Rupang.
Lah ban kdew ba u John Leslee u dei u MLA barim ka South Tura uba la jop kum u kyrtong shimet ha u 2013, hynrei shuwa ka elekshon 2018 u la leit ia soh sha ka NCP bad mynta ka NCP ka dei ka paralok jong ka NPP ha ka sorkar MDA.Ha ka lekshon 2018 u la hiar shaduh ka kyrdan kaba saw bad u la ioh tang 3314 vote.
U John Leslee, u la ong ba lada un rai kut ban ia khun un hap ban ia kren shuwa bad u Saleng Sangma u President ka NCP bad lada ka jingiakren kam beit un mih noh na katei ka seng ban ai khun kum u kyrtong shimet.
Jowai: Lai ngut ki briew ki la shah pyniap kiba kynthup ia u Rangbah shnong, Secretary Shnong bad uwei u dkhot shnong ka Amlanai kaba don hapoh Amlarem Sub- Division, West Jaintia Hills District.
Kane ka la jia mynsngi mynshai ha ka shong Trangblang ha ka por kumba 3 baje duna eiei janmiet.
Kitei kiba shah pyniap ki dangwan na Amlanai da ka kali maruti car kaba don ia u No.ML05D- 7391 bad thmu ban leit sha Amlarem hynrei ki la shah hiar thma noh shwa ban rung sha shnong Trangblang.
La bom la tied ia ka kali haduh ba la pait lut ki iit bad ia ki briew kiba don hapoh katei ka kali kiba don hynriew ngut.
Kane ka jingjia ka la jia kyndit ha kaba baroh hynriew ngut kiba don hapoh katei ka kali kim iohlad shuh ban hiar napoh ka ka kali jong ki.
Lait noh tang kawei ka longkmie ba die dukan sha hajan katei ka jaka, ym don satia ba iohi ha ka por ba jia katei ka jingjia namar jan baroh ki nongshong shnong ki dang don sha bri namar dang mynta ka sngi hi ba rang ka bneng ba ki la ioh lad 			ban hiar sha la ki bri jong ki, la iathuh u rangbah shnong ka shnong Trangblang u bah Arora Byron Pamksang.
Kitei ki nongialam shnong ki dei kiba la tip kyrteng kum u Thomlin Surong, u Hamboi Langshiang uba dei u Secretary Shnong bad u Shan Khongiong uba dei u dkhot ka dorbar shnong.
Nalor kitei ki lai ngut kiba la shah pyniap, lai ngut kiwei pat ki la mynsaw jur bad la sopspain ia ki ha Pdeinshakap PHC bad hadien la pynkit pat ia ki sha Civil Hospital, Ialong.
Lai ngut kiba donkti kiba la tip kyrteng kum u George Rosmingson Manner, u George Hemingson Manner kiba dei shi para trai bad u Lasawki Manner uba dei u para ar kmie jong kitei ki ar ngut hadien ba ki la dep leh ia katei ka kam runar jong ki, ki la phone hi sha ki pulit.
Ki pulit ki la kem sa ia ki lai ngut kiwei pat kiba donlang ha katei ka por kiba la tip kyrteng kum u George Kerry Manner uba dei u para trai jong kitei ki arngut, u Tam Manner uba dei shi para ar kmie kitei ki shi para bad ia u paralok jong ki uba kyrteng kum u Khamti Myrlia.
Haba pyrshang ban tohkit halor kane ka jingjia la iathuh ba ka bor shnong Amlanai dang ha kine ki ar lai sngi ki la iohkem ia ki nongshallan masi tuh sha Bangladesh bad haba tohkit ia ki nong beh masi ki la iathuh ia ka kyrteng jong kitei ki ar ngut shi para bad na ka liang ka bor shnong ka la phah wan ia ki sha shnong Amlanai ha kaba la iathuh ba ki la pynshitom ia ki bad la aiti ruh ia ki sha ki pulit.
Kane lehse ka dei ka daw ba kitei ki shi para ki la thaw lad ban kput ia utei u Rangbah shnong bad Secretary Shnong.
Ha kawei pat ka tyllong khubor la iathuh ba ka la don ruh ka jingiaknieh ia ka jaka kaba don ha Amlanai hapdeng ka bor shnong Amlanai bala lam khmat da utei u Rangbah shnong bad ki trai jaka kiba dei na ka kur Manner na Trangblang.
Ki riew rangbah na ka shnong Trangblang ki la pynpaw ia ka jingsngew kyndit halor kane ka jingjia kaba la jia hapoh u pud u sam ka shnong bad ki la pynrem jur ruh ia ki briew kiba donkti ban shim ia ka jingim jong kitei ki briew khlem sa khein shuh ia ka sang ka ma.
Kham niar eh ban jia kum kane ka jingjia ha ka thain Amlarem jong ngi bad kane ka jingjia ka la wanrah ka jingkyndit ia baroh bad nga pynrem jur ia kito kiba shim ia ka ain ha la ka jong ki kti jong ngi, la pynpaw u MDC ka thain, u ma Lamdibok Sumer uba la hiar kyrkieh sha katei ka jaka mar syntip halor katei ka jingjia.
Ka Brazil, ka la shah pynrem ha ka jingialehkai World Cup, ha ka Belgium, hynnin ka sngi ha Russia.
Ha ka jingialehkai ha ka Quarter Final, ka jingialehkai, ka long kaba la pynshongshit ia ki nongpeit kai na baroh arliang, namar ki ar tylli ki Ri, ki long kiba ia ryngkat bor bha.
Hynrei ka Belgium, ka la lah ban pynrung jar, lyngba U Fernandinho jong ka Brazil, uba la thep sha ka kol la jong ia ka bol ha ka minit kaba 13 bad hadien kata sa ka kol, kaba la thep da U Kevin De Bruyne, ha ka minit kaba 31.
Na ka liang ka Brazil, ka la ioh ban pynphai tang shi kol, ha ka minit kaba 76, lyngba U Renato Augusto.
Shillong:Wat la ka jylla Meghalaya ka dei kaba jyllei bha ka jingmih jong ki sohphan hynrei kam pat nang ban pynlong spah ia une u soh ba la wai sngewbha ka mariang bad namar kane, ka la pynlong ba kan duh ei haduh T.5spah klur ha ka shi snem.
Ia kane la pynsngew da u Additional Chief Secretary u KN Kumar haba kren ha ka tamasa sohphan kaba  pyblong mynta ka sngi da ka tnad ka rep soh rep pai ka sorkar jylla.
“U Sohphan u dei u soh u bym shym la suidniew da ki briew namar ba u mih bha khlem da donkam ban thung ruh", la ong u Kumar.
U la ong ba kiwei ki jylla ha ka ri India ki la dep ban pynwandur bha ia ka rukom ban thaw jingmyntoi na u Sohphan, hynrei ka jylla Meghalaya kam pat bna eiei.
“Haba shu khein kyllum, ka jinglehnoh ka spah na ka jingdon u sohphan ha ka jylla Meghalaya kam duna ia ka 5 spah klur tyngka", la ong u Kumar.
Haba batai ia ka jingmut jong kane ka tamasa sohphan, u Kumar u la ong ba ka jingmut ha lyndet kane ka tamasa ka long ban pynpaw nam shuh shuh ia une u sohphan ha ki jaka sor, namar ba haduh  mynta ia u sohphan la pyndonkam tang ki briew sha jaka nongkyndong.
Katkum ka jingwad bniah, u la ong ba u sohphan u lah ban pynmih soh haduh 200 tylli ha ka shi snem bad u lah ban pynmih ia u soh haduh ka jingkhia kaba 60 kilo.
U la ong ba ha ka Mission Document, la pynkhreh ba ka jylla kan pynlut T.80 klur shi snem ban pyniaid iew bad ban pynmih jingmyntoi na u sohphan.
“Lada lah tang ban shu shim kabu na ki sohphan ba la don lypa, ka jylla ka lah ban ai jingmyntoi ym duna ia ka 20 hajar ngut ki briew", la ong u Kumar.
Haba shim bynta kum u kongsan ha kane ka sngi, u Myntri Rangbah u Conrad K Sangma u la ong ba ka sorkar ka la thaw ia ka tnad Food Processing Department bad lyngba kane kan iarap ia ki briew ba kwah ban seng kam ha kane ka jait kam.
U la ong ba ka jingpyntreikam ia kane ka thong, na ka bynta u sohphan kan ai jingmyntoi ia ki paidbah ka jylla, namar ba ha kane ka jylla u sohphan u la don lypa kyrhai.
La ioh ruh ia ka jingkren na u myntri ka tnad rep u Bah Banteidor Lyngdoh bad na kiwei.
U myntri rangbah ka jylla u Conrad K Sangma, u la ong ba ka sorkar ka kwah ban wanrah da ka polisi kumno ban pyniaid iew ia u sohphan, namar kumba ka long mynta ym pat don ka iew ka hat jong utei u soh uba lap ha manla ka longing ha ki nongkyndong.
U la ong ba ka sorkar kan iarap ia ki nongrep ban thaw da ki lad ki lynti ban pynioh jingmyntoi lyngba utei u soh.
Ex.Rev.K.LangrinKa Ri Lyngngam ka don hapoh ka jylla Meghalaya, shaphang sepngi.
Ka kynthup ia ki shnong Lyngngam kiba don ha West Khasi bad South West Khasi.
La ker ia ka Ri Lyngngam na shatei da ka Assam, na sepngi da ka Garo Hills bad ka Bangladesh.
Ka long ka jaka kaba riewspah ha ki khlaw ki btap, ki syntiew ki skud, ki sim ki doh bad khamtam ki marpoh khyndew kum u dewiong, u nar, u selimanite, u granite, u mica, u uranium, u iron ore bad kiwei kiwei de.
Napdeng ki jait dieng u don uwei u dieng uba rem dor katta katta ba la tip kum u Agor.
Une u jait dieng u la sdang ban duh noh.
Donbok ba ki dang don kiba dang pynsah khyrdong ia u haduh mynta.
Kiba dang sumar ia u dieng Agor ki dei kine ki shnong: (1) Nongdaju, (2) Nongwar, (3)Nongshram Rongbeng, (4) Kyllonmatthei, (5) Nonglangtur, (6) Riangud, (7) Riangna, (8) Riangmaw, (9) Langmar, (10) Amarsang, (11) Nirang, (12) Pormawdar, (13) Kulang, (14) Nongumsor, (15) Nongjri, bad (16) Nonghyllam.
Lait na kine ym don dieng Agor shuh hangno hangno ruh ha Ri Lyngngam.
Ha ka kot ba la ai kyrteng ‘Uei u Lyngngam’ ba nga la thoh, uba don u ISBN-978-81-933870-3-0, ha ka lynnong-2 ‘Ka jingiaid lynti ki Lyngngam’ ka bynta-2 ‘Way of Living’,  nga la thoh ba ha shuwa ia ka snem 1800 ki Lyngngam kim pat iohi ia ka pisa.
Dei hadien jong ka snem 1800 ba ki Lyngngam ki la sdang ban iohi ia ka pisa haba ki leit iew sha ri dkhar.
Ki Lyngngam ki la ioh kawei ka buit ban shna lieng ba la khot ‘Kun’ da ki dieng dongbung.
Kine ki jait dieng ki long kiba phylla, ba tang shu pyndei um ki la ia dait hi kumba tah pain.
Kine ki jait dieng ki la duh namar ym don ba sumar.
Ki Lyngngam ki shna ia ki lieng bad leit die sha ki dkhar namar ka jingdawa lieng jong ki ka long kaba jur.
Kham hadien pat ki dkhar ki la dawa sa ia ki thlong bad ki synrei ban dung khaw.
Kumta, ki Lyngngam nalor ba ki ioh pisa da kaba die lieng, ki ioh pisa ruh da kaba die thlong bad synrei.
Ha ki snem 1900 shaneng, ki dkhar ki la dawa sa ia u sohmynken tyrkhong bad u skum niangryndia.
Ki iew ba ki Lyngngam ki leit die ia kine ki dei ka iew Khangsari bad Duddura.
Ka spah bah spah san jong ki Lyngngam ka la wan jia ha ki snem 1960 shaneng ba ki ri Arab ki la dawa ia u Agar ne Agor ba khot ki Lyngngam.
Ha shuwa jong kito ki snem ki la don bun byllai ki dieng Agor ha Ri Lyngngam, tangba ki Lyngngam kim pat tip ba na kito ki jait dieng ka mih ka spah bah.
Ha kawei ka sngi jong ka snem 1960 la wan poi ki ‘Khar Hojai’ na Nowgong sha Ri Lyngngam, ki da pynithuh ialade ba ki dei ki briew ba la phah da ki nong Arab ban wad ia u Agor.
Kumta, dei ki dkhar Hojai ba la pynithuh ia ki Lyngngam shaphang ki dieng Agor bad ia ka jingkordor jong ki.
Ki la leit sha khlaw, ban pom tang ia kiba la bam khniang ban sei ia ka um kaba sma iwbih.
Ki dkhar ki la ai pisa ia ki Lyngngam bad ki sa kit ia u Agor sha ri Arab ban leit die ha ka dor kaba rem.
Kita ki dkhar ki ithuh ba u dieng Agor u don tang ha Ri Lyngngam.
Ynda ki Lyngngam ki la iohi ia ka buit jong ki dkhar, kham hadien kim shah shuh ia ki dkhar ban wan sha ki jaka jong ki.
Ki la pom hi ia ki dieng Agor, ki sei hi ia ka um ksiar bad ki sa leit die hi sha ki dkhar ha iew:  Duddura, Boko bad Guwahati ha ka dor kaba rem.
U Agor u don haduh shiphew jait, ba ka dor ruh ka long ka la jong ka jong.
Kita ki long: (1) U Kotta uba shongdor 5000 tyngka shi kilo, (2) U Pure uba shong dor 4000 tyngka shi kilo, (3) U number One ba shongdor 3000 tyngka shi kilo, (4) U number two ba shongdor 2000 tyngka shi kilo, (5) u number three ba shongdor 1000 tyngka shi kilo, (6) U Kipkap ba shongdor 500 shi kilo, (7) U Bangtang ba shongdor 250 shi kilo, (8) U Kola ne Kola Khasi ba shongdor 250 shi kilo, (9) U Kola motmhaw ba shongdor 250  tyngka shi kilo, bad (10) U Dum ba shongdor 50 tyngka shi kilo.
Ka jingioh pisa ki Lyngngam ha kito ki snem ka la long kaba shyrkhei kat haduh ba kim lah shuh ban pyndonkam.
Sngewsih ba ym don bank kumba long mynta.
Lada ngin ianujor bad kaba mynta ka long kumne: Shijur ki juti snieh ba bha duh ha kito ki snem ka long tang 20 tyngka.
Mynta pat kiba kum kito ki juti ki la palat ia ka 1200 tyngka.
Te ka 5000 tyngka shi kilo u Agor ha kito ki snem ka ia ryngkat bad ka 3,00,000 tyngka mynta.
Uwei uwei u briew um duna ia ka 5 kilo u Agor haba leit die sha ri dkhar ba ka dor mynta ka palat ia ka 15 lakh tyngka.
Kine ki dieng Agor ki la sdang ban duh namar ba ym don ba sumar ia ki kiba dang sah kyrdong ki long sa tang ha kitei ki shnong ba nga la kdew sha khmat.
Sngewtynnad ba ka sorkar Meghalaya mynta ka la pyrshang ban ai jingiarap ia ki nongshong shnong ha man la ki dong ki thain kum haba kyntiew ia ka rep ka riang, ka ri jingri, ki kam jngoh kai pyrthei bad kiwei kiwei.
Hynrei ngim pat bna ba ka sorkar ka thaw lad ban pynim biang bad pynneh pynsah ia ki dieng Agor ha Ri Lyngngam kiba long ki dieng kiba kordor katta katta.
Ah! jin lada ka sorkar Meghalaya bad ka sorkar kmie na Delhi kin kner lem ia ki kti ban ai jingiarap ba ki Lyngngam kin thung bad pynim biang ia ki dieng Agor, kan long ka jingkyrkhu kaba khraw katta katta, ym tang ia ki Lyngngam, hynrei kan pynriewspah wat ia ka jylla Mrghalaya bad ka ri India.
Ban thung ia ki dieng Agor dei ban da peit bad examin ia ka jait khyndew kaba long dewsaw.
Ki shnong kiba long ban thung dieng Agor ha Ri Lyngngam ki long kine: Nongdaju, Nongthymmai D, Nongriangju, Kyllonmatthei, Shallang, Rongkhugre, songsak, Duranggre, Nongshram, Swanggre, Dalbot, Riangkhain, Nongdagong, Pyndenggar, Pormawlai, Snaram, Nongiawnaw, Riangwar, Porksai, Umdang, Mawkhap, Riangna, Riangba, Langumshing, Nongkrong, Umshynrut, Photjalei, Porla, Shyrkon, Nonglyer, Nongdhar, Maweit, Mawmarin, Nonglamjew, Nongdiengkain, Kulang, Nongjri, Pormawdar, bad kitei ki shnong ba nga la kdew sha khmat kiba dang sumar ia ki dieng Agor haduh mynta.
Ban ioh ia ka jingbatai kaba kham bniah phi lah ban leit ia kynduh ia ki riew rangbah ha Nongdaju kiba long (1) U Bah Dabit Nianglang, (2) Bah Leaderson Amora bad (3) u Bah H.Gephrin Ryntong.
Kine ki rangbah ki long kiba tip kham bha ban ia nga.
Lada ka England, kan jop shibit ia ka Sweden, U David Beckham un ioh ja miet, kaba u kwah bad ha kano kano ka bynta jong ka pyrthei bad ba yn ai sngewbha da U Zlatan Ibrahimovic, katba lada jia ba ka jop ka Sweden ia ka England, hangta U Beckham, un hap ban thied ia ki tiar ban buh ha iing thymmai jong U Zlatan ha LA Galaxy, ha kaba yn thied ia kitei ki tiar iing na IKEA.Katei ka long ka jing iathong jong kitei ki snar ialehkai ba khraw jong ka pyrthei hynnin ka sngi, ha shwa jong ka jingialehkai hapdeng ka England bad ka Sweden, kaba dei ban long mynta ka janmiet ha ka por 7.30 mynmiet.
Shillong: Khad hynriew ngut ki MDC ka KHADC ki la iakynduh mynhynnin ka janmiet ia u Myntri Rangbah ka jylla u Conrad K Sangma ban dawa ban khot dorbar kyrpang ha ka KHADC namar ba kim shaniah shuh ia ka Executive Committee ba ialam da u Chief Executive Member (CEM) u Bah Pynshngain N Syiem.
Kine ki MDC kiba la wan iakynduh ia u Conrad ki long 5 ngut na UDP, 4 ngut na NPP, 3 HSPDP, 3 PDF bad uwei Independent  ki la dawa ba dei ban hukum ia u Lat ka jylla ba un khot dorbar kyrpang namar ba u Bah Pynshngain u la duh ia ka jingbun paid.
Kine 16 ngut ki MDC kiba iasoi kynthup 4 PDF kynthup u Bah Banteidor Lyngdoh, Bah Blanding Warjri, Kong Grace M Khapuri, Bah James Sylliang, 3 HSPDP Bah Samlin Malngiang, Kong Teilinia Thangkiew, bad Bah Mansturdy Nongrem, 5 ngut na UDP kynthup Bah Donkupar Sumer, Kong Rona Khymdeit, Equator Nongrang, Antonio War bad bah Teinwel DKhar, 4 NPP ba kynthup Bah HS Shylla, Bah Pyniaid Sing Syiem, Bah Jansing Tynsong bad u Bah Victor Rani nalor u MDC shimet u Bah Ricky Shullai.
Kane ka dei ka jingiakhih pynkhyllem kam dei shuh ka sien ba nyngkong ia u Bah Pynshngain N Syiem ha KHADC, namar ba ka la don ruh ka jingiakhih ha ki snem ba la dep, hynrei ym shym la lah ban pynkhyllem.
Haba kren sha ki nongthoh khubor, u Bah HS Shylla na ka NPP u la ong ba ka dorbar ka donkam kyrkieh ban khot noh, namar ba ka la don ka kynrum kynram kaba shyrkhei ha ka kam pisa pilain ha ka KHADC.U la kynnoh ba u Bah Pynshngain u la thung u la weng EM khlem kano kano ka jingiasyllok bad ki paralok ba iadon lang ha kane ka EC bad kane ka dei ka jingleh mon marwei jongu.
“Ngim pat don kano kano ka jingiakren mano ban ialam ia ka kynhun, hynrei ngi la wan iakynduh ia u Myntri Rangbah kum ka kynhun ki 16 ngut", la ong u Bah Shylla.
Ha kawei ka liang, u bah Banteidor Lyngdoh u nongialam ka PDF, u ong ba  ka jingpyrshah ia u Bah Pynshngain N Syiem ka dei ka kam jong iing jong ka party.
“Ngi ki MLA ngi la rai ban kyrshan beit ia kane ka sorkar MDA haduh ba kut", la ong u Bah Banteidor bad bynrap, “Kampher lada ka EC ba ialam da u bah Pynshngain kan khyllem namar ba ka dei ka kam ha KHADC".
Ym don jingiadei ka sorkar bad ka kam KHADC, ong u ConradU Myntri Rangbah ka jylla uba long ruh u president ka NPP u Conrad K Sangma u la ong ba ka NPP kam kwah ban tuklar ia ki kam iing ka PDF hynrei ha kajuh ka por, u la ong ba u kloi ban iakren ban pynbeit ia ki jingiapher jingmut ia ki kam ba iadei hapoh ka sorkar.
Ha ka jingkren sha ki lad pathai khubor mynta ka sngi, u Conrad u la ong ba ka sorkar MDA ka long kaba kut jingmut ban iatreilang bad baroh ki MLA ka liangsynshar kynthup ka PDF na ka bynta u paidbah.
“Ngam kwah ban tuklar ia ki kam iing ka PDF hynrei ngi kut jingmut ban don ka jingiatreilang bad baroh ki seng kiba don ha ka sorkar kynthup ka PDF ruh", la ong u Conrad, bad bynrap, “Ngi kloi ban iakren pynbeit lada don ka jingiapher ha ka sorkar".
Kane ka jingkren jong u Conrad ka long halor ka jingkylli hadien ba hynnin ka sngi, u nongialam ka PDF u bah Pynshngain N Syiem u la byrthen ban weng noh ia ka jingkyrshan na ka sorkar MDA lada ka pynkhyllem ia u na ka shuki CEM ka KHADC.U Conrad u la ong ba ka sorkar kan iaid shakhmat ban pyntreikam ia ki polisi na ka bynta ka jingmyntoi jong ki paidbah bad ka jingkam ba ka PDF kan weng na ka sorkar kam don satia.
U la ong ba ka kam ha district kam iadei eiei bad ha ka sorkar, kumba la jia ha ka Jaintia Hills district council, ha kaba ka UDP kaba ialam ia ka Executive Committee ka la shah pynkhyllem ha ka NPP katba ha ka sorkar jylla ka don lang.
Ha kawei ka liang u Conrad u la ong ba ka sorkar kan sa bishar ia ka rai ka Supreme Court kaba la mana pyrshah ia ka sorkar ba kam dei shuh ban thung Acting Director General of Police namar ba kan pynduh lad ia kiwei ban kiew kyrdan lem.
U la ong ba ka tnad kam ain kan bishar ia kane ka kam bad ka sorkar kan sa leh ia kaba donkam.
Ha kajuh ka por, u la ong ba ka sorkar MDA ka la dap 100 sngi mynta bad kan kut jingmut ban ai ia ka jingshakri kaba kham paka shuh shuh na ka bynta ki paidbah ka jylla.
Ha kawei ka liang, u nongialam ka PDF uba dei ruh u myntri sorkar u bah Banteidor Lyngdoh u la kyntait ban weng noh na ka sorkar MDA ba ialam ka NPP kumba la byrthen u Bah Pynshngain N Syiem.
Haba kren sha ki nongthoh khubor mynta ka sngi, u Bah Banteidor u la ong ba ka PDF kan nym weng ia ka jingkyrshan na ka sorkar MDA kumba la byrthen u bah Pynshngain.
U la kam ba ka jingkren jong u Bah Pynshngain ba ka PDF kan weng noh na ka sorkar MDA la dep ia pynbeit ha ka party.
“Ngim don eiei ka daw ban weng ia ka jingkyrshan na ka sorkar MDA’, la ong u Bah Banteidor.
U la ong ba ki MLA ka PDF ki la iashong jingialang hynnin ka sngi halor kane ka kam bad kiei kiei kiba la mih ha ki lad pathai khubor la dep iapynbeit.
Hynnin ka sngi, u Bah Pynshngain uba dei u nongialam ka PDF u la kynnoh ba ka NPP ka la pyrshang ban pynkhyllem noh ia u na ka shuki CEM bad u la byrthen ban weng noh ia ka jingkyrshan na ka sorkar MDA ba ialam da ka NPP.Ka PDF ka don saw ngut ki MLA ha kane ka sorkar MDA bad lada kan weng ruh ka sorkar kam pat khyllem satia namar ba ka don 38 ngut ki MLA ba kyrshan ha ka iing dorbar kaba 60 ngut.
Ka France, ka la ioh ban rung sha ka Semi Final jong ka ialeh World Cup, ha kaba ka la pynliem ia ka Uruguay da 2-0, ha ka jingialehkai Quarter Final mynta ka sngi.
Ka France, ka la ioh thep ia kitei ki kol, lyngba U Rafael Varane ha ka minit kaba 40  bad nangta sa U Antoine Griezman, ha ka minit kaba 61.
Shillong: Ki nongshong shnong ka Mawmaram ha ka miet jong ka sngi palei ki la kem ia uwei u briew halor ka jingkynnoh ba u thmu ban leh be-ijot ia kawei ka heprit ha ka 03 tarik mynta u bnai ha ka por kumba 2 shiteng nohphai sngi.
Une u runar udei u ba la tip kyrteng da u Jansing Rani, ha kaba la kynnoh ba ula puh ruh da u mohkhiew arsien na khlieh jong katei ka hep rit kaba dang 14 snem ka rta ha ka shnong Mawmaram, East Khasi Hills.
Une u runar udei shnong trai na Manai bad u poi shongkha ha Mawmaram.
Katkum ka jingiathuh ki nongshong shnong, ha ka 03 tarik katei ka hep rit ka la mih na la ïing ban leit saitjain ha kawei ka wahduid kaba don ha marjan ka ïingsah jongka, hynrei une u runar u la tan jubor ia ka sha khlaw bad thmu ban leh be-i-jot.
La iathuh ba hadien ba la tan ia ka, une u runar u la teh ia ki kti bad ki kjat jong kane ka hep rit bad u la puh ruh da u mohkhiew arsien na khlieh, hynrei kane ka jingthmu jong une u runar ka la pulom noh hadien ba ki briew ki ba la iohsngew ia ka jingpyrta kane ka hep rit ki la mareh sha ka jaka ba ka don, bad une u runar u la phet krad na katei ka jaka.
Ia kane ka hep rit la lap da ki bahaïing bad ki nongshong shnong ha ka jingmynsaw kaba jur haduh ba ka khlem tip briew shuh, la pynkit noh ia kane ka hep rit sha ka jaka ai jingsumar bad mynta la buh ia ka ha ICU ha ka hospital ha nongbah Shillong.
Namar ka jingsngew ingkhong ia utei u runar, na ka liang jong ka shnong, ha ka janmiet jong ka 05 tarik mynta u bnai ki la pynlong ka jingap kdong ia utei u runar (Jansing), bad ki la ioh ban bat noh ia u na ïingsah, hadien kane ki la rah sha ïing shnong ban bishar ia u.
Ki paidbah hadien ba ki la ioh jingtip ba la ioh kem ia u Bah Jansing ki la leit tur puk sha ïing shnong da ka jingsngewbitar ban ai jingsngeng ia utei u runar.
Hynrei ia ka jingbitar jong ki paidbah la lah ban tem noh da ki nongpyniaid shnong kaba la pyllait ia utei u riewnar na ka jingshah bom shnong.
Ha ka jingtohkit jong ki nongpyniaid shnong ka Mawmaram bad Mawsawa-Umdishit, u Jansing u la phla ba u la leh ia katei ka kam runar bad thmu ruh ban leh be-ijot ia katei ka hep rit.
Ki pulit mar ia ioh jingtip ia kane ka jingjia ki la poi mar mar sha katei ka shnong, bad kem noh ia u Jansing ban tohkit.
New Delhi: Ka dor jong ka petrol, ka la kiew biang mynta ka sngi, ha kaba ka la kiew da 14 naia ha Delhi bad mynta ka long T.75.85 shi litar na ka T.75.51 shi litar.
Ka jingkiewdor, ka dei hadien, ba ka la don ka jinghiar dor jong ka Petrol, naduh ka 30tarik Jymmang, ha kaba ka dor jong ka petrol bad ka diesel, ka la long kumjuh haduh ka 4tarik Jylliew 2018.
Ka dor ka diesel, ka la kiew mynta ka sngi ruh, ha ka jingkiew dor kaba ar sngi kynthih bad ka dor jong ka diesel, ka long T.67.66 shi litar, na kaba long T.67.50 shi litar ha ka sngi palei.
Nongstoin:Ki la mih shibun ki jingkren pyrshah ia ki dkhar na Assam bad ia ki kam thombor jong ka Assam sha West Khasi hills, hynrei ha kane ka kynti, ka la mih sa ka jing pyrshah ia ki syiar na Assam bad ka daw ka long namar ba ki syiar bam doh na Assam, ki shongdor tang 90tyngka shi kilo ha Nongstoin, katba ki syiar bamdoh na Nongstoin, ki shongdor 240 tyngka shi kilo bad katei ka la pynjew mynsiem jur ia ki nongri  syiar jong ka thaiñ.
Uwei u samla ri syiar na Nongstoiñ haba iakren bad u nongthoh khubor, u la ong ba ka jingwan rung jong ki syiar na Assam ka la ktah shisha ia ka kamai kajih ka jong ki nongri syiar ka thaiñ namar ba ki nong pyniaid (supplier) ki ai ia ka kador syiar ba ki wanrah ha ka dor  kaba tad bad bun bun ki nongdie syiar ki la iabeh noh ban thied ia kitei ki syiar ba wan na Assam bad kyntait noh ia ki syiar ba la mih na Nongstoiñ.
Shuh shuh utei u samla u la ong  ruh ba katei ka jingleh jong ki nongpyniaid syiar (supplier) ka la long kum ka jingkhang lad noh ia ki nongri syiar ka thaiñ, namar ba ki nongkhaii hi ki iabeh beit ia ka dor kaba tad bad ia kitei ki syiar Assam lah ban ioh ha ka dor 90 tyngka shi kilo u wei u syiar tylli ba dang im na kitei ki nongpyniaid, katba ia ki syiar na Nongstoiñ pat ki ioh ha ka dor 120 tyngka shi kilo u wei u syiar tylli ba dang im.
Ym tang kata u tei u samla nongri syiar u la iathuh ruh ba hadien ba ki nongdie syiar kila dep ban pynkhuid ia ki syiar kila die pat ia kajuh ka dor bala ia die lang ia ki syiar na Nongstoiñ kata ha kador 240 tyngka shi kilo bad ia kitei ki syiar na Assam la wanrah beit da ki supplier bad don hateng hateng ba ki bar Jylla ki wan hi sha Nongstoiñ ban pynpoi ia ki syiar ki jong ki.
Kumta ha kaba iadei bad katei ka jingeh ba ki nong ri syiar jong ka thaiñ Nongstoiñ kila ia kynduh na ka liang jong ka Synjuk jong ki nongri bad nongdie doh syiar ka Nongstoiñ Town Area bala lam khmat da u bah H.Nongdkhar kala shong ia ka jingialang na ka bynta ban ia pyrkhat sani bha ha kaba iadei bad katei ka bynta kaba la long ruh ha ka sngi Balang jong ka taiew.
Shuh shuh na ka liang jong katei ka synjuk hadien ba kala dep ban iashong ia ka jingialang da kawei ka rai kila shim ba nangne shakhmat kan nym shah shuh ban wanrah ia ki syiar kiba na shabar ka Jylla ban pyniaid Iew hapoh ka Iew Nongstoiñ bad kala maham ruh ia kiba ialeh pyrshah ka synjuk kan hap ban leh da kaba tyngeh.
Na ka liang jong katei ka synjuk ka wer ruh ia ki paidbah ka thaiñ ba kin ai ka jingiatreilang bad ka synjuk na ka bynta ka jingmyntoi bad ka bha ka miat jong ka thaiñ hi baroh kawei bad ka synjuk kala pynkynmaw ruh ia ki nongdie bad nongthied syiar ba ka dor jong ka doh syiar kan long T.240 shi kilo.
Nongpoh: Tang mar ia ioh jingtip halor ka jingthmu ka sorkar ba pynkhie-im biang ia ka jingtei ia ka Projek lynti rel ha Byrnihat, ki nongialam ka Khasi Student Union, North Khasi Hills District, mynta ka sngi ki la leit ban iakynduh ia ka Deputy Commissioner ka Ri Bhoi, kaba long ruh kum ka dak jong ka jingmaham ia ka sha ka sorkar haba iadei bad ka lynti rel sha ka jylla.
Ha kane ka jingleit ban kynduh ia ka Kong RM Kurbah, DC ka Ri Bhoi, ki nongialam ka KSU ia kaba la ialam da u samla Ferdynald Kharkamni, President ka KSU, NKHD, ha ryngkat ka jingsynranlang lem bad kiwei kiwei ki nongialam ka Seng.
Haba kren sha ki nongthohkhubor, u samla Ferdynald Kharkamni, u la ong ba ka daw kaba la pynlong ia ka seng ba kan leit kynduh DC, ka dei hadien ba ka seng ka la ioh jingtip ba ka sorkar ka la don jingthmu ban pyntrei biang ia ka lynti Rel ha Byrnihat.
U la ong ruh, ba kumba ka long mynta hi, ka seng ka ieng halor ka nongrim lajong bad kata ka long ban pyrshah beit halor ka jingthmu ban wanrah lynti rel sha ka jylla, katba ka sorkar jylla kam pat lah ban shna ia ki ain ki ban teh pyrkhing halor ka jingwanrung kyrthep ki mynder.
Haba iadei bad kane ka jingkynduh DC, u samla Ferdynald Kharkamni, u la ong ba na ka liang ka Kong RM Kurbah, ka la ai ka jingkular ban kan shimkhia na ka bynta ban pynsngew sha ki bor bahalor jong ka sorkar jylla.
Namarkata, ka seng ka ai ruh ia ka jingmaham kaba tyngeh sha ka sorkar jylla ba ka buh beit ia ka jingpyrshah lada ka sorkar kan wanrah ia ka lynti rel sha ka jylla bad ha kajuh ruh ka por ngim salia wat ban shong ha iing Byndi, u la bynrap.
Shillong: Ha ka 10 tarik mynta u bnai,  yn plie paidbah ia ka Civil Sub-Division ha Ranikor.
La iathuh ba ha katei ka sngi u MLA ba la risain ka Ranikor u Martin M Dango un rung noh sha ka seng NPP ban ia khun ha ka elekshon shiteng samoi.
La sngewthuh ba yn plie ia katei ka Civil Sub Division, da U bah Prestone Tynsong, myntri rangbah ba ar ka sorkar Jylla, lada jia ba U Conrad Sangma, um lah ban poi ha katei ka sngi.
Shillong: Ki pulit ka nongbah ki la ioh kurup biang kumba T.3 lak tam ka pisa, kaba la lute na u nongkhaii heh spah ka jylla u Bah Rishan Rapsang dang shen.
Ha ka 27 tarik u bnai ba la dep, u Bah Rishan uba dei u hymmen u MLA ka West Shillong, u Bah Mohendro Rapsang, u la shah lute haduh kumba T.9 lak ha u runar uba la tied klep ia u na khlieh uba ap kmong ha khyrdop ka iing sah jongu ha Jaiaw Langsning, Shillong.
“Ngi la ioh kem ia uba suba jur ban tied klep ia u Bah Rishan uba la tip kyrteng kum u Vijay Sahani bad la ioh kurup biang ia ka pisa T.308500", la ong u SP (City) u Bah SA Rynjah mynta ka sngi.
Nalor une Sahani la kem ruh ia u nongniah ka trok Pick-up, u Kumar Sonar bad la ioh kurup ruh ia ka pisa T.10 hajar.
U Vijay Sahani u dei u nongniah trok jong u Bah Rishan hi, kaba u kpa jong u dei uba trei ha karkhana u Bah Rishan hi ha Umiam.
U SP u la iathuh ba haduh mynta la kem 2 ngut bad sa ar ngut dang thwet ia kiba suba donkti ban iasylla lang halor kane ka kam runar.
La kurup ruh ia katei ka trok pick-up kaba la pyndonkam ban kit ha ka miet ba lute ia ka pisa na u Bah Rishan kaba ki wai na Stand Jeep, Shillong.
Lah ban pynkynmaw ba u Bah Rishan u la shah tied klep ha u runar ha phyllaw uba la ap lypa na khyrdop ha ka taiew ba la dep ha u runar haduh ba u la mynsaw jur.
Une u runar u la rah ruh ia ka pisa kaba kot sha ka T.9 lak.
Shillong:Ka seng ki trai par dewiong lane ka State Co-ordination Committee of Coal Owners, Miners and Dealers Forum, ka ia kynduh mynta ka sngi ia U Conrad K Sangma, myntri rangbah ka Jylla, ha kaba ki iakren, na ka bynta ka jingeh ba ki trai par dewiong, ki ia kynduh na ka jingkhang dewiong ha ka Jylla.
Ha ka dorkhas jongki, ki pyni sha u myntri rangbah, ban weng noh ia ki ain jong ka sorkar India, kumba la pyni ha ka para 12 (A) (b) jong ka Sixth Schedule jong ka riti synshar ri bad ki kwah ba ka sorkar Jylla, kan pynkhreh ia ki kyndon kiba shai halor ka jingtih dewiong.
U Conrad, u iathuh ba ka jingiakren bad ka tnat dewiong jong ka sorkar India, ka dang iaid shakhmat bad ba u myntri ka tnat dewiong jong ka sorkar India, u ai jingkyrmen bha, halor ki mat ba la leit rah da ka sorkar Jylla bad u pynsngew ba ka sorkar Jylla ruh ka sngewkhia bha halor ka jingiadei bad ka kam dewiong bad ha kajuh ka por, ban pynneh ia ka mariang, ka bha ka miat jong ki nongtrei par dewiong bad kiwei kiwei.
U iathuh shuh shuh ba ha ki lai bnai ba ladep, ka sorkar Jylla, ka la ia kynduh bunsien bad ka tnat dewiong jong ka sorkar Jylla bad ka jingiakren ka la iaid shakhmat.
Shillong: U bah James Sylliang MDC ka Mawhati, u la ong ba un ym treh satia ban leit shimti ia ka shuki EM kaba u bah Pynshngain u la pynrung biang ia ka kyrteng jong u ha ka jaka u bah Don Sumer bad ban Antonio War bad u la ong ba un ieng beit halor ka T.28 klur kaba u la dep kren mynshuwa bad un don ha ka liang pyrshah ban pynkhyllem shuki CEM ia u bah Pynshngain.
Katba ka kong Grace Mary Kharpuri pat ka la ong ba kam pat kwah ban kren eiei mynta.
Ka jingshah shoh pynmynsaw jong ki lai ngut ki nongbud bus SPTS ha them metor ka dei ka daw tynrai kaba la wanrah ia ka jingkulmar ha ka thain Motphran bad ha ki shnong kiba marjan.
Ka sorkar ha katei ka sngi, ka la dei ban kem bad register case mardor ia kitei kiba don kti ha kaba shoh pynmynsaw ia kitei ki khynnah samla bad kumjuh ruh ia ka nongpynshit, hynrei ha ka jaka ban kem bad ban register case ia ki, ka la pyrshang pynban ban shu pyniasuk noh kumto (compromise).
Kane ka jingleh jong ka sorkar ka pynpaw pat ia kawei ka jingshisha bad kata ka long ba ka tip ia kiba don kti ha katei ka jingjia, hynrei balei ba ka shim por pat ia ka ban kem ia ki.
Ha katei ka juh ka janmiet, la don pat sa kiba la pynsaphriang ia ka khubor lamler ha ki social media ba uwei na kitei kiba la shah shoh, u la khlad noh.
Kane ka khubor, kumba ka paw ka la pynbitar lep ia ki paidbah bad ki la ia mih puk ban leit hiar thma ia ka them metor,hynrei haba la khang lynti noh ia ki da ki pulit, ka la mih pat sa ka jingialeh hapdeng u paidbah bad ki pulit.
Ki paidbah ki la lun da ki maw ia ki pulit bad ki pulit pat ki la tur da ki lathi ban tied ia u paidbah bad ki la siat ruh da ka lyer pynsat khmat (tear gas).
Ka Cyber crime cell jong ka sorkar ka la dei ban lap bad ban kem ia u/ki ba pynphriang nyngkong ka katei ka khubor lamler ha ki social media.
Ha ka sngi kaba bud pat ka la mih sa ka khubor pyn-budnam hana ba ka jingkulmar ka mih na ka daw ba kitei ki nongbud bus ki la kren shait ia ki samla kynthei ha katei ka jaka.
Ia kane ka khubor lamler la pynsaphriang ruh kylleng ha Ri India lyngba ki national TV Channel.
Ka jingmih jong kitei ki khubor lamler ka long kumba kynton ia ki dieng-iap ha ka ding kaba klang, kat haduh ba ki paidbah kim salia shuh ia ka curfew.
Ka jingkawang maw jong ki paidbah ka la nang jur wat ha ki por curfew ruh, kumjuh ka jingkawang lyer pynsat khmat da ki pulit ruh ka la nang jur bad poi haduh phyllaw iing-briew.
Ki khubor ki iathuh ba ki don ki lyer pynsat khmat ba la kawang da ki pulit kiba la kut ka por trei-kam jong ki.
Hadien jong kane, la mih sa ka jingkynthoh na ka sorkar ba ki nongiakhih ki dei na West Khasi Hills bad ba la siew ia ki da ka dor.
kane ka jingkynthoh ka la pynbitar ia ki paidbah jong ka West Khasi Hills.
Ki la lum ia ka jingialang paidbah bad leit iakynduh ruh ia u Chief Minister ban pynpaw ia ka jingpyrshah jong ki bad ki la buh ruh ia ka jingkylli, hato ka sorkar ka thmu ban pynpait pynpra ia ka jingiatylli jong ki khun u Hynniewtrep.
Ka jingkynthoh jong ka sorkar pat, ba la siew ia ki da ka dor lehse, ka dei tang ban iada rap-jot ia la ka jong ka jingduna hynrei ki paidbah kin nym lah satia ban pdiang ia kane ka jingkynthoh, ynda ka sorkar ka ioh ba kem ia kita ki nongthong pisa.
Hynrei kaei kaba sngewtynnad ban iohi ha kane ka jingjia, ka long ba kam shym la don kano kano ka jingiap briew.
Ki pulit ki la tynkan ialade bad kumta kam shym la don kano kano ruh ka jingsiat kuli da ki pulit.
Kane ka jingjia kam shym la ialam ruh sha ka jingkulmar iapher jaidbynriew kumba ka la jia ha ki snem 1979 bad 1987.
Haba ngi phaidien khyndiat sha ki jingkulmar kiba la jia ha ka nongbah Shillong, ngin shem ba ka daw tynrai jong kine ki jingjia baroh ka dei hi na ka jingshah thombor jong ki trai-mukul ha ki katto katne ki jaka kiba kiwei pat ki jaidbynriew ki ia bun paid.
Ha ka snem 1979, ka jingkulmar ka la sdang na ka jingshah thombor jong ki samla Khasi ha Jailroad katba ki dang wan phai na Polo hadien ka jingialehkai football.
Ha ka snem 1987 pat, ka la sdang na ka jingshah thombor jong ki nongshong shnong ka thain Shillong-Umkhen ha Nongmynsong.
Ha ka sien mynta ruh, ka la khie na ka jingshah shoh jong ki khynnah samla Khasi ha them metor.
Kiwei pat ki jingjia kiba la ktah ia ka suk ka sain ha Sor Shillong ki dei na ka jingiakhih ba la pynlong da ki seng bhalang ban pynbor ia ka sorkar ba kan pyntrei kam noh ia Inner Line Permit (ILP).
Ki sorkar kiba la leit noh ki la kyntait ban pyntrei kam ia ka bad kane ka la pynlah ia ki heh-paid ban rung kyrthep sha ka jylla Meghalaya.
Ha ka por ba ngi dang pule college, don uwei u Professor History uba la ai ia kawei ka quotation kaba ong kumne “We learn from History that Man learns nothing from History" (Ngi pule ha ka History ba u briew um shym la ioh jinghikai ei ei ruh na ka History).
Kane ka dei ruh ka jingshisha kaba ngi iohi ha kane ka jylla jong ngi.
Ngi khmih lynti namarkata, ba ka sorkar thymmai kan ioh jinghikai na kaei kaba la jia dang shen ha them metor bad ruh na kiei kiba la jia ha ki snem kiba la leit noh bad ban teh-lakam noh kloi katba lah, ia ka jingwan rung kyrthep jong ki heh-paid sha ka jylla Meghalaya da kaba pyntrei kam noh ia ki kyndon jong ka Bengal Eastern Frontier Regulation 1873 (ILP) khnang ban iada na kiba kum kine ki jingjia hadien habud.
Kane ka ain, ym tang ba ka iada ia ka jingrung kyrthep jong ki heh-paid hynrei ka iada ruh ia ka khyndew ka shyiap na ka jingshah klun noh.
Kine harum ki dei katto katne ki kyndon kiba kham kongsan ba la sot bad pynkylla Khasi na kane ka ain (BEFR 1873):-Section 2 – Ka sorkar jylla ka lah na ka por sha ka por ban pynkylla ia u ‘Inner Line’ ha kano kano na kitei ki district ba la jer kyrteng haneng (ia ki district Garo, Khasi bad Jaintia la kynthup lang).
Ka sorkar jylla lyngba ka jingpyntip paidbah (notification) ha ka Gazette, ka khang pyrshah ia baroh ki Nong India, kynthup ia kiba shong ba sah ha kitei ki district ban jam palat ia utei u ‘Inner Line’ khlem da ioh ia ka Pass ba la soi da u Chief Executive jong katei ka district ryngkat ka seal lane na uno uno u Officer ba la pynkupbor ban ai ia kane ka Pass bad ka sorkar Jylla ka lah na ka por ban pyndam ne ban pynkylla ia kitei ka kyndon.
Section 3 – Uno uno u briew ia uba la khang pyrshah katkum ka section 2 jong kane ka ain, u jam palat ia utei u ‘Inner Line’ ba la buh, khlem da ioh ia ka Pass, u Magistrate u lah ban pynshitom ia u da kaba set byndi haduh shi snem lane da kaba dain kuna ym palat ia ka shi hajar tyngka lane baroh artylli na kitei ki jingpynshitom.
Section 7 – kam long kaba shong ain ia uno uno u briew u bym dei u trai muluk trai jaka jong kitei ki district ba la kdew haneng ban thied jaka ne ia kino kino ki jingmih hapoh u ‘Inner Line’ khlem da ioh jingbit na ka sorkar jylla ne na uno uno u Heh-sorkar ia uba yn thung da ka sorkar Jylla.
Ka sorkar Jylla ka lah ruh lyngba ka notification ha ka Gazette ban kynthup lang ha kane ka jingadong ia uno uno u briew ne u trai-shnong jong kane ka district bad la lah ruh na ka por sha ka por ban weng noh lane pyniar shuh shuh ia kane ka jingadong.
Shillong:Ka jingshong kyllain mynta ka sngi (5 July) ba la pynbeit da u Samla Banshai Marbaniang ryngkat lang bad ka HYC Mawsynram Circle ban dawa kyntiew kyrdan ia ka Mawsynram sha ka kyrdan Civil Sub Division ryngkat lang bad kiwei ki mat jingdawa la pynkynriah noh napoh ka parking lot Additional Secretariat sha ka jaka ba don ha syndah u Mot dur jong u Kiang Nangbah hajan ka Civil Hospital,  Shillong na ki daw bymlah kiar halor ka jingiapynbeit ryngkat lang bad ki bor pyniaid jong ka East Khasi Hills District.
Ka jingiaid lynti jong ki kali Nano, imat, kumba kan kut noh nangne shakhmat bad ka daw ka long namar ba la ioh ban die tang shi unit kitei ki kali ha u bnai Jylliew mynta u snem.
Katei ka dei ka kali, kaba la sdang pynmih naduh u snem 2009, hynrei ka jingdie ka nang hiar nang hiar bad la iathuh ba hapoh India, la lah ban die tang lai unit ia baroh kitei ki kali.
La iathuh ba katei ka kali, kan nym lah satia ban dang bteng ban iaid iew hadien u snem 2019 bad kumta, ka donkam ia ka kompeni ba kan bei tyngka shuh ban nang pynkhlain ia ka rukom shna ia kitei ki kali, lada ki kwah ban dang bteng ka jingpynmih ha ki snem ki ban sa wan.
Katei ka kali, ka dei kaba la pynmih da ka buit U Ratan Tata, ha kaba la die ha ka dor T.1lak, hynrei hadien la hap ban pynkiew dor, namar ba kam iahap satia ka dor ban pynmih ia katei ka kali.
Shillong:Ka Meghalaya Pradesh Congress Committee (MPCC), ka pynshai mynta ka sngi, ba ka seng Congress, kan sei ia ki kandidet jongka, ki ban iakhun na 35-Ranikor bad na 51-South Tura Constituency bad ia kitei ki kandidet, yn sa pynbna paidbah, ynda haba la pynbna ia ka tarik jong kitei ki elekshon shiteng samoi.
Ka MPCC, ka pynsngew ruh ba ka jingpynkhlain ia ka seng, ka dang iaid shakhmat, ha kaba la pyniaid da u lamphang jong katei ka Block, ha ryngkat bad ki dkhot jong ka Ranikor Block Congress Committee (RBCC).
Lah ban pynkynmaw, ba ha ka 15tarik Jylliew 2018, ka Meghalaya Pradesh Congress Committee, ka la thung ia ki nongkitkam jong ka Ranikor Block Congress bad kitei ki kynthup ia U bah Prosperious K Nongmin Convener bad ki dkhot, ki long U Bah Khranglin Lyngkhoi, J.C.Diengngan, Mabadon Nonglyer, U Leenga A.Sangma bad U Haripodo Hajong.
Ym tang katta, hynrei ka MPCC, ka  la thung ruh ka sngi ia U Phrinly Wanniang, kum U Adhoc President jong ka South West Khasi Hills, Mawkyrwat.
Shillong:Ka Cabinet Committee on Economic Affairs (CCEA),  ka la mynjur ban kyntiew ia ka  dor die (MSP) ia ki jingthung kiba mih ha la ki jong ki jong ki aiom (Kharif crop)na ka bynta ka samoi 2018-19.
Ka jingkyntiew ia ka MSP jong ki kynja dai da T.1400 shi quintal bad ka dor jong u dai kan long T.6,975, katba ia ki tiew sngi (Sunflower) da T.1288 shi quintal, ha kaba ka dor jongki kan long T.5,388 shi kwintal, katba ia  u riew hadem, yn pynkiew da T.275 shi kwintal, ha kaba ka dor jongu, kan long T.1,700 shi quintal, katba ia u kba kan long T.200 shi quintal lane ka ban long T.1,750 bad T.1,770 shi kwintal, katba ia u soyabean ka dor ka long T.349 shi kwintal lane T.3,399 shi kwintal.
Ka jing pynkiew dor jong ka kynhun myntri mynta ka sngi, kam shym kynthup satia ia kiwei pat ki mar rep jong ka Ri Khasi Jaintia, kiba kynthup ia U Phan, U Sying, u shynrai bad sa shibun kiwei de ki jait soh, kum u sohniamtra, u synsar, u sla tyrpad bad ki jhur kiba bun jait, kim shym la hap satia ha katei ka dor kyrshan jong ka sorkar India ia ki nongrep.
Shillong: Mynta ka sngi, ki samla pule ka Sohra Govt College Students Union, ki la kynduh ia u myntri ka tnad pule puthi u Bah Lahkmen Rymbui ban kyntu ia ka sorkar ba kan pynmih kam thymmai na ka bynta ka subjek Jingkhein, Statistic bad Geography ha kane ka kolej nalor ban pynioh bos.
Kiwei ki jingdawa ki long ban ker kynroh ia ka kolej bad ban shna ia ka hostel ia ki samla pule.
Haba pyntip sha ki nongthoh khubor, u president ka seng u Bah Ethylbert Khongrymmai u la ong ba ha ka jingiakynduh, u myntri ula pan por haduh ar bnai ba un bishar ia kine ki jingdawa ba la buh hakhmat ka sorkar.
Shwa ia kane, kine ki samla pule ki la iakynduh ruh ia u Lamphang ka iing dorbar u Dr Donkupar Roy ba la synran lang u MLA barim ka Sohra u Bah TW Chyne, halor kine kijuh ki mat ba la aiti sha ka sorkar.
U Samla Ethylbert u la ong ba ka Sohra ka dei ka lyngkha ba la bet nyngkong ia u symbai ka pule puthi bad ka la dei hok ban ioh ia jingkyrshan kaba pura ha kaba iadei bad kane ka kolej na ka bynta ka jingmyntoi ki samla pule.
U la ong ba haduh mynta ki samla pule ki la iakynduh shibun ki jingeh namar ka jingbym don ka hostel khamtam kito kiba la wan pule khnang na ki shnong kiba jngai.
U la pyntip ruh ba ka bos ka don tang kawei kaba la noh synniang u MLA barim kaba shem jingeh ban ai ka jingshakri ia ki samla pule.
“Kawei ka bos la iashong haduh 90 ngut kaba dei ban kit tang 40 ngut bad kane ka long ka jingma", u la ong.
Nongpoh: Ki Pulit ka Ri Bhoi, myn hynnin ka step ha ka por 10 baje ei ei mynstep ki la ioh ban sei ia ka metiap jong uwei u bar jylla uba la ngam ha Wah Umtrew.
La ioh jingtip ba utei u bar jylla uba la tip kyrteng kum u Sanjay Kishan 22 snem ka rta bad uba dei na ka shnong Majbat, Udalguri, Assam, u la ngam jyllop mynha ka 2 tarik mynta u bnai ha ka por 6:30 baje janmiet, hynrei naduh katei ka sngi kaba u la ngam jyllop, ia ka met jong u la ioh ban sei mynta ka sngi.
Ki Pulit hadien ba ki la ioh ban sei ia katei ka metiap, ki la leh ia ka Postmortem bad hadien kata la aiti noh sha kiba haiing jong utei u bar jylla.
Shillong: Ha ka 3 tarik mynta u bnai ha ka por 11:45 baje mynmiet uwei u samla u la phone sha ka 108 Emergency Response Centre, u la phone na uwei u nombar Landline bad u la iathuh ba u la phone na Laitkor najan Quarter ka BSNL bad u la iathuh ba u mut ban pyniap noh ialade.
U ophisar uba kren ia katei ka phone u Thuester R Marak bad ka Supervisor ka Eva Sawian ki la khroh ia u ba um dei ban leh kumta bad ki la pynjai jai ia u ha kiba bun rukom ki jingiakren.
Ki la iathuh ba u la pyntip sha ki ba u dei u samla uba dang 27 snem karta bad ba ka samla jong u ka la shet kylla ia u hadien ba ki la ialang la 3 snem mynta bad mynta ka la ioh lok shawei pat bad ba u ieid palat ia ka bad um lah ban im khlem ma ka.
Katba dang ia kren lyngba ka phone ka kynhun ka 108 ki la pyntip ruh sha ki pulit jong ka Madanrting.
Ha katei ka jingiakren u la ong ba u phone khnang sha ka 108 ba kin ai jingkyrmen ia u bad u la byrngem ba lada kin buh lane pynlip ia ka phone un pynkut shisha ialade, hynrei ki la pyn jai jai noh ba kin ym buh bad um dei ban leh kumta.
Napoh phone ki la kylli ia u, u don bad no ha ing bad u la iathuh ba u kpa jong u-um don naba u leit jingleit shabar hynrei ka don ka kmie jong u.
Ki la khroh ia u ba un ai kren ia ka kmie jong u bad ha ka jingiakren ka kmie jong u ka la iathuh ba kam lah leh eiei, kam don lynti shuh ban kren ia u bad ym don shynrang satia ha ing hasem ban bat ia u ba um dei ban leh kumta.
Ka la iathuh ba u la ieid iap palat ia kata ka briew hynrei ka la shet kylla ia u.
Katba dang ia kren ka 108 ka la ai jingtip ia ki pulit ia ka address ka ing ka sem bad khadduh ki la poi ha ingsah jong utei u samla.
Ka jingiakren bad ka 108 ka la neh haduh 1 kynta 50 minit.
Haba ki pulit ki poi sha ing jong u ki lap ba u la mynsaw na ryndang bad na kti.
La pynkti ia u sha MIMHANS bad hadien la pynkynriah sha Civil Hospital, Shillong.
Utei u samla mynta u dang don hapoh ka jingpeit ki pulit.
Jowai: U Deputy Commissioner ka West Jaintia Hills myn hynnin ka sngi, u la lum jingialang ia ki dkhot nongialam ka Coordination Committee on International Border (Indo-Bangla) na ka bynta ban iakren halor ka kam ker sainar shiah.
Ha kane ka jingia-lang la wan mihkhmat da ki nongialam ka KSU, HNYF, FKJGP bad ki trai jaka na ka liang ka CCIB.Ki heh jong ka company NBCC bad ki heh jong ka BSF.Na ka liang ka CCIB haba iakren bad u Rupang hadien ba la wai ka jingialang, u President jong ka HNYF u bah GH Kharshanlor u la ong ba ka CCIB ka ieng ha ka juh ka nongrim ban pyrshah ia ka jingker sainar shiah kaba khlem da pynbeit shwa ia u pud u sam uba tikna hapdeng ka Bangladesh bad ka India.
“Ngi ieng skhem ban dawa ba ka sorkar India, ka Sorkar Jylla kan pyntikna shwa ia u pud u sam ha shwa ba ngin ailad ban ker sainar shiah", la ong u bah GH Kharshanlong.
U Secretary ka CCIB, u bah Kmen Myrshiang u la ong ba ka jingkhot ia ki sha kane ka jingialang mynta ka sngi ka long halor ba ka Land Border Agreement ha kaba lyngba kane ka Agreement, ka Sorkar India ka thmu ban ker noh ia ki sainar shiah kaba la sahkut baroh shi katta namar ka jingpyrshah ki paidbah ka thain border khamtam ki trai jaka puta.
“Ngi ngim lah ban pdiang ia katei ka Land Border Agreement kaba la leh da ka sorkar India lane ka sorkar jylla namar kam dei ka sorkar ka ban ia kynduh jingeh, hynrei mangi ki trai jaka", la ong u bah Myrshiang.
“Ka jingpynkynriah ia u DC uwei hadien uwei pat ka la buh jingeh ruh halor kane ka mat namar une u DC u hap ban bishar bniah bin pa bin ia ki rai kiba la shim ha ka por jong ki DC kiba la leit noh", la bynrah u bah Myrshiang.
Halor kane, na ka liang utei u nongialam ka CCIB u la iathuh ba kan don biang ka jingjurip ia ki khappud hapdeng u DC, ki BSF, ki heh ka NBCC bad ruh ki dkhot ka CCIB la kumno kumno ha u bnai Nailur mynta u snem.
Shillong: Mynta ka miet ki pulit ki la kem ia 5 ngut ki briew kiba la suba ba ki dei kiba donkti ha ka ban tied klep bad lute T.9 lak tyngka na u bah Rishan Rapsang u hynmen trai jong u MLA ka Shillong West u bah Mohendro Rapsang.
Napdeng kitei ki 5 ngut  kiba shah rah ha ki pulit ha Lumdiengjri PS , uwei u dei u nongniah kali jong u bah Rishan Rapsang.
Lah ban kdew ba ha  ka miet sngi balang jong ka taiew ba la dep ha ka por 7:30 baje eiei mynmiet , uwei u runar ba la tap dur khmat u la tied klep ia u bah Rishan Rapsang uba dei u hynmen trai jong u MLA ka West Shillong bah Mohendro Rapsang.
Katei ka jingjia ka la jia ha phyllaw ïng jong ki ha Jaiaw Langsning, u bah Rishan u la mynsaw bad la pynkit sha Woodland Hospital bad ha katei ka jingjia utei u runar u la knieh ia ka pla pisa kaba u bah Rishan u rah ha kti kaba don T.9 lak tyngka bad u la phet krad noh.
Ki pulit ki la thwet ia ki briew kiba donkti lyngba ka jingpaw dur kaba la ring lyngba ka CCTV kaba la pyndait ha ing kmie jong u bah Rapsang.
Shillong: U nongialam ka NPP uba long ruh u Symbud Lamphang ka iing dorbar u Timothy D Shira u la ong ba kiwei ki seng sain pyrthei kum ka UDP, PDF kan bha ba kin nym iakhun, hynrei ban shu kyrshan beit ia ka NPP ha ka elekshon shiteng samoi na Ranikor.
Ha ka jingkren sha ki nongthoh khubor mynta ka sngi, u Timothy u la ong, “Wat la kim pyrshah ia ka NPP hynrei kan bha lada long ba kin nym iakhun bad ban shu kyrshan ia ka NPP, namar ba lada ki buh kyrtong kan long kumba iakhun paralok".
Kumba ka paw mynta, kin don lai ngut ki kyrtong na ki party kiba don ha ka liangsynshar ka Meghalaya Democratic Alliance (MDA) kata ka UDP, PDF bad ka NPP.Ka BJP ka la ong ba kan kyrshan ia ka NPP ha kane ka elekshon shiteng samoi na Ranikor.
Hynrei ha kajuh ka por, u la kam ba u  kyrtong ka NPP u Martin M Danggo u la don ha ka thong ban rah beit ia ka jingjop ha kane ka kynti namar ba ki paidbah ki sngewthuh ia ka jinglenlade jongu na ka bynta ka bha ka miat kiba bun balang.
“Nga sngew thikna ba 60 percent ka jingjop ka la don sha ka liang u kyrtong ka NPP bad ka daw ka dei namar ba u la aiti ialade ban risain ia ka jinglong MLA ban pynioh ia ka civil sub-division na ka bynta ka jingmyntoi jong u paidbah", la ong u Timothy.
Haduh mynta, wat la ia ka tarik elekshon ym pat pynbna, hynrei ka UDP ka la dep pynbna ba u Bah Pius Marwein u dei u kyrtong jongka, katba ka PDF ka la pynbna ba u Bah Pynshngain Syiem un iakhun ha kane ka elekshon.
Ha kawei ka liang, u Timothy u la kam ba ka NPP kan jop suk na South Tura ban iakhun da u Conrad K Sangma namar ba ki paidbah ki ktik mynsiem ban ioh ban jied ia u kyrtong MLA uba long u Myntri rangbah ka jylla.
“Ka  lyer ka elekshon shiteng samoi na ka bynta ka South Tura bad Ranikor ka beh sha ka NPP", u la ong bad bynrap, ‘ki paidbah ka South Tura kim dei kiba biej bad ki kmen ban ioh jied ia u kyrtong ban long MLA uba long ruh u Myntri Rangbah’.
Ka South Tura konstitwensi kan sa leit sha ka elekshon shiteng samoi hadien ba ka Agatha K Sangma kaba dei ka MLA na ka NPP, ka la risain ban ailad ia u Conrad ban iakhun ia ka elekshon khnang ba un lah ban bteng ia ka kam Myntri Rangbah.
Ka jinglong myntri rangbah u Conrad kan sa kut ha u bnai Nailur mynta u snem kaba long 6 bnai; katkum ka ain bad un hap ban iakhun ia ka elekshon ban jop MLA ban ioh bteng ia ka kam kum u Myntri rangbah ka jylla, uba la ialam ia kane ka sorkar Meghalaya Democratic Alliance (MDA).
U Timothy u la ong ba ka NPP kan pyniakhun pat da ka Agatha na ka bynta ka kam MP ha jaka jong u Conrad K Sangma.
U la ong ba ka Agatha kan jop beit ia ka elekshon MP lashem snem namar ba ki paidbha ka Garo ki dei kiba la shemphang ban jied ia ki nongmihkhmat.
Shillong: Ka KSU Western Border Area Unit ka la dawa na ki bor pyniaid ka Patharkhmah CHC ba ki dei ban plie 24 kynta ia ka khyrdop jong ki khnang ba kan ym buh jingeh ia ki paidbah.
Katei ka seng ka la ong ba ka la lap ba la khang tala la kumba ar bnai eiei ia ka khyrdop jong ka.
Haba katei ka seng ka wad jingtip na ka Dr.E.Kalwing kaba peit ia katei ka jaka sumar, la iathuh ba ka jubab ba ioh na ka, ka long ba la khang tala ia ka khyrdop na ka daw ka jingwan rung palat ki ksew bad ki miaw shapoh Hospital.
Ka KSU ka la dawa ba dei ban plie beit 24 kynta bad dei ban hukum ia u Chowkidar ba un peit ia kata ka jingwan rung ki ksew bad ki miaw.
Ka kyrwoh khubor  na u President KSU Western Border Unit u samla R.Pator u la ong ba lada ka dang iai khang tala ka KSU kan shim da kawei pat ka sienjam.
Shillong:Ka KHNAM, myn hynnin ka sngi ka la hap ban leit  khang ia ki katto katne ki ophis kiba la pynlong trei, wat haba ka dei ka sngi shuti, na bynta  ka jingrakhe Behdeinkhlam.
Ha ka jingiakynduh jong ka seng ia U Geologist ka UCIL, kaba la pynlong trei ha kane ka sngi, la lap ba kat kum ka jingpynbna ia ki sngi shuti (list of holidays) jong ka UCIL la iohi ba ia ka sngi Christmas, Sngi Good Friday, ki sngi kyrpang kum ka Shad Nongkrem, ka Behdiengkhlem, ka Shad Weiking ki sngi khraw jong ki khla wait bad kiwei kiwei khlem kynthup lane pynbna kum ki sngi shuti ha katei ka ophis, hynrei la pynbna (notified) ia ka Makar Sankranti, Holi, Vishwakarma Puja, Durga, Diwali kum ki sngi shuti.
Ka seng ka kyntu ia ka sorkar jylla ba kan ia kren bad phah sha ki bor jong ka Central Government ban pyntip ia ki sngi ba kyrpang bad ba khraw ha ka jylla, kum ka dak ka jingburom ia ka jingsngew ka jong u paidbah ka jylla.
Kan long kaba bakla ba kan donkam ba ki seng ban leit khang lane tuklar ha ki ophis bapher bapher, bad ka sorkar jylla kadei ban shim ia ka lyngkor halor kane ka bynta, khnang ban lait na kine ki jingeh baroh.
Shillong: Ka MLA ka Congress na East Shillong ka Kong Ampareen Lyngdoh, ka don jingthmu ban iakhun ia ka elekshon MDC ka ban sa long   la shem snem, lada kam don ka jingkhang na ka lynti ka ain.
Ka Kong Ampareen ka shah jied MLA la lai sien na ka Laitumkhrah konstitwensi kaba rim bad hadien ka East Shillong konstitwensi.
Ha ka jingkren sha ki nongthoh khubor mynta ka sngi, ka Kong Ampareen ka la kubur ba ka la don ka jingiakren ia kane bad na ka liang jongka, wat la kam pat rai, hynrei kan sa pyrkhat lada ka lynti ka ain ka shah, ka lah ban long ka kyrtong.
“Ka lah lehse ba ngan iakhun ia ka MDC elekshon lada ka lynti ka ain ka shah ban leh kumta", ka la ong ka Kong Ampareen.
Kane ka jingkren jong ka Kong Ampareen ka long hadien ba ka sorkar ka la pass ia ka ain khang bat ar kam ‘Prevention of Disqualification (Members of the Legislative Assembly of Meghalaya) Amendment Bill, 2015’  hynrei kam shym la treikam satia ia ki MLA ban iakhun MLA bad MDC.“Kumba ka paw ka ain ar maloi kam treikam satia ia ki MLA ban iakhun MDC kumba la sakhi ia u Bah Pynshngain N Syiem uba la bat lang ia ka kam kum u MLA barim ka Mawsynram ha ki snem ba la dep bad kum u MDC kumjuh", la ong ka Kong Amapareen.
La sngewthuh ba ka Congress ka kwah ia ka Kong Ampareen ban iakhun ia ka MDC na Laitumkhrah-Malki konstitwensi hadien ba kam ioh ia u kyrtong ba iamon lang baroh hadien ba la phet noh u Bah Antonio War ha ki snem ba la dep.
Kawei pat ka daw kaba ka pynlong ia ka Kong Ampareen ban mih madan ha ka elekshon MDC ka long hadien ba u Bah James Lyngwa uba la jied kham mynshwa ban long kum u kyrtong, u la kynran dien noh ialade namar ka jingbym khlain bha ka met ka phad.
Hynrei ha kawei ka liang, la ioh jingtip ba ka la don ka jingiaknieh tiket kaba jur bha ha ka party hapdeng ki katta katne ngut haduh ba ym lah ban pynbeit bad lada ym iakhun hi ka Kong Ampareen ka lah ban pra ka vote.
Lah ban kdew ba ka Congress ka la duh ia u MDC jongka na Laitumkhrah-Malki hadien ba u Bah Antonio War u la phet noh sha ka BJP shwa ka elekshon MLA bad mynta u la rung sha ka UDP.Shillong: Ha ka 1 tarik mynta u bnai ha ka por 3 baje nohphai sngi kawei ka longkmie kaba la tip kyrteng kum ka Dr.Ila Lyngksiar Rynjah (32 snem karta) kaba dei na Mawlai Mawroh, Shillong ka la ngam jyllop ha ka wah kaba don ha Kharsati Park, Kyrkemkulai Ri-Bhoi.
La pynkit ia ka mar mar sha NEIGRIHMS,  hynrei ki doktor ki la pyntip ba ka la khlad lypa shuwa ban poi sha katei ka Hospital.
Ki pulit ki dang tohkit ia katei ka jingjia.
La ioh jingtip ba katei ka briew ka dei ka doktor ha Sanker Hospital bad ka la leit kai sha katei ka jaka ryngkat ki paralok jong ka hadien ba kam don hapoh ka kam.
La ong ruh ba ka dei ka khun jong u trai ka Sanker u Dr.Sandi Syiem.
Ka Dr.Ila Rynjah ka dei kaba la trei kum ka Assistant Professor, Tata Institute of Social Science (TISS) Mumbai, ka la pyndep ia ka PhD na Clinical Psychology ha u 2016 na National Institute for Mental Health and Neuro Science (NIMHANS) Bengaluru.
Shillong: Ka kong Rosina Ryntathiang ka la ujor sha ki pulit ba ha ka 1 tarik mynta u bnai ha ka por 3 baje nohphai sngi, uwei u Punjabi uba la tip kyrteng kum u Gurpreet Singh u la leit sha ka dukan jong ka kaba don ha 4th Mile Dong Pynthor, Shillong bad ha katei ka por u la hylla bad tla sih ia ka bad u la pynpra ruh ia ka dukan jong ka.
Ka la ujor sha ki pulit ba u la byrngem ruh ia ka lada ka wan iaid lynti na Punjabi Line.
Ka NIA ka la ioh ban kurup T.40 lak tyngka ka pisa, ki pisa rim bad ki ksiar na ingsah jong u Director barim ka Jawaharlal Nehru Institute of Medical Sciences, Imphal u Shyamo Singh.
Ka NIA ka la leit ban khynra ha ingsah utei u Director barim ka JNIMS ha ka jingtohkit jong ka ia ka jingkynnoh ba u donkti ban bei tyngka bad pynpoi tiar siat sha ka seng lehnoh Kangleipak Communist Party (KCP).
“Ka pisa T.40.03 lak tyngka, ki kot ki sla kiba pyni ia ka jingleh be-ain jong u, ki pisa rim kot T.500 bad T.1000 kiba la pynduh noh kiba kot sha ka T.1 lak tyngka bad 700 kram ka ksiar la kurup na ingsah jong u" ong u nongaiktien ka National Investigation Agency.
Jowai: Ka Lehniam Behdeinkhlam ba shisien shisnem ka Sein Raij Jowai kaba la sdang naduh ka 30 tarik ka la kut noh mynta ka sngi hapdeng ka jingshongshit bad iphuh iphieng ha kaba ki kynrem ki lyndang kiba kynthup naduh u Myntri ka sorkar kmie ba dei khmih ia ka tnad DoNER, u Jitendra Singh, u Lat ka jylla u Ganga Prasad nalor u Deputy Chief Minister u bah Prestone Tyngsong, u Minister ka tnad ka Urban Affairs u bah Hamlet Dohling, u Myntri ka kam jngohkai pyrthei u bah Metbah Lyngdoh, u Myntri ka social Welfare u bah Kyrmen Shylla nalor kiwei kiwei ki MLA ki la wan ban sakhi ia kane ka jingpynkut noh ia kane ka lehniam jong ka Sein Raij Jowai mynta ka sngi.
Ki la don haduh 12 tylli ki Rot kiba la wanrah da ki kyntoit bapher bapher naka sor Jowai kumjuh ruh na ka Sein Raij Ummulong bad Sein Raij Shillong nalor ka Sein Tylli Lang, Ladthadlaboh.
Ki katto katne tylli ki Rot ki la wanrah ruh ia ka khubor ban pynsngew sha ki paidbah halor ka jingkiew sted ka Science bad Technology.
“Ka Technology ka dei ka Shakri babha u Briew hynrei kadei pat ka kynrad kaba sniew bad kaba lah ban buh ia u briew ha ka jingma kaba khraw", la kren ka jingthoh ha kawei na ki Rot.
Kawei pat ka rot kaba la wanrah sha pung Aitnar ka ong ba ka pyrthei ka jot ym dei na ka daw kito ki briew kiba sniew, hynrei dei namar ki briew kiba bha hynrei kiba sngap jar.
Ka lehniam Behdeinkhlam, ka dei kaba la pynlong man la u snem da ka Sein Raij ha ka nongbah Jowai bad ha kawei kiwei de ki Sein Raij.
Behdeinkhlam kadei ka lehniam ban beh krat ia ka khlam- kaba mut ka jingpang jingshitom ha ka imlang ka sahlang lada ka long ha kano kano ka dur naduh ka kyiad u Drok bad kiwei kiwei ki kam pyrshah ia ka bha ka miat ka imlang ka sahlang.
Shillong: Ka jingthmu ban pynkhyllem CEM ia u bah Pynshngaiñ N Syiem ha KHADC kam dei shuh kaba dang phylla hynrei kaba kum katei ka jingjia ka ju mih manla ka por shuwa ba kan long ka dorbar jong ka KHADC.Mynta ka kynti ruh ka la mih biang ka la jingthmu pynkhyllem CEM na ka seng UDP bad NPP kiba la dawa ban pynlong da ka dorbar kyrpang ban ia kren ia katei ka bynta.
Hynrei la ong ba katei ka jingthmu ka lah ban pulom biang sa shisien naba ka HSPDP kam kwah satia ban pynkhih shuki bad ba ka Congress ruh ka kyrshan ia ka Executive Committee jong ka PDF.Hynrei la ong ba ki lah pat ban don katto katne ngut ki MDC kiba don hapoh ka seng PDF ki ban shet kylla ia u bah Pynshngaiñ hynrei la ong ba kan ym kot satia ka jingbun paid jong ki lada ka HSPDP ne ka Congress kim treh ban ia treilang.
Lah ban kdew ba ka UDP mynta ka la kiew sha ka jingbun paid kaba 5 ngut ki MDC hadien ka jingwan iasoh jong u MDC ka Laitumkhrah uba la phet noh na ka seng BJP uba dei ruh u paralok ba iajan bha jong u bah Pynshngaiñ ha KHADC.Ka UDP 5 , ka NPP ka don 4 ngut ki MDC ha ka ing dorbar kaba 29 ngut ki MDC.Ka Belgium, ka la pynliem ia ka Japan, hynnin ka miet ha ka jingialehkai World Cup ha Russia.
Ha kaba sdang ka kylla miet, ka Japan, ka la khyrwit ar kol, hynrei kham hadien ka Belgium, ka la khie khlieh bad pynliem ia ka Japan da 3-2.
Ki nongthep kol ka Japan, ki long U Genki Haraguchi, uba thep ia ka kol ha ka minit kaba 48 bad nangta sa U Takashi Inui, ha ka minit kaba 52, katba ki nongtep kol ka Belgium, ki long U Jan Vertonghen, ha ka minit kaba 69, U Maruoe Fellaini ha ka minit kaba 74 bad nangta sa U Nacer Chadli ha ka minit kaba 90+4.
Shillong: Hynnin ka sngi u Blei ka la mih ka jingkulmar ha ka ïing sah quarter jong ki nongtrei sorkar kaba don ha Additional Secretariat, Shillong ha kaba la kynnoh ba uwei u Punjabi u la tied da u nar rod ia uwei pat u jaidbynriew Bihari haduh ba u la mynsaw jur na ki bynta jong ka khlieh.
Kane ka jingjia ka la mih na ka jinghap jong ka bol kriket jong ki khynnah sha tnum ïing ba sah utei u Punjabi uba la tip kyrteng da u Kuldeep Singh bad uba trei kum u nongsar ha katei ka ophis sorkar.
Une uba shah shoh u dei u Ganesh Roy u kpa jong u Shekhar Kumar (17) snem.
U Ganesh Roy u la shah tied ha utei u Punjabi hadien ba u la leit ban pan ia ka bol jong u khun, kaba la poi sha tnum jongu.
La kynnoh ba ha katei ka por ba mih ka jingiania u Kuldeep u la khot ruh ia ki Punjabi kiba sah ha Them Iewmawlong kaba la pynlong ban jur ka jingiania bad poi sha u pud ka jingmynsaw.
Kane ka jingjia ka la mih na ka jingleit hap ka bol ha tnum ïing jong u tei u Punjabi katba ma u lem bad ki paralok ki dang ialehkai kriket ha ka por kumba 2 baje nohphai sngi.
U Shekhar u la iathuh ba ha ka por ba u leit pan ia ka bol na katei ka ïing la mih u khun jong utei u Punjabi u ba la tip kyrteng da u Boby Singh u ba la khang ban nym shah ban shim ia ka bol, hadien ba u la tied ia ka jingkhang ban phah plie la mih u Kuldeep bad u la kren da ki ktien kiba khor kaba la wanrah ia ka jingia kajia hapdeng jongki.
La iathuh ba kane ka longïing Punjabi kam shym la shah satia ban shim ia katei ka bol da kaba ong ba kadei ka tnum ïing jong ki bad ha katei ka por ka la mih ka jinghuri hura kaba jur kaba la pynlong ia u kpa jongu bad ki paramarjan ban wan tuklar lem.
Hynrei la kynnoh ba ha katei ka por khlem pat iohlad ban iakren bha u Kuldeep u la tied ia u Ganesh Roy da u nar rod na khlieh.
U  Ganesh Roy  u dei uba trei kum u nongap (Chowkidar) ha katei ka ophis bad u ba sah ha ka kamra ba shapoh jong katei ka ïing.
Ia u Ganesh la pynkit noh sha civil hospital Shillong ban shah sumar.
Kine ki briew ba sah marjan ha katei ka jaka ki la dawa ba dei ban kem mardor ia u Kuldeep bad ban pynshitom ia u katkum ki kyndon aiñ.
Namar kane ka jingjia, la ioh jingtip ba ia katei ka jaka ba sah kitei ki dkhar, la pahara da ki pulit, ioh mih kano kano ka jingjia.
Ha kawei pat ka khubor ba la ioh lum na ki pulit, u Gurpeet Singh u la ujor ejahar ba u Ganesh Rai, u Shaknar Rai, u Pankaj Kumar, u Santosh Kumar, u Ranju Devi, u Lalvati bad u Dellep Kumar bad kiwei pat ki la wan sha jaka sah jong u ha Addl.Secretariat bad pyrta shla ia u da ki ktien ki bym sngewtynnad, bad ruh ki la loit ia ka jain spong jong u bad ktah kti ia u bad ia u kpa jong u kaba la pynlong ia ki ban mynsaw.
Ka Sweden, ka la pynliem ia ka Switzerland, ha ka jingialehkai World Cup mynta ka sngi da 1-0, ha kaba ia ka kol jingjop la ioh ban thep da U Emil Forsberg, ha ka minit kaba 66.
Ha ka jingialehkai U Michael Lang, u nongialehkai jong ka Switzerland, ula shah beh noh ha ka minit kaba 90+4.
Shillong: Ki pulit ka Cyber Crime Wing, ki la pyndonkam mynta da ka Software kaba thymmai na ka bynta ban peit man ka minit ia ki jingthoh ba thoh ha ka Social Media.
Katei ka tnad pulit ka la ioh jingiarap ruh na ki Agency jong ka  sorkar pdeng na ka bynta ban pyndonkam da ki juk Teknoloji ban buddien ia ki jingthoh kiba la thoh ha Social Media.
Ki la ioh jingiarap ruh na ka Googles, ka Facebook bad kiwei pat ki lad Social Media na ka bynta ban iarap ia ki ban ai jingtip shaphang ki briew kiba buh ia ki jingthoh kiba la khang pyrshah bad yn tih bniah ia ki jingtip baroh katkum ki kyndon jong ka aiñ.
Haduh mynta ki pulit ki la rejistar 11 tylli ki kes bad ki la kem 2 ngut ki briew kiba la buh ia ki jingthoh pynshit ha ki Social Media katkum ka Information Technology Act, 200/ The Information Technology ( Amendment ) Act , 2008 bad ka Indian Penal Code.
Ki 2 ngut kiba la shah kem ki long u Manbhalang Nongspung uba la shah pynngat ha ki kyndon u/s 153/153A/505/506/507 IPC bad u Fuller Strong Kharsyiemlieh uba la shah pynngat ha ki kyndon u/s 121/121A/506/507 IPC.Ki pulit ki la pyntip ba ki khot hajir bun ngut ki briew bad la kurup noh ia ki mobile phone jong ki kiba dei ki sabut halor ka jingthoh pynshit jong ki.
Ki pulit ki la maham ia baroh ki paidbah ba ki dei ban kiar na ki jingthoh pynshit bad ka jingpynsaphriang ia ki khubor lamler.
La maham ruh ia ki Administrator jong kano kano ka Group, ba ki dei ban pyntikna ba u dkhot jong ka Group jong ki um dei ban buh ia ki jingthoh kiba la mana.
Shillong: Ka shuki jong u Chief Executive Member (CEM) ka KHADC u bah Pynshngaiñ N Syiem ka la sdang ban khynniuh beit mynta ha kaba ki paralok jong kiba donlang hapoh ka kynhun synshar ka PDA ki la sdang ban khih ban ksaid na ka bynta ban pynhap shuki ia u.
Katkum ki tyllong khubor ba la iohlum la iathuh ba ka UDP bad ka NPP ki la ia sylla mynta ban pynhap shuki noh ia u bah Pynshngaiñ bad la ong ba ka la don ruh ka jingdawa na ka UDP ban pynlong ia ka dorbar ba kyrpang na ka bynta ban pynkhyllem shuki CEM.Ka UDP mynta ka don 5 ngut ki MDC bad kitei ki long u bah Teinwell Dkhar-MDC ka Shella, kong Rona Khymdeit-MDC ka nongpoh, bah Donkupar Sumer -MDC ka Umsning, bah Equator Nongrang -MDC ka Mairang bad u bah Neil Antonio War-MDC ka Laitumhkrah katba ka NPP pat ka don 4 ngut ki MDC bad kitei ki long u bah H.S Shylla-MDC ka Nongkrem, u bah Jansing Tynsong -MDC ka Laitkroh-Lyngkyrdem, u bah Victor Rani-MDC ka Jirang bad u bah Pyniaid Sing Syiem-MDC ka Sohryngkham.
Haba kheiñ ia ka jingbun briew kitei ki 2 seng ka la poi sha ka 9 ngut bad ka donkam ia ki ban poi sha ka 15 lane 16 ngut ban pynkhyllem ia ka Executive Committee ba mynta.
La sngewthuh ruh ba kitei ki la ioh paralok katto katne ngut, hynrei la ong pat ba ka kham jwat naba ka Congress ka kyrshan triang ia u bah Pynshngaiñ.
Da U Soolangki.
D.Laloo, JwaiKa sur kynud ki ksing bad tangmuri ka la sdang, ba la wan biang ka por ka samoi jongka shad ñiam Behdeiñkhlam hapoh ka shnong Jwai ha kaba ki khun ka ñiamtre kiba dang bat bad bud ia ka ñiam ba lasuit lashor da u mynbarim u longshwamanshwa (Ñiamtre) ki la ia bun kam ha ka ban pynkhreh pynkhrum ha la ki jong ki jong ki iing ki sem, ki dong ki shnat khnang ba ki sngi ki ia jongka shad Behdeiñkhlam kin long ki ba iaid beit iaid ryntih bad I phuh I phieng hapdeng ka jingshongkun shongblei.
Mynta u snem hapoh ka shnong Jwai ia kane ka Shad Ñiam Behdeiñkhlam la sdang naduh ka 30tarik, June (Pynsin) bad kan kut ha ka 3 tarik July (Muchai) bad ha kine ki sngi, ki ia jongka shad ñiam Behdeiñkhlam yn don shibun ki rukom lehñiam naduh na ïing nasem kiba hap ban pyndep da u Kñi, ka Kchuu ka siang haduh ha ka Raij ka shnong kiba hap ban pyndep da u Daloi, u Langdoh, ka Langdoh, U Pator, ki Sangot, ki Wasan ryngkatlang bad ki kur balah ban iadonbyntalang ha ki lehñiam bad kñia ainguh bapher bapher.
Sakhi ia kane ka shad Ñiam Behdeiñkhlam na kipor sha ki por haman ki shnong ki raij lashem wat la ka dei ka jingshad baiaid ryngkat ryngkat bad ka ñiam ka rukom kam long pat ka jingshad kaba khanglad ia kiwei ki paralok kiba wan na kiwei ki shnong ki thaw ne na kawei ka jingngeit ñiam ba kin iadonbyntalang bad kane hi ka pyni ba kane ka shad ñiam Behdieñkhlam lah ban ong ka dei ka shad ba tehsong bad wanrah ia ka jinglong kawei wat hapdeng ki jingiapher ha ki bun rukom.
Ka bynta ba khatduh jongka shad ñiam Behdeiñkhlam kan long ha Aitnar, ka jaka ha kaba ki dong ki shnong ba iashim bynta ha kane ka shad kin wan ha ryngkat ki rot ki rong ba la shna pynwandur ha ki rukom bapher bapher kiba long ka dak ban pynphuh pynphieng ia ka shad ñiam ha aitnar bad ruh ka long kum shibynta ban pyni ia ka sap ka phong ki khun ka ñiamtre lyngba ka jingshna ia ki rot ki rong ha ki dur ki rukom bapher bapher.
Phaidien sha ki por mynshwa ka rukom shna ya ki rot ki rong ka long beit da kawei ka dur hynrei mynta pat da ka jingshemphang ki khun jong ki dong ki shnong ka rukom shna ia ki rot ki rong ka la pher ha kaba don napdeng ki dong kiba dang shna kat kum ba la pynjuh hikai naduh mynbarim don ruh kiba la shna phyla da kiwei kiwei ki dur kiba don ha ki ia ka jingmut bad ka nongrim ban iathuh bad ai khubor hakhmat u paid ba bun balang ba wan ban sakhi ia ka Shad Ñiam ha aitnar.
Ka khanna  ha lyndet  ka Syiem aitnar, ka adong niam ka ong naduh ka sngi ba sdang ia ka Shad ñiam hapoh ka Raij Jwai ia ka Syiem aitnar la pynkyntang da ka lehñiam bad naduh kata ka sngi uno uno u briew ne ka briew kim dei shuh ban iuhkjat ne leh kano kano ka kam ha ka bynta ba kyrpang jong ka Syiem aitnar bad lada don kiba kum kita ki briew kiba iaid lait ne leh pyrshah ia ka adong ñiam ki dak ki shin kin sa mih paw ha ka jingbym iaidbeit iaidryntih ki kam ñiam bad ruh ka jingbym hun ki Blei ki syiem bad u ne ka briew kiba leh ia kata ka kam kin sa hap ha ka kuna kat kum ki adong ñiam hapoh ka jingpeit u Dolloi kum u khlieh ka ñiam  ryngkat u Langdoh, u Pator, ki Sangot bad kiwei kiwei de ki Wasan bad dei namar kata ka jinglong kyntang bad jinglong kyrpang ka Syiem aitnar lah ban ong ka don ka maian Blei ha lyndet bad donkam ban tip da u ba bun balang na ka bynta ka jingiaidbeit iaidryntih ka shad ñiam Behdeiñkhlam hapoh ka Raij Jwai.
Ka hukum, adong ñiam ka ong shuh shuh, kane ka dei ka jingshad bashisien shisnem ha kaba u Tre-kirot ryngkat ki Sangia Saret kin wan ban iadonbyntalang naduh ka sngi ba sdang Pynsin haduh ka sngi Muchai ba dei ka sngi ban pynkut ia ka shad ha Syiem aitnar.
U Tre-kirot na ka bynta ban long kane ka shad ñiam Behdeiñkhlam ka ba shongkun shongblei, u la adong lypa ba uno uno uba iashimbynta ha kane ka shad u dei ban long u ba shad hok  da ka mynsiem tipbriew tipblei khnang ba un ioh ia ka jingkyrkhu ba dap kyrhai.
Kumta  kumba ki jingpyndep niam baroh ki long na ka bynta ban ainguh aidem ia kiei kiei ki jingkyrkhu kiba la ioh bad ruh ban kyrpad na’ u Blei Trai Kynrad nongbuh nongthaw ba un theh sei pat ki jingkyrkhu ba dap kyrhai  ha baroh ki liang jong ki sngi ki por kiba shakhmat.
Khatduh iawai ka khubor Shad Ñiam Behdeiñkhlam sha baroh ki khun ka bri u Hynniewtrep hynniewskum bad ruh sha khmat ka pyrthei kan long, kumba ki jingpyndep ñiam baroh ki long ha ka nongrim jong ka tipbriew tipblei, kumta ai ba ka jingiatiplem kan synshar da ka jingsngewburom markylliang khlem da wanrah ka jingsngew iapher ñiam-iapher jaitbynriew bad ruh to iashimbynta ha kane ka shad ñiam Behdeiñkhlam da ka mynsiem tipbriew tipblei da ka nongrim ba ong, ieit ia la ka jong bad burom ia ka jong kiwei, lynti ka jingsuk ha pyrthei kan dap kan shlei bad  jingkyrkhu u Blei trai kynrad un iai theh sei".
“Shad Ñiam Behdeiñkhlam Basuk Bakmen iaphi barohDa jingtip briew, tip Blei jingkyrkhu ngin ioh".
Shillong: U MLA ka Sohra u Bah Gavin M Mylliem ngap u la ong ba ka um slap na Sohra ka la tuid lut sha Bangladesh namar ba ym pat don ki lad ban thaw lad ban pyndonkam ha ka rukom kaba dei.
Haba kren sha ki nongthoh khubor mynhynnin ka sngi, u Bah Gavin u la ong ba watla ka thain Sohra ka dei ka kaba jur slap tam ha ka pyrthei hynrei ka don ka por ba ki briew ki tyrkhong um dih.
“Ka Sohra ka dei kaba jur slap tam ha ka pyrthei hynrei ka um ka la tuid lut sha Bangla", la ong u Bah Gavin.
U la ong ba na ka liang u la phah ia ka jingtyrwa sha ka sorkar ba kan pynrung ia ka skhim ban pynbiang ia ka jingsam um bam um dih sha ka shnong Sohra bad kiwei ki shnong.
“Nga la phah ia ka jingtyrwa ban pynrung ia ka skhim sam um na ka bynta ka Sohra bad ki shnong ba marjan lyngba ka North East Special Infrastructure Scheme", la ong u Bah Gavin.
U la ong ba ka thain Sohra ka lah ban biang ka um ha ka por lyiur hynrei ha ka por tlang ka kyrduh um bha.
Katkum ka jingong u MLA, ka shniew ne tyllong jong ka um ka biang ban pynpoi um hynrei ka jingeh ka long ba ym lah ban sam ha ka rukom kaba biang namar ba ki paip um ki la rim bha bad lada pyniaid um ki lah ban bthei bad namar kane, ka donkam ban pynthymmai ia ki paip.
“Ki paip la rim ha ka thain Sohra, la don 30 snem eiei mynta bad tang shu pynheh ia ka um, ki lah ban bthei", la ong u MLA.Shillong: Ha ka miet sngi balang jong ka taiew ba la dep ha ka por 7:30 baje eiei mynmiet , uwei u runar ba la tap dur khmat u la tied klep ia u bah Rishan Rapsang uba dei u hynmen trai jong u MLA ka West Shillong bah Mohendro Rapsang.
Katei ka jingjia ka la jia ha phyllaw ïng jong ki ha Jaiaw Langsning, u bah Rishan u la mynsaw bad la pynkit sha Woodland Hospital bad ha katei ka jingjia utei u runar u la knieh ia ka pla pisa kaba u bah Rishan u rah ha kti bad u la phet krad noh.
Kham mynshuwa la pyrshang ban wad jingtip katno ka pisa ka don ha ka pla jong u bah Rishan kaba la shah lute hynrei namarba u dang don hapoh Hospital, ym pat shym la ioh jingtip satia kaba u hynmen jong u ruh u bah Mohendro Rapsang u la ong ba um pat ioh jingtip.
Hynrei hadien ba u bah Rapsang u la mih na Hospital bad ha ka jingtohkit ki pulit ki la iathuh ba ka pisa baroh kaba don ha katei ka pla ba la shah lute ka dei T.9 lak tyngka.
U SP ka East Khasi Hills u Davis NR Marak u la ong ba ki pulit ki la lap ksai ia ki briew kiba donkti ban leh ia katei ka kam bad u la iathuh ba ki la don katto katne ngut kiba ki pulit ki la rah ban tohkit naba ki dei ki briew kiba don jingsuba.
U la ong ba um pat treh ban kren eiei ia mynta ia katei ka bynta naba ka jingtohkit ban kem ia uba donkti ka dang iaid shakhmat.
Ka Agatha K Sangma, MLA jong ka 51-South Tura, West Garo Hills, ka la iehnoh ia ka jinglong dkhot jongka, naduh mynta ka sngi, ka 2tarik Naitung 2018.
La pdiang ia ka shithi iehnoh kam jongka, da u lamphang dorbar Jylla, ong ka khubor ba la phah da ka ophis jong ka iing dorbar Jylla.
Ka Brazil, ka la pynliem ia ka Mexico da 2-0, ha ka jingialehkai World Cup mynta ka sngi, ha kaba la ioh thep ia ka kol ba nyngkong da U Neymar ha ka minit kaba 51 bad U Roberto Firmino, ha ka minit kaba 88.
Ka Croatia, ka la ioh ban pynliem ia ka Denmark, ha ka jingialehkai World Cup hynnin ka miet, ha ka jing ia shut penalty da 3-2.
Ha ka jingialehkai kitei ki ar liang, ki la ia khaid da kaba ki ia ioh ban thep tang mar shi kol ha ka kylla step, ha kaba ka Denmark, ka la ioh thep tang hapoh ka shi minit, lyngba U Mathias Jorgenson, katba ia ka Croatia, la ioh thep da U Mario Mandzukic ha ka minit kaba 4.
Hadien jong katei ka jingialehkai, ka long kaba ia ryngkat bor na baroh arliang bad la hap ban ai por tam 30 minit, hynrei ym don ba lah satia ban thep kol bad ha kaba khadduh, la hap ban pynlong da ka jingshut penalty, ha kaba ka Croatia, ka la ioh ia ka nam jop.
Shillong: Ki pulit ka nongbah kim pat ioh kem satia ia u runar ba tied klep ia u bah Rishan Rapsang uba dei u hymmen u MLA ka West Shillong u Bah Mahendro Rapsang kaba la jia ha ka 27 tarik Jylliew por janmiet.
U SP (City) u Bah SA Rynjah haba iakren bad ki nongthoh khubor, u la ong ba haduh mynta ka sngi, ym pat ioh kem ia runar namar ba kim pat ithuh bha ia ka dur jongu bad dang bishar bniah kumba la paw ha ka CCTV kaba la ioh ban kem ia ka dur utei u briew uba tied klep ia u Bah Rishan ha iing sah jongu ha Jaiaw Langsning.
“Ngim pat ioh kem ia u briew bad ngi dang peit bha ia ka dur kumba ka paw na CCTV “, la ong u Bah SA Rynjah.
U la ong ba kumba ka paw ka jingshah tied u Bah Rishan kam dei satia ka kam iashun shimet ne kano kano ka daw, hynrei ka lah ban dei ka kam jong ki runar, ki nonglute.
Katkum ka CCTV ba la pyndait hajan iing, la suba ba une u runar u la ap kdong lypa ha khyrdop ban rung sha phyllaw iing bad tang shu mar ïohi ïa u Bah Rishan ba u dang wan phai na ka ophis treikam jong u kaba don ha Jaïaw Langsning ban rung sha iing khun ha Jaïaw Langsning, u la tangon da u kynja nar bad dei na ki bynta ka shyllang mat.
Hadien ba la dep shoh pynmynsaw une u runar u la phet ryngkat bad ka pisa kaba u la ïoh khung da ki lak tyngka na ka jinglute na ka met u Bah Rishan.
Shillong: Ka Synjuk Ki Nongsynshar Shnong Ka Bri U Hynniewtrep (SNSBH) ka la leit ban ia kynduh ia u Chairman ka high Level Committee (HLC) u bah Prestone Tynsong uba dei ruh u myntri rangbah ba-ar ka jylla ban ia kren halor ka jingdawa ban pynkynriah noh ia ki Harijan na them Metor ( Iew Mawlong).
Haba kren sha ki nongthohkhubor u Secretary katei ka Synjuk Ki Nongsynshar Shnong u bah R.L Blah u la ong ba ka jingkhang tala ki khar Metor ia ki ïngsah jong ki ha ka por ba ka Municipal ka leit ban sorbe ka pyni ia ka dak ba ki dei ki briew kiba sah be-aiñ ha katei ka jaka.
U la ong ba ka jingbymiatreilang jong ki bad ka sorkar ka pyni ba ki la sheptieng naba ki mdon ka jingshisha ban pyni ba ki dei ki nongtrei jong ka sorkar.
“Ki la khang tala ia ki ïng jong ki ha ka por ba wan sorbe naba ki dei kiba shu wan sah be-aiñ, kim don ki kot ki sla ban pynshisha ba ki dei kiba dei hok ban sah hangtei, kim don ruh ki kot ki sla ban pynshisha ba ki dei ki nongtrei jong ka tnad Municipal bad dei na kata ka daw ki phetrieh" ong u bah Blah haba ia kren bad ki nongthohkhubor uba la ong ba lada ki dei shisha kiba dei hok ban sha hangtei kim dei ban phet rieh hynrei ki dei ban ia treilang bad ka sorkar.
Utei u la nongialam ki nongsynshar Shnog u la pynpaw ka jingbitar bad pynrem ruh ia ka jingwan tuklar palat ki briew kiba nabar halor katei ka ishu them Metor bad u la ong ba kim dei ban wan tuklar naba ka dei ka kamram jong ka sorkar jylla.
“Ka National Human right Commission ruh ka la wan ha kane ka jylla hynrei kaei ka jinglap jong ka, ym don uwei ruh u khar Metor uba shah shoh bad kam don kawei ruh ka ing kaba shah thang, ki la iohi la ka jong ka khmat ia kiei kiei baroh kumta kam donkam than ia ki ban wan sha kane ka jylla" u la ong.
Haba pynpaw ia ka jingdawa ba dei ban pynkynriah noh ia ki khar Metor na Them Metor u bah Blah u la ong ba ka Synjuk Ki Nongsynshar Shnong kin iai shah bad iai ap ia ka sorkar ba kan leh ia kaba donkam.
U la ong ba ka them Metor kam dei satia ka jaka ban sah briew hynrei ka dei ka jaka ia khaïi pateng bad ka sorkar ka donkam ban pynheh ia ka surok hangtei ban lait na ka jingkhapngiah.
U la iathuh ba u bah Prestone u la kular ha ki ba ka komiti kan ap ia ka ripod jong ka bad kan pynpaw ruh sha u paidbah ia ka  ripod halor katei ka bynta.
Ki shipai BSF, ki la ioh kurup 2 tylli ka ksiar na Hat Thymmai, kaba la bret da ki nongkhaii, haba ki la shah beh thong ha ki shipai BSF.Kitei ki nongkhaii, ki la phet bak sha Bangladesh bad ki BSF, ki la ioh ia ki ar tylli ki song ksiar, ba khia 100 kram kawei bad kaba shongdor T.6.5lak.
Ki BSF, ki shim ba katei ka dei ka ksiar, kaba wan shalan sha India, na ka bynta ban ia bujli bad ka jingdie masi pat, kaba die kylla sha Bangladesh.
Shillong: Ka seng Congress na Mawsynram konstitwensi ka la pynbna ia u kyrtong  jong ka u ban ia khun ha ka elekshon MDC 2019.
Ki la don haduh 3 ngut ki kyrtong kiba la pan tiket bad kitei ki 3 ngut ki long u bah Suly Lyngdoh, u bah Daniel Wahlang bad u bah Rudy Shangpliang.
La jied ia ki kyrtong da kaba pynlong da ka elekshon ha kaba la shah ia ar ngut na kawei ka Primary Unit ban thep vote.
La shah tang ia ki President bad Secretary jong ki Primary Unit na ki 130 tylli ki shnong.
Ha katei ka jingthep vote jied kyrtong ki la don haduh 250 ngut kiba la wan ban ia shim bynta bad haba niew pat ia ki vote u bah Rudy Shangpliang u la ioh bun tam bad la pynbna ia ka kyrteng jong u kum u kyrtong.
La pyniaid ia katei ka jingthep vote da u President ka Mawsynram Block Congress Committee (MBCC) ha ryngkat ka jingsakhi lang jong u bah Himalaya Muktan Shangpliang , MLA.Ka Russia, ka la jop ia ka Spain, ha ka jingialehkai World Cup da 4-3 ha ka jingshut penalty.
Ha ka por jong ka jingialehkai kaba 90 minit, ka la don ka jingia khaid, ha kaba ki ia ioh thep mar shi kol, hynrei ym don ba lah satia ban ioh ia u nam jop, wat haba la ai por tam sa 30 minit bad haba ka jingialeh ka poi sha ka jing ia khaid, kumta la pynlong noh da ka jingshut penalti bad ka Russia, ka la ioh rah ia ka nam jop.
AIS SujaKa kyntien DUWAI, ka mut ka jingkyrpad jingpyntip, jingiasaid, 	jingpan bad kumta ter ter.
Ha ka phareng la ong “Prayer" ka dei ka Prayer subject bad ha ka jingduwai (Prayer) don 3 tylli ki rukom jubab na u Blei three answer of prayers kaba long Hooid, Em, Ap, Yes, No, Wait.
Don ki jingduwai ba u Blei u jubab hangto hangto hi, don pat kiba ym ioh jubab don pat kiba u Blei u hap ban bishar shwa ban ai bad u briew u donkam ban ap ia ka por ka lah ban long da ki sngi ki taiew ki bnai ne snem.
U Jisu u ong “Haduh mynta phim pat pan ei ei ruh em ha ka kyrteng jong nga: To pan te phin sa ioh diang.
Kiei kiei baroh kat kaba phi pan ha ka kyrteng jong nga yn ai ha phi".
Ioannis 16:23-24.
Ka daw ba u Jisu u ong haduh mynta phim pat ju pan, dei namar ba u briew ne ka briew – ki pan bym dei.
U Jisu u ong “Kine ki briew ki wan hajan jong nga tang da ka shyntur jong ki, ki burom ia nga da ki rmiang shyntur jong ki, hynrei ka dohnud jong ki ka jngai na nga, ki mane thala ia nga" Mathaios 15:8-9.
Don ki jingduwai kiba u Blei u jubab hangto hi ki kambah ki jia bad ki jingphylla (miracles and wonders), hynrei ka daw bunsien hi ba ka jingduwai kam trei kam dei na ka dohnud u briew hi namar kham bunsien u briew u duwai ba u Blei un ai spah da ka rmiang shyntur hynrei, ka dohnud khlem ai sha u.
Bad bunsien u briew u duwai ba u pan sha lade ban iohriewbha riewspah.
Hynrei sngap u David haba u duwai um ju pan kumba pan ma ngi mynta.
U David u duwai da kaba ong – “Ko Mynsiem jong nga, TO KYRKHU IA U TRAI, bad ka baroh kaba ha nga (ki jingdon u David) David possession, ia ka kyrteng Bakhuid jong u.
Ko Mynsiem jong nga, to kyrkhu ia u Trai wat klet ia ki jingleh bha jong u baroh.
UBA MAB IA KI JINGLEH BYMMAN JONG PHA BAROH, uba shna ia ki jingpang jong pha baroh, uba pynim ia ka jingim jong pha baroh na ka jingjot" Salm 103.
U David u khlem duwai da kaba ong Ko Trai kyrkhu ia nga.
Hynrei u kyrkhu ma u ia u Trai namar ba u la mab ia ki jing palat jong u.
Kumta bunsien u briew um ioh diang dei namar ka dohnud kam long beit ha khmat u Blei.
Ka Kitab u Isaiah ka ong- “Ha khmih ia ka kti u Trai ym shym la pynlyngkot kat ba kam lah ban pynim, lymne ka shkor jong u kaba khia kat ba kam lah ban iohsngew.
Hynrei dei ki jingbymhok jong phi hi ki la pyniakhlad noh hapdeng jong phi bad u Blei jong phi.
Ki pop jong phi ki la kah ia ka khmat JONG U NA PHI kat ba um iohsngew" Isaiah 59:1-2.
U Daniel u duwai, la khang khop ia ka shyntur ki sing hapoh krem ki Sing.
U Daniel u ong – “U Blei jong nga u la phah ia u angel jong u, la khang ia ka shyntur ki sing te kim shym pynmynsaw ia nga" Daniel 6:22.
Haba u Daniel u Duwai, u angel Gabriel u la wan ha u.
U Daniel u ong – katba nga dang duwai bad phla…….
Daniel 9:1-23.
Kumta ha ka jingduwai bad ka shah jingit (Pray and fasting), bunsien i paw (vision), lyngba ka jingphohsniew (dreams), lyngba ka jingsawa (voices) lyngba ki angel (Angles) lyngba ka mariang (nature) lyngba ki thylliej (tongues) lyngba ki Nongiathuhlypa (Prophets) bad lyngba ki ktien jingstad bad shemphang (Knowledge and Wisdom) lyngba ka jingpylleit jingmut (impression in mind) ne wat ha ki jingmutdur (imagination).
Bunsien u Blei u khmih ia ka dohnud u briew ym ia ka shyntur.
U Blei u bishar na kaba shapoh ym shalor namar kata ym baroh ki rukom pan u briew ba u Blei un ai beit, u hap ban da peit da bishar.
U ong – “To pynsngew bha (shwa) ialade ha u Trai, te un ai ia ka jingkwah ka dohnud jong me" Salm 37:4-5.
Lada u briew u pynsngewbha ia lade ha u Blei, u Blei lei te uba dap da ka jingieit ia u briew, wat ha ka por ki khun Israel ruh u Blei u pyntip ia la ki lynti baroh ha u Moses na ka bynta ki Israel namar u long uba dap da ka jingsynei.
Um ju bat jingbitar junom um leh ha ngi katkum ka pop jong ngi, um ai nong katba kum ka jingleh bymman jong ngi…….
Katba ka Mihngi ka jngai na sepngi, katta u la pynjngai na ngi ia ki jingpalat jong ngi namar u kynmaw ba ngi long ka khyndew" Salm 103:6-14.
Kumta ia kawei pa kawei ka jingduwai u Blei u tynjuh la ka dei ne em ban ai.
Bun ki duwai ban riewspah riewbha hynrei u Blei pat u ong – “Kita kiba kwah eh ban riewspah ki hap sha ka jingpynshoi bad jingriam bad sha ki bun ki jingkwah brai kiba biej kiba pynsniew kiba pynjyllop ia ki briew sha ka jingjot bad kordit" 1 Timothy 6:9.
Namar kata – To phin pynrit ialade hapoh ka kti ba khrawbor ka jong u Blei ba un ioh pynkhraw ia phi ha ka ia ba bit da kaba bret halor jong u ia ki jingkhuslai jong phi baroh" 2 Petros 1:6-7.
To pan da ka jingngeit, te kan long ia phi.
U Elias u duwai da ka jingngeit ban pynrang ia u slap.
Te u la duwai da ka jingduwai ba kan ym hap slap, te ym shym la hap slap ha kata ka khyndew 3 snem 6 bnai.
Hadien ki 3 snem 6 bnai u la duwai ba kan slap, te ka bneng ka la ai ia u slap, ka khyndew ka pynmih ia u soh jong ka" Jakob 5:17-18.
Ka jingduwai da ka jingngeit ka lah shibun kata ka jingduwai ka jingngeit kan pynkhiah ia kiba pang u Trai u pynieng ia u.
Lada u la leh pop, yn mab noh ia u" Jakob 5:15.
Balei bym ioh jubab haba duwai? Ka ktien u Blei ka ong “Namar ba phim pan" Phi pan te phim ioh pdiang naba phi pan bym dei khnang ba phin ioh pyllut kein ha kita ki jingkwah jong phi" Jakob 4:3-4.
Uei u Kpa ne ka kmie kiba ai pisa kulmar ia u khun ban pyllut bym dei ban shu enjoy pyrthei lada kajuh shi kajuh ka jinglong u khun ki kmie ki kpa kim lah shu ban ai ia u khun namar u pyllut ha ki jingkwah brai jong u hi.
Kumta ka long bad u Blei ruh ba ngim ioh ka jubab ki jingduwai namar ngi pan bym dei te u khlem ai ha ngi.
Kumta haba duwai u Blei u kwah nyngkong ban pynkhuid ia ka dohnud ban delete ia kaba sniew baroh.
Hadien kata duwai da ka jingngeit" Bad to un pan da ka jingngeit khlem artatien ei ei ruh em; namar uba artatien u long kum ka jingat phyllung ka duriaw ia kaba la beh da ka lyer ba pynshad kynting.
Wat mut ba u briew un ioh diang ei ei na u Trai u briew synrop mynsiem u bym neh ha ki lynti baroh" Jakob 1:6-8.
Kaba mut u briew u bym kylla bamut u bymiaid ha ka lynti ka jinghikai ka ktien u Blei un ym ioh diang ei ei na u Trai watla u duwai katno katno u Blei un ym sngew ia u namar ki pop jong u ki kah ia ka khmat u Blei.
Isaiah 59:1-2.
Dei kane ka daw kein ba u Jisu u ong ha u samla riewspah – “Sa kawei me dang duna" Loukas 18:22.
Dei na kane ka daw ba u Jisu u ong – “To sharai to duwai ruh ba phin ym leit shapoh ka jingpynshoi.
Namar ka Mynsiem shisha ka smat, ka doh ka tlot" Mathaios 26:41.
Te haba kumta yn leh kumno ? ngan duwai da ka mynsiem bad ngan duwai da ka jingshem phang ruh" 1 Korinth 14:15.
Amen.
Shillong: U Conrad Sangma, myntri rangbah ka Jylla, ha ryngkat bad U James Sangma, myntri kam poh iing lem bad ka iing ka sem jongki, ki leit shang kai pyngngad ialade sha ki Ri Europe.
Ka khubor kaba la pynmih ha ka Shillong Times, ka ong ba kitei ki la mih na New Delhi, ha ka 24tarik Jylliew 2018 bad kin leit jngoh ia ka Spain bad kiwei de ki Ri Europe.
U myntri rangbah, un wan phai ha ka 4tarik Naitung, katba U James, un wan ha ka 7tarik Naitung.
New Delhi: 11ngut ki briew, ki la iap ha kawei ka iing ha Burari, kaba don shatei jong ka nongbah Delhi, mynta ka step.
Katto katne ngut na ki, la lap ba ki la sdien phasi ha ka sad kaba da ka nar, don sa kiwei pat kiba thiah ha madan bad kiba la tap ia la ka jong ka dur khmat bad don sa kiwei pat kiba shah teh ki kti ki kjat jongki.
La khmih lynti ba kitei ki briew, ki dei kiba la pyniap hi ialade.
Hynniew ngut na kitei ki dei ki kynthei, ba kynthup ia kawei kaba 75snem ka rta, arngut na kitei ki dei ki khynnah kiba dang rit.
Katei ka dei ka long iing, kaba pyniaid dukan die tiar bam bad nangta ka dukan die plywood ha katei hi ka shnong.
Man ka step, katei ka dukan ka plie ha ka por 6baje mynstep bad haba kam shym la plie satia haduh ka por 7.30 mynta ka step, ki para marjan ki la leit ban khongngoid hapoh iing, hynrei ki la lap pynban, da kitei ki met iap kiba sdien ha ki kamra jong katei ka iing.
La pyntip mar mar sha ki pulit, ha kaba ki la pynlong ia ka jingtohkit, halor katei ka jingjia.
U Christiano Ronaldo bad U Lionel Messi, ki la hap leit phai iing noh, haba ki la shah pynliem hynnin ka miet, ha ka jingialehkai World Cup hynnin ha Russia.
Ka Argentina, ka la shah pynliem ha ka France, da 4-3, ha kaba ka ia kol kaba nyngkong la ioh thep da U Antoine Griezman da ka jingshut penalty ha ka minit kaba 13 bad hadien kata sa U Benjamin Pavard ha ka minit kaba 57 bad nangta sa U Kylian Mbappe ha ka minit kaba 64 bad 68, katba ka Argentina, ka la ioh thep 3 kol, lyngba U Angel Di Maria, ha ka minit kaba 41, U Gabriel Mercado, ha ka minit kaba 48 bad nangta sa U Sergio Ageuro, ha ka minit kaba 90+3.
Ha kawei pat ka jingialehkai ka Uruguay, ka la pynliem ia ka Portugal da 2-1, ha kaba la thep ia baroh ki kol da U Edinson Cavani, ha ka minit kaba 7 bad kaba 62, katba na ka liang jong ka Porgutal, la ioh thep da U Pepe shi kol, ha ka minit kaba 55.
Da ka jingshah rem hynnin ka miet, ka Argentina bad ka Portugal, ki la hap ban leit phai iing noh, katba ka Uruguay bad ka France, ki la rung sha ka Quarter Final.
Shillong: U Syiem ka Hima Nongspung, u Pa’iem Petrick Syiemiong bad u Secretray Hima Nongspung Bah Michel Warjri ki la phah da ka shithi sha u kontrak tor ba la tip u Anil Das na Mirza Kamrup ban pynsangeh noh ia ki ar tylli ki jingtrei surok PMGSY na Patgoan, Jambrigaon sha Baklapara bad Mawdongki, Balakhawa sha Baklapara, ki shnong kiba hap hapoh u pud u sam jong ka Hima Nongspung, Ri Bhoi District ba don ha khappud bad ka Assam.
Ha katei ka shithi ba la ai sha u kontraktor ki la ong ba katei ka jaka katkum ka riti synshar jong ka ri India ka hap hapoh ka 6th Scheduled kumta u Syiem bad ka Dorbar Hima ki la bthah ia u kontrak tor ba u dei ban ioh ia ka trading license na ophis jong ka Khasi Hills Autonamoust District Council (KHADC) na bynta ban pyntrei ia kitei ki surok.
Kumta ki la dawa ba um dei shuh ban trei tad haduh da ioh ia ka trading lisence na KHADC.Ha kajuh ka por, ki la ai da ka jingthoh sha u Ramendra Narayan, MLA  jong West Gawahati Constituency ban pynsangeh ia ka jingtrei ia kitei ki surok.
Ha ka shithi ba la phah kopi sha u Symbud Myntri Rangbah ba peit ia ka  tnad PWD ka Meghalaya u Bah Prestone Tynsong, ka DC Nongpoh, la ong ba u MLA na Assam u la phah sha u Symbud Myntri tnad PWD ka sorkar Meghalaya ha ka 18.10.17 ban pan permishon  na bynta ban shna ia kitei ki surok hynrei um pat ioh katba ka jingtrei ki la iaid shait shait.
U Bah Warjri ula ong ka sorkar Meghalaya kam pat ai permishon ia ka sorkar Assam ban pyntrei ia kitei ki surok bad na ka liang u Syiem bad  dorbar Hima ka dawa ban pynsangeh noh katba ym pat ioh ia ka permishon na sorkar Meghalaya.
Shillong: “Ka Congress kan nym lait satia tang ka bai thep kyrteng (security deposit) ruh ha kane ka elekshon shiteng samoi kaban sa long shen ha Ranikor konstitwensi", la ong u President ka NPP u Dr WR Kharlukhi.
Haba kren mynta ka sngi, u Dr Kharlukhi u la ong ba ka Congress ka la don hapdeng ka jingkulmar bad kynrum kynram ha kine ki sngi bad shen kan sa jah kyrtong syndon ha kane ka ri Khasi-Jaintia.
U la ong ba kumba ka long mynta ka Congress, kan nym ioh satia wat tang u kyrtong ruh na Ranikor bad lada ka ioh ruh kan long kumba shu tam na madan bad un nym ioh satia ia ka bai thep kyrteng.
“Ha kane ka elekshon na Ranikor, ka Congress kan nym ioh satia ia u kyrtong bad lada ka ioh kan nym poi shaei shaei ruh", la ong u Dr Kharlukhi.
Na ka liang ka NPP kan pyniakhun beit da u Martin M Danggo uba la risain noh ia ka jinglong MLA ka Congress ban iasoh sha ka NPP hadien ba ka sorkar Meghalaya Democratic Alliance (MDA) ka la kular ban thaw noh ia ka Ranikor Civil sub-division.
Halor ka jingiakhun kiwei pat ki paralok ba iathaw sorkar lang ha ka MDA kum ka UDP, PDF, u Dr Kharlukhi u la ong ba kane kam don jingpher eiei namar ba ka elekshon bad ka sorkar kam don ka jingiadei.
U la kyntait ruh ba kan nym don satia kano kano ka jingktah ia ka sorkar.
