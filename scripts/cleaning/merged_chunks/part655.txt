Kitei ki jingshitom kiba ka don, ki la wanrah jingeh ia ka naduh ka bor ban iaid- ban ïeng, ban iohi, ban kren bad wat ban bam jingbam ruh.
Kumta, la pynkit ia ka sha katei ka jaka sumar ha katei hi ka step Sngi Balang hadien ba ka la ioh kem pang jur bad ban phah sumar ia ka hangtei.
Ki bor pyniaid hospital ki la iathuh ba ka Ms Sita ka la khlad noh na ka jingpang kyndeh ha ka por kumba 8 baje jong katei ka step.
U Prachanda bad ka Ms Sita ki don 3 ngut ki khun kynthei bad uwei u khun shynrang.
Ka khun baheh duh jong ka iing- ka Gyanu Dahal bad u khun shynrang- u Prakash Dahal ki la khklad noh naduh ki por ba la leit.
Kumta, ki nongialam jong ki seng saiñ pyrthei bapher ka Nepal ha katei ka sngi ki la phah ia ka kyrwoh sngewlem sha ka iing u Myntri Rangbahduh jong ka ri halor ka jingkynduh jingeh jongki ha kane ka kynti.
Kumjuh ruh na ka liang u Myntri Rangbahduh ka India- u Narendra Modi u la pynpaw ka jingsngewlem halor ka jingduh noh jong u Myntri Rangbahduh ka Nepal ia la ka jong ka kurim bad kumta ruh u la pynshngaiñ bad ai mynsiem ia u ba un nang ioh pat ia ki jingkyrkhu kiba bun watla u la duh noh ia ka ha kane ka por.
Ha ka Sngi Ba-ar jong ka taïew, ka shlem treikam jong ka Block Development Officer Mairang C&RD Block ka la ïoh ban pynlong ïa ka prokram ban sam ïa ki ‘M- Tab’ lyngba ka skhim Chief Minister’s Digital Learning Aid Scheme sha ki 800 ngut ki khynnah pule na Mairang Block kiba dang pule ha ka klas XI jong u snem 2022-2023 ba kynthup ruh ïa ki 7 tylli ki skul.
Katei ka jingsam ïa kitei ki ‘M-Tab’ sha ki khynnah pule ka long ruh shi bynta ban kyntiew ïa ka pule-puthi jong ki khynnah skul lyngba ka jingpyndonkam ïa ki bor teknoloji khamtam ha kane ka juk kaba mynta.
La pynlong ïa katei ka prokram ha St.Thomas Higher Secondary School, Mairang, ha kaba u Bah Metbah Lyngdoh uba dei u Chairman jong ka Meghalaya State Planning Board bad ruh u MLA ka Mairang u la long kum u Kongsan ha ka jingdonlang ruh u Deputy Commissioner ka Eastern West Khasi Hills District, u Bah G.Kharmawphlang kum u Symbud Kongsan.
Ha katei ka sngi nalor ka jingsam ïa ki ‘Tablet’ la ïoh ruh ban sam ïa ki khusnam sha ki nongjop ha ka jingïakob dro bad jingïakob thoh poitri ïa kiba la pynlong kum shi bynta jong ka jingrakhe ïa ka sngi pynneh mariang  mynta u snem.
U  Bah Metbah kum u kongsan haba kren ha katei ka sngi u la ong ba kane ka jingsam ïa kine ki ‘tablet’ ka long ka kabu kaba khraw ïa ki khynnah pule ba kin ïoh pdiang ïa kiba kum kine ki lad jingïarap kiba ka Sorkar ka ai khlem kano-kano ka jingsiew pisa.
Kumta u la kyntu ruh ïa ki samla pule ba kum ha kane ka juk kaba kyrduh kam kyrduh jam, kim dei ban khmih lynti tang ïa ka kam Sorkar hynrei ban thaw lad thaw lynti ha kiwei pat ki rukom kamai jakpoh.
U Myntri barim ka Sorkar Jylla uba dei peit ïa ka tnad Pynroi Nongkyndong, Bah Hamlet Dohling u la ïathuh ba ka Mylliem Block kan ïoh haduh 1855 tylli ki ïing ba duk lyngba ka National Rural Employment Guarantee Scheme.
U la ïathuh ba ïa kine ki ïing baduk la dep buh kyrteng ha ka por ba long Myntri ma u ha ka Sorkar MDA-1 ha kaba ma u ryngkat bad u Myntri Rangbah Conrad K Sangma ki la leit sha Delhi ban kyrpad ïa ka sorkar India ban mang pisa shna ïing ïa ki longïing baduk.
U la pynpaw ïa ka jingsngewkmen ba kine ki ïing kiba ka sorkar jylla ka la phah sha ka Sorkar India la ïoh ka jingmynjur mynta u snem ha kane ka sorkar MDA-2.
Kumta u la ong ba ym dei mano mano ban kam trai ïa kane ka skhim ban shna ïing ba duk namar ka dei ka skhim jong ka Sorkar India kaba ïaid lyngba ka Mylliem Block na ka bynta ka jingmyntoi jong ki paidbah.
Nalor kane, u la ong ba kito ki longïing kiba dei ban ïoh ïa kane ka skhim ki dei ban pynbiang noh ïa ki kot ki sla.
Shuh shuh u la ong da ka jingïoh ïa kane ka skhim baduk kan ïarap ïa kito kiba duna ha ka ïoh ka kot ba kin ïoh ïa ka ïing ka sem kaba skhem bad kaba itynnad haba ki shong ki sah.
U Bah Hamlet u la pynpaw ïa kane haba u ai jingkren kum u kongsan mynba u plie ïa ka ïingdorbar shnong Nongpyiur, Mylliem Constituency kaba la long ha ka Sngi Balang.
Ka shnong Mihmyntdu ba la ñiew kum kawei na ki shnong kaba dang duna ha ka jingdon kiba nang ba stad, hynrei ka khubor kaba sngewtynnad, ka Dorbar Shnong Mihmyntdu ka la mih shakhmat ban pynkup burom ïa ki khynnah skul bad samla pule kiba ‘pass’ bha ha ka Sngi Ba-ar ha Hall ka Riatsaliya, Mihmyntdu.
Ka shnong Mihmyntdu ka dei ka shnong kaba bun bha ki nongshong shnong kiba im jakpoh da kaba bylla sngi hynrei ki kmie ki kpa jong ki khynnah ki trei shitom ban pynlut pynsep ban phah skul ïa ki khun ki kti jong ki ban ïa beh ban pynïoh jingnang jingstad ïa ki khun ki kti.
Ka shnong Mihmyntdu ka don ka jingbun briew kaba la kynjoh sha ka 10,000 ngut ki nongshong shnong.
Ka don 1707 ki ïing, 16 tylli ki skul bad 7 tylli ki skul ha ka kyrdan Secondary.
Kane ka jingpynkup burom kan long ka sien kaba nyngkong ba kan ithuh ïa ka jingjop ki samla bad khynnah pule bad ban ai mynsiem ïa ki ban nang trei shitom ha ka pule ka puthi.
Ar ngut ki samla ki la ïoh ïa ka khusnam da ka ‘Laptop’ bad kine ki kynthup ïa ka Mayanka Pde kaba pule ha Jowai Govt.
Public School kaba ïoh 95% na ka eksam ICSE (10th Exam) bad ka Delightful Lyngdoh kaba la ïoh 90.71%  ha ka HSSLC na ka Telangana State Board of Intermediate Education.
Kine ki khynnah kiba shah pynkup burom ki don haduh 35 kiba ‘pass’ bha bad wan ha ka kyrdan ‘First Division’ ha ka SSLC bad ka HSSLC kaba kynthup ïa ka ‘Science’, ‘Commerce’ bad ka ‘Arts’.
Na kine ki 35 ngut ka Dorbar Shnong Mihmyntdu ka la pynkup burom ïa u Khadwiwed Chyrmang uba la pyndep jingpule PhD bad ïoh pdiang kyrdan Doctorate na ka Annamalai University.
U Waladmiki Shylla, nongthaw aiñ ka Jowai u la long kum u kongsan ha ka jingïadonlang u Richard B.Uriah, Principal ka North Liberty Higher Secondary School kum u Symbud Kongsan ha ka jingdonlang ruh u Waheh Shnong Mihmyntdu, u Abul Phawa, u Nominated MDC, Octomewot Lamin.
U Wailadmiki Shylla haba kren u la ong ki kmie ki kpa ki don ka bynta kaba kongsan bad dei ma ki ki ban peit thuh ïa ka sap ki khun ki kti bad ban pynshlur ïa ki ban leh ïa kaei kaba ki kwah bad angnud ban jop ha ka jingim.
U la ai nuksa ïalade ba u kwah ban pule da ka laiñ ‘Civil Service’ hynrei ki kmie ki kpa jong u ki pynshlur ban pule doktor bad kane kam poi shaei-shaei bad kum ha kane ka juk jong ka jingstad ki kmie ki kpa ki dei ban nang ban peit thuh ïa ka sap ki khun ki kti khnang ba ka lawei jong ki kan ym sepei.
Kumta u la kyntu ruh ïa ki khynnah bad samla ban bate bha ïa ka por pule khnang ba ka jingpule bad ban lehkai ne pynbyrngi bad ban jied ïa kaei ka laiñ pule shuwa ka matrik ban suk ka jingim pule-puthiLa pynphuh pynphieh shuh ïa kane ka jingsam khusnam da ka jingrwai bad shad ba la shim bynta da ki samla ka shnong Mihmyntdu.
U Myntri Rangbah ka jylla, Conrad K Sangma u la pynbna ba ka Sorkar Jylla ka dang trei ban wanrah ïa ka rukom treikam ha Jylla (state action plan) kaba lah ban leh ei ei halor ka jingkylla ka suiñbneng (climate change).
U Myntri Rangbah u la pynpaw ïa kane haba ai jingkren ha ka G20 Conclave kaba don ïa ka phangpdeng “Nature Solves: A new framework for our sustainable future" kaba la pynlong ha Shillong da ka Observer Research Foundation (ORF), ryngkat ka Meghalaya Basin Development Agency (MBDA) jong ka Sorkar Meghalaya.
U Conrad u la ong ba kane ka jingïakynduh lang kan wanrah ïa ka rukom pyrkhat jong ki riewshemphang ba kin wad ïa ki lad ki lynti ha ka rukom treikam ka ban wanrah kaei kaei kaba neh na ka bynta ka lawei.
U la ong ba ki paidbah ka Jylla ki la don lypa ka jingïadei kaba jan bad ka mariang naduh ki por mynshwa, bad kum ka Jylla ngi long kiba la kyrkhu lyngba ka jingdon kyrhai ka mariang ïa kaba ki longshwa manshwa ki la ïada kyrpang.
U Conrad u kren ruh halor ha ka jingdon ki Law Kyntang ha Meghalaya bad ki long kiba khuid ryngkat ka jingngeit tynrai kaba la don naduh ki por hyndai hynthai ban pynneh pynsah ïa ka mariang katkum ka jingstad bad ka riti kaba la ïohi lypa da ki menbarim.
U Conrad u la ïathuh ruh ba ki don palat 100 tylli ki Law Kyntang ha palat 10,000 hectar ka jaka, bad ki don palat 150 tylli ki shnong kiba longtrai ïa kine ki khlaw kiba kot haduh 2,500 Hectar ha ka jylla.
U la ong ïa kine la pynneh pynsah bad shimkhia bha da ka imlang sahlang, haba ïathuh ba ka sorkar jylla ka la sdang ruh ïa ka Green Meghalaya, bad kane ka long kaba kham phylla, ha kaba ka imlang sahlang ka ïohpdiang ïa ka khusnam na ka bynta ban pynneh pynsah bad ban ïada ïa ka mairiang.
“Ka thong ka long ban pynneh 2 lak hectar ka khlaw ha kine ki 5 snem ki ban wan lyngba ki kam kiba la don lypa ban leh," u la ong.
Shuh shuh u la kren shaphang ka bha ka miat jong ki pateng ban wan bad pynkynmaw ba kum ki nongshong shnong ngim dei ban klet ba ngi dei kiba ri kiba sumar ïa ka pyrthei kaba ngi shong ngi sah ha kaba la bynshet ïa ka kamram ban pyntikna ba ka pateng ban dang wan kan ïoh ïa ka ‘law kaba bha ba miat.
U Myntri Rangbah u la banjur ruh ban don ka North East Conference ha kaba yn donlang ki riewshemphang na ki ri ba marjan kum ka Bhutan, Myanmar bad Bangladesh ban ïatai bad phylliew jingmut halor ki bynta kiba dei shaphang ka mariang ban sumar bad pynneh pynsah.
Ha kane ka G20 Conclave la wan ïashimbynta lang da ki riewshemphang na kylleng bad kane ka jingïalang kan kut ha ka sngi Thohdieng.
Ka Jaiñtia Students’ Union (JSU) ka la pyrshah ïa ka jingthmu ka sorkar ban wanrah ne shna lynti rel ha Jaiñtia Hills.
Kumta na ka liang ka JSU ka la kyntu ïa u Myntri Rangbah ka jylla ha ka jaka ban shna ïa ka lynti rel hynrei ban shna da ki jaka pule, ki jaka ai jingsumar bad ki surok kiba janai ha rilum Jaiñtia bad ban pyntreikam noh ïa ka Inner Line Permit (ILP) hapoh ka Jylla.
Ka JSU ka la ong ba ka sngewthuh ïa ka jingmyntoi lynti ka jingdon ki lynti rel naduh ka leit ka wan, ka ïoh ka kot, ka khaiï pateng bad kiwei ki thaiñ.
Hynrei, ka Meghalaya bun ki nongshong shnong ki dei ki riewlum bad kumta donkam ïa ka sorkar ban wanrah nyngkong ïa ka ILP hapoh ka jylla khnang ban tip ïa ka leit ka wan jong ki briew kiba nabar khnang ban ïada ruh ïa ka jinglong kyrpang ki briew jong kane ka thaiñ.
Ka JSU kam pyrshah ïa ka lynti rel, hynrei donkam shwa ïa ka ILP ban ïada na ka jingwan rung be-aiñ jong ki bar jylla bad kaba donkam ka long ban kyntiew ïa ka pule puthi, ki jaka sumar, ki surok kiba paka kiba dei ki jingdonkam kiba hakhmat jong ka thaiñ.
Kum kawei na ki lad ban pynmih bording ilektrik khlem da shaniah tang ha ka um kaba den ïa ki wah, ka Sorkar Jylla ka dang thaw lad mynta kumno ban lah pynmih bording na ki jaboh jabaiñ.
Ïa kane la ïathuh da u Myntri ka tnat bording, u AT Mondal ha ka Sngi Palei, haba jubab ïa ka jingkylli halor ki lad kiba ka Sorkar kan thaw kumno ban ïoh bording ilektrik namar tang na ki wah ym lah shuh ban pyndap ïa ka jingdawa bording ilektrik, khamtam haba ka shimpor ban tei ïa ki projek ba den ïa ki wah bad ka jingmih ka jingpyrshah ban den bad tei ïa ki projek bording.
U Mondal u la ong ba nalor ka sienjam ban pyntreikam ïa ka projek ban tan bording na ka sngi, ka lad kaba ka Sorkar ka dang thaw mynta ka long kumno ban lah pynmih bording na ki jaboh jabaiñ.
“Ka jingïakren ka la don bad ngi dang ïakren mynta bad ka tnat Urban Affairs (pynroi sor) ban pyndonkam ïa ki jaboh jabaiñ.
Ngi dang ïakren ruh bad ka National Thermal Power Corporation (NTPC) namar ka la sdang ban pyntreikam ïa ki kor ki bor ban pynkylla ïa ki jaboh jabaiñ sha ka bording," la ong u Mondal.
Ka NTPC ka la sdang katto katne tylli ki projek pynmih bording ha Varanasi, da kaba pynkylla ïa ki jaboh jabaiñ sha u rnga bad ban pyndonkam pat na ka bynta ban pynmih bording.
Kane ka kompani ka la pyndonkam ïa ka buit da ka jingïarap lang uwei u doktor na Chennai, u Dr SK Sivakumar uba shem ïa ka buit kumno ban pyndonkam ïa ki jaboh jabaiñ kiba pynmih na ki aspatal la ka dei ki tiar ki tar kiba pyndonkam ha ki jaka sumar kiba la bret pathar sha jaka pyllang jaboh jabaiñ.
Ka jingbym pat lah ban weng ïa ka jingpynlip ding ilektrik wat lada ka um ha ki pung kiba den ban pynmih bording ki la nang dap, ka la nang wanrah ka jingdiaw ïa ka Sorkar namar ka jinglong jingman ka bym shngaiñ namar ym shym la lah shuh ban pynmih bording ilektrik katba nang bun ki jingdawa ban pynbiang ïa ka jingdonkam bording ha kane ka Jylla.
Haba kylli halor ki lad ki lynti kiba donkam ban shim ban kham pynduna ïa ka jingpynlip bording ilektrik ha Jylla, u Myntri ka tnat bording u AT Mondal u la ong ba kumba ka long mynta, la sangeh ban thied bording ha ka dor ba rem hadien ba ka um ha ki pung kiba pynmih bording ka la kham biang hadien ka jinghap u slap ba jur.
Haba kylli kiei ki buit ki lad kiba dei ban pyndonkam ban pynduna ïa ka por pynlip bording ilektrik, u la ong ba kaba donkam ka long kumno ban ïoh kham bun ka bording bad ban pynduna ïa ka jinglut bad jingduhnong.
“Ngi la ïaleh katba lah ban ïoh bording ha kaba la thied ruh ha ka dor kaba rem kaba pynlong ïa ka Sorkar ban pynlut T.3 klur shisngi," la ong u Myntri ka tnat bording uba la batai ba ka Sorkar kam shym la shongthait ban thaw lad kumno ban ïoh kham bud ka bording wat na ki National Grid.
U Myntri u la ïathuh ba wat la ka um ka la kham biang ha ki pung kiba pynmih bording ilektrik, ym pat lah ban weng ïa ka jingpynlip bording ilektrik namarba ha ka por ba ka um ka la hiar palat, la hap ban shim bording na shawei.
Kumta u la ong ba ki lad ki lynti hap ban shim kumno ban pynduna ïa ka jingthied bording bad pynduna ïa ka jingduhnong.
U la kubur ruh ba ka Jylla ka la nang mih bun ki jingdawa ïa ka ilektrik namar ka jingnang roi ki nongshong shnong bad jingmih ki ïing, bad ki don ruh sa kiwei pat ki jingdonkam ïa ka bording, naduh ki karkhana, nalor ki kali ilektrik bad kiwei kiwei ki jingdonkam bad ki kam kiba ym lah ban leh khlem ka bording ilektrik.
Ka jingpyndonkam ïa ki mobile phone, kompiwtor bad kiwei kiwei ki tiar kiba hap ban pyndonkam bad treikam da ka ilektrik ka la nang pynbun shuh shuh ïa ka jingpyndonkam bording ilektrik, katba ka jinglah ban pynmih bording ka neh kumjuh.
Ka Myntri ba dei peit ïa ka tnat ka koit ka khiah bad ka rep ka riang ka Kong Ampareen Lyngdoh ryngkat ki katto katne ngut ki MLA ka rilum Jaiñtia ki la hiar sha nongbah Jowai ban ïakynduh ïa ki ophisar jong kine ki tnat ban buddien bad phylliew jingmut halor ka koit ka khiah, ka rep ka riang bad ka rukom pynïaid ïa ki projek kiba pyntreikam hapoh ki ar tylli ki district ka West Jaiñtia Hills District bad East Jaiñtia Hills District.
Ïa ka jingïalang ne Zonal meeting kaba donlang ki MLA ka rilum Jaiñtia kynthup u MLA ka Amlarem Bah Lahkmen Rymbui, u MLA ka Jowai Bah Wailadmiki Shylla, u MLA ka Mowkaïaw Bah Nujorki Sungoh bad ka MLA Sutnga Kong Santa Mary Shylla la pynlong ha Conference ka Soil & Water Conservation office, Mihmyntdu, West Jaiñtia Hills ha ka Sngi Palei.
Ha kane ka jingïalang, ka Myntri nyngkong ka la phylliew jingmut bad ki ophisar ka tnad ka koit ka khiah bad la pynsngew ruh ïa ka halor ka jingeh jong ki nongtrei ASHA hapoh ka District.
Hadien kane ka Myntri ka la don jingïalang bad ki ophisar jong ka Agriculture, Horticulture bad Research, District & Local Research Station bad Laboratory jong ki ar District.
Ki ophisar ki la batai bad pyni ruh ïa ka rukom pyntreikam ïa ki skhim bapher kiba ïadei bad ka rep ka riang nalor kiwei ki kam ki ban pynmyntoi ïaki nongshong shnong.
Kiwei ki ophisar sorkar kiba la donlang ki long ka Kong Isawanda Laloo, IAS, Secretary Sorkar Jylla ba dei peit ïa ka tnad Agriculture bad Farmer Welfare, ki Deputy Commissioner jong ka West bad East Jaiñtia Hills District ba kynthup u B S Sohliya, IAS bad u Abhilash Baranwal, IAS bad u Superintendent of Police West Jaiñtia Hills District u Chemphang Syrti.
U Vice-President jong ka BJP ha Mizoram u Vanramchhuanga u la hiar shuki noh ha ka sngi Palei kum shi bynta ban ïakhih halor ka jingong jong u ba ka sorkar kmie ka la sngewpher jingmut ïa ka kynhun jong ki Khristan ha kaba ka la wanrah ka jingïai bteng jong ki jingïakynad bad jingïaumsnam hapdeng ki riewlum Kuki-Zomi bad ki Meitei ha ka jylla ba marjan ha Manipur.
Ha ka shithi iehnohkam jong u ba la phah sha u heh nongïalam ka BJP jong ka Mizoram Vanlalhmuaka, u la ong ba u da sngew ktah haduh katta katta halor ka jingshah pynjulor jong ki ïingmane ki Khristan ha Manipur ha kaba u la pynshisha da kaba ong, ba ïa kane la kyrshan da ki heh nongïalam jong ka jylla bad sorkar kmie.
Ki la don palat 150 ngut ki briew kiba la ïap haduh mynta bad kiba bun kiwei pat ki la mynsaw naduh ba la jia ka jingïakynad hapdeng ki jait bynriew Meitei bad Kuki ha ka jylla Manipur ha ka 3 tarik, Jymmang.
Ka jingshlei um ha ka jylla Assam ka la nang jur ha kaba kiba bun ki distrik ki la ïakynduh jingeh na ka jingshlei um.
Katkum ka jingpyllait khubor jong ka lad phah khubor ba la phah da ka Assam State Disaster Management Authority (ASDMA), la ong ba kiba bun ki distrik kiba kynthup ïa ka Biswanath, Bongaigaon, Chirang, Dhemaji, Dibrugarh, Kokrajhar, Majuli, Nalbari, Tamulpur, bad Tinsukia ki la ïohmad ïa ka jingshlei um kaba shyrkhei.
Kumba la antad la ong ba ki jingthung ha 2211.99 hectare ka lyngkha ki la shah ktah lut na ka jingshlei um, ha kaba kane ka la ktah jur ïa ka rukom im jong ki briew.
Kum shi bynta ban ong ei ei halor kane ka jinglong jingman, u Myntri Rangbah jong ka jylla u Himanta Biswa ha ka jingthoh kaba u la phah lyngba ka Twitter u la ong ba u la shimkhia ha kaba ïadei bad ka jingpyllait um na Kurichhu Dam.
U la hukum ïa ki bor sorkar ba ki la dei ban khmih bniah bad pynbiang ki jingdonkam na ka bynta ki paidbah khamtam kito kiba shong harud jong ka wah Beki bad Manas bad ban ïaleh ban pynkynriah jaka ïa ki namar ka jingap jingma na ka jingshlei jong ki wah.
U Myntri Rangbah ka Jylla, Conrad K Sangma u la ong ba kam long kaba suk ïa ki bor Sorkar ba kin lah khang pura ïa ka jingtih bad jingkhaïi be-aiñ ïa u dewïong hynrei ka jingpyrshang ka la ïaid shaid-shaid.
Haba ïakren bad ki nongthoh khubor, u Conrad u la ong ba ki la don ki aiñ bapher bapher na ka bynta ki briew kiba trei ïa ki kam be-aiñ ha ka kam tih dewïong.
“Ki bor Sorkar ki la leh ïa kaba dei ban leh bad ki la pynrung kyrteng da ki hajar tylli ki case bad da ki hajar ngut ki briew ki la shah kem bad shah chargesheet.
Kat kaba lah, ngi la pyrshang ban leh eiei ha kaban pyntikna ba ngin lah pynduna ïa kane ka kam ba be-aiñ," la ong u Conrad.
U Conrad u la ong, “Kaba ar, phi hap ruh ban sngewthuh ïa ka jingshisha halor kane ka kam, ba ki briew ki la leh ïa katei ka rukom tih dewïong naduh ki 200 snem mynshuwa bad ka kamai kajih jong ki ruh ka ïaid na kane ka kam".
“Katba kam pat don kawei pat ka lad kamai kajih, ki briew kin dang ïai bteng ban leh ïa kine ki kam.
Kam long kaba suk ïa ki bor Sorkar ban shu khang syndon ïa kiei kiei baroh hynrei ka jingpyrshang ka la don," u la bynrap.
Hynrei u Conrad u la ong, “Ngi kmen ban ïohi ba mynta ka jingtih dewïong katkum ka aiñ kan sa sdang noh bad ngin sa ïoh ïa ka jingtih dewïong da ka jingstad saïan bad ngin sa ïoh ruh ïa kiwei ki lad kamai kajih la ka dei ha ka kam rep kam riang lane kam jngohkai bad kane ka dei ka lynti kaba ngin sa ïohi ha ka ban lah pynkut noh ïa kine ki kam be-aiñ".
“Mynta saw ngut ki briew ki la ïoh jingbit bad katba ngi dang ïakren, ka jingpynkhreh ïa ki jingdonkam baroh ki la nang ïaid bad nga kyrmen ba hapoh kine ki khyndiat bnai ban wan, ngin sa ïohi katto katne ki par ki la sdang da ka jingtih katkum ka juk saïan," u la bynrap.
Haba kylli halor ka drone technology, u Conrad u la ong “Ka kham kyllaiñ kane ka kam namar ka jaka ka long kaba heh bad hooid ngi don ïa ki drone hynrei ngi donkam bun tylli ki drone bad ngi la pyndonkam teng ruh ïa ki drone technology ban ‘map’ ïa ka jingpynlang ïa u dewïong la ki dei kiba beaiñ ne ki bym beaiñ bad ïa kane la dep ban aiti sha ka ïingkashari".
U Conrad u la ong, “Kane ka dei ka kam kaba hap pynbteng bad namar kata ngin donkam ban buh haduh 100 tylli ki drone bad kiba treikam man la ka sngi ban ‘map’ ïa ki jaka.
Kane ka dei ka lynti kaba ngi lah ban shong bishar bad khmih bniah hynrei kumba nga ong, ki don ruh ki bynta ba ktah ïa ka pla tyngka bad ka bor khmih namar ka jingdonkam ïa ki briew".
Kumba 500 tylli ki tynrai jong ki jait dieng bapher bapher la lah ban thung ha Vangayan, ka jaka ba la pynlong ïa ka Shirui Lily Festival ha Ukhrul distrik ha Manipur kum shi bynta jong ka 74th Van Mahotsav ha ka Lah Sngi U Blei.
Da ka jingpynïaid jong ka Ukhrul Forest Division ha ryngkat ka jingïatreilang ka shnong Shirui, ïa ka jingleh tamasa kaba shi taïew jong ka tnat ba dei khmih ïa ki khlaw la rakhe halor ka phang ‘Each One, Plant One, Stop the Chop’.
Katkum ka jingïathuh ka tyllong khubor kaba la wan na ki heh ba dei khmih, la ong ba ki tynrai dieng kum u dieng Leihao, Talhao, Pine, Cherry bad Bougainvillea la thung ha Shirui Peak, u lum uba wan balai ha ka jingjrong ha Manipur.
Ha kane ka sngi la pyllait paidbah ruh ïa ka Van Mahotsav 2023 da u MLA jong ka Ukhrul AC u Ram Muivah ha ryngkat ka jingdonlang u Deputy Commissioner jong ka Zuringla Kengoo, u heh ka District Forest, u Shaingam Shaliwo jong ka Ukhrul bad u SP jong ka thaiñ u Ringthing Hongchui, napdeng kiba bun kiwei pat.
Nalor kane ki nongshong shnong jong ka Shirui ruh ki la ïashim bynta ha ka jingïathung dieng wat lada don ka jinghap jong u slap.
U Chief Executive Member ka Khasi Hills Autonomous District Council (KHADC), Bah Pynïaid Sing Syiem u la pyntip ba na ka liang jong ka Executive Committee ka la pynkhreh ïa ka mang pisa ne ka ‘Scholarship’ ban ai sha ki khynnah pule lane sha ki nongwad bniah ba kin wad bniah halor ka jinglong jingman ka Jaitbynriew Khasi khamtam ha ka jingriewspah jong ka Jaitbynriew ha kaba ïadei bad ka riti ka dustur.
Haba kren sha ki lad pathai khubor ha ka Sngi Palei, u Bah Pynïaid u la pyntip ba ka phang jingwad bniah kan long halor ka synshar ka khadar, ka riti ka dustur ha ka liang ka kheiñ kur kheiñ kha, ka khyndew ka shyiap jong ki Khasi bad kiwei kiwei pat.
“Na ka liang jong ka EC kan ai ‘Scholarship’ ïa ki khynnah pule lane ïa ki nongwad bniah ki ban wan shakhmat bad ïa kane ngin sa aiti ha u EM uba dei khmih ïa ka pule ka puthi ba un sa leh bad pyndep ïa kaba donkam mynta u bnai", la ong u Bah Pynïaid.
Shuh shuh u Bah Pynïaid u la ong ba ka jingthmu jong ka Council ïa ka ban khot ïa ki nongwad bniah bad ïa ki samla pule ban ai ïa kane ka mang pisa kum ka bai pule ïa ki, ka long halor ba kin wad bniah ha kaba ïadei bad ka jinglong jingman jong ka Jaitbynriew khamtam ha ka jingriewspah jong ka Jaitbynriew ha kaba ïadei bad ka riti ka dustur.
“Ngi don ïa ka riti ka dustur ka synshar khadar, ngi don ïa ki it ki hima kaba u Syiem u kmie u long u nongpeit, nongkhmih bad u nongsynshar bad ka don ruh ka bishar, ngi don ruh ïa ki raid ba u Sordar bad ki bakhraw ki peit, ngi don ruh ïa ki shnong bad ïa ki Rangbah Shnong kiba synshar ha ka shnong ka thaw na ka bynta ka jingbha jingmiat jong ka shnong", la ong u Bah Pynïaid.
U Bah Pynïaid u la ong ba ynda ki nongwad bniah ki la dep thoh ïa ka kot wad bniah ka jong ki, ka Council kan sa lah ban pyndonkam ïa kitei ki kot ha kaba yn pyntreikam ïa ki kyndon aiñ bapher bapher hapoh ka Council bad u la ong ba hadien ba la dep ban ïakren sani bha halor kane ka kam, na ka liang ka Council kan sa pynbna shen ha kaba ïadei bad kane khnang ba lada don napdeng kino kino ki samla ne ki nongwad bniah kiba kwah ban ïashimbynta kin lah ban wan shakhmat.
“Ngi don ïa ka jaka buh kot hangne hapoh ka Council bad ynda la dep kine ki nongwad bniah ba ngi phah ïa ki ban wad jingtip ha kaba ïadei bad kano kano ka bynta ba ngin phah, lehse kan long ka spah bah na ka bynta jong ngi ba ngin don ïa ka jingtip hangne hapoh Council", la ong u Bah Pynïaid.
Na ka liang u Bah Pynïaid u la ïathuh ruh ba na ka liang jong u Myntri Rangbah ka jylla, Conrad K Sangma u la pynpaw ïa ka jingkmen ban ïatreilang bad ka District Council halor kane bad u la ong ruh ba u u Myntri Rangbah u la pynpaw ba na ka liang jong ka sorkar jylla kan ai ïa ka bhah kaba kyrpang ha kaba ïadei bad kane.
U Myntri Rangbah ka jylla, Conrad K Sangma u la ïoh ban pynkup burom ïa ki samla pule kiba wan shakhmat ha ka eksam ba la pynlong da ka Meghalaya Board of School Education (MBoSE) kaba la long ha ka 13 tarik mynta u bnai ha Shillong International Centre for Performing Arts and Culture kaba don ha Mawkasiang.
Ha kane ka sngi la ïadonlang u Myntri ka pule puthi, u Rakkham A Sangma, Kong Ampareen Lyngdoh ka Myntri ka tnad ka koit ka khiah, Bah HM Shangpliang kum u nongaibuit ka tnat pule puthi, Bah Wailad Shylla MLA ka Jowai constituency bad Kong Santa Mary Shylla MLA na Sutnga constituency bad palat hajar ngut ki samla pule kiba wan na ki skul bapher bapher.
Haba ai jingkren kum u kongsan u Conrad u la ong ba dei ban wanrah noh ïa ka jingkylla ha ka jingmut jingpyrkhat khnang ban wanrah ïa ka jingkylla ïa ka synshar khadar bad ïa ka jylla baroh kawei.
U la ong haba u la peit ïa ka pule puthi hapoh ka jylla ka don shibun ki jingeh kumta ka sorkar jylla kan sa thaw ïa ka Education Commission ka ban peit bniah khnang ban pynbha ïa ka jingpule.
Kum u khliehduh ka jylla u la pynpaw ba ha kine ki san snem ka sorkar jong u ka la mang pisa ban shna ïa ki skul kiba la jot rathai bad pynbha ruh ïa kiba la jot kum shi bynta ban pynbha ïa ka pule puthi.
Katba u Rakkam u la pynpaw ka jingsngewkmen ba samla pule ki la ïoh ïa kane ka bok ban pynkup burom haba ki la leh bha ha ka eksam ka jong ki mynta u snem 2023.
U la ai khublei kyrpang ruh ïa ki samla kiba wan shakhmat duh ha ka eksam SSLC bad HSSLC ba kin dang trei shitom nangne shakhmat.
U la pyntip ba ka tnad pule mynta u snem ka buh ïa ka thong kaba hakhmat ban wanrah ïa ka education policy khnang ban wanrah ïa ka jylla kaba shakhmat hapoh ka ri Indïa ha ka pule puthi.
Ki nongïalam ka KSU ha ka jingïadonlang u President samla Kitboklang Lamare, samla Rimiki War bad kiwei   ki la leit ban hiar biang mynta ka miet ban leit jurip ïa ka CHC Namdong ha ka por ba lip bording ha katei ka thaiñ bad lap haduh mynta kane ka CHC ka shong hapdeng ka jingdum,U President ka Unit Samla Kitbok Lang Lamare u la ong ba kane ka CHC ka la long kum ka sem ki mrad, namar ba ka jingpynkha khun ruh la isynei hap ban shu tbeh da ki mombati bad ki jingtbeh ding.
Haba kumne kan jia aïu ïa ka jingim briew.
Hato ban sumar briew ka long mo ha pdeng ka jingdum?Ka tnad ka koit ka khiah ka la kheiñ dewthala ïa kane ka CHC ka jong ngi khlem da shim khia ïa ki jingpynsngew ka seng ha kaba ïadei ban pynbha ïa ki Panel Solar bad lane ban buh da ka Generator Machine kumba la ai jingmut da ka seng ha kine ki khyndiat taïew ba la dep.
Kumta na ka liang ka seng kam lah ban shu peit da ki khmat ïa kane ka jingeh ba kane ka CHC ka hap mad.
Namarkata, lada ka tnad ba dei peit kam shim khia ngin hap ban pyrkhat da kumwei pat.
Ka Dorbar jong ka Elaka Nongjngi ka la rai ban khang dam pura ïa ka rung ka mih na ki shnong ne sha ki shnong kiba markhap bad ki shnong Karbi haduh ban da wanphai biang ka shong suk shong shngaiñ hapdeng ki nongshong shnong Khanduli bad ki Karbi.
Ïa kane ka rai la shim ha ka jingïalang ba la pynlong kyrkieh ha shnong Khanduli hapoh Namdong C&RD Block ha ka Sngi Palei mynta ka taïew.
Kum ban shu pynkynmaw, ka jingïakynad hapdeng ki nongshong shnong Khanduli bad ki Karbi na ki shnong kiba marjan ka la sdang ha u Ïaïong mynta u snem hadien ka jingwan buh jubor ïa ka khyrdop lum khajna bai rung da ka Karbi Anglong Autonomous Council (KAAC) ha Khanduli.
Na ka daw jong ka jingpyrshah jong ki nong Khanduli ïa katei khyrdop lum khajna bai rung, ki Karbi ki la pynpaw ïa ka jingbitar da kaba khang ïa ki nong Khanduli ban leit rep leit riang sha ki pynthor ki hali jong ki kiba don ha thain Karbi.
Hadien ka jingïalang, u Dolloi jong ka Elaka Nongjngi Bah Copiousness Daw u la ong ki la ïoh ïa ka jingtip kaba tikna ba ki Karbi ki dang ïoh lad ban khaiï pateng bad katto katne ki Pnar wat hapdeng ka jingkhang dam ha thaiñ Khanduli.
“Kumta ka Dorbar  jong ka Elaka Nongjngi ka la shim ïa ka rai ban khang dam ïa ka leit ka wan na ki shnong Pnar sha ki shnong Karbi haduh da pynbeit ïa ka jingïakynad hapdeng ki nong Khanduli bad ki Karbi," la ong u Dolloi ka Elaka Nongjngi.
U la ong shuh shuh ba ka dorbar ka shim ïa katei  ka rai khnang ban teh lakam ïa kano kano ka jingshim kabu kaba lah ban pynheh shu ïa kane ka jingïakynad.
Nalor kata, u la pynpaw ba ka dorbar jong ka Elaka ruh ka pyrshah ïa ka jingwan buh khyrdop jubor da ka KAAC hapoh u pud u sam ka Elaka.
Ha ka jingjia ïatyngkhuh kali hapdeng ka bos kamai na Umrangso-Jowai-Shillong bad ka trok 16 shaka, ka la wanrah ka jingmynsaw ïa kiba bun ki nongshong kali.
Kane ka jingjia ka la jia ha ka step Sngi Thohdieng ha ka shnong Khonshnong, West Jaiñtia Hills District.
Katei ka bos kamai ka dei kaba don ïa u nombor ML-05-W-3993, katba ka trok 16 shaka ka don ïa u nombor AS-01-PC-7426 kaba kit dewbilat.
Ha kane ka jingjia, ka bos ka la lait thaw na ka jinghap sha synrang wat hadien ba ka bynta ba shadien jong ka, ka la poi shabar ka surok.
La ïathuh ba ki nongshong kali ba shong ha ka bos bun ki la mynsaw khamtam u nongñiah namar ka jingïatyngkhuh ka dei na ka liang jong u.
Na ka liang ki nongïalam shnong, nongshong shnong ka Khonshnong mar sien tip ïa katei ka jingjia ki la leit ban ai jingïarap bad pynkit noh mar-mar ïa kiba la mynsaw sha ki jaka ai jingsumar.
U Deputy Commissioner ka East Jaiñtia Hills u la pyntip, ha ka jingïalam u Bah J Shylla, MCS, Additional Deputy Commissioner, East Jaiñtia Hills, ki la pynkhyllem sa kawei ka atoskhana thang dewïong kaba la shna khlem ka jingïoh jingbit ne Consent to Establish (CTE) na ka Meghalaya State Pollution Control Board.
Ha kane ka sngi la donlang ruh ki pulit ka East Jaiñtia Hills District, ki briew na ka Meghalaya State Pollution Control Board bad District Commerce and Industries Centre.
Kane ka karkhana thang dewïong kaba shah pynkhyllem ka dei ka M/S Druk Fuels Ltd.
Nongjri, Sutnga Elaka, East Jaiñtia Hills District bad la pynbthei ïa ka ha ka por 3 baje noh phai sngi.
Ka Khasi Jaiñtia Christian Leaders Forum (KJCLF) ha ka Sngi Thohdieng ka la phah jubab sha ka Law Commission ba 22 ka India haba ïadei bad ka Uniform Civil Code (UCC).
“Ka jingthmu ba bha ban pynïaryngkat lang ha ka kyrdan, jinglong kumjuh ha ki lad ki kabu bad jingïada jong ka aiñ lem bad ka jingïadei kaba ïajan hapdeng ki nongshong shnong jong kane ka ri ka dei ban long ka thong jong ka UCC kumba la pynpaw da ki nongïalam jong ka ri kaba laitluid, kaba riewspah kyrhai ha ki jinglong kyrpang jong ki jaidbynriew bapher-bapher, riti-dustur bad jingngeit niam hapoh ka jingkdup jong kane ka ri kaba ïar ba la tip kum ka India," la ong Secretary ka KJCLF, Rev.Dr.Edwin H.Kharkongor ha ka jubab ba la phah sha ka Law Commission ba 22 ka India.
Haba ïashim bynta lang ha ka jingïamir jingmut bad jingïakren halor ka UCC kumba la pynpaw da ka Sorkar ba mynta bad ka Law Commission ba 22 ka India, ka KJCLF ka la pynsngew ba baroh ki jaidbynriew, jingngeit niam bad riti-dustur ki don la ki jong ki bynta ba la pdiang bad ba la bud haba phai sha ka shongkha-shongman, jingïapyllait san shyieng, jingpynbit pynbiang ha ka liang ki jaka-puta, jingïoh pateng bad kumta ter-ter katba kiwei pat ki jaidbynriew ki don la ki jong ki jingïapher na kawei pat ha ka liang ka riti-dustur.
“Kumta yn ym lah ban pyntreikam jubor ïa kawei ka UCC nalor kine ki jingriewspah kiba la pdiang bad bud naduh ki por mynshuwa ha kylleng ka ri," la ong u Secretary.
Haba ïadei bad ki jaidbynriew Khasi jong ka Meghalaya, u la ong ba kan buh jingma ïa ki Khasi, ka jinghiar pateng bad riti-dustur naba ka jingpyntreikam ïa ka UCC kan ïalam sha ka jingrat dyngkhong ka bym lah pdiang ïa ka jingshim jait na ka kmie kaba long kyrpang ïa ka jaidbynriew Khasi.
“Ka ri mynta ka donkam eh ïa ki prokram ban tei ïa ka imlang-sahlang bad ki jingïadei ba ïajan ha ki kyrdan bapher-bapher bad hapdeng ki para nongshong shnong bapher-bapher jong ka.
Ka ri mynta ka donkam palat ban pyntreikam ïa ki prokram ki ban weng ïa ki jingeh ha ka liang ka ïoh ka kot bad ka imlang-sahlang bad ban kyntiew ïa ka suk ka saiñ bad ka hok," la ong ka jubab na ka KJCLF.Shuh shuh la bynrap ba kan long kaba biang eh ïa mynta ban ïaid shakhmat bad kaei kaba ka Law Commission ba 21 ka India ha shuwa ka la kren shai ba ka UCC “kam long kaba donkam ne kaba biang ha kane ka por".
Kumta ban ïaid shakhmat bad ka ajenda na bynta ka UCC pyrshah ïa ka jingkwah jong uba bun bah u nongshong shnong hapoh ka ri kan pyni ïa ka jinglong sarong bad jingleh klet ïa ki jingkitkhlieh jong kane ka Sorkar.
Ka Seng Samla Hima Langrin (SSHL) ka la ong ba lada ka Khasi Hills Autonomous District Council (KHADC) kam lah ban jubab ïa ka jingdawa jong ka seng ban weng ïa ka jingdon jong ar tylli ki bor synshar hapoh ka Hima Langrin Syiemship, ka seng kam banse ban shim da kiwei ki lad ki sienjam ban pynjubab ïa ki.
Haba kren sha ki lad pathai khubor ha ka Sngi Palei, u President jong ka Seng Samla Hima Langrin, u Bah PS Lyngdoh u la ong ba ka jingïaleh jong ka seng ka long pyrshah ïa ka jinglong beaiñ kaba mih ar tylli ki bor synshar.
Ka seng ka la phah ruh da ka shithi haduh lai sien sha ka Khasi Hills Autonomous District Council (KHADC) hynrei kaba sngewsih ka long ba lehse ka dang ïai sah tang hapoh ka jingkhmih bad kam pat poi hangno-hangno ruh bad ka jingdawa jong ka seng kam long pat long kaba seisoh.
“Ngin nym lah ban pdiang ïa ka jingmih jong ki artylli ki bor synshar bad dei halor kata ka nongrim ngi la phah da ka shithi sha ka District Council hynrei haduh mynta ngi dang ap ïa ka jubab ka jong ki na ka bynta kane ka jingdawa ka jong ngi", la ong utei u President.
Kumta ka Seng Samla Hima Langrin ka la ong ba lehse kan sa poi ka por ba ka jingpyrshah jong kin kan nym poi shuh tang hapoh Phlangdiloiñ ne ha surok hynrei ka jingpyrshah jong ka seng kan long noh hakhmat jong ka District Council.
Nalor kata, u President u la pynshai ruh halor ka jingmih ka jingong ba ka Management Board kam dei ka Authority, u la ong ba lada ka Management Board kam dei ka Authority, kumno u Syiem jong ka Hima Langrin um mihkhmat ïa ka Hima kum u Syiem hynrei u la mihkhmat ïa ka Hima kum u Chairman jong ka Management Board.
Kum ka dak ka jingsngewkhia halor ka jingïakynad ha Manipur kaba la neh mynta la palat 2 bnai, ka North Eastern Hill University Teachers’ Association (NEHUTA) ha ka Sngi Thohdieng ka la pynlong ïa ka jingïaid paidbah ba jai-jai ban wanrah biang ïa ka suk ka saiñ ha katei ka Jylla.
Ha katei ka jingïaid paidbah kaba la long ha phyllaw ka North Eastern Hill University (NEHU) la ïashim bynta da ki spah ngut ki samla pule, nonghikai bad nongtrei jong kane ka skulbah.
“Ngi da sngewkhia shi kat dei haba ïadei bad ka jingjia ha Manipur ha kaba bun bah ki nongshong shnong ki la kylla phetwir bad ym shym la don kino-kino lad jingïarap kiba biang kiba la leh haduh mynta," la ong u dkhot ka NEHUTA, u Prof.Prasenjit Biswa haba kren bad ki nongthoh khubor hadien ka jingïaid paidbah.
Haba kdew ba ka ‘Relief Committee’ kam kynthup lang ïa baroh, u la ong ba ka kynhun ka kwah ïa baroh ki jaidbynriew ban don lang hapoh ka ‘Relief Committee’, ha kajuh ka por dei ban pynbiang ïa ki lad jingïarap kum ka bam ka dih, ki dawai-dashin (ha kum kane ka por) khamtam sha ki kyndong-kynshrot jong ka Manipur.
“Ka dei ka khim-khait kaba khraw na bynta ka longbriew-manbriew.
Haba phai sha ka mat politik haba ïadei bad kane ka bynta, ïa kine dei ban pynbeit ha ka miej ïakren bad ka Sorkar India ka dei ban thung ïa u ksiang uba lah ban wanrah ïa ki kynhun ba don hapdeng ka jingïakynad sha ka miej ïakren bad ban pynbeit kumjuh ban shim ïa ka rai ha la ki jong ki jong ki kylla khnang ba kum kine ki jingjia kin ym jia shuh nangne shakhmat," la ong u Biswa.
Na ka liang u President barim ka NEHUTA, Prof.Xavier P.Mao u la ong ba ka kamram ba ka Sorkar ka dei ban leh noh mardor ka long ban khmih ïa kito ki nongshong shnong kiba la kylla phetwir bad kyntu ruh ba ki bor kiba treikam na rieh ki dei ban sangeh noh shi syndon ban pynshit bad ai ding ïa ki imlang-sahlang.
Ha kajuh ka por, u la ban jur ba dei ban pynduna noh ïa ka jinghuri-hura lyngba ka jingpynbeit bad jingïateh naba kane ka dei ka jingangngnud, ka thong bad ïa kane dei ban pynbeit khlem kano-kano ka jingnoh shiliang.
“Ka Sorkar ka dei ban pyntikna ha ka ban pynsangeh ïa ki hamsaïa bad kiwei-kiwei ki jingtip ba bakla," u la ong.
Ha kawei ka liang, u la pynsngew ba ki bor ïada ki dei ban long ki bym shah liang bad ban pyndep hok la ka kamram khnang ban tehlakam ïa baroh ar jaidbynriew kiba don hapdeng ka jingïakynad bad ba ka shong suk song shngaiñ kan wan phai biang.
“Lym kumta kin nang bun ki bor ïada bad ki kynhun kieng atiar bapher-bapher ruh kin ïadon bynta bad kane kan nang wanrah shuh ka jyrwit-jyrwat.
Ka dei ban don ka jingbym shah liang ha ki bor ïada," la ong u Prof.Mao.
Shuh shuh u la bynrap ba ka Sorkar BJP ha ka Sorkar Pdeng kam dei ban pyrkhat namar ba don ka Sorkar BJP ha Manipur, kumta kan ym pyntreikam shuh ïa ka President’s Rule.
“Lada ka jinglong-jingman ka la long shaba palat liam ban tehlakam ïa ka, dei ban pyntreikam ïa ka President’s Rule khnang ba kan ym don ka jingshah liang," u la ong.
Kum ka dak ka jingïamynjur lang ban pyrshah ïa ka jingthmu jong ka sorkar pdeng ban pyntreikam ïa ka Uniform Civil Code (UCC) hapoh ka jylla, ki lai tylli ki District Council kiba kynthup ïa ka Khasi Hills Autonomous District Council (KHADC), ka Jaiñtia Hills Autonomous District Council (JHADC) bad ka Garo Hills Autonomous District Council (GHADC) ha ka sngi Balang ki la shong jingïalang ban pyrshah ïa kane ka jingthmu jong ka sorkar pdeng ban pyntreikam ïa ka UCC ha ka jingïalang ba la pynlong hapoh ka shlem treikam jong ka KHADC.Ha katei ka jingïalang la wan ban ïashimbynta da u Chairman jong ka High Power Committee ka GHADC, u RK Sangma, u CEM ka JHADC, u Bah  Thombor Shiwat, ki MDC, ki Executive Member (EM) ka KHADC.Haba kren sha ki lad pathai khubor hadien ba la wai ka jingïalang, u Chief Executive Member (CEM) ka KHADC, u Bah Pynïaid Sing Syiem u la ong ba ha katei ka jingïalang ki la don shibun tylli ki jingïakren hapdeng kitei ki lai tylli ki District Council ha kaba ïadei bad ka jinthmu ban pyntreikam ïa ka UCC hapoh ka jylla.
U Bah Pynïaid u la ïathuh ba ha katei ka jingïalang ki la shim ïa artylli ki rai kiba kynthup halor ka jingpyrshah ïa ka jingthmu ban pyntreikam ïa ka UCC hapoh ka jylla.
Kaba ar ka long ba ki la shim ban phah da ka Joint Resolution ha kaba yn sa ïasoi lang da baroh lai tylli ki Council bad nangta yn sa phah pat sha ka National Law Commission hashwa ka 14 tarik u Naitung 2023 ha kaba ïadei bad ki nongrim kiba kitei ki lai tylli ki District Council ki la pyrshah halor ka jingthmu ban pyntreikam ïa ka UCC hapoh ka jylla bad ïa katei kajuh ka jingthoh yn sa phah ruh sha ka sorkar jylla.
“Lashai ka sngi ka 13 tarik u Naitung, ngin ïoh ban phah noh ïa kane ka ‘resolution’ ka jong ngi ba ngin pyrshah ha kaba ïadei bad ka jingpyntreikam ïa ka UCC hapoh Meghalaya sha ka National Law Commission", la ong u Bah Pynïaid.
U Bah Pynïaid u la ong ba kum ki Council ki sngew ba ka jingpyntreikam ïa ka UCC hapoh ka jylla kan sa pynjah noh ïa ka jingriewspah ka kolshor, ka riti ka dustur bad ka jinglong jingman ka jaitbynriew.
“Ki kyndon kiba la ai hapoh ka Sixth Schedule ban ïada bad ai jingshngaiñ ïa ka jingriewspah ka kolshor bad ka riti ka dustur kan ktah bha bad kan don jingktah ruh ïa ka jingïoh pateng, ka ïathoh ïatar, ka jaka ka puta, ka khlaw ka btap bad kiwei kiwei, ngi sngew ba kadei ka dei ka rynsan kaba biang tam ba ngin wan lang hajuh kum ki laitylli ki District Council ban pyrshah kum ka jylla baroh kawei", la ong u Bah Pynïaid.
Na ka liang u CEM ka JHADC, u Bah Thombor Shiwat u la ong ba baroh lai tylli ki District Council ki la wanrah ïa la ki jong ki nongrim ba ki la pyrshah bad u la ong ba lada kum ki District Council kim wan shakhmat ban pyni ïa ka jingpyrshah ka jong ki, ka lah ban jia kaei kaei.
Na ka liang u Chairman jong ka High Power Committee (HPC), u RK Sangma, u la ong ba hapoh Rilum Garo ruh ki la don shibun tylli ki jingïalang kiba la ïashong ha kaba ïadei bad ka jingïakren ban pyrshah ïa ka UCC bad ki kynhun, ki nongkitam, ki sengbhalang bad kiwei kiwei ka Rilum Garo.
Ki dkhot ka Hynñiewtrep Youths’ Council (HYC) ha ka Sngi Thohdieng ki la leit ban tur kyndit-kynsan sha khyrdop ka Main Secretariat ha ryngkat ki sur jingdawa bad ki jingthoh ‘placard’ ban pyntreikam noh ïa ka Inner Liner Permit (ILP), ha kajuh ka por ban pyrshah ïa ka jingthmu ka Sorkar ban wanrah lynti rel ha Ri-lum Khasi-Jaiñtia.
“Hadien ka jingkren u Myntri Rangbah ka Jylla ba ka Sorkar ka don jingthmu ban wanrah lynti rel khamtam hapoh East Jaiñtia Hills, ka seng naduh kaba sdang haduh mynta ka kynti, ka ïeng beit ha ka nongrim ba ka pyrshah ïa ka lynti rel kat bym pat don ki aiñ ki ban ïada khamtam na ka jingrung kyrthep jong ki bar jylla," la ong u General Secretary ka HYC, Bah Roy Kupar Synrem haba kren sha ki lad pathai khubor hadien ka jingïakynduh bad u Symbud Myntri Rangbah ka Jylla, Bah Prestone Tynsong.
U la ong ruh ba ka jingthmu jong ka seng ban wan ïakhih ha katei ka jaka ka long ban phah khubor sha ka Sorkar ba lada kam pyntreikam ïa ka ILP, ne kano-kano ka aiñ ka ban ïada na ka jingrung kyrthep ki bar jylla, kata kam dei ban phohsniew ban wanrah ïa ka lynti rel hapoh ka Jylla, ha Ri-lum Khasi-Jaiñtia la ka long ha East Jaiñtia ne Ri-Bhoi – ‘No ILP, No Railway’.
“Ïa ka rel kit mar bam ne tiar ne rel kit briew, ka nongrim kaba ka seng ka ïeng ka long ba ngin ym shah da lei-lei ruh ban wan sha Ri-lum Khasi-Jaiñtia katba ka Sorkar Jylla bad Sorkar India kim pat pyntreikam ïa ki aiñ ki ban ïada ïa ngi kum ka jaidbynriew rit paid la ka long da ka ILP ne ka Amendment Bill ka MRSSA jong u snem 2020," la ban biang u Bah Synrem.
U la ïathuh ruh ba ha ka jingïakren bad u Symbud Myntri Rangbah ka Jylla, u (Bah Tynsong) la kren da kaba shai ba kam pat don kano-kano ka jingïakren halor ka mat jong ka lynti rel wat ha ka jingïalang jong ka Kynhun Myntri.
“Ka Sorkar Jylla mynta hi kam don jingmut ban wanrah ïa ka rel ha Ri-lum Khasi-Jaiñtia…kata ka dei ka jingkren na ka liang jong u (Symbud Myntri Rangbah) ba u la pynpaw hakhmat jong ngi," la ong utei u nongïalam.
Halor ka mat ba ïadei bad ka ILP, jingpynrung ïa ka Ktien Khasi ha ka Khyrnit ba 8 ka Riti Synshar ka Ri bad Amendment Bill jong ka MRSSA, u la ong ba u Bah Tynsong u la pyntip sha ka seng ba ka Sorkar ha ka Dorbar Synrai ka ban sa long shen ka nongbah New Delhi, ka Kynhun Myntri ka Sorkar Jylla hapoh ka jingïalam u Conrad K.Sangma kan sa leit ïakynduh ïa u Myntri Rangbahduh ka ri, u Myntri ka tnad kam pohïing ka Sorkar Pdeng, nalor kiwei-kiwei ki Myntri ban pynkynmaw bad buddien halor kitei ki mat ba dang sahteng bad ka Sorkar India.
“Ngi kwah ban ïohi ba ka Sorkar Jylla hapoh ka jingïalam u Conrad Sangma bad Bah Prestone Tynsong kin pyni ïa ki kam.
Ngi khmih lynti ïa kata ka Kynhun Myntri ha kine ki sngi ban wan, ngin ïoh ïa ka jubab na ka tnad kam pohïing ka Sorkar Pdeng.
Ka seng kan ïai ap ïa kane," u la ong.
Ka Hima Langrin, South West Khasi Hills hapoh ka jingïalam u Pa’iem Nangtei Syiemïong ka la ïoh ban sam mar 4 lak tyngka sha ki 36 tylli ki Balang bapher bapher kiba don hapoh ka hima na ka jingmih ba ka hima ka ïoh lum khajna.
Haba ïakren bad ki lad pathai khubor ha Shillong Press Club mynta ka sngi, u Bah Enboklang Nonglang uwei na ki khun ki hajar jong ka hima u la ïathuh ba ka hima kam lah ban ai jingïarap man uwei-pa-uwei u nongshong shnong.
Kumta ka Hima Langrin ka la ai jingïarap mar 4 lak tyngka sha ki 36 tylli ki Balang mar kajuh la ki dei kiba rit ne baheh kiba don hapoh ka hima.
Shuh shuh u la ong ba ka jingkynnoh ka Seng Samla Hima Langrin ba u Syiem u la sei marwei ban ai jingïarap pisa sha ki balang, kane ka jingkynnoh kaba bakla namar la rai lang da ki Myntri bad Lyngdoh ban ai jingïarap sha ki 36 tylli ki balang mar 4 lak tyngka, kaba la kot shi klur sawphew saw lak tyngka kaba dei jong mynta u snem 2023.
U la pynshai ruh ba ka hima ka la ai sngewbha haduh 73 lak tyngka sha kiwei pat ki Balang shabar ka Hima Langrin.
U Bah Enboklang u la pynshai ïa ka jingkynnoh ka Seng Samla Hima Langrin hapoh ka jingïalam u Bah PS Lyngdoh namar ba u Syiem la pynkylla jaka shimet ïa ka Hima Langrin, hynrei kam don kum kata.
Hynrei ka don ar tylli ki jaka shimet kiba ïaknieh hapdeng ka Hima bad ka ïing ka sem jong u Bah Nangtei Syiem kaba la neh palat 30 snem.
U la ïathuh hadien ba ka hima bad ka ïing ka sem jong u Bah Nangtei Syiem ki la ïasuk ki la rai lang ban thaw da ka Management Board ban peit ïa ki ar tylli ki jaka ban lum khajna khnang ban long beit kawei ka dor khnang ban nym lum tam kawei ka jaka ne ban lum duna kawei ka jaka kan long mar kajuh hynrei ïa ki kam synshar bad ki iew ki hat la peit beit da ka Hima.
U Bah Christopher Lyngdoh u la ïathuh ba ki don ki Balang kiba pyndonkam ban shna ïingmane bad don ruh kiba pyndonkam ha kiba bun ki liang.
Ha kajuh ka por u la kyntu ïa ka Seng Samla Hima Langrin hapoh jingïalam Bah PS Lyngdoh ba kin wanrah ka jingshong suk shong saiñ hapoh ka hima.
U Myntri ka tnat pule puthi, u Rakkam A Sangma, ha ka Sngi Thohdieng u la pynbna ïa ki kyrteng jong ki riewshemphang ki ban don ha ka State Education Commission (SEC) bad ïa kane yn khlieh da ka Prof.Sherwin May Sungoh jong ka Department of Education, North Eastern Hill University (NEHU).
Nalor ka Prof.Sherwin, u Rakkam u la ong ba u Chairman barim ka Union Public Service Commission (UPSC), u Prof.David R.Syiemlieh, u ophisar IFS ba la shongthait bad Executive Chairman barim ka MBoSE, u Tony TC Marak, kin long kum ki nongai buit ïa ka Commission, katba u Secretary ka tnat pule puthi, u Ambrose Ch.
Marak un long kum u Member-Secretary ka Commission.
U Myntri u la ong ruh ba ha katei ka Commission, yn thung sa 12 ngut ki dkhot.
Katei ka Commission kan treikam na ka bynta ar snem naduh ka sngi ba la pynmih ïa ka byrta.
U Rakkam u la ïathuh ba ka kamram jong ka Commission kan long ban ai jingmut ïa ka sorkar jylla halor ki mat ki jura kiba ïadei bad ki kam skul bad kolej, jingsiew tulop, jingtreikam ki skul bad kiwei kiwei.
Ha kajuh ka por, ka Commission kan ai jingmut kumno ban wanrah jingkylla khnang ban pynkiew ïa ka pule puthi ha ki skul, kolej bad kiwei pat ki shlem ai jingpule.
Ha kawei ka jingjia mynta ka step phyrngab ha Ri Bhoi, ar tylli ki ïing briew bad ki dukan kiba don marjan ki la ingkhong khait na ka jingbam duh ki thylliej ding.
Kane ka dei kaba la jia ha ka shnong Umdoh 18 Mer.
Katkum ka tyllong khubor, la ïathuh ba ka daw jong ka jingkem ding jong kitei ki ïing bad ki dukan ym shym la tip satia, hynrei la don kiba ïohi nyngkong da ki briew kiba ïaid ba ïeng, kiba la pyntip pat sha ki para shnong bad ruh sha ki pulit pynlip ding.
Na ka liang ki briew shnong ki la pyrshang ban pynlip ïa katei ka ding, hynrei kim lah shuh.
Dei tat haduh ynda wan poi ki pulit pynlip ding yn sa lah ban tem ïa katei ka ding kaba la klang bha bad la ïohi ba kitei ki ïing bad dukan ki la ingkhong lut khait.
Katkum ka tyllong khubor ba la ïoh lum, la ïathuh ba kine ar tylli ki ïing ki dei ba long trai da ka Kong Shebil Pohshna bad ka Pansngiatshisha Khriam.
Halor kane ka jingjia, na ka liang ki bor pulit ki dang pynlong ïa ka jingtohkit ban lap ïa ka daw jong katei ka jingkem ding kitei ki ïing bad dukan ha katei ka shnong.
Lai ngut ki samla kiba dei na kane ka nongbah ki la shah kem lem bad hynñiew ngut kiwei pat ha ki pulit ka jylla Goa ha kine ki khyndiat sngi halor ka jingdonkti ban pynïaid ïa kawei ka ‘Call Centre’ kaba la thok la shukor ïa ki nongshong shnong ka United States da kaba leh mynleh kum ki nongtrei jong ki ‘Bank’ kiba don ha US bad da kaba kular ban ai ram (Loan) ïa ki.
Katkum ka khubor na ki pulit ka Goa, la ong ba kitei ki khyndai ngut ki la donkti ban shukor ïa ki nongshong shnong da kaba leh mynleh kum ki nongtrei jong ki ‘Bank’ bad da kaba tyrwa ban ai ram bad ha kajuh ka por, ki la pan pisa na kita ki nongshong shnong ha ka dur jong ka kuna.
Na ka liang ki pulit ki la leit khynra ïa ka shlem ba don kata ka ‘Call Centre’ ha Majorda, South Goa bad ki la kem ïa kitei ki khyndiat ngut katba ki dang treikam.
Ha ka por ba la leit kem ïa ki, ki pulit ki la ong ba kita ki briew ki dang ïakren bad ki katto katne ki nongshong shnong ka US da ka jingthmu ban shukor ïa ki.
La ong ba kitei ki khyndai ngut ki la leh mynleh kum ki nongtrei ki ‘Bank’ kiba don ha US da kaba pyndonkam da ka X-lite App.
Nalorkata, ki la pyndonkam ïa ki ‘Laptop’ bad ‘Virtual Private Network’ (VPN) ban ïakren bad ki briew kiba ki thmu ban shukor ha US.Ki lai ngut kiba na Shillong kiba la shah kem ki long u Akash Biswa, 26 snem ka rta, u Ajay Biswa, 25 snem ka rta, bad u Akash Sunar, 23 snem ka rta.
Kiwei pat ki long u Vinay Makwana, 32, na Ahmedabad ha Gujarat; Ghachi Alfarz, 28, na Mehsana, Gujarat; Kesang Tamang, 20, na Jalpaiguri ha West Bengal; Rahul Sarsar, 29, na Matunga ha Mumbai; u Tanmoy Dasgupta, 20, na Dimapur ha Nagaland bad u Rehan Shaikh, 27, na Mumbai.
Kum shi bynta ka jingpynkhreh na ka bynta ka jingïaseng Synod kaba 26 ka ban sdang naduh ka 14 tarik haduh ka 17 tarik u Lber 2024, ki nongïalam jong ka Balang Presbyterian Nongthymmai kaba hap hapoh ka Umsning Constituency ha ryngkat ka jingsynranglang jong u MLA barim, u Bah Jason Sawkmie Mawlong ha ka sngi Thohdieng ki la leit ban ïakynduh ïa u Symbud Myntri ka Jylla, u Bah Prestone Tynsong ban pynsngew hakhmat jong u ïa ki jingdonkam na ka bynta ban maramot ïa ki lynti ki syngkien, ban pynbit pynbiang ïa ka bording ilektrik khamtam eh ïa ka umbam umdih.
Haba kren sha ki lad pathai khubor hadien ka jingwan ïakynduh ïa u Symbud Myntri Rangbah ka jylla, na ka liang kitei ki nongïalam ka Balang Presbyterian Nongthymmai ki la pynpaw ïa ka jingsngewkmen kaba shikat dei eh hadien ka jingïakynduh ïa u Symbud Myntri Rangbah.
Hadien kata, ki la ong ba na ka liang jong u Symbud Myntri Rangbah u la ong ba un sa phah ïa ki karikor ba kin leh ïa ka jingkheiñ jingdiah baroh bad shen yn sa pyntrei noh pat ïa ki kam khnang ba ka jingpynkhreh ïa ka Synod kan long kaba jop bad kaba iphuh-iphieng.
“Kumba ka long ka surok kam biang, ka umbam ka umdih kam biang, ka bording kam biang bad ngi wan ban pynsngew ïa kita ki jingeh ki jong ngi, ngi pynpaw ruh ïa ka jingaikhublei ïa u Symbud Myntri Rangbah jong ngi uba la shimkhia ïa kane ka kam bad uba la kular ruh ïa ka ban ïarap ïa ka balang katba lah ba ka kam kan sted na ka bynta ka jingpynkhreh jong ngi ka balang ban pdiang ïa kane ka jingïaseng Synod", la ong kitei ki nongïalam ñiam.
Shuh shuh kitei ki nongïalam ñiam ki kyrmen skhem ruh ba kum ka balang ryngkat ka jingïatreilang bad utei u nongmihkhmat barim ka thaiñ, ba hashwa ba ka balang kan pdiang ïa katei ka jingïaseng Synod, kiei kiei baroh kin long kiba bit ba biang khnang ba kan pynsuk ïa u paid riewngeit ban poi sha katei ka jingïaseng Synod kaba 26 jong ka Ri Bhoi Presbyterian Synod ha ka Balang Presbyterian Nongthymmai, Umsning.
Na ka liang u Bah Jason Sawkmie Mawlong u la ong ba ka la don ka jingkular ba kan don ka jingkhot ïa ki karikor ba kin pyndep ban leh ïa ki jingkheiñ jingdiah bad u la kyrmen ba yn sa lah ban pyndep ïa ki kam baroh ha shwa ban long ka Synod.
Ka ACHIK, kaba pynlong ïa ka jingshah thngan kaba khlem pud kat haduh mynta, ha ka Sngi Thohdieng ka la kyntu ïa u Myntri Rangbah, Conrad K Sangma, ba un pynbna noh ïa ka Tura kum ka nongbah jong ka Meghalaya ha ka por tlang.
Katei ka kynhun ka la ong ba da ka jingpynlong ïa ka Tura kum ka nongbah ha ka por tlang, kan ïarap ban kyntiew ïa ka roi ka par ha baroh ki liang ha ka jylla baroh kawei bad kan ym long kaba noh shiliang.
Ha u kyrwoh khubor, ka ACHIK ka la ong ba ka jingbuh sa ïa kawei ka nongbah kan ïarap ban pynsting ïa ka nongbah Shillong bad ha kajuh ka por kan wanrah ïa ka roi ka kiew sa sha kiwei pat ki bynta jong ka jylla.
“Ka Tura, kaba dei ka sor kaba heh tam ha Rilum Garo, ka wan shakhmat ban ïoh long kum ka nongbah ka jylla ha ka por tlang.
Ka Tura ka long ruh kum ka khyrdop ban poi sha ki jaka ba kyndong bad namarkata, kan ïarap ban ïoh ïa ki kam pynroi," la ong ka ACHIK.Shuh shuh ka la ong ba lada pynlong ïa ka Tura kum ka nongbah kaba ar, ka Shillong kan kham ïoh lad ban kylluid khamtam ha ka por tlang namar ka jingwan jong ki paidbah na shabar ka jur bha.
“Da kaba pynkynriah ïa ka jingtreikam jong ka sorkar ha kum katei ka por sha Tura, yn lah ban kham pynkylluid ïa ka Shillong na ka jingbun briew, bad kane kan ïarap ban kyntiew bad pynneh pynsah ïa ka jingitynnad jong baroh ar ki jaka," la ong ka ACHIK.Ha kajuh ka por, ka la ong ba ka jingbuh ïa ka nongbah kaba ar ha Tura kan ïarap ban pynbha ïa ka synshar ka khadar ka bishar.
Ka la pynkynmaw ba ha ka por ba la ïoh ïa ka jylla lajong, ka jingïakut bad ka rai ka long ba ïa ka Tura yn pynlong kum ka nongbah jong ka Meghalaya ha ka por tlang.
Ka por pynlip bording ilektrik ha ka Jylla ka la hiar mynta sha ka 4 kynta na 8 kynta ha ki jaka sor, tangba ym pat lah ban weng shisyndon ïa ka jingpynlip bording ilektrik wat lada ka um ka la kham biang ha ki pung kiba ju pynmih bording ha kine ki sngi namar ka jingbteng ban hap slap.
Katkum ki bor pynïaid ka MeECL, la ïathuh ba ïa mynta, la pynhiar ïa ka por pynlip bording ilektrik da kaba peit thuh ïa ka jinglong jingman ka jingpynmih bording khamtam hadien ba la nang kiew ka um ha ki pung kiba ju pynmih bording.
Ha nongbah Shillong ka por pynlip bording ilektrik ka la hiar sha ka 4 kynta kata, ka jingpynlip bording kan long naduh 1 baje shiteng synñia haduh 5 baje mynstep.
Ha Tura ruh ka por pynlip bording ka la hiar sha ka 4 kynta na ka 8 kynta, bad ha Jowai ka la hiar sha ka 5 kynta, katba ha thaiñ nongkyndong la pynhiar na ka 10 kynta sha ka 7 kynta.
“Ynda la khmih bniah ïa ka jinglong jingman ka rukom pynmih bording, yn sa shim ïa ka sienjam ban pynduna shuh shuh ïa ka jingpynlip bording ilektrik," la ong ka tyllong khubor.
Ka MeECL kam pat lah ban weng shisyndon ïa ka jingpynlip bording ilektrik namar ba dang donkam ban pynphai noh shwa sha kiwei pat kiba la nang ai ïa ka bording ïa ka Jylla ban pyndonkam baroh shi katta ban lait na ka jingpynlip bording kham bun kynta.
U Bah Commander Shangpliang uba dei President ka Hill Farmers Union (HFU) u la shah khot sngewbha ha ka ri Switzerland ban leit ïashim bynta halor kumno ban ïatai halor ka jingkylla ka suiñbneng.
Kum ban shu pynkynmaw u Bah Commander u la mihkhmat kum u President ki nongshna phlim ka Meghalaya Film Maker Association (MeFLIMA) sha ka Cannes Film Festival kaba la long ha ri France ha kine ki bnai ba la dep.
Haba ïakren bad u Bah Commander u la ïathuh ba ha ka 10 tarik mynta u bnai u la leit leh ïa ka visa ha Kolkata bad u la hap ban leit noh sha Switzerland naduh ka 17 tarik mynta u bnai ka ban kut haduh 22 tarik jong ujuh u bnai.
U la ïathuh ba ïa ka jinglut jingsep yn bei tyngka hi da ka ri Switzerland namar kane ka ri ka khot ïa u ban mihkhmat ïa ki nongrep na Meghalaya ban sngewthuh kumno ban ïada halor ka jingkylla ka suiñbneng.
“Nga la dep ïoh ban mihkhmat ïa ki nongshna phlim ïa ka jylla ha Cannes Festival bad mynta ngan ïoh ban leit mihkhmat ïa ki nongrep ha Switzerland kaba ngan sa ïoh ban batai ïa ka jingïoh lum jingtip jong nga sha ki nongrep" u la ong.
U la ong kane ka jingïasyllok ka long halor ka jingkylla ka suiñbneng ha ka pyrthei, namar mynta u snem ha ka jylla u slap u khlem hap ha u bnai Rymphang, u khlem hap ha u bnai lyiur kaba dei ka por thung ki nongrep kaba la pynlong ïa ka sorkar ban pynlip bording namar ka jingtyrkhong ka damsite.
Kumta kane ka jingïalang ban ïakren halor ka jingkylla ka suiñbneng ka long shisha kaba donkam ïa ka ri India bad ïa ka pyrthei baroh kawei.
U la ïathuh ba ïa kane kajuh ka jingïalang ha kine ki snem ba la dep, u Myntri rRangbah ka jylla, Conrad K Sangma u la shah khot bad mynta un leit mihkhmat sa ma u ïa ka jylla sha Switzerland.
Ka jingjur jong u slap mynta ka step ka la wanrah ïa ka jingshlei um kaba jur ha ki bynta jong ka surok bah National Highway 6 ha ki bynta jong ka thaiñ Jorabat.
Kane ka jingshlei um ha katei u surok bah ka la wanrah ruh ïa ka jingdheng kali kaba shyrkhei, khamtam kito kiba mut kiew sha ka nongbah Shillong bad ruh kiba thmu ban hiar sha ki bynta jong ka sorbah Guwahati.
Ha kane ka jingshlei um, la ïohi ba ki don ki kali rit kiba pynsangeh ha katei ka jaka, kiba la ngam mar shiteng.
Kane ka la pynlong ïa kiwei pat ki kali kiba thmu ban jam shakhmat ba kim nud shuh, hynrei ban ap ynda la  kham duna ka um.
U Myntri ka tnat Social Welfare ka Sorkar Jylla, Bah Paul Lyngdoh u la ong ba kum ki nongkitkam kiba kham hakhmat ha ka imlang sahlang ba kin nang ym tang ban khmih ïa ka jingmyntoi ïalade hynrei kumno ban nang ruh ban ai eiei namar kaei kaba long ka dei ka jingai jong U Blei hynrei kaei pat kaba saiñdur ka dei ka jingai jong u briew ïa U Blei.
U Bah Paul Lyngdoh u la kren ïa kine ki kyntien ha ka jingïalang bad ka tnat Social Welfare, West Khasi Hills ha Vanni Hall, St.Peter’s Higher Secondary School Pyndengrei ha ka jingwan jngoh ïa ka Nongstoiñ ha ka Sngi Palei.
Nangta, u la kyntu ruh ïa ki nongtrei ka tnat Social Welfare, West Khasi Hills ba ki dei ban trei ïa ka kam ba la bynshet ha ki kum kita ki missionary ym kum ki mercenary.
Une u Myntri u la ïaroh ruh halor ka jingtrei shitom jong baroh ki nongtrei ka tnat Social Welfare kaba kynthup naduh ki ophisar haduh ki nongtrei anganwadi kiba la trei shitom na ka bynta ka bha ka miat jong ka imlang ka sahlang hapoh ka district bad ka jylla hi baroh kawei.
U la kyntu ruh ïa baroh kiba la ïawan ha kane ka sngi ba ki dei ban don ka nongrim bad ka thong haba ki trei ïa kano kano ka kam ha ka jingim ka jong ki.
Halor ka jingpynrung kyrteng Aadhaar hapoh ka distrik, u Bah Paul Lyngdoh u la ai khublei ïa ki bor pynïaid distrik na ka bynta ka jingtrei shitom ban pynsngewthuh paidbah kum shi bynta ban kyntiew shuh shuh ïa ka jingpynrung kyrteng Aadhaar ha West Khasi Hills District.
Nalor kane, u la kyntu ïa ki nongshong shnong ki bym pat shym la pynrung kyrteng ba kin leh kumta na ka bynta ban ïoh ïa ki jingmyntoi bapher bapher na ka Sorkar Pdeng bad ka Sorkar Jylla.
Na ka liang u Deputy Commissioner ka West Khasi Hills District, Bah Garod LSN Dykes, IAS haba kren ha ka jingïalang hakhmat u Myntri u la pynsngew dalade ïa ki jingdonkam bad ki jingduna jong ka tnat Social Welfare hapoh West Khasi Hills District bad u la kyntu ruh ïa u Myntri ba un ïarap lem na ka bynta ban nang kyntiew ïa ka rukom treikam jong kane ka tnat hapoh ka district.
U DC u la pynpaw ba ki katto katne ki mat kiba hakhmat eh kiba ka District Social Welfare Office ha WKH ka ïakynduh jingeh ba kynthup na ka bynta ki shnong ki bym pat don ïa ki Anganwadi Centre bad ki Anganwadi workers, nangta ka jingbym don jong ka Home for Children with special need, ka Rehabilitation Centre for Children with conflict of law bad kumjuh ruh ban pynkhlaiñ ïa ka District Child Protection Unit hapoh ka District.
Ha katei ka sngi nalor u Myntri bad u DC la donlang ruh u SP ka West Khasi Hills u Vikram D Marak, ka Director jong ka tnat Social Welfare ka Sorkar Jylla ka Kong CD Lyngwa, MCS, Kong VC War District Programme Officer, Nongstoiñ kaba la pynshai ruh ïa ka rukom trei kam jong ka tnat Social Welfare hapoh ka District, ki nongtrei Anganwadi ka Nongstoiñ ICDS project, ka Kong B Rynjah, Child Development Project Officer Nongstoiñ bad kiwei kiwei.
Ka lympung ïalehkai District Level Inter School Subroto Mukherjee Cup Football Tournament 2023 ba la pynïaid da ka slem treikam ka District Sports Officer, North Garo Hills ka la poi sha kaba kut ha ka sngi Palei.
Ha kane ka lympung ka Montfort HSS, Rongrong Union U.P.S bad ka Bakenang SS ki la khur ïa ka nam lahduh.
Ha ka jingïakhun final jong ka U-14 ki shynrang kaba la long ha Mini Stadium kaba ha Resubelpara, ka Montfort ka la pynliem noh ïa ka Resu Union SS da 3-1 kol.
U Tapaz G.Momin u la thep ar kol ha ka minit kaba 47 & 50 bad ïa kawei pat la thep da u Sengbo K.Sangma (10).
Katba na ka Resu Union la thep da u Eliakim  R.Marak (41).
Ha ka jingïakhun final jong ka U-17 ki kynthei, ka Rongrong Union U.P.S ka la jop da 3-1 kol ïa ka Resu Union SS.Wat la ka Resu Union ka la ïoh ban pynkhih jar tang mar ïa sdang ka jingïalehkai lyngba ka Trisha  K.Marak (5), hynrei ka Rongrong Union ka la lah ban pynphai kylla haduh lai kol lyngba ka Rikambe W.Sangma (15), Wanmisha   Marak (21) bad ka Rikambe W.Sangma (25).
Haba phai sha ka jingïakhun final jong ka U-17 ki shynrang, ka Bakenang SS ka la pynliem noh ïa ka Resubelpara Girls HSS da 2-1 kol.
Ïa kine kol la thep da u Chusrangky D.Sangma (13) bad u Chukan  R.Marak (24).
Katba na ka Resubelpara Girls la thep da u Tubirth  Ch.
Momin (17).
Kumta ka Montfort HSS, Rongrong Union U.P.S bad ka Bakenang SS kin mihkhmat ïa ka North Garo Hills sha ka State Level Subroto Cup ka ban long shen ha kane ka nongbah.
Ki saw tylli ki jylla-niam ka Balang Katholik ha Meghalaya ba kynthup ïa ka jylla-niam bah Shillong, bad ki jylla-niam Nongstoiñ, Jowai bad Tura, ki la pynpaw ïa ka jingpyrshah kaba jur halor ka jingthmu ban pyntreikam ïa ka Uniform Civil Code (UCC) ha ka Ri.
Ha ka shithi ba la thoh sha ka Law Commission jong ka Ri India, ki Lyngdohsad jong kitei ki jylla-niam ba kynthup ïa u Archbishop Victor Lyngdoh, Bishop Wilbert Marweiñ, Bishop ba la shah jied Ferdinand Dkhar, bad u Bishop bynrap ka Tura, u Jose Chirackal, ki la pynpaw ba ka UCC kan ktah ïa ka jingngeit niam, riti ki dustur bad ïa ki jingai bakyrpang da ka Riti Synshar ïa ki riewlum.
“Ngi sngewnguh ïa U Blei ba ngi dei ki nongshong shnong ka India.
Ngi long kiba donbok ba ngi don ka Riti Synshar kaba ïada ïa man la uwei pa uwei u nongshong shnong.
Ngi don ha ka Ri kaba burom ïa ka jingdon ka jingïatylli wat hapdeng ka jingïapher bad kaba ngeit ha ka jingbym shah liang ïa kano kano ka niam," la ong kitei ki saw ngut ki Lyngdohsad.
Ha kajuh ka por, ki la ong ba ka India ka dei ka ri kaba ailad ïa ka jingpyntreikam ïa ki aiñ ki kanun (Personal Law) halor ka shongkha shongman, jingpyllait san shyieng, jingïoh pateng, jingïoh ïa ki jingdon jingem bad kiwei.
“Hynrei ka shithi paidbah jong ka 14 tarik Jylliew, 2023 ba la pynmih da ka Law Commission ha kaba ïadei bad ka jingpyntreikam ïa ka UCC ka long ka kam kaba pynsngewdiaw ïa ngi," la ong ki Lyngdohsad.
Ki la ong ba ki pyrshah ïa ka UCC namar ka Balang kam mynjur satia ïa ka jingpyrshang ban pyntreikam ïa ka jingngeit, riti bad dustur jong kawei ka niam halor kiwei pat lyngba ka UCC.“Ym lah ban pynduh pyndam ïa ki aiñ ki kanun kiba mih na ki riti ki dustur kiba ïasnoh bad ka jingngeit niam da kaba wanrah ïa ka UCC.Ka Article 25 jong ka Riti Synshar ka pynkupbor ïa baroh ki jait niam ba kin pynïaid ïa ki kam ki jam lajong," la ong ki Lyngdohsad.
Nalorkata, ki la kdew ba katkum ka Riti Synshar, ki Article 341, 342 bad ka Khyrnit Ba Hynriew, ki la buh ïa ki kyndon bakyrpang ban pynkupbor ïa ki riewlum.
“Ka Balang ka sngew ba lada wanrah ïa ka UCC, kine ki kyndon bakyrpang bad ki hok na ka bynta ki riewlum kin shah ktah," ki la bynrap.
Shuh shuh ki la kdew ba ha u snem 2018, ka Law Commission kaba 21 ka la pynpaw ba kam donkam bad kam long satia ban wanrah ïa ka UCC ha kum kane ka por.
Namarkata, kitei ki Lyngdohsad ki la kylli ba balei ka sorkar India ka kwah leh kyrkieh ban wanrah ïa ka UCC.Namar jong kitei ki daw ba la kdew, kitei ki Lyngdohsad ki la kyntu ïa ka Law Commission bad ïa ka sorkar India ba kim dei satia ban pyntreikam ïa ka UCC ha ka Ri India kaba ki nongshong shnong ki dei na ki kynhun bad jaitbynriew bapher-bapher.
U Myntri Rangbah ka Jylla, Conrad K Sangma u la pyntip ba ka jingwad bniah ka la ïaid mynta ban wanrah ïa ka lynti rel ha East Jaiñtia Hills District ka ban pynïasoh bad ka Khliehriat ba dei ka nongbah jong ka district.
Hynrei kumba ka long mynta, la kane ka projek kan long kaba jop ne em kan shong eh ha ka jingïakren bad ki nongïalam ka shnong bad kiwei kiwei.
Haba ïakren sha ki lad pathai khubor ha ka Sngi Palei, u Conrad u la pyntip ba ïa ka railway projek ha East Khasi Hills bad ki bynta jong ka Ri-Bhoi District la pynsangeh lut bad na ka liang jong ka sorkar ka dang don ha ka jingïakren bad ka Sorkar Pdeng halor kane ka mat.
“Ka la don ka jingïakren bad ka Sorkar India ba ka pisa ba la mang ïa kane ka projek yn sa rah noh shawei bad yn pyndonkam noh sha kiwei ki projek jong kiwei ki jaka lane ki thaiñ jong ka Jylla kiba kloi ban pdiang ïa ka lynti rel," u la ong.
Nalor kane, u Conrad u la ong “Ka la don ka jingwad bniah ha East Jaiñtia Hills ban pynïasoh lynti rel sha Khliehriat.
Hynrei kane ruh ka shong ha ka jingïakren bad ki nongïalam shnong bad ki trai nongshong shnong nalor ki kynhun bapher bapher bad ngin sa ïapeit ïa kaei kaba mih".
U Myntri Rangbah u la ong ba ka Sorkar India kan nym shu ïai ap sah namar ka lah ruh ba kan pyndam noh ïa kane ka projek lynti rel haduh ka Shillong bad ïa ka pisa yn sa pyndonkam noh sha kiwei ki jaka kiba lah ban pynïasoh lynti rel.
Hadien kumba saw bnai eiei mynshuwa uwei u briew ba la tip kyrteng kum u Damut Bang u la wan pyndem ha ka Sngi Ba-ar hakhmat ki pulit ka Ummulong Beat House kaba hap ha Jowai Police Station.
U Damut Bang u dei uwei na kiba la shah kynnoh donkti ban dung ïa u Solomon Rymbai uba dei u dkhot ka Hynñiewtrep Integrated Territorial Organization (HITO).
Kumta ki pulit ki la rah noh ïa u Damut sha ïingbishar ha ka Sngi Balang bad ka ïingbishar ka la hukum ban pynngat ïa u ha Judicial Custody.
Lah ban pynkynmaw ba u Solomon Rymbai u la shah dung ha ka 9 tarik Lber, 2023 ha Mukhla Shohshrieh.
Katkum ka jingujor halor katei ka jingjia, ki la don ar ngut kiba la paw kyrteng kum kita kiba la donkti ban dung ïa u Solomon.
Kine ki kynthup ïa u Damut Bang bad u Palmon Sari na ka shnong Lad Mukhla, West Jaiñtia Hills District.
Ki pulit jong ka Lumdiengjri Police Station ki la khot hajir ïa u Working President ka Hynñiewtrep National Youth Movement (HNYM), Bah Donlang Nongbri mynta ka sngi ka 14 tarik Naitung, 2023 halor ka jingbyrngem jong u ban thaw seng lehnoh lada ka sorkar kam ai jingïarap ïa ki paidbah ha khappud.
Ïa kine ki kyntien u Bah Donlang u la kren ha ka jingïalang ha Motphran ha ka 23 tarik Naiwieng, 2022 hadien ka jingshah siat ki Khasi ha Mukroh, West Jaiñtia Hills ha 22 tarik Naiwieng, 2023.
Ha kane ka sngi ba shah khot hajir la synranlang ïa u Bah Donlang da u Bah Louis Dohtdong kum President lem bad ki dkhot.
Haba ïakren bad u Bah Donlang u la ïathuh kane ka jingshah khot hajir ha ki pulit ban ai jubab ka dei ha ka por ba u ai jingkren ha Motphran ha ka 23 tarik Naiwieng, 2023 uba la byrngem ban thaw da ka seng lehnoh lada ka sorkar jylla kam lah ban ai jingïada ïa ki paidbah ha khappud.
“Nga la wan ban batai sha u heh pulit ha Lumdiengjri Police Station ba kane ka jingbyrngem kam dei ba kan urlong shisha, hynrei namar ka jingsngewbitar naba ki paradoh parasnam haduh san ngut ki la shah siat ha ki pulit Assam ha shnong Mukroh, West Jaiñtia Hills" u la ong.
U la ong ba kane ka jingkren ka dei tang ban shu byrngem, hynrei kin nym poi sha kata ka kam ban seng lehnoh namar ki kwah ba kin pynbor ïa ka sorkar ba kan ïada ïa ki paidbah ha khappud.
Nalor kane, u la ïathuh ba ha kane ka jingleit jubab sha ki pulit, na ka liang ki pulit ka Lumdiengjri Police Station kin hap ban ïakren bad u Superintendent of Police ka East Khasi Hills halor kane ka bynta.
Na ka liang u Bah Louis Dohtdong kum u President u la pynpaw ka jingsngewlyngngoh ba ka jingkren jong u Working President ha u bnai Naiwieng 2022 ki pulit ki dang khot hajir mynta, hynrei ïa kata um lah ban ong eiei namar ka dei ka kamram jong ki pulit.
U la ong ki pulit Assam bad Karbi ki wan jynrat haduh 21 tylli ki tynrai dieng ha Lapangap.
Shaei ki pulit Meghalaya ki lah ban ïada? Hynrei ki bun kam ban khot hajir ïa ki sengbhalang.
U la ong ka jingkren u nongïalam ka HNYM ka dei namar ka jingshah ñion palat ki paradoh parasnam ha khappud.
Ka jyrsieh bad ka jaboh ha kaba ïadei bad ki kam dewïong ka la nang paw pyrthei hadien ba u nongmudui ïa ka mukotduma pyrshah ïa ka sorkar bad kiwei pat halor ka jingtreikam be-aiñ ki karkhana thang dewïong u la pyntip sha ka Meghalaya High Court ba u la shah byrngem ha u kpa jong uwei u briew uba la shah kem ha ki pulit halor ka jingdonkti ha ka jingpynïaid ïa kawei ka karkhana thang dewïong be-aiñ.
U Shailendra Kumar Sharma, uba dei u nongmudui ïa ka mukotduma, u la pyntip lyngba ka jingthoh ba uwei u briew uba la tip kyrteng kum u Balwant Bhama, uba long uwei na kiba shah kynnoh donkti ha ka jingpynïaid be-aiñ ïa ki karkhana thang dewïong (Coke Factor) ha Meghalaya, u la wan byrngem byrsit ïa u lada u ïai bteng bad kane ka mukotduma.
Ha ka 5 tarik Naitung, 2023, u Sharma u la leit ai da ka jingthoh sha ka High Court bad u la bynrap lang bad ka jingujor ba u la ai sha ki pulit ka thanat Basistha, Guwahati.
Ha kata ka jingujor sha ki pulit, u Sharma u la pynti ba ha ka 30 tarik Jylliew, 2023, u Balwant Bhama u la ‘phone’ ïa u arsien ha ka por mynstep.
Hadien kata, u Bhama u la wan dalade sha ïing sah jong u Sharma ha ka por kumba 10:30 mynstep bad u la byrngem byrsit ïa u lada u ïaid shakhmat bad katei ka mukotduma.
Nalorkata, u Sharma, ha ka jingthoh sha High Court, u la ai ïa ki kyrteng bad ki ‘phone’ nombor jong baroh ki briew kiba u la kynnoh ba ki dei kita ki ‘kingpin’ lane ki heh kiba donkti ha ka jingpynïaid be-aiñ ïa ki karkhana thang dewïong bad jingtih dewïong be-aiñ ha Meghalaya.
U Advocate-General ka jylla u la kdew ïa ka kaiphod na u Director General of Police (DGP) kaba la ai ha ka 3 tarik Naitung, 2023 bad la thoh ba ha ka jingtohkit ki pulit, ki la lap ïa uwei u briew uba kyrteng u Youdishthra Bhama, uba dei u trai jong ka M/S Kalyani Fuel Limited, Shallang, kaba long ka karkhana thang dewïong.
Une u la shah kem ha ka 15 tarik Jylliew, 2023 namar u khlem ai ka jingïatreilang bad ki pulit ha kaba ïadei bad ka jingtohkit pyrshah ïa ki karkhana thang dewïong be-aiñ.
Ïa mynta, une u don hapoh along.
Shuh shuh u Advocate-General u la kdew ba u Youdishthra Bhama u dei u khun jong u Balwant Bhama bad u Balwant Bhama u dei uba la shah ujor ba u la byrngem ïa u nongmudui.
“Namarkata, ka paw shai ba u nongmudui u khlem pynmih satia ïa ki kyrteng tang na lyer bad ka lah ban don ka nongrim ba u nongmudui u la pyndonkam ban sei ïa ki kyrteng jong kita kiba donkti ha ka jingtih dewïong be-aiñ bad ka jingpyndonkam ïa uta u dewïong ha ki karkhana thang dewïong be-aiñ.
Donkam ban peit bniah halor kane," la kynthoh ka High Court.
Nalorkata, ka High Court ka la kdew ba ka long kaba sngewsih ba ka sorkar bad ka tnat pulit ki la leh suki ban shim ïa ki sienjam pyrshah ïa ka jingtih dewïong be-aiñ ha jylla watla ki don ki hukum ba la ai da ka National Green Tribunal bad ba la pynskhem da ka Supreme Court.
Ha ki 15 bnai kiba la leit noh, ka High Court ka la pynmih ïa ki hukum bapher bapher ban teh lakam ïa kitei ki kam be-aiñ, hynrei kam shym la don satia kano-kano ka jingkylla, la ong ka ïingbishar.
Ka High Court ka la pynkynmaw ba dang ha ka 4 tarik Naitung, 2023, ka la ai hukum ïa ka sorkar jylla ba kan jubab ba balei ka ïingbishar kan dang hap ban shaniah ha ki bor sorkar bad khamtam ha ki pulit bad balei ym donkam ban wanrah da ka Central Bureau of Investigation (CBI) ba kan tohkit halor ki kam be-aiñ kiba ïadei bad u dewïong – naduh ka jingtih haduh ka jingpyndonkam ha ki karkhana thang dewïong be-aiñ bad haduh ka jingshalan shabar ri – khamtam ba ka paw ba ïa kine ki kam la pynïaid da ki briew kiba don ha Assam.
Ha kawei pat ka liang, na ka daw ba u nongmudui (Shailendra Kumar Sharma) u don hapdeng ka jingma bad namarba u dei uba shong ba sah ha Assam, ka High Court ka la kyrpad ïa u Director-General of Police (DGP) ka jylla Assam ba un shim ïa ki sienjam ba donkam ban pynthikna ba ki nongmudui, ki bahaïing hasem jong ki bad ki muktiar kiba mihkhmat ïa ki kin don hapdeng ka jingshngaiñ.
Ha kajuh ka por, u DGP Assam un hap ban peit ïa ka jingujor ba la ai da u Sharma sha ki pulit ha ka 30 tarik Jylliew bad ban pynthikna ba ki pulit kin shim ïa ki sienjam katkum ki kyndon aiñ.
Na ka liang u Advocate-General ka Meghalaya u la pyntip ba la dep ban ai khubor sha ki pulit ka Assam ba kin shim ïa ki sienjam ba donkam pyrshah ïa kito ki briew kiba don ha Assam bad ïa kiba la suba ba ki donkti ha ka jingtih be-aiñ ïa u dewïong bad ka jingpynïaid be-aiñ ïa ki karkhana thang dewïong ha kane ka jylla.
Shuh shuh na ka liang u Justice BP Katakey (Retired) ha ka 30 tarik Jylliew, 2023 u la dep ban aiti ïa ka kaiphod kaba 15 halor ki kam dewïong.
Ka jingbishar halor katei ka mukotduma kan long biang ha ka 13 tarik Naitung, 2023.
Ka United Democratic Party (UDP) kaba donlang ha ka Sorkar MDA-II, ka la phah ïa ki jingai jingmut halor ka jingpynbeit ïa ka Reservation Policy (RP) bad kita ki mat ai jingmut ki don 8 tylli ha kaba ki nongïalam kane ka seng saiñ pyrthei ki la kam ba kine ki mat ki dei ki bym noh shiliang shano-shano, bad kiba pdiang lang da baroh.
Ka UDP ka la leit rah ïa kine ki jingai jingmut sha ka Myntri Sorkar, ka Kong Ampareen Lyngdoh kaba dei ka shongknor jong ka Committee halor ka Roster bad Reservation Policy.
Kane ka jingphah ka UDP ïa ki mat ai jingmut ka la wan tang shisngi hadien ba ka VPP ka la pynpaw ba kam treh ban ai jingmut ei ei namar kan ieh beit ha ka Expert Committee kumno ban leh bad ban khmih bniah.
Haba kren sha ki lad pathai khubor hadien ba la dep ïakynduh ïa ka Kong Ampareen, u General Secretary ka UDP, u Bah Jemino Mawthoh u la ong ba ka Reservation Policy ka dei ka mat kaba la kren da kiba bun ki kynhun ban khmih bniah bad ka UDP ruh ka la bsuh ha ka kular ilekshon (manifesto) jong ka.
U la ong ba ka jingphah ïa ki mat ai jingmut ka dei kumba la rai ha ka jingïalang jong baroh ki seng saiñ pyrthei kaba la long ha u Jymmang mynta u snem, ha kaba la mynjur lang ban phah ïa ki jingai jingmut sha ka Committee kaba khlieh da ka Kong Ampareen.
Kane ka Committee pat kan sa phah sha ka Expert Committee ïa ki jingai jingmut kiba la phah da ki seng saiñ pyrthei.
U Bah Jemino u la ong ba ka UDP ha shwa ba kan phah ïa ki mat ai jingmut sha ka Committee kaba khlieh da ka Kong Ampareen, ka la ïathir ïatai sani shwa bad ka la don ka jingïakynduh ym duna ïa ka 14 sien ha ryngkat ka jingtwad jingmut lang na ki riewshemphang bad na ki riewsaid aiñ.
U la ong ba ka UDP ka shim ba ki jaitbynriew trai muluk ha Meghalaya ki la donlang bad imlang la katta phew snem bad ki la ïadonlang ha ka por ba ïakhih ban ïoh Jylla.
Kum ki para jaitbynriew dei ban burom markylliang bad kam mut satia ba haba khmih bniah ïa ka Reservation Policy, kata kan ktah ïano-ïano hynrei ka dei ban wanrah jingbha ïa ki para jaitbynriew trai muluk jong ka Jylla.
“Ka Chairperson jong ka Committee halor ka Roster bad Reservation Policy ka la kmen ïa ki jingai jingmut ka UDP, bad ka la ïathuh ba dei tang ka UDP kaba la phah ïa ki jingai jingmut halor kane ka mat," la ong u Bah Jemino.
Halor ka jingong ka VPP ba ym donkam satia ban ai jingmut halor ka jingdawa pynkylla ïa ka Reservation Policy, une u nongïalam ka UDP u la ong, “Ngi kum ka seng kaba la kren ïa kane ka mat bad buh ruh ha ka mat kular ilekshon, ngi sngewdei ban phah ïa ki jingai jingmut sha ka Committee kaba khlieh da ka Kong Ampareen, kumba la rai ha ka jingïalang jong baroh ki seng saiñ pyrthei.
Lada ngim ai kita ki jingmut halor kane, kaei pat ngin ïakren ban pynkylla ïa ka RP?"Haba kylli la ka UDP ka shim ïa ka jingbun briew kum kawei na ki mat ai jingmut ban pynshong nongrim haba pynbeit thymmai ïa ka Reservation Policy, u Bah Jemino u la ong ba ki don kiwei ruh ki kyndon (criteria) kiba dei ban pyndonkam lang haba pynbeit ïa ka Reservation Policy bad ki don ruh ki bynta kum ka jinglong sahdien bad jingduna ka ïoh ka kot hapdeng ki jaitbynriew trai muluk kiba donkam ban pynshong nongrim lang nalor ka jingbun briew.
U Bah Jemino u la ai nuksa ruh ba ha India baroh kawei, ka bhah lane reservation na ka bynta ki nongshong shnong kiba dei ki OBC ka long 27 percent, hynrei lada kheiñ na ka jingdon briew ha India, ki nongshong shnong kiba dei ki OBC ruh ki don kumba 40 percent bad ki la bun bha.
Kumta u la ong ba ka nongrim ban pynkylla ïa ka Reservation Policy ka don bun ki bynta, ym tang kawei ne ar tylli, hynrei ki jingkdew ki la don lang ha kine ki 8 tylli ki mat ai jingmut kiba la phah.
Hynrei u la ong ba ïa kine ki 8 tylli ki mat ai jingmut ym pat lah ban batai namar ka Committee kaba khlieh da ka Kong Ampareen ka dang hap ban phah shwa sha ka Expert Committee.
Halor ki briew kiba dei ban don ha ka Expert Committee, u Bah Jemino u la ong ba kita ki riewshemphang ki lah ban dei kiba tip bha ïa ka riti synshar nalor kiwei pat kiba tip bha ïa ka jinglong jingman ka rukom ai bhah.
Hynrei ngi donkam ruh ban pynrung ïa ki riewshemphang kiba na kane ka Jylla jong ngi ruh namar ki don ki khraw pyrkhat ruh kiba dei na ki jaitbynriew trai muluk jong kane ka Jylla.
U Avinash Sable uba dei u khlur mareh ka India ha ka 3000 meter steeplechaser ha ka sngi U Blei u la ïoh rung sha ka lympung Paris Olympics ka ban long ha u snem 2024.
Kane ka wan urlong hadien ba u lah pyndep ha ka kyrdan kaba hynriew ha ka lympung Silesia Diamond League.
U Sable uba dei u National Champion u la pyndep ha ka por kaba long 8 minit 11:63 sekhon, kaba long khyndiat shabar jong ka national record ka jong u kaba 8:11.20 sekhon, hynrei kane ka la pynlong pat ïa u ban lah ban ïoh rung sha ka Paris Olympics.
Hadien kane ka jingïoh rung, u Avinash mynta un ïasoh bad kiwei ki saw ngut, kata u Akshadeep Singh, Vikas Singh bad u Paramjeet Singh Bisht bad ka Priyanka Goswami bad ka Murali Sreeshankar ha ka thup ki nongïalehkai ka India kiba la ïoh rung sha ka Olympic haduh kane ka khyllipmat.
U Avinash Sable u la dep ruh ban ïoh rung sha ka lympung World Championships ka ban long hapdeng ka 19 haduh 27 tarik jong u bnai Nailar ha Budapest, Hungary.
Ka Arsenal ka la pynthikna ba ka la dep ban soi pura ïa u rangïalehkai pdeng ka England u Declan Rice na ka West Ham United ha ka jingsiew kaba kot sha ka £100m bynrap bad £5m kiwei ki jingsiew.
Kane ka jingpynbna na ka liang jong ka Arsenal ka la wan hadien ba une u rangïalehkai ba dang 24 snem u la pynmih ïa ka jingthoh sha ki nongkyrshan ka West Ham da kaba ong ba ka long katno kaba eh bha ban shim ïa kane ka rai ban mih noh na kane ka club.
U Rice u la soi ïa ka kontrak kaba haduh san snem kynthih bad ka Arsenal ha ka jingsoi kaba lah ban dang pynjlan sa shisnem.
“Nga la phai khmat bha sha ka Arsenal ha kine ki ar tylli ki aiom ïalehkai ba la leit bad ka lynti ha kaba ki la don," la ong u Rice bad bynrap “Ym dei ha ka aïom kaba la lah hynrei ka aiom shwa jong kato, ha kaba ki la pyndep tang ha ka kyrdan kaba san, hynrei phi lah ban ïohi ka rukom ba la pyntreikam da u Mikel Arteta.
U Rice un dei u rangïalehkai ba lai ba ka Arsenal kan soi ha kane ka aiom, ha kaba ki la phai khmat ban lah ban khur jingjop ha kane ka aiom, kata ban lah pyndep ha ka kyrdan kaba nyngkong.
Nalor u Rice, kiwei ki ar ngut ki rangïalehkai ba la dep ban soi da ka Arsenal ki long u rangïalehkai ka Germany u Kai Havertz ba la soi na ka Chelsea ha ka dor kaba £65m bad u rangïalehkai dien ka Netherlands u Jurrien Timber na Ajax ha ka dor kaba la kot sha ka £38.5m.
Ka jinglah ka Arsenal ban ïoh soi ïa u Rice ka la dei ha ka jingtyrwa kaba lai, ha kaba ki ar tylli ki jingtyrwa ba nyngkong ki la shah kyntait, kata ba ka long hapoh ka dor kaba la buh da ka West Ham ba kot £100m.
Ka lahduh jong ka Premier League ka Manchester City ka la kynran dien noh na ka jingpyrshang ban thied ïa une u rangïalehkai hadien ka jingshah kyntait noh ka dor £90m ba ka la tyrwa.
Ka jingpynïasoh jong u Rice, kan nangai mynsiem ïa ka Arsenal ba kan lah ym tang ban ïalehkai bha hynrei ruh mynta ban beh biang sha ka thong jong ka jingjop.
Ka West Ham United ka la pynpaw ïa ka jingkwah bad thrang ban soi ïa u kapten jong ka Manchester United u Harry Maguire.
Kumba ka long mynta, ka lawei jong une u rangïalehkai dien ka England uba la 30 snem ka rta, kam shai satia ba un dang neh ha Old Trafford, hadien ba u Raphael Varane bad u Lisandro Martinez ki la long kiba hakhmat ha ka thup jong u Erik ten Hag.
Ka United ka donkam ruh ban die noh ïa ki katto katne ki rangïalehkai ban plie lad pat ïa u Ten Hag ban pynwandur ïa ka thup jong ki rangïalehkai jong u ha kane ka ïew ïadie ïathied rangïalehkai hadien ba la nangjan ban soi ïa u nongap kol ka Inter Milan u Andre Onana.
Ka kontrak jong u Maguire bad ka United kan kut noh ha u snem 2025.
Une u rangïalehkai, u la wan poi ha United na Leicester City ha ka dor kaba la kot haduh £80m ha u snem 2019, hynrei mynta ka la paw ba un dei lang na ka thup ki rangïalehkai ba u Ten Hag un die noh noh lada don ka jingtyrwa kaba kham biang.
U manager jong ka West Ham u David Moyes u la kwah ban nang pynkhlaiñ ïa ka kynhun jong u hadien ka jingdie noh ïa u kapten ka kynhun u Declan Rice, kaba lah ban pynmih pisa haduh £105m.
Kumba ka paw mynta, u Moyes u la phai khmat sha u rangïalehkai pdeng ka Ajax u Edson Alvarez kum ka jingbujli ha ka jaka jong u Rice, hynrei u Maguire un long shisha uba biang ban pynkhlaiñ ïa ka bynta ba shadien khamtam hadien ba ki ar ngut ki rangïalehkai dien kata u Kurt Zouma bad u Nayed Aguerd ki la mad ki jingshitom ba jan manla ka por ha kane ka aiom kaba la lah.
Ki ‘thei ïalehkai kriket ka India ki la shah pynliem noh da 40 run hakhmat ki ‘thei ïalehkai kriket ka Bangladesh ha ka jingïakhun ïa ka One Day International (ODI) kaba nyngkong.
Kane kan dei ruh ka jingshah rem kaba nyngkong eh ha ka jingïalehkai kaba 50 over pyrshah ïa ka Bangladesh.
Ki ‘thei ka India kiba la kam trai ban kawang bol nyngkong, ki la lah shisha ban ïalehkai bha, ha kaba ka Amanjot Kaur kaba la ïalehkai ka jingïalehkai kaba nyngkong eh, ka la khur haduh 4 wiket bad ai 31 run, ha kaba ka India ka la lah ban tehlakam ïa ki nongtied ka Bangladesh, kiba la lah ban kamai tang 152 run na ki 43 tylli ki over bad hap lut ki wiket.
Haba beh ïa kane ka thong, ki nongtied ka India kim shym la lah satia ban ïalehkai bha bad ha kaba kut ki la lah ban kamai tang 113 run na ki 35.5 over.
Dei tang ka Deepti Sharma kaba la lah ban tied marwei haduh 20 run na ki 40 tylli ki bol.
Katba ka Marufa Akter ka la khur haduh saw wiket na ka bynta ka Bangladesh bad ban ai tang 29 run.
Ïa kane ka jingïalehkai, la hap ban pynhiar noh sha ka 44 over namar ka jingpynthut jong u slap.
U khlur ïalehkai badminton ka India, u Lak-shya Sen watla u la ïakhun tyngeh hynrei u la shah pynliem noh ha ka semi-final jong ka lympung US Open Badminton ha-khmat jong u lahduh ka All England Champion u Li Shi Feng jong ka China.
U Lakshya uba la khur ka takma ksiar ha ka lympung Commonwealth Games, uba la don ha ka kyrdan kaba lai ha kane ka lympung, u la shah liem noh da 17-21, 24-22, 17-21 ha ka jingïakhun pyrshah ïa u Feng ha ka jingïalehkai kaba ïakhaid bha kaba la neh haduh shi kynta 16 minit ha ka BWF Super 300 kaba la long ha ka miet sngi Saitjaiñ.
Ka jingïakhun hapdeng u Feng ba bat ïa ka kyrdan kaba 7 ha ka pyrthei bad u Lakshya uba bat ïa ka kyrdan kaba 12, ka la ïakhaid bha ha kaba sdang hapoh ka 17 minit hynrei hadien kane, u Feng u la lah ban shim kabu ïa ki jingleh bakla jong u Sen.
Hynrei na ka liang u Lakshya uba la khur ka takma rnong ha ka lympung world championships um shym la duh mynsiem satia bad ka ‘game’ kaba ar, u la ïakhun tyngeh bad ban jop syndon.
Hynrei ha ka jingïa-lehkai kaba khatduh, u Feng u la lah ban ïakhun tyngeh bad ban tam point wut wut bad da kane ka jinglah ban ïalehkai bha, watla u Lakshya u la ïakhun tyngeh, ha kaba kut, u Feng u la khur ka jingjop bad ban jop syndon ïa kane ka jingïakhun.
U Carlos Alcaraz u la khur ïa ka jingjop bad ka nam lahduh kaba nyngkong eh jong ka lympung Wimbledon bad ban pynkut ruh noh ïa ka jingïaid lynti jong u Novak Djokovic uba la dei u rangïalehkai tennis uba la bat bun ki nam jong kane ka lympung.
U Carlos Alcaraz ba dang 20 snem na ka ri Spain, u la lah ban ïakhun tyngeh watla na kaba sdang u la shem shitom, hynrei khlem duh mynsiem ka la pynlong ïa u ban lah syndon ban pynliem noh ïa u Djokovic uba bat ïa ka nam lahduh ha ka aïom ba la lah, da kaba jop da 1-6, 7-6, (8-6), 6-1, 3-6 bad 6-4.
Ha kaba sdang la i kumba u Djokovic un khur ïa ka jingjop kaba san sien kynthih, ka nam lahduh kaba phra jong kane ka lympung bad kaba 24 ha ka jingim ka jong u, hynrei une rangïalehkai ba la 36 snem, u la shah pynduh noh kane ka lad ha u Alcaraz, da kaba pyni ïa ka jingtbit ka jong u bad ban jop ïa ka nam lahduh kaba heh ka ban dei ruh kaba ar ha ka jingim ïalehkai ka jong u.
Lah ban pynpaw ba ka nam lahduh kaba nyngkong ba u Alcaraz u la jop, ka dei ka nam lahduh jong ka US Open ha u snem ba la lah.
U Alcaraz un dei ruh u rangïalehkai ba lai ban jop ïa ka nam lahduh jong ka Wimbledon ha ka rta kaba dang khynnah kata hadien jong u Boris Becker ha ka rta kaba 17 snem ba u la jop ha u snem 1985 bad u Bjorn Borg ha ka rta ba 20 snem ha u snem 1976.
U khlur ïalehkai phutbol ka jylla u samla Redeem Tlang u la ïasoi ïa ka kontrak kaba ar snem bad ka North East United Football Club, ïa kaba la pynthikna ha ka sngi Saitjaiñ.
U samla Tlang u la ïuh kjat nyngkong ha ka lympung Indian Super League kata ban ïalehkai na ka North East United ha u snem 2014, hadien ba la shim ram na ka Shillong Lajong Football Club ha ka rta kaba 19 snem.
U Redeem ha ki ar tylli ki samoi bad ka Shillong Lajong FC ha ka lympung I-League, u la ïasoh sha ka North East United ha u snem 2018, ha kaba u la ïalehkai ha ki ar tylli ki samoi bad ban mih madan haduh 35 sien bad khyrwit saw tylli ki kol.
Ka jingim ïalehkai jong une u rangïalehkai pdeng ka la nang ïaid shakhmat ha ka lynti kaba biang, ha kaba u la leit ban pynïasoh noh ïa lade sha ka FC Goa ha u snem 2020, ban ïakynduh biang bad ki rangïalehkai barim ka Lajong kata u Aiban Dohling bad u Phrangki Buam.
Hynrei namar ka jingdon ha kane ka club kaba heh ha Goa, u samla Redeem Tlang u la ïoh khyndiat ka jaka, bad ban ïoh ïalehkai tang 10 tylli ki jingïalehkai ha u snem 2020-21, ka snem ba ka Goa ka la pyndep ha ka kyrdan kaba hakhliehduh ha ka lympung ISL, katba u snem 2021-2022 pat ka la dei ka snem kaba sniew na ka bynta ka Goa, ha kaba u Redeem Tlang u la ïoh ban ïalehkai tang kawei ka jingïalehkai bad ha kaba la airam noh ïa une u rangïalehkai sha ka Odisha FC, ha kaba u la ïoh ïalehkai kham bun bad ruh ban nang khur ki jingjop.
Ha ka aïom kaba khatduh bad ka Goa kata ha u snem 2022-23, u samla Redeem u la ïoh midan haduh 18 sien bad ban khyrwit 3 tylli ki kol, kaba la long ruh ka snem kaba biang bha na ka bynta ka jong u hynrei ym da biang pat na ka bynta ka Goa, kaba la lah ban pyndep tang ha ka kyrdan kaba hynñiew napdeng ki 11 tylli ki kynhun, katba ka North East United FC pat ka la don ha trai duh.
“Da kaba dei na ka thaiñ shatei lam-mihngi bad ban wan phai biang sha la ïing ka long shisha kaba kyrpang bha," la ong u samla Redeem bad bynrap “Nga la dep ban kdew ha ka por ba nga mih na ka club ha u snem 2020 ba ka North East United FC kan ïai don beit ha ka mynsiem ka jong nga.
Bad mynta nga la wan phai biang sha ka jaka kaba la plie lad ïa ka jingïalehkai ka jong nga ha ka lympung ISL.Nga sngew ba nga khlem jngai satia na kane ka club.
Mynta nga dang ap ban ïoh sdang noh ïa ka lynti kaba thymmai bad ngan ïaleh katba lah ban ailut na ka bynta kane ka club bad na ka bynta ki nongkyrshan.
".
Ka nongmareh ba paw jong ka India, ka Parul Chaudhary ha ka sngi U Blei, ka la jop ïa ka takma kaba ar ka jong ka, ha ka lympung ïalehkai kaba la tip kum ka Asian Athletics Championships (AAC) da kaba khur ïa ka takma rupa ha ka jingmareh kaba 5000 meter, ha ka sngi kut jong kane ka lympung.
Ka Chaudhary, kaba la jop ïa ka takma ksiar ha ka jingmareh kaba 3000 meter steeplechase kaba la long ha ka sngi Thoh-dieng, ka la lah ban pyndep ïa kane ka jingïamareh ha ka por kaba long 15 minit 52.35 sekhon ban wan ba-ar kata hadien jong ka Yuma Yamamoto (15:51.16) kaba na ka Ri Japan ha ka jingmareh 5000 meter ha ka final.
Ka Chaudhary kaba la don 28 snem ka rta ka dei kaba bat ïa ka National Record ha ka jingmareh 5000 meter kaba ka la pyndep ha ka por kaba 15:10.35.
Ha kane ka jingmareh kaba 5000 meter, ka India ka la khur ar tylli ki takma, kata hadien ba ka Ankita ka la jop ïa ka takma rnong da kaba pyndep ha ka por kaba 16:03.33.
Kham hashwa jong kane, u Kishan Kumar bad ka KM Chanda ki la lah ban ïalehkai bha ban jop ka takma rupa ha ka jingmareh 800 meter.
U Kumar u la lah ban pyndep ha ka por kaba long 1 minit 45.88 sekhon ban pyndep ha ka kyrdan kaba ar, hadien jong u Abubaker H Abdalla (1:45.53) jong ka Qatar, katba ka Chanda ka la pyndep ha ka por kaba long 2:01.58 hadien jong ka MK Dissanayaka (2:00.66) jong ka Sri Lanka.
U Myntri Rangbah Conrad K Sangma ha kine ki khyndiat sngi u la pyntip ba ka jingpeit bniah ka dang ïaid shakhmat ban sngewthuh la ka long ne em ban pynpoi ïa ka lynti ïaid rel haduh ka East Jaiñtia Hills.
Ha kaba ïadei bad sha Khasi Hills bad Ri-Bhoi, u Conrad u la ong ba ïa mynta la pynsangeh shwa ïa ka jingthmu ban pynpoi lynti ïaid rel bad namarkata, ïa ka pisa ba la mang na ka bynta ki lynti rel ha Khasi Hills bad Ri-Bhoi yn pyndonkam noh sha kiwei pat ki projek rel ha kane ka jylla.
Kham mynshwa, ka Sorkar Pdeng ka la tyrwa ban shna ïa artylli ki projek rel ba kynthup ïa ka lynti rel ba 22 km na Tetelia sha Byrnihat bad ïa ka lynti rel na Byrnihat sha Shillong kaba 108 km.
Hynrei kine ki projek kim pat poi shano-shano namar ka jingjur ka jingpyrshah na kiba bun ba lang.
Ha kaba ïadei bad ka jingpeit bniah ban ïoh pynpoi lynti rel sha East Jaiñtia Hills, u Conrad u la ong ba yn ïakren ruh bad ki nongshong shnong bad kiwei-kiwei hashwa ban shim rai la yn pyntreikam ne em ïa kane ka projek.
Lehse kane ka jingpeit bniah kan nang kham shimpor namar ka dei ka kam kaba kyllaiñ.
Haduh mynta, dei tang haduh Mendipathar, North Garo Hills, ba ka rel ka la poi ha Meghalaya, bad ïa kane la pynïasoh na ka lynti ïaid kaba na Dudhnoi, Assam.
Ha u snem 2014, la plie ïa kane ka lynti ïaid jong ki rel kiba kit mar.
Na Dudhnoi sha Mendipathar, ka lynti ïaid rel ka long kumba 22.823 km eiei hapoh ka jingpeit bad jingpynïaid ka North East Frontier Railway.
Ka East Jaiñtia Hills ka don ha khappud bad ka Barak Valley jong ka Assam ha kaba ka steshon rel ka la don lypa ha Silchar.
Ka jingjngai na Khliehriat sha Silchar da ka kali ka long kumba 119 km eiei.
Lehse ka jingphaikhmat ka Sorkar Pdeng bad ka tnat rel sha East Jaiñtia Hills ka long namar kane ka daw kumba long ka lynti rel na Tetelia sha Byrnihat kaba ïa mynta la hap ban pynsangeh noh shwa.
U Conrad u la ong ba ka Sorkar Pdeng kan ym ap sah, bad ka lah ban pynduh pyndam noh shisyndon ïa ka projek rel kaba dei ban wan na Byrnihat sha Shillong bad ïa ka pisa yn ai noh sha kiwei pat ki jaka kiba dang donkam.
Ngim lah ban len ba ha ka Ri India kaba ïar, kin don beit ki jaka kiba kwah dik-dik ban ïoh ïa ki lynti rel.
Ka Sorkar India kan ym leh bakla lada ka pynduh pyndam noh ïa baroh ki projek rel ba la mang na ka bynta ka Meghalaya bad ban ai noh shawei.
Hadien katei ka jingïathuh jong u Conrad, kiba bun ki kynhun ki la pynpaw ïa ka jingpyrshah kaba jur ba kim kwah ba ka lynti rel kan poi shaduh sha East Jaiñtia Hills.
Ka jingsheptieng ka long ba ka jingwan jong ki rel kan plie lad ïa ka jingrung kyrthep jong ki briew kiba nabar khamtam ba ka Meghalaya kam don ïa ki aiñ kum ka Inner-Line Permit (ILP) ban peitngor ïa ka rung ka mih jong kito kiba nabar.
Lehse ka lah ban long ka jingshisha ba ki briew kiba nabar kin wan tur sha Meghalaya lyngba ki rel namar ka kham lah ban kit bun shah ïa ki nongleit nongwan haba ïanujor bad ki kali ne ki bos.
Bad lehse ka sorkar Meghalaya kan ym lah ban pynbiang ïa ki nongtrei nongktah ki ban peitngor ïa kata ka jingwan jong ki.
Lada wan shisha ka rel, lehse yn donkam da ki hajar ngut ki nongtrei sorkar ba kin ap ha man ki steshon rel ban peit mano uba kwah ban shong duh ha Meghalaya bad mano uba shu wan kai ne donkam.
Imat kumba ka long mynta, ym don lynti ban pynpoi rel sha ka Rilum Khasi Jaiñtia namar kiba bun ba lang kim mon satia bad kam don jingmyntoi ïa ka Sorkar India lane sorkar jylla ban shu pynbor ïa ki nongshong shnong ba kin pdiang ïa kaei kaba kim sngewmon.
Namarkata, kan bha shibun eh ïa ka Sorkar India ba kan pynmih hukum ban pynsangeh noh ïa kita ki jingpeit bniah ne ki jingwad bad ki jingpynbunkam bad ban rah noh ïa baroh ki projek rel na Rilum Khasi Jaiñtia sha kiwei pat ki bynta jong ka jylla lane ka Ri bad ban ai sha kiba mon ban pdiang bad kiba donkam ïa ki rel.
Ka lahduh jong u snem ba la dep, ka Mawlai SC bad ka Lumparing SC ki la long kiwei pat ki kynhun kiba la lah ban pyntikna ïalade ban jam sha ka semi final ha ka Women’s League Shillong Sports Association hadien ba khur biang ïa ka jingjop kaba saw ha ka Sngi Thohdieng.
Ka Lumparing ka la pynjem khnap ïa ka Synroplang 77 da 6-0 kol, katba ka Mawlai ka la jop da 7-0 kol ïa ka Maw U-Tieng.
Baroh ar kine ki jingïakhun na ka Group-B.Ha ka Sngi Palei, ka Laitkor SC bad ka PFR Football Academy ki la ïoh rung sha ka semi final na ka Group-A.Namar ki jingïakhun jong ka league ki dangsah, ki bor pynïaid kim pat shym la rai ïa ki jingïakhun semi final.
Ha ka jingïakhun kaba nyngkong, ka Lumparing bad ka Synroplang ki la lah ban ïalehkai bha naduh kaba sdang, hynrei hadien shiteng kynta ka Lumparing ka la ïoh ban pynkhih jar lyngba ka Chibaral Sangma (32′).
Hadien katto kane por katei ka kynhun ka la pynbud biang ïa ka kol kaba ar lyngba ka Catherine Kharkongor ha ka minit kaba 38 bad kaba la pynbud biang ha ka minit ba 69.
Ïa kiwei pat ki kol kiba dangsah la pynbud da ka Ephilis Khongwet (47′) bad ka Inri-la-i-dor Khongthaw (49′ & 67′) na ka bynta ban pynlong syndon ïa ka Lumparing ban khur ïa ka jingjop.
Haba phai sha kawei pat ka jingïakhun, ka Mawlai ka la lah ban ïalehkai bha naduh kaba sdang ha kaba ka Makrisha Songthiang (3′) ka la pynkhih jar nyngkong.
Ka Sunalinda Iawren (8′, 24′, 29′, 53′) ka la ïoh ban thep marwei haduh saw kol.
Ïa kiwei pat ki ar kol la pynbud da ka Dai-aijingsuk Basaiawmoit (25′) bad ka Ideibanri Kharpan (46′).
Lyngba kane ka jingjop, ka Mawlai ka la ïoh ban lamkhmat na ka Group-B da kaba kamai 12 point na ki saw sien ïakhun bad ka la thep haduh 33 kol bad shah thep shi kol, katba ka Lumparing kaba la jop mar saw sien ka la thep 23 kol bad kam shym la shah thep wat tang shisien ruh.
Kane ka lympung kan bteng biang ha ka 12 tarik ha kaba ka Kick Start Football Coaching Centre kan ïakhun pyrshah ïa ka Umpling SC ha ka por 2:30 noh phai sngi bad ka Mawkriah West SC ïa ka Lawei Smit SC ha ka por 4:15 janmiet.
Hynriew tylli ki kynhun ïalehkai ki la jam sha ka final ha ka lympung ïalehkai Subroto Mukherjee Cup Football Tournament 2023 ba la pynïaid da ka shlem treikam District Sports Officer (DSO) East Jaiñtia Hills.
Kine ki kynthupa ka Lotus Secondary School bad ka Khliehriat HSS ha ka Under-17 (khynnah kynthei), ka K.B.Memorial SS bad ka Cheihruphi SS ha ka Under-14, ka Rymbai Presbyterian SS bad ka Wapung HSS ha ka Under-17 (khynnah shynrang).
Kine ki kynhun kin pynkhreh banakhun ïa ka final ha ka Sngi Saitjaiñ ha madan Deinchynrum kaba ha Khliehriat na ka bynta banaknieha ka nam lahduh.
Ka kynhun ïalehkai jong ka Sibsingh Govt.
Memorial Higher Secondary School bad ka St.Peter’s HSS ki la khur ïa ka nam lahduh ha ka District Level Subroto Mukherjee Cup Football tournament 2023 ba la pynlong da ka shlem trei kam jong ka District Sports Officer, West Khasi Hills.
Ka jingïoh khur nam lahduh jong ka Sibsingh ka la wan ha ka Under-17 jong ki kynthei bad shynrang.
Ha ka jingïakhun final jong ka U-17 ki khynnah shynrang, ka Sibsingh ka la lah ban pynliem noh ïa ka JJM Nichol’s Roy Secondary School da 1-0 kol ha ka Sngi Thohdieng ha madan Mawkadiang, West Khasi Hills.
Kumjuh ha ka final jong ka kyrdan ïalehkai U-17 ki khynnah kynthei, ka Sibsingh ka la jop da 1-0 kol ïa ka BBC Secondary School Steplanglur.
Haba phai sha ka jingïakhun final jong ka Under-14 ki khynnah shynrang, ka St.Peter’s ka la pynliem noh ïa ka St.Anthony’s Secondary School Jaidoh da 1-0 kol.
Ïa ka nam rangïalehkai ba kynsai ha ka Under-14 la ïoh da u Bankiew Lyngdoh na ka Public Secondary School, ha ka Under-17 ki khynnah kynthei la khur da ka Henlendmery Thabah na ka BBC Secondary School, katba ha liang ka Under-17 ki khynnah shynrang la khur da u Pynbianglang Kharsyntiew na ka Sibsingh Govt.
Memorial.
Ïa ki khusnam sha kine ki kynhun la sam da u MLA ka Rambrai u R.G Momin kum u kongsan ha ka jingïadonlang ka Kong Balarina Syiem kum ka District Sports Officer bad kiwei kiwei.
Kumta ka Sibsingh lem bad ka St.Peter’s HSS kin mihkhmat ïa katei ka district sha ka State Level Subroto Mukherjee Cup ka ban long shen ha ka nongbah Shillong.
Ka Sports Cell jong ka KSU ka la pynpaw ka jingsngewkmen bad jingsngew sarong halor ka jingshah jied u Bah Donald S.Wahlang kum u Vice President jong ka Basketball Federation of India.
“U Bah Donald u dei ruh u General Secretary ka Meghalaya Basketball Association (MBA) bad ka jingithuh bad pdiang ka BFI ïa une u rangbah kum u Vice President ka pyni shai sha baroh halor ka jingtbit ka jong u ban pyntyllun ïa ki kam kiba ïa dei bad ka basketball ha Jylla bad ha India baroh kawei," la pynpaw kat kum ka kyrwoh ba la pyllait da u Eric A.Nongkynrih, Sports Secretary ka seng Khasi Students’ Union.
Te kumta na ka liang ka KSU ka ai khublei kyrpang ïa u Bah Donald halor ka jingwanrah burom bad nam ïa ka Jaidbynriew Khasi baroh kawei bad ka kitbok kitrwiang ïa u ba un lah ban pyntyllun pura bad janai ïa ka kam ba thymmai ba la bynshet ha u da ka BFI.U Myntri Rangbah ka Jylla, Conrad K Sangma ha ka Sngi Thohdieng u la plie ïa ka ‘Meghalaya Rafting’, kaba dei kawei na ki jait jingïalehkai king-lieng ha Whitewater Village ha ka shnong Umtham kaba ha Ri Bhoi District bad ka jingthmu jong kane ka long ban kyntiew ïa kane ka jait jingïalehkai hapoh ka Jylla.
Ka Ri Bhoi Water Sports and Tourism Cooperative Society lem bad ka Meghalaya Canoe Association mynta la bun snem ki la don bynta ban kyntiew ïa kane ka jait jingïalehkai hapoh katei ka shnong Umtham ryngkat ka jingïadon bynta lang ka Sorkar Jylla.
Ha katei ka jaka la pynlong ruh ïa shibun ki jingïakob kiba dei ha ka kyrdan National bad International kumjuh.
Ha u snem ba la dep la pynlong ruh ïa ka Megha Kayak Fest kaba la wan shim bynta da ki nongïalehkai na kylleng ka pyrthei.
Ha kane ka jaka la ai jinghikai ruh ïa ki samla kynthei bad shynrang bad kumjuh ïa ki heprit ban pyntbit na ka bynta katei ka jait jingïalehkai bad ki don ruh kiba la leit ïashim bynta ha ki jingïakhun kiba dei ha ka kyrdan National bad International.
Na ka liang ka Ri Bhoi Water Sports and Tourism Cooperative Society ka don ruh ïa ka jingthmu ban pynlong bad pynbha ïa katei ka jaka kum kawei na ki jingïakhun (slalom) kaba pawnam tam ha ka pyrthei.
Haba ai jingkren ha kane ka sngi, u Conrad u la ai jingïaroh ïa ki nongïalam jong ka Ri Bhoi Water Sports and Tourism Cooperative Society lem bad ka Meghalaya Canoe Association kiba don bynta ban kyntiew ïa kane ka jait jingïalehkai (rafting) bad canoeing ha ka Jylla.
U la kular ruh ba na ka liang ka Sorkar Jylla kan ai jingkyrshan pura ban kyntiew ïa katei ka jait jingïalehkai.
U la ong ruh ba ka Sorkar Jylla ka ngeit skhem ba lyngba kane ka jait jingïalehkai, kan kyntiew ïa ki samla ka Jylla bad ruh kan khring ïa ki jingithuh jong ka pyrthei.
Kumta na ka liang ka sorkar kan ïaleh katba lah ban pynbit pynbiang ïa kane ka jaka bad ban thaw kum kawei na ki jaka jngoh kai ha katei ka jaka.
Ha kaba ïadei bad ka jingbymbiang ka ‘network mobile’ ha katei ka jaka, na ka liang u Sangma u la kular ruh ban shim khia halor kane ka bynta.
Nangta u  kyrmen skhem ruh ba kane ka jaka kan long kawei na ki jaka ba pawnam ha ka pyrthei ha ki sngi bad ki snem ki ban wan.
Ha kane ka sngi la ïadon ryngkat ruh da ka MDC jong ka Umsning, Kong Macdalyne Sawkmie Mawlong, ka Director jong ka tnad Sports & Youth Affairs, Kong Isawanda Laloo, u Deputy Commissioner ka Ri Bhoi, u Arpit Upadhyaya, u Superintendent of Police ka Ri Bhoi, u Giri Prasad, ki ophisar bad nongïalam na ka Ri Bhoi Water Sports and Tourism Cooperative Society lem bad ka Meghalaya Canoe Association.
Bunsien ha ba kren ne kdew ïa ka pyrkhat tynrai Khasi, ki paidkar paidbhur ki mutdur ba pyrshah ïa ka jinghikai jong kiwei pat ki saiñpyrkhat ki ba don ka borkyrsoi borpyrthuh (influence) ha ki paidbah paidsan.
Kumba long ha ka imlang sahlang Khasi mynta ym lah len ba ka borkyrsoi borpyrthuh jong ki balang Khristan bad ki jynthoh bakynsai na ka kotbah Bible ki la tyllep haduh katta katta ba ka la longdoh longsnam ha ki paidbynriew shityllup ka Ri Khasi.
Ha kane ka rukom ym dei tang ba ka la tyllep, hynrei ka la tyndep ruh ïa ki paidbyllien ha satlak ka Ri Khasi, haduh ba kim nang shuh ban kheiñkor ïa la ka tynrai lajong.
Kaba kham sniew shuh shuh ka long ba lada kren shaphang ka pyrkhat tynrai Khasi la pynkap pynban sha ka niam tynrai bad bunsien la khohñioh da kito ki riewniam shitrhem Khristan (devout Christian).
Kumta la dei ban sngewthuh ban phiah ïa kaba ngeit niam na kaba bat ia riti tynrai, namar haba bat la ka riti kam snoh eiei ha ka niam ne ka jingngeit.
Kum ka nuksa, ha ka shongkha shongman ki parakur parakha ki dang kheiñ sang ban shongkha shikur shijait, wat lada ki la pdiang ia ka jingngeit ha ka balang Khristan.
Ha ka jingshisha ka riti tangjait ruh kam da dei ka bynta jong ka niam tynrai, hynrei ka dei ka riti ba dei ban pynlong ha la ka longiing longsem da ki longkñi lajong ne na la ka kur ka jait.
Kiba kwah ban pynleit ryngkat ka niam ruh lah, hynrei kiba kwah tang ka riti ruh long, bad ha ka juk mynta dei ban kubur da ka aiñ jong ka Dorbar Dalariti (District Council).
Ha ka lyngwiar paidbah kaba kdup salonsar ïa ki paidbynriew kiei kiei kiba dei ïa ka riti la dei ban pynkup bor ha ki sengkur, hadien ba la pynskhem da ka Dorbar Dalariti katkum ka aiñ.
Lada ym pat don ka aiñ ruh ka la dei ka khep ban shna da ka aiñ, khnang ban ym pyrkhing than ban long laitluid lane ym synjor than ba ioh laitlan.
Khnang ban kham thikna ka rukom pynbeit ïa ki kam ba dei ha ka riti bad ban lait na kino kino ki daw kiba lah ban shim kabu mano re mano, lah ban buh syrtap iktiar da ki syiem hima, syiem raij, lyngdoh synshar, sordar, wahadadar bad ki rangbahshnong.
Kano kano ka kur ka ba don u parakur shynrang uba shongkha mynder na ka thaiñ ka ba hap ha u pud u sam jong ka hima, la dei ban shimti da uno uno u rangbah kur da ka jingtip jong u syiem hima lane lyngdoh synsharm kum ka syrtap iktiar bad ban kubur da ka iktiar ba ha kliar duh na ka Dorbar Dalariti.
Katta syrtap ki iktiar jong ka aiñ, te la kham shitom ban don ki riew shim kabu ki ban leh buitpoh lane ban kiar syndon na ka rukom kylla kyrteng bad jait da ka dulir-bamsmai (affidavit).
Ka long ka jingshisha ba manla ka longiing longsem ka dei ban kitkhia shwa na ka bynta ban bit ban biang ka bam ka dih, ka kup ka sem bad ka iing ka sem, shwa ba kin khajoh ban shimti ha ka byrngia, ha ka shitrhem ha la ka niam ka rukom, ha ka rong ka taw bad kiwei kiwei ki kam ban synñiang ha ka imlang sahlang.
Kumta ki ba duk ba rangli ki ñiewkor tam eh tang ban ioh shwa ka bam ka dih ban kdang mynstep mynmiet, kim da pyrwa than ia ka kup ka sem ka ba kynsai tang ban da la ka rai ñka rem, bad ka iing ka sem ruh tang kat ban da na u slap ka lyer, ban lait ka pang ka jhia.
Kito ki longiing longsem ki ba la kham bit briew pat ki lah ban bam ban dih ba kham kynsai, ban kup ban sem ka ba kham kordor bad ban shong ka iing ka sem ka ba kham bit kyrdan ha ka imlang sahlang.
Lada ki kham kylluid ka kamai kajih ki lah ruh teng teng ban pynlut ha ka byrngia, lane kiba kham sngew riewblei ki kham shitrhem ha ka niam bad lada dang kylluid ka spah hajar ki lah ruh ban synñiang ha kino kino ki kam ban kyntiew ïa ka imlang sahlang.
Ki ba riewspah pat ki lah ban pynlut katba ki sngewmon ha la ka mynsiem la ha ka liang ka bam ka dih, ka byrngia, ka niam ne ha ka imlang sahlang, tangba ym lah ban len pat ba kiba kham riewspah ki dei barabor ki ba kham byrtia ban pynlut ksan ha kano kano kaba kim da mon than ka mynsiem.
Kiba riewspah ym dei tang ba ki byrtia, hynrei ki pyrshang ban kunai haduh ban da suwan ban kynton shuh shuh la ka spah ka hajar.
Teng teng dei kiba duk ba raitoi lane kiba longpdeng ha ka kamai kajih ki ba kham kylluid mynsiem ban noh synñiang lada dei ha ka niam, ka imlang sahlang ne ha ka byrngia ha ka rong ka taw, ka tamasa tamahoi.
Ha ba bishar kyllum, lah ban kdew ba kito kiba tista ban leit iingmane manla ka taiew ban ïa syllok bad la ki parabangeit lyngba ki jingiaseng bad kiwei kiwei ki jinghikai niam, ki dei ruh ban pynleit la ka por ha ka ba tip ba nang ïa la ka riti dustur ha ka rukom ka ba bniah bad sani.
Kane ka long ka ba donkam ba ha ka juk mynta ki khynnah, samla, ne rangbah ruh ki kham tip janai ïa ka jinghikai niam ka ba pynshong nongrim ha kiei kiei ki ba  na shiliang duriaw, hynrei ki syntan pat ban tip ban nang ïa la ka diriti tynrai jong ka longbriew manbriew na la ka jaitbynriew lajong.
Ha kane ka rukom ïa kaba na shiliang duriaw ruh ym lah ban shong tynrai bad ïa ka tynrai riti lajong ruh ka shong per ka jingsngewthuh ka jingtip bad jingnang.
Ka Apex Council jong ka BCCI ha ka sngi Thohdieng ka la mynjur ïa ka jingleit ïashim bynta ka kynhun ïalehkai kriket jong ki rang bad ki ‘thei na ka bynta ka Asian Games ka ban long ha Hangzhou ha u Nailur-Risaw mynta u snem.
Ka kynhun ïalehkai (second-string) jong ka ri kan leit ïashim bynta ha ka lympung ïalehkai ki shynrang ka ban sdang naduh 28 tarik u Nailur, katba ka kynhun (full-strength) jong ki kynthei kan ïashim bynta ha katei ka lympung ka ban sdang naduh 19 tarik u Nailur.
Ïa ka jingïalehkai kriket la pynlong tang lai sien ha ka Asian Games bad ia kane ka jingialehkai la pynlong khatduh eh ha ka Incheon ha u 2014 ha kaba ka India kam shym la leit ïashim bynta.
Kane ka lympung ka la buh jingeh bha ïa ka kynhun ïalehkai namar ka India kan pynlong ia ka ODI World Cup naduh 5 tarik u Risaw.
Na ka liang ka BCCI ka la pynpaw ba kan long kaba eh ban sei ïa ka kynhun ïalehkai ka ban ïashim bynta ha ka Asian Games, hynrei ban noh synñiang ka long kaba kongsan.
Ka India ka lah ban don jingkyrmen ban khur ïa ka takma ksiar ha ka kynhun ïalehkai ki shynrang bad kynthei.
Kat nang ïaid ki jingbishar jong ka Meghalaya High Court ïa ki mukotduma halor ki kam kiba ïadei bad u dewïong ha kane ka jylla, katta ka jingmih jong ka jyrsieh ka nang shyrkhei haduh ba la poi u pud ba uwei u nongmudui ïa ka mukotduma pyrshah ïa ka sorkar bad kiwei pat halor ka jingtreikam be-aiñ ki karkhana thang dewïong u la shah byrngem ha u kpa jong uwei u briew uba la shah kem ha ki pulit halor ka jingdonkti ha ka jingpynïaid ïa kawei ka karkhana thang dewïong be-aiñ.
Ha ka spah pyrthei, imat ym don raiñ ym don rem, ym don jingtieng jingsmiej shuh ïano-ïano! Ha kane ka rukom, imat ym donkam aiñ shuh bad dei ban ailad lut ïa baroh ba kin leh katba ki mon.
Uta u briew uba la leit byrngem ïa u nongmudui u dei uba la tip kyrteng kum u Balwant Bhama, uba long uwei na kiba shah kynnoh donkti ha ka jingpynïaid be-aiñ ïa ki karkhana thang dewïong (Coke Factory) ha Meghalaya.
Hakhmat ka ïingbishar, u Advocate-General ka jylla u la kdew ïa ka kaiphod na u Director General of Police (DGP) kaba la ai ha ka 3 tarik Naitung, 2023 bad la thoh ba ha ka jingtohkit ki pulit, ki la lap ïa uwei u briew uba kyrteng u Youdishthra Bhama, uba dei u trai jong ka M/s Kalyani Fuel Limited, Shallang, kaba long ka karkhana thang dewïong.
Une u la shah kem ha ka 15 tarik Jylliew, 2023 namar u khlem ai ka jingïatreilang bad ki pulit ha kaba ïadei bad ka jingtohkit pyrshah ïa ki karkhana thang dewïong be-aiñ.
Ïa mynta, une u don hapoh along.
U Advocate-General u la kdew ruh ba u Youdishthra Bhama u dei u khun jong u Balwant Bhama uba la shah ujor ba u la byrngem ïa u nongmudui.
Hynnin ka sngi, ka High Court ka la pynkynmaw ba dang ha ka 4 tarik Naitung, 2023, ka la ai hukum ïa ka sorkar jylla ba kan jubab balei ka ïingbishar kan dang hap ban shaniah ha ki bor sorkar bad khamtam ha ki pulit bad balei ym donkam ban wanrah da ka Central Bureau of Investigation (CBI) ban tohkit halor ki kam be-aiñ kiba ïadei bad u dewïong – naduh ka jingtih haduh ka jingpyndonkam ha ki karkhana thang dewïong be-aiñ bad haduh ka jingshalan shabar ri – khamtam ba ka paw ba ïa kine ki kam la pynïaid da ki briew kiba don ha Assam.
La ju ong baroh shi katta ba ngi long trai halor ka khyndew ka shyiap, bad ïa ki jingdon jingem kiba don halor bad hapoh ka khyndew, hynrei kumba ka paw, imat kiba ïoh leh trai khlieh ki dei ki katto katne ngut ki nongshong shnong ka Assam ha kaba ïadei bad u dewïong.
Kum ka nuksa, da u nong Assam, u Youdishthra Bhama, u la wan seng syndon da ka karkhana thang dewïong (M/S Kalyani Fuel Limited) ha Shallang, West Khasi Hills.
Ngi sngewthuh shai ruh ba lada ym don kita ki trai ri trai muluk ki ban ïarap ïa ki briew kum u Bhama, yn ym don ki ban wan seng karkhana be-aiñ shaduh sha Shallang.
Lada ki kam ki ïaid be-aiñ, kiba ïoh jingmyntoi ki dei tang katto katne ngut katba ka sorkar ka duh ïa ka khajna kaba ka dei hok ban ïoh.
Kane ka khajna ka dei ban long na ka bynta ka jingmyntoi ki paidbah namar ka sorkar ka don ïa ka jingkitkhlieh ïa ka bha ka miat ki nongshong shnong.
Ka Meghalaya ka don ïa ka aiñ pyrshah ïa ki kam ‘Benami’, hynrei ngim ju ïohi ne ïohsngew ban pyntreikam ïa kane.
Ngi don ïa ka aiñ kaba pyrkhing ha kaba ïadei bad ka jingïadie ïathied khyndew ha kaba ki bar jylla kim ïohlad ban thied khyndew kat shaba ki kwah.
Hynrei ki kam ‘Benami’ pat ki pyntlot noh ïa kane ka aiñ kaba long kum ka stieh jong ka jylla baroh kawei.
Ngi sngewbynñiaw ba ki don ki ’riew shim kabu, ki khwan myntoi kiba kloi ban ïapeiñ ïa ka bha ka miat ka jylla na ka bynta ka spah ka phew.
Hooid, baroh ki briew ki donkam ïa ka pisa, hynrei kam mut pat yn hap ban ïapeiñ ïa kiei-kiei ki ban sa kyrtoh kylla ïa ngi hadien habud.
Ha ka jingsngewthuh barit jongngi kum ki ‘riew paidbah.
Ka Uniform Civil Code ka long ka aiñ kaba paka tam ban pyntrei kam ha ka imlang ka sahlang jongngi ki briew.
Namar kane ka aiñ ka ai ïa ka hok ba ïa ryngkat ia baroh ki nongshong shnong hapoh ka ri.
Kam don shuh ka jingleh shiliang, ym don shuh ka jingiasngewpher jait pher kynja.
Ngi la long ryngkat ha khmat ka aiñ ka imlang ka sahlang ka synshar ka khadar bad kiwei kiwei.
Bad ym don shuh ka jingsngewpher niam wat la ngi don la ka jong ka jingngeit ruh.
Ha ka liang ka kam ka jam ruh ym don shuh ka peit shiliang ba tang kiba don pisa kin ioh kam.
Ha ka trei ka ktah ruh ngi ïa long ryngkat haba ngi don ka jingtbit ha kano kano ka lain.
Te ka long kaba donkam shisha ban pyntrei kam noh ïa kane ka aiñ Uniform Civil Code, kumba angnud u Myntri Rangbah ka Ri India.
Kane ka aiñ ka wanrah ka jingbha lang salonsar ia baroh khlem ka jingñiew shiliang khmat iano iano.
Wat la kiba don ba em kim lah ban shu ñiew poh kum ki mraw ïa ngi kiba rit ba ria.
Ha ka jingai bynta ka hiar pateng ruh ia ka jingdon jingem ruh kin ïa ioh mar kumjuh.
Peit nuksa ha ki skul mynta ruh haba la wanrah pynphong Uniform katno ka long kaba itynnad bad long ryntih ha ki khynnah skul.
Ym kum mynshuwa ngi ia phong sopti la ka jong ka jong ha ki skul, uba phong sopti rong lieh, sopti rong saw, sopti rong iong katba mon ym ithuh ithaw shuh.
Shu long  lymbrum lymbram, katba mynta haba la wanrah da ki Uniform ka pynitynnad la ha ki skul bad ha ki jingïaleh kai phutbol ruh.
Ka Uniform Civil Code ka ai jingmyntoi ia kiba bun hapoh ka Ri.
U Myntri Rangbahduh barim ka Pakistan, u Imran Khan, ha ka Sngi Balang u la ong ba ki nongshun jong u ki pyrshang ban tynjuh ia u ha kane ka por bad bun ruh kiba la buh thong ban ioh pyniap ia u.
Hynrei u la ong ba um don jingsheptieng satia namar um shym la leh ia kano-kano ka jingbakla ha ki por ba la leit.
Ha ka video kaba u Khan u ai jingkren sha ki paidbah napoh ka jaka sah jong u ha Zaman Park jong ka nongbah Lahore ha ka Sngi Balang, u Khan u la ong ba ki don ki nong ai jingtip sha u, kiba iathuh ba don shibun bah ki seng saiñ pyrthei bad ki ‘riew shimet kiba thmu ban shim ia ka jingim jong u bad kitei ki nongshun ki la pynsah marwei bad kerkut ia ka seng Pakistan Tehree- e- Insaf (PTI) ha kane ka por.
Hynrei, u la ong ba namar um shym la leh ia kano- kano ruh ka kam sniew ne ki kam thok- kam shukor ha ki por ba la leit, balei un phet rieh na Pakistan?.
Namarkata, u kular ba un iengskhem ha la ka jong ka hok bad u don ka jingngeit kaba skhem ha u blei jong u- u allah.
Namar ha ki por ba u Khan u shah kem, ki bor pyniaid ka Pakistan ki kynnoh ba u Khan bad ki bahaiing- hasem ha ryngkat baroh kiba don jingiadei bad u, ki thmu ban phet bad mih noh na Pakistan khnang ba kin lait na ki jingshah pynshitom bad kin lait na ki kti jong ka aiñ.
Ha u bnai ba la leit, ka sorkar Pakistan ka la khang ia u Imran Khan, ia ka kurim bad ia katto katne ki heh saiñ pyrthei kiba ju ai jingkyrshan ia u, ba kim lah ban mih ne phet rieh shabar jong ka Pakistan bad kane ka long hadien ba u Khan u la shah kem ha ka 9 tarik u Jymmang, ha kaba, ka la mih ka jingiakhih paidbah kaba jur na ki nongkyrshan jong u ha katei ka por.
U Khan, uba long u nongialam ba ha khlieh duh jong ka seng Pakistan Tehreek-e-Insaf (PTI), u la shah ujor bun tylli ki ejahar (FIR) ha kine ki khyndiat por ba la leit bad kaba la kyntiew ia ka jingdon jong ki ejahar kiba la ujor pyrshah ia u sha ka 180 tylli baroh bad haduh kine ki sngi u Khan u la shu bunkam da kaba mareh na kawei ka ïingbishar sha kawei pat namar ki don bun tylli ruh ki ejahar kiba la shu ujor khlem nongrim bad kiba um shym la don bynta eiei ha kitei ki kam sniew ba la pharep ia u.
Kumta ruh u Khan u la ong ba ki nongïasaid aiñ bad ki nongthaw aiñ jong ka seng, ki nongialam ka seng bad ki dkhot jong ka seng baroh lang ki dei ban iakhun ia ka hok jongki ban ujor ejahar kylla pyrshah ia kito ki heh pulit kiba pharep ia u, ia ka iing ka sem bad ia ki nong-ialam bad ki dkhot jong ka seng baroh ha kitei ki ejahar kiba shu thok.
Ki pulit ka Karachi ki la ioh kem noh ia 3 ngut ki dkhot jong kawei ka kynhun ba ju lute ia ka umphniang shet jingshet da kaba pyndonkam ia ka kali ‘Van’ pulit na ka por sha ka por.
Ki pulit ki la iathuh ba ki don kumba 5 ngut ki suba don kti ha katei ka kam lute bad kiba long ruh ki dkhot jong katei kajuh ka kynhun runar bad ia kitei ki runar la ioh kem hapdeng ka jingleit khynra ha ki Garden Headquarter ha ka Sngi Palei.
Kitei ki runar ki ju pyndonkam da katei ka kali pulit ha man ka por ba ki thmu ban leit lute ia ki mar bam bad ki mar shet jingshet na ki jaka pynpi mar bam hapoh jong katei ka distrik.
Hato ka pyrthei kan lah ban pynbiang bam ïa ka jingbun briew ka ban kot sha ka 9 billion ngut kat haduh u snem 2050? (Can earth provide enough food for 9b people?) Ïa kane ka jingkylli kaba jwat bad ktha khlieh ban ïoh jubab la ïoh pule ha ka kot khubor The Times of India (23.04.08).
Hangne la ïathuh ba ka jingbun briew ha ka pyrthei ka kot sha ka 78 million ngut ha man la u snem bad kane ka la pynpisa bad pynlynga ïa ki ‘riew-wad-bniah ki ‘riew-tih-bniah (experts/researchers) namar kan wan rah ïa ka jingduna bam ba shyrkhei (food shortage ne food crisis).
Kine ki ‘riew shemphang ki batai ba lada kyrkieh kyrkieh ngin ym shim khia ban pyrkhat ïa kane ka jingkyrduh bam, shen ka pyrthei shityllup kan mad tang ïa ki jingïaleh bad jingïakhih ba bun rukom ki ban ktah ïa ka shongsuk shongsaiñ ka imlang ka sahlang (social unrest, food riots, political instability, famine and more failed states).
Ka khanasamari jong u snem 2001 ka ïathuh ba ha Meghalaya ka jingbunbriew ka long 23.19 lak ngut hynrei ha u 2011 kane ka jingbunbriew ka la kynjoh sha ka 29.64 lak.
Kat haduh u snem 2017 ka jingbunbriew ka la palat ïa ka 34 lak (3.47 million eiei) kaba mut ba ha ki 16 snem ba la leit la kha roi haduh kumba 11.5 lak ngut ki nongshong shnong.
Kane ka jingbunbriew kat ban poi ka khanasamari jong u 2021 hato kan ym kynjoh sha ka 40 lak?Ym lah ban len ba ka thung synsar ka dei kaba la wan rah pisa shibun ïa kito kiba thung ïa u ha ki por ba u heh dor ha ki ïew ki hat (jingkyrkhu) hynrei kaba pynsngewsih pat ïa shibun ki nongthung ha ki por ba u hiar dor (jingkyrduh).
U synsar u dei uwei na ki jingthung uba khlaiñ bor palat ban kjit ïa ki jingbam napoh khyndew haba ïa nujor bad kiwei pat ki jingthung kum u kba, u riewhadem, ki jhur, ki diengsoh, u sying, u shynrai, u slasha, ka kait, ka shriew bad kiwei kiwei pat ki marrep.
Ïa kane lah ban sakhi ne pynshisha da kaba bishar bniah ïa ka jinglong jingman ne jinglong sboh ka khyndew shwa ban thung ïa u bad hadien katto katne snem ba la dep thung ïa u.
Ka khyndew kaba sboh ban rep ïa bun jait ki marbam ka kylla long kum ka ‘dew-maw ‘dew-ksang bad ka ring tyrkhong ring swai shisien ba la thung synsar.
Kane ka khyndew ba kan long biang kaba bit ban rep ban riang kan shim por bun bun snem namar ka jinglyngki bad jingtyrkhong jong ka.
La ju ïohi ruh ha kiba bun ki jaka thung synsar ïa ka jingpdang bad jingorpait ka khyndew khamtam ha kito ki jaka ba kham long riat bad ba kham sharing (steep slopes).
Haba ka long kumne, ha ki por slap ne ki bnai lyiur ka um slap ka ïoh ban ksam lyngba kine ki jingpdang ne jingorpait bad suki suki kane ka wan rah ïa ka jingtwa ba kynsan kynsan ki lum synsar (land slide).
Ha ki lum synsar la ju lap ruh ba ka khnai bad u dkhied ki ju wan bam ïa ki thied synsar da kaba khlong thliew bad shna krem shapoh khyndew.
Suki suki kine ki thliew ki syar ki pyngshong synjor ne pyngshong kynrong ïa ka khyndew bad ki wan rah pat ïa ka jingtwa ba khah khah ki lum synsar.
Ïa kane ka jingshisha la lap bad mad da kiba bun ki nongthung synsar.2Shuh shuh, ka long kaba sngewsih ban ïohi ba ka jylla jong ngi wat la ka ïoh pahuh ïa ka um slap ha man ki bnai lyiur pynban kane ka um ka shu tuid leh-noh-ei ne tuid sepei sha ki jaka them ne jaka thor (Bangladesh) namar ba kam lah satia ban ngam ne ksam shapoh khyndew na ka daw ba la kylla long ‘dew-eh ‘dew-maw ki lum synsar (syriem thik kumba long ki lum kseh ba dap kyrhai da ki diengkseh).
Tang shu rang u slap, la lap ba ka lum synsar ka shong tyrkhong kumjuh watla jur u slap katno katno ruh.
La ju ïohi ruh ba ki pynthor kba kiba don harud ki lum synsar ki mad ïa ka jingkyrduh um wat ha ka lyiur bah bad ka jingmih kba ha kum kine ki jaka ka long kaba duna shibun.
Bun na kine ki pynthor la hap ban shu ieh shrah noh mynta.
Sa kawei ka jingeh kaba la ktah haduh katta katta na ka thung synsar ka long ba kiba bun ki diengsoh diengkwai ne ki tynrai tympew bad sohmrit ki la sdang ïapstai ïapsti ha ki bnai rang ki bnai tlang (naduh u September-October ter ter) na ka daw ka jingtyrkhong um shaba palat jong ka khyndew (moisture stress).
Ïa kane ka jingshisha la sakhi ym tang da ki stad ka rep ka riang kiba dei peit sha ki thaiñ ka Block Pynursla hynrei kumjuh da ki nongrep ka shnong Nongtyngur, Wahkdait bad ki khap shnong ba marjan kumjuh ruh ki nongrep jong kiba bun ki shnong ha Ri-Bhoi.
Haba phai pat sha ka liang ka jingpynmih ïa ki marbam la ïohi ba ka Jylla jong ngi kam pat long kaba la biang lade bad kane ka thong kan nang jngai namar kine ki mat ba la kdew harum :-1.
Ka jingkha roi ki briew kan nang pynduna ïa ki jaka ban rep ban riang bad kan don ka jingdawa ne jingdonkam ba kham bun shah ïa ki marbam marrep, ïa ka umbam umdih ryngkat ka umrep umriang kaba pahuh bad ba kyrhai.
Kane ka kynthup ruh ïa ka umsum umsleh ryngkat ka umsait umkhlieng.2.
Haba thung synsar donkam ban mait bad pynkhuid pynsyllen ïa ki khlaw ki btap kiba long ki tyllong um ne ki jaka ba bat bad kynshew ïa ka dewsboh ryngkat ka umslap bad kiba dei ruh ki jaka shong jaka sah jong ki mrad ki mreng bad ki sim ki doh.
Ha ki jaka ba hapoh 800 meter ka kynjang na sla duriaw (jaka ba kham syaid) jong ka Ri-Bhoi, East Khasi Hills, West Khasi Hills bad Jaintia Hills District, ïa ki pynthor kba lah ban pyndonkam baroh shisnem lynter ïa kaba la tip kum ka Multi Cropping.
Hadien u kba lyiur lah ban pynbud da u kba pyrem lane da u sohsaw, u phan, u kubi, u salad, u sohmynken bad kiwei kiwei ki jait jhur.
Hynrei mynta ha kiba bun ki jaka kam long shuh kumta namar ka jingsyllen bad jingtyrkhong shaba palat jong ki tyllong kiba bsa um ïa kine ki pynthor na ka daw ba la dap bad shlei tang da u synsar.
Haba ngi dang duna ha ka jingpynmih ïa la ki marbam, ka pisa ban thied ïa kita ki bam kan tuid shabar ka jylla bad kane kan nang pynduk, pynhiran bad pyntlot shuh shuh ïa ki ïew ki hat ka jylla.
Ki riewshemphang ki ju ong ba ka jaidbynriew kaba dang hap ban shaniah bam na kiwei pat ki Ri ne Jylla, kata ka jaidbynriew kan ïai kyrduh bad shiryta yn ym don jingshngaiñ ïa ki khun ki ksiew bad ki pateng ki pakit.3.
Haba syllen ki khlaw ki btap kan don ka jingkharoi ki khñiang ba pher ba pher ki ban pynjulor ïa ka rep ka riang bad kane kan wanrah shibun ki jingeh ïa ki nongrep namar kin hap ïada ïa ki jingthung da ki dawai khñiang kiba rem dor, kiba khlaiñ bor bad kiba long bih (poisonous insecticides) bad kane pat kan ktah ym tang ïa ka pla tyngka ki nongrep hynrei kumjuh ïa ka koit ka khiah bad ïa baroh ki jingim kiba don ha sla ka Mei Mariang.
Ïa ki khñiang ba pynjulor ïa ki jingthung bunsien la ju ïarap ban pynduna ïa ka jingroi jong ki da ki jait sim bapher bapher kiba ju bam ïa ki, hynrei kine ruh ki lah duna bad krih sha jngai (migrated) namar ka jingstang bad jingduna ki khlaw kiba long ki jaka shong ki jaka sah.
Haba duna ki khlaw ki btab, ka jingshit jingkhluit ka Mariang kan nang kiew bad ki jingpang ba bun jait kin kloi ban roi bad ban sar ïa ki longïing ki longsem.
Ka jingkhluit ne jingshit bad ka jinglhop ka Mariang ki dei ki ar tylli ki daw bah kiba ïarap ban pynroi ïa ki jingpang ba bun jait.
Ïa kane ka jingshisha baroh ngin sakhi lada ngin kynmaw kumno ki jaka ai jingsumar (hospitals/health centers) ha ki bnai tlang ki thylli ne duna nongpang bad kumno pat ki nongpang ki pynshlei bad pynkhapngiah ïa ki hospital ha ki bnai lyiur ne ki bnai shit.4.
Ha kine ki sngi la ïohi ba ki nongrep ka Ri Bhoi District kumjuh ha East Khasi Hills (thaiñ Khatar shnong) kiba ju rep shyrti ïa u Kba, Krai, Phan ne ka Shriew kim ju ieh shrah shuh ïa kato ka jaka ba ki shyrti ba kan kylla ne shong sboh biang hynrei ha u snem uba bud ki thung pynban da u Synsar kum u jingthung u ban neh bun bun snem (permanent plant) bad kane kala wanrah jingeh shibun ïa ki nongrep kiba marjan namar ba la ring tyrkhong sa ka jaka rep jong ki ruh.
Kine ki mat ba la kdew haneng ki long tang khyndiat eh ki daw kiba khang lad ïa ka Jylla jong ngi ban nang kiew irat ha ka rep ka riang bad ba kan long ka Jylla kaba biang lade (self sufficient) ha ka jingpynmih ïa la ki marbam.
Ban pynlyngkot, ka thung synsar ka wan rah ïa kine ki jingeh harum(jingkyrduh):-1.
Ka jingkynshew ïa ka umbam umdih bad umrep umriang (water conservation/rain water harvesting) ka ring bad nang ïai ring swai namar ka khyndew ka tyrkhong raw-raw bad kylla dew-maw dew-ksang.
Haba long kumne ka um slap kan ym lah ban ngam ne ksam shapoh khydew hynrei kan shu tuid sep ei sha ki jaka riat ne ki jaka them.2.
Lada ka jingmih u synsar ka lah duna (hadien 10 snem ei ei), kan don ka jingeh ban leit rep da kiwei pat ki marrep ha kito ki lum synsar namar ba lah lyngki bad ring tyrkhong ka khyndew.
Kane kan wanrah ïa ka lanot bad jingjynjar ki khun ki kti ryngkat ki pateng ki ban wan.
Ka long pat ka khubor kaba sngewtynnad haba ïohsngew na ki katto katne ngut ki nongthung synsar jong ka shnong Sonidan, Ïam-Khon, Mawkani, Marngar bad ka shnong Umtrai jong ka Ri-Bhoi District (Mawhati bad Nongpoh Konstitwensi) haba ki ong “ba ka la dei ka por ïa ngi ban randien bad phaidien noh na ka thung synsar namar ha kine ki 15–20 snem ba la leit ngi la mad ïa shibun ki jingeh.
" Haba ïa phylliew jingmut kham bniah bad kine ki nongrep ki pynpaw ba mynta ki thrang dik dik ban phai noh sha ka rep soh rep kwai bad ban rep ruh ïa kiwei kiwei ki marrep ki ban pynneh pynsah ïa ka jinglong sboh ka khyndew bad ki ong ruh ba ki kwah ban pynneh pynbha ïa ki pynthor kba jong ki da kaba tyngkai ban ri bad sumar ïa ki khlaw ki btab kiba ju bsa um ha baroh ki saw aïom.
Hooid, wat la u synsar u long u jingthung uba kyrshan pisa ïa kiba bun ki longïing hynrei ka long pat kaba donkam ïa ki nongthung synsar ban peit bad bishar bniah ïa ka jinglong jingman ka lum synsar bad ka jinglong sboh ka khyndew namar ki khun ki ksiew bad ki pateng jong ki ruh kin donkam ïa ka khyndew ym tang kaba sboh hynrei kaba shong sngem ruh.
Mynta, ka jingkyrduh umbam umdih ha kito ki thaiñ ba khlaiñ ka thung synsar ka la pynkhuslai bad pynpisa lynga ym tang ïa ki nongthung synsar hynrei wat ïa ki bym thung ruh.
Ïa u synsar dei ban leit thung tang ha ki rai-eh ki rai-dam, ha ki jaka shrah ne ki synrang maw (waste lands) bad sha jngai bah na ki jaka rep kiba sboh bad ba seisoh bad kumjuh ruh sha jngai bah na ki shnong ki thaw.
Ym ju dei ruh ban thung ha ki bynta ba shajrong ne shaneng jong ki bri soh ki bri kwai hynrei tang sha trai ne sha them sha kjat jong ki.
Katno ka long kaba sngew lehraiñ haduh katta haba ïoh pule ïa kawei ka jingthoh u Avirook Sen kaba la shon ha ka makasin jong ka India Today kaba la mih ha ka 14 tarik u bnai Rymphang jong u snem 2000 kaba la ai kyrteng “Sweep Stakes" Hangne la ïathuh ba ki nongkhaïi synsar ki ong ba ka Meghalaya ka dei ka Nongbah Synsar jong ka ri India (….
traders confidently make the sweeping statement that Meghalaya is easily the jharu capital of India!!!) Shuh shuh la ïathuh ba manla u snem u Kailash Agarwal uba dei u nongkhaïi uba na Kolkatta u ju wan thied Synsar na Ri-Bhoi namar ka dor synsar ka dei kaba tad tam!!! (Every year, broom trader Kailash Agarwal travels to the state’s Ri-Bhoi district from Calcutta to cash in “We come here because there is huge production of broom grass and the rates are the best," he says.
……)Kawei na ki artikil u Bah M.H.Mohrmen ba la ïoh pule ha ka kotkhubor u Mawphor ka la ktik shisha shisha ïa ki jingmut ki jingpyrkhat haba u kynthoh bad pynkynmaw ïa ngi baroh da kaba ong “ngi dei ban kynmaw ba kane ka pyrthei kaba ngi shong ngi sah kam dei satia kaba ngi ïoh pateng na la i Mei i Pa hynrei ka dei kaba ngi shu shim kylliang ne pan kylliang na la ki khun ki kti bad ha kawei ka sngi ngin hap ban aiti bad pynphai biang sha ki.
" Dei hangne keiñ ba ka la dei ka por ïa ngi baroh ban puson bad pyrkhat sani “kaba kumno keiñ kata ka pyrthei ngin aiti sha la ki baieid ki bathoiñ, kiba kumno pat ki pynthor ki hali ne ki kper ki phrah ngin pynphai bad aiti sha ki? ……….
hato ngin aiti da ki pynthor shrah bad ki kper lyngki? …………da ki lum syllen ki lum tyrkhong kiba dap kiba shlei tang da u maw u shyiap……….
ne da ei?"Haba kylli ïa u Ma Rishon Shylla uba shong ba sah ha ka shnong Mawdkhar jong ka thaiñ Umtasor (Ri-Bhoi District) kumba 18 snem mynshuwa (2000), “balei Ma phi kwah ban rep ïa kita ki soh balensha (valencia) bad soh khantara (sohñiamtra) ki ban shimpor ym duna ïa ka 6-7 snem ban seisoh ne bah soh bad kat haduh kata ka por lehse phin ym lah shuh ban bam ïa ki namar phi la noh tymmen ka `rta?" La kylli kumne ïa u Ma Shylla namar la ïohi ba ka `rta jong u ha kita ki snem ka la palat ïa ka 70 snem shaneng.
“Ngan rep ïa kine ki diengsoh khnang ban ïoh bam ki ksiew jong nga" jubab kylla u Ma Rishon da ka khmat ba kmen bad ba phuh samrkhie ! U Ma Shylla um shym ong ngan rep ban bam manga ne ban bam ki khun hynrei u ong ban ïoh bam ki ksiew jong nga ! Ai ngin khmih lynti ba yn sa nang mih shibun ki Ma Rishon Shylla ha kane ka Bri jong ngi.
Ka jubab une u rangbah ka long ka jingsneng jinghikai (moral) ba ngi donkam ban rep kham bun ki marbam ki ban pynhun bad pynkdang ym tang ïa ngi hynrei ïa ki lawei ruh.
Kumba la kdew shakhmat shaphang ka jingduna bam ne ka food crisis ha pyrthei, hato ym la dei ka por ïa ngi ban rep kham bun ki marbam khnang ban shngaiñ ka ïng ka sem, ban shngaiñ ka jaitbynriew bad ban shngaiñ ka Jylla kumjuh? Ïa mynta hi u synsar u long ka jingkyrkhu (boon) hynrei ïa ki longdien hato un long ka jingkyrduh ne ka jingtim (bane)?Shuh shuh kan long kaba bakla shibun ban ong ba ngi REP SYNSAR namar une um dei satia u jingthung uba ngi long ban bam la da kaba shu shet ne da kaba shu bam im ïa u lait noh sa tang lada ngi lah ïa kylla mrad kum ka Blang, Masi ne ka Muid.
Ka ktien rep kat kum ka jingbatai ki riewtymmen ka thew beit tang ïa ki jingthung kiba ngi lah ban pynrung sha kpoh jong ngi lyngba ka shyntur.
Ïa ka dieng ym ju long bam namarkata ngi ong thung dieng.
Kumjuh ïa u synsar ngi dei ban ong THUNG SYNSAR.Khatduh khatwai ka jinghiardor ne jingkiewdor u Synsar ha ki ïew ki hat kam dei satia namar ka khajna ba ki nongkhaïi (traders) ki hap ban siew sha ka sorkar hynrei dei namar ka jingkhñiotdor (exploitation) hi jong ki nongkhaïi kaba la palat pud ym tang ïa u Synsar hynrei jan ïa baroh ki marbam ba pynmih ki nongrep jong ngi.
Tang kum ka nuksa, balei ba bun bunsien ka dor jong u Sying ha ki ïew ki hat ka ju poi ruh tang shityngka ne artyngka shi kilo haba u Sying um dei satia u markhlaw kumba long u Synsar? Kane baroh ka dei tang ka buit sianti jong ki nongkhaïi kiba ju kynshoit nadien nadien ïa ki katto katne ki nongrep jongngi ban kyrpad ïa ka sorkar ban pynbna paidbah ba u SYNSAR UN DEI NOH U MARREP!!! Shisien ba la pynkylla marrep ïa u Synsar ym tang ba ka jingpahuh ban pynmih ïa la ka bam (food security ne self sufficiency) kan nang jngai bad kham jngai shuh shuh hynrei baroh ki mahajon Synsar shu hai re hai bad rymmuiñ rymphuiñ ki lah shu lait ei na U KYNJRI SIEW KHAJNA bad ka pla ïarong jong ka sorkar kan sa nang kham hiran noh khyndiat ne wat shibun ruh.
Ha ka ban pynkut, ai ngin bud ïa ki nuksa ba bha tam jong ki nongshong shnong ka shnong Nongjrong kaba don ha Mawkynrew Block, East Khasi Hills.
Ha kane ka shnong (kumba la ïathuh da i bah Brur Nongspung bad i kong Pheda Mukhim) la mana bad khang pyrshah ïa ki nongshong shnong ba da lei lei ruh kim bit ban thung synsar ha ki jaka rep jaka riang hynrei la shah ban thung tang ban pyndonkam ha ka sar ïng sar sem.
Lah ban ong hangne ba ki nongshong shnong ka Nongjrong ki long kiba la pyrkhat bad ïohi jngai shisha shisha namar ki khlem ïapeiñ satia ïa ka khyndew kaba sboh bad ka ïew Synsar ka ban pynbiang synsar ïa man ki thliew ïing thliew sem kiba don ha kylleng kylleng ka ri India.
Lada ngi ieid shisha shisha ïala ki khun ki ksiew ryngkat ki pateng ba shadien to ngin buh ruh ïa ki kham bun shah ka khyndew kaba sboh bad ruh ki tyllong um kiba rben.
“Ka jaitbynriew ka bym ïohi jngai ka shu im lamwir bad kan sa jah rngai, hato ngin dei kiba lamwir ???".
Ki pulit jong ka nongbah London ha ka Sngi Palei ki la iathuh ba kawei ka khynnah ka la khlad bad katto katne ngut pat ki la shu mynsaw hadien ba kawei ka kali ka la leit tynrah ia ka skul ‘Primary’ kaba don ha Southwest London ha katei ka sngi.
Kane ka jia ha ka skul Study Prep jong ki kynthei kaba don hapoh Wimbledon bad ki pulit kim shym la shim ia katei ka jingjia kum ka kam thombor namar la sngewthuh ba ka long tang ka jingbakla jong kiba ñiah ia katei ka kali.
Kumta ki pulit ki la bat noh ia u nongñiah bad ia ka briew kaba shong ha katei ka kali ha ka por ba katei ka jingjia ka la jia.
La bat noh ia kitei ki 2 ngut namar ka jingpynkheiñ ia ki aiñ ñiah kali bad ka jingleit tynrah bakla kaba la wanrah ia ka jingiap bad pynmynsaw ruh ia kitei ki khynnah skul kynthei.
Ha ki khyndiat kynta ba la leit, ki bor pahara kiba don ha katei ka thaiñ ki pyntip ba 7 ngut ki khynnah skul kynthei bad 2 ngut ki briew, ki la mynsaw ha katei ka jingjia.
Katkum ka kaiphod ba la ioh lum na ki camera CCTV ba la pyndait ha katei ka jaka ruh la iohi ia katei ka kali ba ka la leit her beit- beit sha katei ka skul bad tynrah na ki bynta dong jong katei ka skul ha kaba kitei ki khynnah ki ïeng ha katei ka por.
Ki pulit, ki kali kit nongpang bad ki kali pynlip ding ki la leit her mar-mar sha katei ka skul tang mar ia ioh jingtip halor katei ka jingjia bad ki briew na ka kynhun iarap ki la ioh ban leh ia kaba donkam baroh ha ka por kaba biang.
Ki nong sakhi bad kumjuh ruh wat da ki lad pathai khubor, ki iathuh ba ka surok kaba poi sha katei ka skul ka long kaba khim haduh katta bad ka long kaba eh ban tehlakam ia ka kali haba la pynher stet hynrei katei ka kali ha katei ka jingjia, wat hapdeng ka jingkhim ka surok ruh ka la pynher beit-beit ban poi sha ka jaka ba ka thmu khlem da lah shuh ban tehlakam bad ka la kum leit tynrah beit- beit ia u dong jong katei ka skul.
Katei ka skul, ka long ka jaka pule kaba pdiang tang ia ki khynnah kynthei kiba naduh ka rta ba 4 snem haduh 11 snem.
U Myntri ka koit ka khiah, u Steve Barclay, u la pynpaw ka jingsngew khia kaba khraw haba iadei bad katei ka jingjia ha katei ka sngi bad u la phah ruh ia ka kyrwoh sngewlem sha ki bahaiing- hasem jong katei ka khynnah ba khlad bad kumjuh ruh sha ki bahaiing jong kito kiba la mynsaw baroh.
Ha kane ka khubor la ong ba utei u briew ia uba la ithuh kum u John Dimmig bad uba la don 33 snem ka rta, u la shah bat noh ha ki pulit hadien ba u leit shoh bad ai jingsneng ia u paralok jong ka kurim jong u namar ka jingiadei ba sop- sop hapdeng jong ki.
Ia katei ka kurim la tip kyrteng ka Christie Barbato.
U John u la kem ka jing bitar hadien ba u lap ia katei ka kurim jong u katba ka dang iathiah lang bad utei u paralok jongka ha katei ka jingjia.
Katkum ka ejahar ba la ujor pyrshah ia u, la ong ba u John tang mar ia rung hapoh jong katei ka kamra, u la khang ia ka kamra bad u la shoh ia utei u briew uba thiah bad ka kurim jong u bad hadien kata u la pynthiah ha madan bad tied da u kynja nar haduh 3 sien.
Ki pulit ki la ioh ia ki video na ki CCTV camera ba la pyndait ha katei ka iing bad la iohi ia u John ha ka por ba u wan ha ryngkat bad katei ka kynja bat nar bad la iohi ba u John u la shoh bad tied ia utei uwei pat haduh ba un da thiah hajuh bad hadien kata u la maham ia utei u briew ba um dei shuh ban wan tur ia ka kurim jong u bad nangta u la mih bad phet noh na katei ka iing.
Utei u briew u la iathuh ba u la dei ban iap lada ka Barbato kam shym la leit ban beh ia u kurim jongka ha katei ka sngi bad u John u la thmu ban pyniap noh syndon ia utei u briew ha katei ka jingjia.
Hapdeng ka jingtohkit, u John u la phla ha ki pulit ba dei ma u uba la sdang ban ktah kti ia utei u briew bad u la bud dien ia ki arngut naduh ka por ba ki leit sha kawei ka dukan haduh ba kin da leit poi ha katei ka iing ha Lake Park bad u la pynlut por baroh shi sngi ban ap ia ki ha katei ka iing.
Ki pulit ki la pynngat noh ia u John hapoh ki kyndon pynkheiñ aiñ jong ka ri namar ki jingleh pynkheiñ aiñ jong u.
La iathuh ruh ba la pynngat ia u John ha katto katne ki kyndon pynkheiñ aiñ jong ka jingpyniap briew namar katei ka kam thombor jong u ha katei ka jingjia.
U nongïalam jong ka seng Congress u Rahul Gandhi u la leit ïakynduh ïa u National President jong ka seng Nationalist Congress Party (NCP) u Sharad Pawar ha ka sngi Palei ha ka por ba ka seng ka dang ïakynduh jingeh hadien ba u Ajit Pawar u la ai ka jingkyrshan ïa ka sorkar kaba hap hapoh ka jingïalam jong u Eknath Shinde ha Maharashtra.
U Rahul, ïa uba hashwa u la ai ka jingkyrshan ïa u Myntri Rangbah barim jong ka Maharashtra hadien ka jingïapait jong ka seng NCP na ka jingmih jong u Ajit, u la leit ban ïakynduh ïa u ha ka ïingsah jong u.
U Ajit bad kiba bun kiwei pat ki la bam smai kum u Symbud Myntri Rangbah jong ka Maharashtra bad kum ki Myntri haba ki la leit ban ai jingkyrshan ïa ka sorkar kaba hap hapoh ka jingïalam jong u Eknath Shinde ha ka sngi U Blei.
Ka thma kumba ngi ju tip ka long ka thma ïashoh, ïadat, ïasiat, bad ïa kane la ju tip kum kata ka thma paw pyrthei lane ka thma paidbah.
Nalor kane pat, kat kum ka juk stad mynta, ka thma ka lah ruh ban long kata ha ka thma ktien kaba khlem ki jingïakren ba markhmat hynrei tang da ki jingthoh bad phah ne pynphriang ïa ka kylleng kylleng.
Namar ka jingstad ka pyrthei shai mynta, ngi don ruh ïa ka thma ki rynsan ki lad pathai khubor.
Namar ka jingbym shlan shuh u Khla pyrshah ia ka Nairit, bad kumne la hap ban pynphriang noh da ki shithi ha ki sawlyer.
Shisien ba la poi haduh une u pud kane ka mut ba ka thma pyrshah hapdeng u Khla bad ka Nairit ka la jur bha.
U Khnai wat la u long u kynja mrad  uba rit hakhmat u Khla, u don la ka bor ban ïakhun haduh ba u khla u ïamrem bad kut noh tang ha ka jingkhoit mynsiem.
Kumta, haba la jur than ka jingpyrshah hapdeng kine ar, namar ka jingkynrei ka pihuiñ ka bishni kam don shuh ka jingshong shngaiñ hapdeng ki bynriew.
Lada kum ka bor u khla ne u sing phi don, phi ju pyrkhat ne em ba kata ka jingpyni bor jong phi ka liem noh hakhmat u trai nongbuh nongthaw.
Ka jinglehsat jong phi kaba la lait noh na kaba phi thmu kane ka mut ba phim pat ler ha ki jingïakhun ba phi pyrshah.
Lada kum kine ki jinglong ngi im, hato ngi ju pyrkhat mo ba ngi shong ha kane ka pyrthei shong basa.
Ki jingleh ba khlem pyrkhat ba ïano kan ktah kane ka pyni ba ngi don ïa ka mynsiem bam khñiang.
Phi sngew ba phi leh ïa kaba dei eh hynrei khlem tip pat ba kane baroh ka ju wan phai kylla bad ban pynsohsat ïa ka mynsiem jong phi.
Kam ju bha ban pynïanujor ne pynïadei ïalade kum u Petrus uba bad ïa u shabi ka khet bneng.
Ka shithi barabor ka ju don don ïa ki artylli ki address kata jong u nongphah bad u nongpdiang, hynrei ka shithi hapdeng u Khla bad ka Nairit kam don satia kum kata.
Kane ka ju jia tang hapdeng ar ki nongshun bad kane ka jingleh ka pyni ba kim don shuh ïa ka bor pyrkhat ba janai ne kata ka mynsiem ïatip lem.
Kine ar ki nongshun ki wad ïa ka jingpynlehraiñ ym ka jingsuk.
Phi lah ban sngew ba phi trei tam hynrei lada kane ka pynsaja pat ïa uba lanot hapdeng ka lyngngoh,balei phim kylla noh na ka jinglong sniang kyntur sha ka jing-long blei.
Katta phi nang sngew heh, sngew ba lah, da kaba pynshitom ïa kiwei, khamtam ïa kiba sah ryngkat, tang katta ruh ka dohnud ka nang shong khñiang.
Na kane ka daw, to kylla kaba mut ioh ba ka jing-lehraiñ ka wan lap ïa phi.
Kynmaw ba ngi im tang shisien, namar kane katno sngi phin pynshitom ïa kiba lui lui.
Wat khoit ne pynshrai ïa kiwei pyrkhat ïala ka jingsuk lym bad kiba ïa sah ryngkat lang.
Nalor ba ka imlang sahlang kala long lypa kaba bun ki jingduna wat ai ba kan kylla long sniew.
Wat ai ba kaba sniew kan sah nam ha ka langmat jong phi, hynrei ai ba ka jingbha kan im ha ka kyrteng jong phi kan im ha ka kyrteng jong phi.
Kumba la tip ba ka sorkar Meghalaya bad Assam kin ïa pynpeit pud noh ia ka Block I & II ha ka Phase II.Kumta ka Jaiñtia Dorbar, Jaiñtia Hills, Meghalaya ka la ïai dawa jur ban pynphai noh ïa ka Block I & II baroh ka jaka jong kine ki area shapoh Meghalaya State, kaba ka Sorkar Assam ka la phiah jubor ha ka 13th ïaïong, 1951 bad ka la ai ïa kane ka jaka sha ka Karbi Anglong.
Ka Block I ka dei ka jaka ka Labang Nongphyllut bad Pangam Raliang kaba ki Pnar baroh ki shong ha kane ka jaka.
Ka Block II ka dei ka Elaka Nartiang kaba shong da ki Pnar kiba dei ki Nongtung bad ki Khyrwang bad ruh ki Namcha.
Ki jaka jong kine ki Block ka Sorkar Assam ka la pynduh ïa ki khlaw Niam ne khyndew Niam bad Elaka jong kine ki trai shnong.
U Doloi u dei u Iang Dkhar Nartiang.
Ki Mikir Hills ki dei ki trai shnong ha Dhansari ha Assam naduh barim bajah bad da ka jinghiar thma ki Kashari ïa ki bad ki la phet rieh shapoh Jaiñtia Hills da kaba u Syiem Jaiñtia u la shah ïa ki ban shong shipor (Temporary) ha kane ka jaka bad kim dei ban kam hok ïa ka jaka kaba ki shnong.
Kumta ka Jaiñtia Dorbar ka la dawa jur ïa ka  Sorkar Meghalaya ban pynbeit noh ïa kane ka Block I & II ban ai sha ka Meghalaya State.
Ha ka jingïapynbeit pud ki Karbi Anglong kim don hok ban ïatuklar ïa ka Block I & II ban ai sha ka Meghalaya State.
Ha ka jingïapynbeit pud ki Karbi Anglong kim don hok ban ïatuklar ïa ka  Block I & II bad dei tang ki briew Khasi Jaiñtia kiba lah ban tuklar ïa kane ka jingïapynbeit pud ka Block I & II hapdeng ka Meghalaya bad Assam.
Kum shi bynta ban pynbit pynbiang ia ki lad jingiada naka bynta ka ri, ka India ka thmu ban thied ia 26 tylli ki liengsuiñ thma Rafale bad 3 tylli ki lieng ngam um Scorpene na ka France ha kine ki khyndiat por ban wan.
Ia katei ka jingtyrwa la leit rah hakhmat ka Defence Ministry da ki tnat shipai iada bad lah ruh ban pynbna ia kane hadien ka jingleit jurip jong u Myntri Rangbahduh ka ri- u Narendra Modi sha France.
Katkum ka jingpynbeit, la ong ba ka tnat shipai duriaw jong ka India kan ioh ia 22 tylli ki lieng Rafale Marine ba long ban shong tang uwei u nongñiah ha ryngkat bad 4 tylli ki lieng naka bynta kiba dang shah hikai.
Ka tnat shipai duriaw ka la ialeh katba lah ban phah pynkloi noh ia ka jing pynpoi ia kitei ki lieng bad ki submarine naka bynta ka jingshngaiñ jong ka ri lada kino- kino ki jingeh ki lah ban wan ha ka por bym lah tip, khamtam ha kum kine ki sngi ba ki thma kiba bun ki ap ha kylleng ka pyrthei.
Katei ka jingthied ia kitei ki tiar thma, ka lah ban kot palat ia ka 90,000 klur tyngka hynrei ia ka dor bad jingpynlut ba pura yn sa lah ban tip ynda la dep ban iakren bha bad ki tnat ba dei khmih.
La ong ba ka India ka lah ban shim tang ia ki tiar ki ban shna ia kitei ki lieng bad liengsuiñ, khnang ban pynbun ia ki tiar thma ba la shna hi da ka India bad ba kan ym ktah jur ruh ia ka ioh- ka kot jong ka ri ha katei ka rukom.
Ki 7 tylli ki ri jong ka kynhun G7 ha ka Sngi Balang ki la kular ban dang ai jingkyrshan shuh shuh ia ka Ukraine hapdeng ka jingiakhun thma jongka pyrshah ia ka Russia nangne sha khmat da kaba phah ruh ia ki lad jingiarap bapher la ka long ha ka liang ban iarap ia ki paidbah bad kumjuh ruh naka bynta ka tnat shipai jong ka Ukraine, khnang ba kin lah ban iakhun pyrshah ia ki shipai ka Russia bad ba kin lah ban pynher krad biang ia ki shipai ka Russia kiba la rung ban thombor ia ka Ukraine hapoh u pud- u sam jongka hi.
Ha katei ka sngi, la ong ba ki nongialam jong kitei ki 7 tylli ki ri, ki la kular ba kin iatrei lang bad ban ai jingkyrshan ia ka Ukraine katba ka Russia kam pat sangeh ia ka jingleit hiar thma jongka.
La ong ruh ba kiba bun ki ri naduh kito ki ri kiba hap hapoh jong ka NATO, ki la ialeh katba lah ban ai jingkyrshan bad ban aibor ia ka Ukraine khnang ba kan lah ban iakhun pyrshah ia ka Russia bad kumjuh ruh ba kan lah ban pynbit- pynbiang ia ka jinglong- jingman hapoh ka ri wat hapdeng ka jingduh nong kaba khraw bad ka jing julor kaba jur na ka jingshah thombor dusmon ha ka Russia naduh ba sdang ka thma tad haduh kine ki sngi.
Katei ka kynhun G7 ka kynthup ia ka ri United States, ka Britain, ka France, ka Germany, ka Italy, ka Canada bad ka Japan.
Ha kane ka kynti, kitei ki 7 ri ki la kular ban ai ka jingkyrshan kaba ratbah ia ka Ukraine khnang ba kan lah ban khie khlieh biang bad ban jop pyrshah ia ka Russia namar ka jingleh don bor ba palat pud jong ka Russia ha kane ka thma.
Kane kan kynthup ruh naduh ka jingphah ia ki tiar iakhun thma kum ki ‘namding ‘short range’ bad ‘long range’, ki kali thma bad kiwei kiwei de ki lad jingiarap ki ban pynkhlaiñ ia ka tnat shipai ka Ukraine khnang ba ka Ukraine kan lah ban ïeng pyrshah ban iakhun ia ka Russia da ka bor baroh kat kaba ka don.
Ha kajuh ka por, la ong ba kitei ki ri ki kular ban pynngat kyndon bad ban pynsah marwei ia ka Russia ha ki por ban wan namar ka jingleh bym suitñiew jongka Russia ia ki jingmaham jong ka pyrthei baroh kawei bad kitei ki ri kin sa ai jingsneng ia ka Russia hadien ynda kane ka thma bad jingïakynad hapdeng ka Russia bad ka Ukraine ka la kut.
Kumjuh ruh u President ka Ukraine- u Volodymyr Zelensky ha ki khyndiat por ba la leit, u la pdiang sngewbha ia ki jingkular jong ka NATO hapoh Vilnius ba katei ka kynhun kan ialeh katba lah ban thaw lad bad ban plie lad ia ka Ukraine ba kan ioh ban rung dkhot bad ban long ka dkhot ba pura jong ka NATO ha ki sngi ki ban wan.
Ki la don baroh kumba 44 ngut ki nongñiah kali ar shaka kiba la shah pynngat ha ki kyndon jong ka aiñ haduh ka sngi Ba-ar halor ka jingpynher sted jong ki ïa ki kali ha ka surok bah Bengaluru-Mysuru Expressway, la ong u Additional Director General of Police (traffic and safety) jong ka Karnataka u Alok Kumar.
Ki pulit jong ka Ramanagara ki la pynlong ïa ka jingpyntreikam ban khmih bniah ïa ki rukom ñiah kali ha ki surok bah ha kaba la pynngat ha ki kyndon jong ka aiñ ïa kito kiba pynher sted palat pud ïa ki kali ba ki ñiah.
Naduh ba la plie paidbah ïa ka ha u Lber, ka surok bah Bengaluru Mysuru Expressway ka la paw pyrthei lyngba ki khubor ba la don shibun ngut ki briew kiba la ïap na ki jingjia ïatakhuh kali.
Kumba la ïathuh ka kaiphot, la ong ba ki la don baroh kumba 58 ngut ki briew kiba la ïap bad 147 ngut kiwei pat kiba la mynsaw ha kane ka surok bah hapdeng ka 1 tarik, Kyllalyngkot haduh ka 25 tarik, Jylliew ha une u snem.
Ki pulit ki la khmih bniah ïa ki jaka ba ju kham jia khah khah ki jingjia aksiden bad ha kum kine ki jaka la buh ka jingmaham bad pynidak ba la dei ban pynsuki ïa ki kali.
Ka Russia ha ki khyndiat sngi ba la leit, ka la pynpaw ia kawei na ki jingthmu jong u President ka ri- u Vladimir Putin ban leit jurip sha China ha kine ki khyndiat por ki ban wan namar la ong ba kane ka long ka por kaba biang tam ia ka Russia ba kan tei ia ka jingiadei kaba skhem bad ka China naba dei tang ka China ruh kaba ïeng bad iaid ryngkat bad ka Russia naduh ba sdang ka jingleit hiar thma jongka pyrshah ia ka Ukraine ha u snem ba la leit.
U nongrah ktien ka Russia, u Dmitry Peskov haba iakren bad ki lad pathai khubor ha katei ka sngi u la ong ba u President ka Russia shen un sa pynbna noh ia ka jingleit jurip jong u sha China naka bynta ban pynskhem ia ka jingiadei hapdeng ka Russia bad China ha ki sngi ban wan.
Ka Russia ka la ialeh katba lah ban pynskhem ia ka jingiadei bad ka China la ka long ha ka liang ka ioh- ka kot, ka saiñ pyrthei bad wat ha ka liang ki tnat shipai jong baroh arliang ri ruh kumjuh da kaba pynbeit ia ki jing pynkilan bad jingiatrei lang ban pyntbit ia ki shipai jong kitei ki arliang ri wat hapdeng ka jingiakhun thma jong ka pyrshah ia ka Ukraine ha kane ka por.
U nongïalam jong ka kynhun u Uddhav Thackeray, u Sanjay Raut ha ka sngi Balang u la ong ba yn sa lah ban bujli briew ha ka shuki Myntri Rangbah jong ka Maharashtra, kumba ka long mynta, la ong ba u Myntri Rangbah jong ka jylla u dei u Eknath Shinde bad ka jingpynkylla kan sa long ha kine ki sngi ban sa wan ha ka por ba u nongïalam jong ka seng NCP u Ajit Pawar bad 8 ngut kiwei pat ki MLA ki la leit ban pynïasoh bad ka sorkar National Democratic Alliance.
“Ïa u Myntri Rangbah jong ka Maharashtra la lah ban kylliang ha kine ki sngi ban sa wan," u la ong ha ka jingïakren bad ki nongthoh khubor.
Kum shi bynta ban kythoh jur ïa ka sorkar ba la lamkhmat da u Eknath Shinde bad u Devendra Fadnavis, u la ong ba ki la don arngut ki Symbud Myntri bad wat u Myntri Rangbah ka bym dap hynrei kaba don hapdeng ka jingartatien.
U la bynrap shuh shuh da kaba ong ba ka sorkar u Eknath Shinde bad u Devendra Fadnavis kim donkam ïa ka NCP naba ki la bun paid.
Ka tnat pule bniah jong ka US kaba dei khmih ia ki dawai- dashin, ha ka Sngi Palei ka la ai jingmynjur ia ka jing pyntreikam ia u dawai ban pynjlan khun ‘Birth Control Pill’ hapoh ka ri.
Kane ka long kawei na ki khubor kaba kmen ia ki kynthei hapoh United States kiba la hap ban mad ia shibun ki kyndon aiñ haba iadei bad ka jingpynhap khun bad kumjuh ruh ha ki liang bapher.
Kumta, la ong ba utei u dawai ‘Opill’, shen un sa don noh ha man ki dukan die dawai bad ha ki iew- ki hat ym slem shuh da kumno- kumno ha une u snem ban wan.
Kumjuh ruh la ong ba katei ka jingmynjur ban pyntreikam ia utei u dawai hapoh ka ri, ka long ruh ha kane ka por ba ka United States ka dang khang pyrshah ia ka jingpynhap khun hapoh ka ri bad kane ka mat ka dang don hapdeng ka jingiatai nia bad ka jingbishar.
Hynrei ia utei u dawai la mynjur bad pyntreikam pat ha kiwei ruh ki ri nalor jong ka United States.
La ong ba une u dawai ba la pynmih ha kane ka por, u long uba kham treikam bad uba kham tikna shuh shuh ban ianujor bad kiwei pat ki dawai pynhap khun lane ki dawai pynjlan khun ba la ju shem ha ki por ba la leit.
Utei u dawai u long ban iada na ka jingpun khun bad kumba la ju tip ba ia utei u jait dawai la ju pyndonkam hadien khyndiat sngi tang mar iadep shongkha bad haba ym shym pat kwah ban ioh khun ne pun khun.
Bun sien ruh utei u jait dawai un kham iarap ia kito ki kynthei ki bym kwah ban pun khun na u briew uba kim don jingiadei, khamtam kito kiba shu shah batbor.
Katkum ka jingwad bniah, la shem ruh ba kumba 6.1 Million na ki longkmie ba pun khun hapoh United States man la u snem, ki dei kiba khlem da mut khnang lane ki khlem poi pyrkhat.
Hynrei namar ba ki aiñ bad ki kyndon hapoh katei ka ri ki long kiba pyrkhing, ki paidbah kim don lad lait na ka ban pun bad ban kha kumba dei ka rukom.
Ka Municipal Corporation kan sa thung ïa ki ophisar na ka bynta ban khmih bniah ha kaba ïadei bad ki rukom long jong ki jingbam ba la buh ha ki Indira Canteen, la ong u Chief Commissioner jong ka Bruhat Bengaluru Mahanagara Palike (BBMP) u Tushar Girinath.
Nangta u la bynrap shuh shuh da kaba ong ba ïa ka Helpline ruh yn sa buh na ka bynta ki nongshong shnong khnang ba kin ïohlad na ka bynta ban buh ki jingmudui jong ki shaphang ki rukom pyntreikam na ka bynta ka jingpynbiang ïa ki jingbam ha kane ka jaka bam.
Kumba la ïathuh u Girinath, ka ong ba ïa ki hukum la buh hadien ka jingleit jurip jong u Symbud Myntri Rangbah u DK Shivakumar.
“U Symbud Myntri Rangbah u la ai ïa kumba katto katne ki jingai jingmut hadien ba u la dep ban jurip bniah ïa ki Indira Canteen.
Kumba la pynbeit, la ong ba ïa uwei u ophisar yn sa buh ban khmih bniah na ka bynta kawei ka Indira Canteen ha ka nongbah.
Ïa ki heh ba dei khmih yn sa buh na ka bynta ka jingleit jurip bniah jong ki ïa ki jaka bam.
Kine kin sa mad ïa ki jingbam bad ban phah ïa ka kaiphot halor kane bad ka Civic Body kan sa shim ki sienjam kumba dei rukom khnang ban nang pynbha ïa ki jngtreikam," u la ong.
Katkum ki khubor la ong ba ka sorkar Britain ka la khot sngewbha ia u Saudi Crown Prince- u Mohammed Bin Salman sha London naka bynta ban leit jurip kumba ju long man ka por bad kane ka lah ban long ha ki bnai Risaw lane Naiwieng ki ban wan san.
Katkum ka khubor na Britain la pyntikna ia katei ka jingkhot sngewbha jong ka sorkar Britain ba la phah sha utei u nongialam jong katei ka ri, hynrei la ong ba na ka liang jong utei u nongialam ka Saudi pat um pat shym la ai jubab ne pynpaw eiei haba iadei bad katei ka jingshah khot sngewbha.
Ka dkhot jong ka ïingdorbar ka Kanimozhi Karunanidhi ka la aiti ïa ki dulir jaka bym donkam siew sha ki longïing jong 73 ngut ki briew baduk kiba don  jingduna dkhot met bad kumjuh sha 17 ngut ki briew kiba don ka jinglong kynthei bad shynrang ha K Sundaresapuram kaba don hajan Vilathikulam ha ki khyndiat sngi ba la leit ha ryngkat ka jingdonlang jong ka Myntri ka Social Welfare and Women Empowerment ka Geetha Jeevan.
Ki dulir ki dei kiba don ïa ki dor jaka kiba T.
