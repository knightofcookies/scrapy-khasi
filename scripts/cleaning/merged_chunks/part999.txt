Sekharaiah 14:4.
U Jisu un ym hiar marwei sha kane ka pyrthei un hiar da ka jingrisa da ka ktien sawa u Angel Rangbah bad da ka Turoi u Blei" 1 Thessoloni 4:16.
Kata ryngkat bad ki riewkhuid kiba la mihpat bad kiba la shah rongnoh kin iahiar sha kane ka pyrthei ban ia synshar 1000 snem bad u Trai Jisu Khrist" Jingpynpaw 20:6.
Wat ia sngewphylla ia kane kawei ba ha ka jingmihpat kiba iap yn ym don kynthei ne shynrang shuh.
Namar ha kata ka jingmihpat kim ia shongkurim shuh lymne ia pynshong kurim ki la long (Neutral Gender) ki long kum ki angel u Blei ha Bneng" Mathaios 22:30.
Ki Saddusi ki ong – Ym don jingmihpat ki ong ia u Jisu – ko Nonghikai u Moses u ong – Lada uno uno ruh u iap noh, te u para jong u un shong kurim ia ka tnga jong u bad un pynmih symbai ia u hynmen.
Ki ong shuh shuh – La don bad ngi 7 ngut shipara te uta uba shuwa uba shong kurim u iap noh, um don khun, ula ieh noh ia la ka tnga ha u para jong u.
Baroh ki 7 ngut ki ia shong kurim ia ka.
Hadien kata te la iap noh kata ka kynthei.
Namar kata ha ka jingmihpat, kan long ka tnga jongno na kine ki 7 ngut? Naba baroh ki iashong kurim ia ka?!.
U Jisu u jubab – Phim tip ia ka Bor u Blei? Naba ha kata ka Jingmihpat, kim ia shongkurim shuh lymne pynshongkurim.
Hynrei kin long kum KI ANGEL U BLEI HA BNENG" Mathaios 22:23-32.
Kane ka jia namar ba ki briew kiba la mih pat ki don ia ka met ba kynja mynsiem (Spritual Body).
Namar kiei kiei kiba mynshuwa ki la duh noh, ki jingsngew, jingkwah bad kumta ter ter.
Namar ki don ka met bym pyut, ka met ba kynja bneng kein.1 Korinth 15:44 / Mathaios 22:30.
Shillong: 3 ngut ki ophisar ba la shongthait ki la shah rai pynrem ha ka kashari halor ka jingbamsap dewiong bad ha ka 3 tarik u nohprah, ka kashari kan rai da kiba kum kino ki jingpynshitom yn pynshitom ia ki.
Kitei ki 3 ngut ki ophisar rangbah ki dei u HC Gupta uba deiu Secretary jong ka Coal Ministry, u K S Kropha u Chief Secretary barim ka Meghalaya uba dei ruh u Jont Secretary barim jong ka Coal Ministry bad u KC Samria u Director barim jong ka Coal Ministry.
Nalor kitei ki 3 ngut ki don sa 2 ngut ki briew jong ka kompeni kiba shah rai pynrem bad kitei ki long u Vikash Patni u Managing Director jong ka Vikash Metals and Power Limited bad u ophisar rangbah jong katei ka kompeni u Anand Mallick.
Ia katei ka kes dewiong la tohkit naduh u snem 2012 da ka CBI, ka kashari ka la hukum ia ki pulit ba dei ban buh ia kitei ki 5 ngut hapoh ka jingpeit jong ka kashari haduh ban da poi ka 3 tarik ka sngi ban pynbna ia ka jingpynshitom ia ki.
U HC Gupta u la bat ia ka kam Secretary 2 snem ha ka por ka sorkar Congress shuwa ba un shongthait ha u 2008.
La kynnoh ba dei ma u -u khmat duh ha katei ka jingbamsap, la pynngat ia u 8 tylli ki kyndon.
Shillong: Ka High Level Committee (HLC) ka la aiti ha u bah Hamletson Dohling ban wad jaka na ka bynta ban pynkynriah noh ia ka ophis ka Shillong Municipal Board (SMB) kaba don mynta khnang ban thep noh ia ki nongtrei kiba sah na Them Iewmawlong.
Ha kane ka sngi Palei, u bah Hamletson ula pynlong ia ka jingjurip ia ka ophis ka SMB kaba don ha pyrshah ka jaka sah u Dr Mukul Sangma.
U Bah Hamlet u la ong ba ka High Level Committee (HLC) kala bynshet ha u ban wad jaka bad u la jurip ia ki katto katne ki jaka, ba kynthup kawei jong ka sorkar ne General Administrative Department (GAD) bad kawei ka IBDLP (Basin).
“Ngan sa aiti ia ka kaiphoh sha ka HLC bad kan bishar pat kumno ban leh", la ong u bah Hamlet.
U la ong ba kane ka jingwad jaka ka long ban pynkynriah noh ia ka ophis ka Municipal namar bym pat dep ba dang shna mynta khnang ban wanrah pat ia ki nongtrei jongka, kiba don 128 ngut ban buh ha katei ka jaka.
Katkum ka jingong u bah Hamlet, ki jaka sah ba la don mynta ha kaba la pynlong ophis, ka biang bha namar ba ki biang ki jaka sum, ki jaka shet, ki jaka sah bad kiwei ki jingdonkam.
Ka HLC dang shen, ka la rai ba ki briew kiba sah beain ha Them Iewmawlong ki dei ban mih noh na katei ka jaka bad kim dei ban ap haduh ba ka sorkar kan kyndang ia ki namar ba haduh mynta, ka sorkar kan iaid shakhmat ban iaid shakhmat ban pynkynriah noh ia ki briew ba sah ha Them Iewmawlong.
Nongpoh: Ka kynhun jong ki briew kiba dei hok ki trai jong ka jaka kaba la thmu ban die sha ki shipai BSF, myn hynnin ka sngi ki la wan ban tur sha ka ophis jong ka Deputy Commissioner, Ri Bhoi, na ka bynta ban iakren bad ai ka jingpynshai halor ki daw bad ki nongrim kaba la pynlong ia ki ban ai kylluid mynsiem sha ki shipai kiba thmu shim jaka ha katei ka thain.
Ha kane ka sngi, kitei ki trai jaka na ka shnong Nagrabil bad Pillingku ‘A’ kiba la don kumba 25 ngut, ia kaba la wan ban synranlang lem bad ki dkhot ka HNYF, ki la ioh ban iakren markhmat bad ka Kong RM Kurbah, DC ka Ri Bhoi, ban pynshai halor katei ka huri hura kaba la mih ha katei ka thain tang na ka daw ka jingthmu shim jaka ki shipai BSF.Haba kren sha ki lad pathaikhubor, u Munu Amreng lem bad kiwei ki trai jaka, ki la ong ba kumba ka long haduh mynta kam pat don kano kano ka jingdie jaka ha katei ka thain, hynrei ka long pat ka jingshisha ba ki nongshong shnong jong ka Nagrabil, Pilangku ‘A’ bad Pilangku ‘B’, ki la pynlong syndon da ka Dorbar na ka bynta ban pdiang ia katei ka ktem shipai ha katei ka thain, namar ba ki la syrtok palat na ki jingeh kaba ki la mad ha kine ki snem ba la leitnoh baroh, kum ka thain kaba don ha khappud ka Meghalaya bad Assam, hynrei kim ju ioh ia kino kino ki kam pynroi, kata kaba kynthup naduh ki skul, ki surok, ki jaka sumar, ki skul lem bad kiwei kiwei.
Tang na ka bynta ka roi ka par bad ban ioh ia ki lynti synkien kiba biang, ki paidbah hi ki la shim ia ka rai ban pdiang sngewbha ia katei ka ktem shipai, namar ki da kmieh lynti ba lyngba jong katei ka ktem shipai, katei ka thain kan sa long lem kumba long kiwei pat ki jaka, da kaba pyni nuksa ruh halor ka jingdon ka ktem shipai hajan ka shnong Umtyrnga bad kaba don ha ka liang ka Assam, namar katei ka thain ka biang ka roi ka par tang na ka jingdon ki shipai ha katei ka jaka, ki la ong.
Haba jubab halor ka jingkynnoh da ki katto katne ki riew shimet, kiba la pynpaw ba kitei ki briew kiba la thmu die jaka kim dei ki trai jaka, kitei ki briew ki la ong ba katei ka long kaba bakla, namar ia katei ka jaka kaba la thmu ai sha ki shipai ka dei ka jaka ka bym shem la rep shuh bad ym don kiba la kam trai, namarkata ki paidbah na ki Lai tylli ki shnong kiba la shim ruh ia ka rai ban ai sha ki shipai tang ia kito ki jaka ki bym ktah ia u paidbah bad ki jaka ki bym don kiba kam trai.
Ki la ong ruh, ba ki nongrep na Umtyrnga bad ka Umlathuh kim shem la shah ktah ei ei na katei ka jaka kaba la thmu ban ai sha ki shipai, ha kajuh ruh kitei ki briew kiba la pynpaw ia ka jingsngewlyngoh ia kito kiba pyrshah, namar bun na kito kiba pyrshah kim don jaka ha katei ka thain, ki la bynrap.
Katba na ka liang ki dkhot ka HNYF, kiba la leit synran ia kitei ki trai jaka, ki la ong ba kum ki sengbhalang kim shem la don ha kano kano ka liang, hynrei kum ka seng ka kyntu ia ka DC ba ka dei ban phah jurip ia katei ka jaka ha ryngkat ka jingdon jong kitei ki trai jaka lem bad kito kiba la kynthoh pyrshah bad kiba kam ialade ba ki don jaka ha katei ka thain.
Haba iadei bad katei ka jingleit kynduh da kitei ki trai jaka, na ka liang ka DC Ri-Bhoi ka Kong RM Kurbah, ka la kular ban tih bniah, halor katei ka jingthmu shim jaka ki shipai bad lada kita ki shipai BSF ki kwah ban thied jaka, ki hap ban iaid katkum ki kyndon Ain bad kata lyngba ka Land Acquisition Act bad Land Transfer Act.
Shillong: Namar ka jingbym burom ia ka lyngkhuh sngi iap ba 170 jong u Sngap Sing Syiem,u Syiem jong ka Hima Maharam, ka KSU ka la leit ban khang khyrdep ia ki Bank kiba don ha Mawkyrwat bad kumjuh ruh ia ka Post Office kaba la pynlong trei myn hynnin ka sngi.
Ki Bank kiba ka KSU South West Khasi Hills ka la leit ban khang ki long ka State Bank of India- Mawkyrwat Branch, ka ICICI Mawkyrwat Branch bad ka State Bank of India-Ranikor Branch.
La khang ruh ia ka Post Office Mawkyrwat.
Ka KSU ka la maham ba nangne shakhmat baroh ki ophis treikam ki dei ban khang ha ki sngi kyrpang jong ka jaitbynriew lym kumta kan leh da kaba tyngeh.
Jowai: U Para trai u President ka UDP ha East Jaintia Hills, u la shah kem myn hynnin ka sngi halor ka jingdonkti ban khaii drugs.
Utei u para jong utei u nongialam ka UDP ha East Jaintia Hills la shutip kyrteng kum u Gensing Bareh khun jong u Glassly (Klasli) lyngdoh uba dei na ka shnong Rymbai Pohskur.
U dei ruh u nongialehkai football ba paw nam bha ka District hynrei naduh ba u la mynsaw jur na jingialehkai phutbol, u la shongthait.
Utei u Nongialam ka UDP ruh udei u Nongialehkai Phutbol ba triem uba dei u nongapkol ba pawnam ka District shaduh sha bar jylla.
Nongstoiñ: Ka Party HSPDP Mawshynrut Konstitwensi ka la pynkhreh shait shait na ka bynta ka ilekshon MDC ka ban sa long shen bad tang hadien katto katne sngi ba ka Party ka la pynmih ia ka thup kaba nyngkong jong ki kyrtong ki ban ia ai reng, na ka liang jong ka seng napoh Mashynrut myn hynnin ka sngi ka la ioh ban lum ia ka jingialang paidbah na ka bynta ban pynithuh ia ka kyrtong jong ka party ka kong Badariti Lyngdoh Nonglait kaba dei ka khun pyrsa jong u Maieid Hopingstone Lyngdoh (Bam kwai ha dwar u Blei).
Ki Volunteer kiba la iakhun Hills State ha ryngkat bad U Bah HS Lyngdoh:RupangIa katei ka jingialang la ioh ban pynlong hapoh ka iing skul jong ka Shiliang Bangla Church of God Secondary School Mawthengkut ha kaba la iadon ryngkat lang ruh u General Secretary ka Party HSPDP Central Body u bah Witting Mawsor u ba dei ruh u MLA barim katei ka thaiñ, ka kong Badarit Lyngdoh Nonglait kaba dei ka kyrtong MDC jong ka Party, u Ex Rev.K.Langrin Secretary ka HSPDP Mawshynrut, u Samla Arkhelos Diengngan, u bah O.Lyngdoh lem bad ki dkhot bad nongkitkam jong ka party na katei ka thaiñ bad ruh ki volunteers kiba la iakhun Hills State ryngkat bad u Maieid Hopingstone Lyngdoh.
Na ka liang jong u bah Witting Mawsor, haba ai jingkren ha katei ka jingialang, u la ong ba naduh ba la sdang ban seng ia ka seng HSPDP hapoh Mawshynrut ki dang don tang ar ngut kiba la jop na kiwei pat ki party hynrei baroh ki dei kiba la jop na ka HSPDP bad ka long ruh ka party kaba khlain bha hapoh ka thain Mawshynrut bad u la ong ruh ba hapoh Mawshynrut Konstitwensi kidon haduh 4 tylli ki thain ka thain pdeng, ka thain Nongtrai, thain Lyngngam bad thain Garo bad ia ka thain pdeng (Mawthengkut) la ju tip barabor kum u budlum jong ka party HSPDP bad u la ong ruh ba watla la shah rem noh ha ka ilekshon MLA ka ba dang shu dep pynban ki vote jong ka HSPDP kim shymla jah hynrei ki jah tang kyndiat bad sniewbok ba ngim lah shuh ban plus na kiba bun kidaw.
Ha katei ka jingialang la ioh ruh ia ka jingkren na ka kong Badariti Lyngdoh Nonglait, kaba dei ka kyrtong MDC jong ka Party kaba la pynithuh shwa ialade sha ki paidbah bad ka la ong ruh ba naduh ba ka dang samla ka don ia ka mynsiem ban iatrei na ka bynta ka Party bad ka la ong ruh ba ka long ruh kum ka nongtrei kaba rieh jong ka party bad ha ka jingiaid lynti ka la poi ka por ba u Maieid Hoping un hap ban khaprip noh ia ki khmat ki jong u bad kam shym poi pyrkhat ba ka jingkhapbrip noh ki khmat ki jong u maieid ka la pynplied ia ki khmat ki jongka.
Ka kong Badariti, ka la pynkynmaw ruh ia ka jingshisha ba ha ka por ba la seng ia ka HSPDP u dur Sing u ba don ha ki lama u dei tang u shap (Symbol) na ka bynta ban ialeh ilekshon hynrei ki nong seng ia ka HSPDP ki la jied ia u shap (Official Logo) jong u Khlieng bad 5 tylli ki khlur bad ka jingjied ia katei ka shap ruh ka don da ka jingmut bad ka la ong ba katkum ka jingiathuh jong u Maieid, la ong ba u Khlieng ha ka shisien na ka 40 snem u ju suh sha jrong na ka bynta ban leit pynthymmai ia la ki jong ki sner ne thapniang bad hadien un sa wan hiar biang katba ki 5 tylli ki khlur pat ki thew ia ka jaitbynriew kumta ka la ong ba kane ka por kaba mynta ia ka party, ba kan kiew sha jrong ban pynthymmai ia ki sner ban wan hiar biang sa shi sien pat khnang ba ka party ha kylleng ka ri Khasi Jaintia kan sa ieng rasong biang.
Shillong: Ka shnong Lawsohtun lem bad ka Seng Kynthei, Seng Samla bad ka KSU Unit bad ka Sports Club ha ka miet 27 tarik mynta u bnai, ki la ioh ban kurup ia ka kyiad phareng bad Khasi na kudam kaba la buhrieh ban die tuh ha kane ka shnong.
Katkum ka jingpynlait khubor, u Rangbah Shnong ka Lawsohtun u bah Mitchell Wankhar u la ong ba kine ki kyiad ki dei jong kawei ka briew kaba la tip kyrteng kum ka kong Ruby Rynjah.
Hadien ba la kurup, na ka liang ka shnong, ka la aiti noh ia kine ki kyiad bad ia ka briew sha ki pulit ka Rilbong Beat house.
U bah Mitchell u la ong ba kane ka jingioh kurup kyiad kam dei shuh ka sien kaba nyngkong hynrei la bunsien bad ka la maham ba kiba leh pyrshah yn pynshitom bad aiti sha ka bor ka ain.
Ka shnong ka la kyntu ruh ia ki nongshong shnong ba kin long kiba peitngor bha bad ban pyntip lada lap ia kiba pynkhein ia ka adong shnong.
Shillong: Ka jingialehkai phutbol ia ki jait kur ba la pynlong da ka Kur Lyngdoh Nongbri kaba shi sngi ha shnong Thadan jong ka Mawkynrew konstitwensi, ka shit rhem bha da ka jingdon lang u myntri sorkar barim u bah Martle N Mukhim, nalor ki riew rangbah ka Kur bad u Lyngdoh Kur u bah Khlainni L Nongbri, u bah Lewis Lyngdoh Nongbri uba dei ruh u president ka Kur Nongbri Thadan bad ki riew rangbah ka shnong naduh u sordar u Bah Shastar L Nongbri bad ki paidbah.
Ia kane ka jingialehkai, la pynlong shi bynta ban wanrah ia ka jingsngew iajan hapdeng ki kur bad ban pynkhlain ia ka jingiadei kur.
Haba kren ha kane ka sngi, u Bah Martle ula ong ba kane ka jingialehkai phutbol kam dei kaba kut tang mynta ka sngi hynrei kala rung ha ka mynsiem, kala teh ha ka jingsngew ha ka mynsiem ka jingiateh kur.
“Haba khlain ka jinglong kur, ka khlain ka shongkha bad haba khlain ka shongkha, ka jingiadei kur ka khlain ka jaitbynriew", la ong u bah Martle.
U la ong ba ka jingialehkai kan pynwanrah ia ka jingsngew iajan hapdeng ki kur bad ki shnong bad kan wanrah ruh ban sain dur ha ka pyrkhat ka pyrdain.
“Ai ba kane ka jingpyrshang jong kane ka jingialehkai kan pynkhlain ia ka jingiadei", u la ong.
Ha kane ka lumpung ialehkai kaba shi sngi, ia ka nam lahduh la rah da ka kur Mawthoh kaba pynliem ia ka kur Kshiar da 1-0 kol.
Ka lahduh ka la rah ruh ia ka song pisa kaba T.10 hajar katba kaba ar, ka ioh T.5 hajar.
Shwa ia kane la ioh ruh ia ka jingkren na u Lyngdoh Kur, na u sordar, bad kiwei ki nongkitkam.
Ki don 8 tylli ki jait Kur kiba iashim bynta ha kane ka jingialehkai ba kynthup ia ka kur Nongbri, Kharumnuid, Nongrum, Nongspung, Mawthoh, Kharbikhiew, Songthiang, Kshiar.
Shillong: Hadien arphew ar sngi kynthih, ka Amita Sangma, ka la mih noh mynta ka sngi, na NEIGHRIMS bad mynta ka sngi, la pyni ia ka dur jong ka jingmynsaw kaba jur ha ka met jongka, na ka daw jong ka jingshah shoh jongka, ha ka 8tarik Naiwieng 2018.
Ha ka dur, la pyni ia ka shympriah kti jongka, kaba la shah ot bad nangta sa ka jingmynsaw kaba jur ha ka khlieh jongka.
Katei ka jingmynsaw, ka long kaba paw tang shabar, khlem da ia kren shuh ia ka met jongka baroh shi rynieng.
Ha ka jingpynmih khubor mynta ka sngi, ka Amita Sangma, ka ai khublei sngewnguh ia ki doktor bad ki nongtrei jong ka NEIGHRIMS Hospital, nangta ki doktor bad ki nongtrei ka Ialong Civil Hospital Jowai, ki nongtrei ka 108, nangta ia ka sorkar Jylla, ka tnat ka koit ka khiah jong ka sorkar India, ki pulit jong ka Meghalaya, ki kynhun balang, ki nongthoh khubor kiba la iarap ia ka, ba kan lait im ha katei ka sngi ba sniew bok jong ka 8tarik Naiwieng 2018.
Ka Amita Sangma, ka la sah ha katei ka Hospital, la 22 sngi kynthih.
Shillong: : Mynta ka 30 tarik u naiwieng ka North East Student Union (NESO) ka la ia khih da kaba shong  kyraiñ ha Parking Lot hajan ka Addl.Secretariat ban pyrshah ia ka Citizenship Amendment Bill 2016 jong ka sorkar India kaba la thmu ban pynlong nong India ia ki Hindu, ki Parsi, ki Jain, ki Kristan bad ki Sikh kiba sah ha kiwei pat ki Ri kum ka Bangladesh, Pakistan bad Afghanistan.
Ha katei ka jingiakhih jong ka NESO la wan ban ia shim bynta da ki seng bapher bapher kiba don hapoh katei ka kynhun ba kynthup ia ka KSU, Shillong Socio-Cultural Assamese Students’ Association, Naga Students’Union Shillong, Mizo Zirlai Pawl Shillong, Twipra Students’Federation Shillong, Arunachal Students’Union Shillong, Garo Students’Union KHZ bad ka Shillong Manipuri Students’Union.
Ha katei ka jingiakhih ka NESO  ka la rah ia ka plakad ban pyrshah ia  katei ka Bill jong ka sorkar India bad ban dawa ba ka sorkar India ka dei ban pynduh pyndam noh ia  katei ka bill.
La pynirng ruh ia ki plakad kiba pynpaw ia ka jingdawa ban pyntreikam ia ka NRC bad ka ILP  ha baroh ki jylla ka thaiñ Shatei Lam Mihngi bad ban pynbeit noh ia u pud u sam hapdeng ka Meghalaya bad ka Assam.
La lamkhmat ia katei ka kynhun da u Chairman ka NESO  u bah Samuel Jyrwa, President KSU u samla Lambokstar Marngar bad u General Secretary KSU u samla Donald V Thabah.
Haba kren ha katei ka jingialum lymbung kaba don da ki spah ngut ki samla pule u bah Samuel Jyrwa u la ong ba ka sorkar India ka la leh bym buidniew ia ka thaiñ Shatei La m Mihngi bad u la pynbna ruh ba ka NESO kan leit ban ia khih ha nongbah Delhi ban pynsngew ia ka jingpyrshah jong ki sha ki tyndong shkor jong ka sorkar India.
U bah Jyrwa u la ong ba ka Meghalaya, Assam bad ka Tripura ki dei ki jylla kiba jan eh bad ka Bangladesh bad katei ka bill jong ka sorkar ka la buh jingma ia ki riewlum jong kine ki jylla naba wat tang mynta ruh u la  ong ba ki trai shnong ha kine ki jylla ki la jan kylla rit paid.
Ki nongkren ha katei ka sngi ki la pynpaw ruh ba kumba ka long mynta ki riewlum ki ia khih na ka por sha ka por ban pyrshah ia ka jingwan jyllei ki mynder hynrei ka jingthmu ka sorkar India ban wanrah da katei ka Bill ka long pynban kumba ka pynshlur ia ki mynder ban rung sha kine jylla kiba rit.
Shillong: Halor ka khubor kaba mih mynta ka sngi ha u Rupang, ‘Shah shet u GS KSU ha u nongñiah Taxi’, ka don ka jingbakla, sngewbha ban pule noh bym dei ba shah shet u GS ka KSU hynrei ka dei ka jingshah shet jong u nongñiah Taxi u Teibor Syiemlieh ha kaba la don ba phah ai lem ha u ia ka song kaba don ki tin duma, u GS ka KSU u Rutherford Lyngdoh u dei uba la iarap ia utei u nongñiah Taxi ban pyntip sha ki pulit.
Ngi sngewsih namar katei ka jingbakla.
Ki nongialam liang pyrshah mynta ka sngi, ki la ther tyngeh ia U Narendra Modi, myntri rangbahduh, halor ka jinghiar ka rep ka rep ha kine ki sngi ha ka Ri hi baroh kawei.
Ki nongialam liang pyrshah, ki kren ia kitei ki kyntien, ha ka jingiaid paidbah jong ki phew hajar ki nongrep mynta ka sngi, ha kaba ki leit tur sha khmat jong ka Parliament.
U Rahul Gandhi, nongialam jong ka seng Congress, haba kren ha ka jingialang, ula ong “Ki nongrep kim shym pan ia kano kano ka jingai sngewbha na ka sorkar, ha kaba ia dei bad ka jingmap ram na ki nongrep, hynrei ki dawa ia kaei kaba ki dei ban ioh".
Na ka liang Uula maham tyngeh ia ka sorkar jong U Narendra Modi, ba lada um pyntrei kam ia ka  jingmynjur jong ka kaiphod ka Swaminathan, kumta ki nongrep, kin sa nion kylla ia u ha ka elekshon 2019″.
Da ki phew hajar ki nongrep, ki la leit tur mynta ka sngi sha Parliament na Ramlila Maidan, ha kaba ki dawa ba dei ban thaw ia ki lad ki lynti, na ka bynta ban iarap ia ki nongrep ha ka Ri hi baroh kawei.
Shillong:: Mynta ka sngi ka la don ka jingialang hapdeng ka sorkar jylla, ka sorkar India, ki District  Council bad ka  Meghalaya Indigeneous Tribal Constitutional Rights Mo vement (MITCRM) ka seng kaba don 14 tylli ki  kynhun ba kynthup ia ka Synjuk ki Nongsynshar Shnong, NESO bad kiwei.
Katei ka jingialang ka long ban ia kren na ka bynta ka jingiaid lynti jong ka jingpynbeit thymmai ka 6th Schedule.
Na ka sorkar jylla la donlang u Myntri Rangbah ka jylla u Conrad K Sangma, u myntri rangbah ba-ar u bah Prestone Tynsong, u  James K Sangma u myntri ba peit ia ka District Council Affairs.
Na ka sorkar India la wan mihkhmat u Joint Secretary jong ka Ministry of Home Affairs u Satyendra Garg, na  ka District Council la mihkhmat u bah H.S Shylla CEM ryngkat ka kynhun, na ka MITCRM la mihkhmat da u bah Samuel Jyrwa  bad ka kynhun.
Ha katei ka jingialang la ia kren ia ka jingiaid lynti jong ka jingpynbeit thymmai ia ka 6th Schedule, la ia kren ruh ia ki mat kiba la dep ia kren kham mynshuwa kiba katei ka kynhun ka la ai jingmut sha ka MHA ban pynrung ia ki bynta kiba donkam.
U Joint Secretary ka MHA u la ong ba un sa leit ban pynsngew sha ka sorkar India ia baroh ki jingai jingmut bad ia kaba mih na katei ka jingialang bad u la ong ruh ba la kumno kumno ia katei ka mat yn wanrah noh ha ka dorbar Tlang jong ka Parliament ban ioh iatai bad ban ioh ia ka jingmynjur.
Lah ban kdew ba ki mat kiba yn pynrung ha ka jingpynbeit thymmai ia ka 6th Schedule ki long ban pynmih kham bun  tylli ki MDC konstitwensi, ba ka sorkar pdeng kan theh tyngka  beit sha ka District Council (Direct Funding) bad kiwei pat ki mat kum ka Village Council bad ka Municipal Council.
U Joint Secretary ka MHA u la ong ruh ba katkum katei ka jingpynbeit thymmai yn pynbun ia ka jingdon jong ki MDC ha GHADC bad KHADC na ka 30 sha ka 40 bad 4 ngut kin dei ki MDC shu sieh bad 2 ngut na kitei ki 4 yn buh kyrpang na ka bynta ki kynthei.
Ha JHADC ruh u la ong ba yn pynbun na ka 30 sha ka 34 bad 4 ngut ki MDC shu sieh kiba yn buh kyrpang 2 ngut tang ia ki kynthei.
U President ka Ukraine, u maham ba ki shipai ka Russia, ki la nang tur shajan, na ka bynta ban hiar thma ia ka Ukraine bad na ka liang jong ka Ukraine, ka la khanglad ruh ia ki nong Russia, kiba la don ha ka rta ban long shipai ba kin rung sha Ukraine.
U Petro Poroshenko,u kam ba u don ia ki sakhi kiba thikna ban pyni ba ki tup ki man jong ka Russia, ki don ha ka jingjngai kaba 18 Kilometre bad kaba dei ruh ka jaka, kaba ki buh ia ki tiar ialeh jongki.
Ki lad khubor, ki iathuh ruh ba ki iohi ia ki namding jong ka Russia, kiba don ha khappud jong ka Ukraine, ha ka miet jong ka Sngi Palei bad kitei ki tiar, ki don hajan ka nongbah Dzhankoy, kaba dei ka nongbah jong ka Crimea, kaba don ha ka jingjngai kaba 12 mer na Ukraine.
Shillong: Ka Meghalaya ka la bat nam tam ha ka sien balai jong ka jingialehkai Ranji Trophy hadien ba ka la pynliem ia ka Manipur da 9 wicket ha ka plate group kaba long mynta ka sngi ha Kolkata.
Ha kawei ka lumpung jong ka U-23 Col CK Nayudu Trophy, la sakhi ha kaba 17 wicket la hap ha ka sngi sdang.
Ha ka jingiakhun ha Kolkata, ka Manipur ka la bteng na ka jingialehkai kaba ar ha ka sngi kaba lai ha kaba ka la kamai kham mynshwa 125/8, da kaba bat nam tam 10 ron.
Ka Manipur ka la shah pynhap lut tang ha ka 172.
Ka Meghalaya kaba donkam ban beh tang ha ka 58 ron ka la lah da kaba suk ban pyndep tang ha ka 11.1 over.
Ha ka jingialehkai ka U-23 Col CK Nayudu Trophy ka plate group kaba sdang mynta ha madan ka MCA, Shillong, ka Manipur ka la buh jingeh bha ia ka Meghaalaya.
Ka Manipur ka la kamai 126 hynrei ka Meghalaya ka la shem jingeh ha kaba ka la lah ban kamai tang 92/7 bad duna sa 34 ron.
Guwahati: Sa uwei u samla pule, uba dei u software engineer, ula pyniasoh ialade sha ka seng kaikhlaw ULFA.Utei u samla, u dei U Chow Abhijeet Gogoi.
La iathuh ba U Chow, u pyni ia ka video, ha ka peij jongu ha facebook halor katei ka jingleit pyniasoh jong bad ka seng ULFA.La iathuh ba U Gogoi, ula iehnoh ia la ka jong ka kam ban pyniasoh ialade bad ka ULFA (I).
Ha video, ula ong “Ka kyrteng jongnga, ka dei U  Abhijeet Gogoi.
Nga dei na Moran, Dibrugarh.
Nga la pyndep ia ka degree ha ka  Information Technology na Chennai’s SRM Institute of Science and Technology.
Nga la trei bad ka kompeni Hitachi kum u  software engineer.
Hadien nga la ioh ia ka degree ha ka MBA na Bengaluru.
Nga la trei ha  Bengaluru, Singapore, Malaysia, bad ha  Australia.
Mynta nga la pyniasoh bad ka ULFA (I), namar nga khuslai ia ka lashai jong ka Assam".
Ka Priyanka Chopra, kan ia poi kha noh bad uba ieid jongka, U Nick Jonas, hynrei haduh mynta, ki don bun bah kim bym pat tip halor ka jingsdang ka jing ia dei jong kitei ki arngut, hynrei ka interbiw jong ka Priyanka ha ka makasin Vogue, ka iathuh lut shaphang ka jingsdang jong ka jingiadei jongka  bad U Jonas.
Ka Priyanka Chopra, ha ka jingiakren  bad ka Vogue, ka iathuh ba ka sngewsih jur bad ka dang iai bitar haduh ha kine ki sngi, ba U Nick Jonas, um shym doh satia ia ka,  haba ki ia kynduh nyngkong eh.
Ka Priyanka, ka iathuh ba U Nick, ula phah mesej nyngkong eh ia ka ha ka twitter, ha  u snem 2016, ha kaba u ong “Nga iohsngew na ki paralok ba iajan bha bad nga ba nga dei ban ia kynduh bad phi" bad hangta ka Priyanka, ka jubab ba kam bha thoh ha twitter, hynrei ka la ai ia u da ka number mobile jongka.
Kitei ki ia kynduh nyngkong eh ha ka Vanity Fair Oscars party, ha kaba U Nick, u dem shiliangn ka khohsiew jong bad ha katei ka por ka Priyanka, ka jubab “Phi mut shisha? Shaei pat phi jah baroh shi katta jong ka jingim jongnga" ong ka Priyanka.
Hadien kata ka ialam kai ia u sha iing jongka, ha kaba ka don ka  kmie jongka bad hadien shi kynta tam eiei, ba ki ia shongkai, ula mih noh na iing bad hangta ka iathuh ba um shym doh satia bad um shym leh eiei ruh em.
Ka dei ha ka jing ia kynduh kaba lai sien, ba U Nick,  ula sngew thikna ba un ia poi kha bad ka Priyanka bad ka jing ia ieid jongki ka sdang ha Greece, ha kaba ula tyrwa ia ka jingieid jongu kaba shisha sha ka Priyanka.
Kitei ki arngut, kin ia poi kha ha ka 2tarik Nohprah ha Jodhpur.
Uwei u samla, uba 29snem ka rta, uba na Shillong, ula sdien phasi ialade ha Kolkata, ha ka sngi balang, ong ka khubor.
Ka jing pynmih khubor jong ka Times of India, ka iathuh ba U  Bhanuprakash Chhetri, u dei u engineer bad u dei uba trei ha ka kompeni jong ka  Sector V ha Kolkata.
La lap ia ka met iap jongu, kaba sdien ha u beam jong katei ka iing.
U Chhetri, u dei uba la heh la san ha Shillong, ha kaba u shong u sah ha Upland Road bad ula pyndep ia ka jing pule jongu ha St.Edmund’s School, Shillong bad ia ka kolej ruh, ula pyndep na katei hi ka kolej bad hadien, ba ula pyndep ia ka jingpule, u sa kynriah noh ialade sha Kolkata.
Ka don ka jing antad, ba ula pyniap ialade na ka daw shimet jongu bad la sngewthuh ba ka daw bah, ka long namar ba um iahap jingmut satia bad ka samla jongu bad la iathuh ba um lah satia ban shah ia ki jingdawa jongka, ba un hap ban pynbiang.
Ki pulit, kim da tip shai satia ia ka daw jong ka jing pyniap jongu ialade.
Ki pulit ki iathuh ruh, ba ha shwa ba un pyniap ialade ruh, la sngewthuh ba u la ia chat video bad ka samla jongu.
Shillong:U Bah Shainam Kharumnuid, uba dei u khun jong U Bah John Kharshiing bad uba pule IIM ha Bangalore, u don mynta ha Tokyo, na ka bynta ban pyntbit ha ka jingpule ia ka “Business Planning for International Markets course", ha kaba la synrang lang da 4ngut ki nonghikai jong ka IIMB lem bad 60ngut ki samla pule.
La pdiang sngewbha ia kitei ha ka Tokyo Stock Exchange bad U bah Shainam u dei uba nyngkong eh na Meghalaya, ban leit sha ka TSE ha Tokyo.
Ki paidbah kim sngewthuh shuh balei ka Khasi Hills Autonomous District Council (KHADC) ka la kylla long pynban u Mawjynthut bad Diengpyngkiang na ka bynta ka roi ka par bad ka jingbit jingbiang jong u paidbah kiba shong hapoh u pud u sam jong ka.
Ha kaba iadei bad ka jingthmu ban shna pynbha ia ka surok bah na Nongstoiñ-Nonglwai-Pombriew-Rangblang-Mariem-Umdohlun-Wahkaji-Phlangdiloiñ-Ranikor da ka sorkar Meghalaya, ban wanrah ia ka suk ka saiñ jong u paidbah ha ka leit ka wan bad ka kit ka bah, bad ban wanrah ia ka jingroi stet ha ka thie ka thaiñ West bad South West Khasi Hills, ka District Council ka la long pynban ka nongkhanglad lane u Diengpyngkiang.
Balei ka leit long kumne? Hato ka KHADC kam don shuh ia ki briew kiba sngewthuh, kiba shemphang bad kiba im sngi na ka bynta ka roi ka par jong ki paidbah? Hato kita ki MDC, ki EM bad CEM ki la kyllut bad matlah lut ia ka jingdonkam jong ki paidbah jong ka thie ka thaiñ? Hato ia ka jinglut jong kane ka surok hab ban pynlut na ka pla jong ka bad namarba kam don peisa ban shna hi ka bishni ban pynshna da ka sorkar Meghalaya? Ne hato ka kwah ba ka peisa ka dei ban wan ha ka kti jong ka, khnang ban pyntrei ia kane ka surok.
Oh, ngi dang kynmaw bha ka la leh aiu ia ka peisa ba la ai da ka sorkar4 India sha ka ban pynshna iaka surok na Wahkaji sha Mawthabah kaba tang 21 k.
m bad ngi la iohi kumno ka long kane ka surok mynta.
Hato kam ai NOC ban shna ia kane ka surok (Nongstoiñ-Ranikor) namar ka tieng ia ka KSU.Sngewbha jubab ko District Council namar ki paidbah ki kwah surok ban pynsuk ia ki bad ban rah stet ia ka roi ka par.
Kaei ka jingeh ban ai iaka NOC, ngim iohi jingeh ei ei hangno hangno ruh.
Mano ba ong ba ka surok Nongstoin-Ranikor ka dei ka surok Uranium? Ka surok Uranium lei lei ka dei na Wahkaji-Nongtnger-Domiasiat-Nongbah Jynrin-Mawthabah-Kylleng-Pyndengsohiong, kam dei ka surok na Nongstoin sha Ranikor lyngba ka Rangblang bad Umdohlun.
Wat bakla ia kane bad shah pyntieng shrieh pyntieng tyngaw ei ei ruh.
Ngi da kwah eh ba ka District Council ka dei ban tip bad kynmaw dngong ba lada la shna ia kane ka surok ka jingroi bad ka jingmyntoi ka dei hi naka bynta ki paidbah babun jong Ri Khasi-Jaintia bad jong ka jylla baroh kawei.
Ka jingroi bad jingmyntoi ka leit kham bun sha ki paidbah jong ka West Khasi Hills bad jong ka South West Khasi Hills kiba don kumba 5 lakh ngut kiba dei na ki 500 tylli ki shnong bapher bapher.
Lada kheiñ tang ia ki shnong na thaiñ Nongstoiñ ter ter shaduh sha Ranikor ruh la poi palat spah, yn nai kheiñ ia ka jingbun briew namarba la bun bha.
Kane ka surok, lada shna, kan iaid lyngba ia ka hima Nongstoiñ, hima Nobosohphoh bad hima Langrin bad ki hima ki ban myntoi na kane ka surok kin long ka Hima Rambrai, Hima Myriaw, Hima Nongkhlaw, hima Mawïang, hima Maharam bad kine lai ba la kdew hangne.
Kiwei ki Elaka rit kum ka hima Riangsih bad Jyrngam ruh kin myntoi lang ha ka leit ka wan ha ki por donkam.
Kiwei kiwei ki bynta jong ka Meghalaya ruh kin ioh jingmyntoi ha ka leit ka wan ne ha kiwei kiwei ki bynta.
Ngi hab ban peit jngai ym tang ia mynta hynrei ia kaba hadien habud ruh namar ka pyrthei ka long kaba pyllun.
Namar wat na kawei ka bynta jong ka pyrthei dang iakynduh bad kawei pat ka bynta jong ka pyrthei.
Dei halor kine ki nongrim ba ka KHADC ka dei ban sngewthuh bad peit jngai bha bad ka dei ban don ka jingkitkhlieh na ka bynta ka bha ka miat bad ka jingroi jong ki paidbah.
Ym ban shong shong shuki jem bad shah kynting ha ka jingsngewbha lane shong shuki da ka jingshah pyntieng pynsmiej ha ki seng aiu re ne ha ki briew ki bym peit jngai na ka bynta ka khia ka shon jong ki paidbah.
Mynta, ki don bun ki projek surok ban myntoi bad ban pynroi ia ki paidbah jong ka Ri Khasi- Jaintia bad jong ka Meghalaya kumjuh.
Tang ha West Khasi Hills ruh ngi don ka projek surok ban iaid lyngba na Nongstoin-Rambrai-Kyrshai ban poi sha Chaygoan (Kamrup District) kaba jngai kumba 75-80 km; Nangta ngi don ka projek surok bah kaba jngai kumba 170 km na Mawphlang-Weiloi-Mawsynram-Balat-Ranikor-Nongjri-Moheskola ban poi sha Baghmara; Ngi don sa ka projek surok bah na Nongstoiñ-Maweit-Kulang-Nongjri; nangta ngi don sa ka projek surok bah na Riangdo-Athiabari-Hahim-ban poi sha Boko (Kamrup District).
Kine ruh ki donkam ia ka NOC na ka KHADC (District Council).
Hato ka District Council kan kyntait ban ai NOC na ka bynta ban shna ia kine ki surok kumba ka la kyntait ban ai NOC ia ka surok na Nongstoiñ – Rangblang-Umdohlun – Phlangdiloiñ – Ranikor? Lada ka leh kumta hato mutdur bha katno ka jingduhnong jong ki paidbah jong kane ka juk bad jong ka juk kaba hadien? Hato ka District Council ka don na ka bynta ban khang lad ia ki paidbah ban ioh ia ka hok ha ka leit ka wan bad ka kit ka bah?Hato kan kylla long ka nongshun ha ka jaka ban long ka paralok bad ka nongiarap, ka nongda nongker bad nongsumar na ka bynta ki riewlum kiba dang iaksaid ban kiew ha baroh ki liang?.
Ngi dawa ba ka KHADC kan pyrkhat bha, mut ia kaba shisha bad leh ia kaba dei.
Ngi dawa ruh ba ka KHADC kan ai noh kloi ia ka NOC ban shan ia katei ka surok Nongstoin-Rangblang-Umdohlun-Phlangdiloin-Ranikor bad na ka bynta kitei kiwei de.
Ngi shaniah ba ka District Council kan leh ia kane kham kloi.
Da U Bah Philip Marweiñ.
AIS SujaU Jisu u ong, “Uta uba ngeit ha nga, ia kita ki jingleh kiba nga leh ma nga, uta ruh un leh; bad kham khraw ia kine un leh" Ioanis 14:12.
Lehse baroh tang kiba kwah ban ioh ia kata ka Bor ki kambah kumba u Jisu u la leh.
Ym tang ki kambah, hynrei ki jingphylla bad ki dak khyllah ruh (miracles and wonders).
U Jisu mynba u dang don ha kane ka pyrthei u la leh shibun ki jingphylla, ym tang ba u long u Nonghikai hynrei u long ruh u nongleh kambah bad jingphylla bym lah jer hangne.
U Jisu u pynkylla wain ia ka um, u pynkhiah ia kiba pang niangthohlieh, u pynkhiah shibun kiba pang, u pynkhiah ia kiba shong ksuid u beh ia ki ksuid, u pynkhiah ia kiba iap shiliang, u pynpeit ia ki khmat kiba matlah, u pynkhiah ia ki bym nang kren, u pynim pat ia kiba iap.
Ia kine ki kambah u Jisu lah ban iohi lyngba ki saw Gospel naduh u Mathaios haduh Ioanis.
Kine ki long kita ki kam kiba u Jisu u la leh kambah.
Kumta u ong – ba kita kiba ngeit ha nga ia kita kiba nga leh ki ruh kin leh.
Kumta ki Khristan ba nyngkong eh ha Antiok ki la sdang ia ka kam jingiathuhlypa, namar ba ki ngeit ki ioh ia kata ka Bor u Mynsiem Bakhuid.
“Te ha kine ki sngi la wan hiar ki Nongiathuhlypa na Jerusalem sha Antiok.
Te uwei uba kyrteng u Agabos u la ieng joit u la iathuhlypa da u Mynsiem BA KA NEMSNIEW BAKHRAW KAN SA LONG HA KA PYRTHEI BAROH, kaba la jia ruh ha ki sngi u Klodios" ki kam Apostol 12:26-28.
U Jisu u la kren ha ki synran jong u kum ki Apostol ba lada ki ngeit, ia ki jingleh ba u la leh.
Ki ruh kin leh, bad kham khraw kin leh.
Na kata ka daw u Jisu u ong – “Wat ym leit noh na Jerusalem hynrei ap ia ka jingkular u Kpa tad ynda pynbaptist ia phi da u Mynsiem Bahkhuid".
Ki kam Apostol 1:45.
“Kumta ynda phin ioh diang ia ka Bor ynda wan u Mynsiem Bakhuid ha phi, phin long ki nongphla ia Nga ha Jerusalem, ha Judia, ha Samaria, bad haduh bakut ka pyrthei" ki kam Apostol 1:8.
Kumta hadien kine kiei kiei u Jisu u la kiew noh sha bneng ha u lyoh bad hadien 50 sngi ba ki ia ap ha Jeruslaem, u Mynsiem Bakhuid na bneng u la hiar, la pyndap ia ki baroh da u Mynsiem Bakhuid, ki la sdang ban kren ha ki thylliej kat kumba u Mynsiem u la ai bor ia ki ban kren" ki kam Apostol 2:1-4.
“Katkum ba u Mynsiem u la ai ha ki" ka daw ka long “Don ki bapher ki jingai, hynrei u juh u Mynsiem, u long u juh u Blei uba pyn trei ia kita kiei kiei baroh.
Don kiba trei kam bah, don kiba iathuhlypa" 1 Korinth 12:1-11.
Kumta u Mynsiem Bakhuid u la sdang ban trei ha ki Apostol kum ha u Petros bad kiwei.
U Petros u la sdang ban ialap u la ieng lang lem bad kita ki khadwei (11) ngut.
U Petros u pyrta – ko phi kiba shong ha Judia bad ha Jerusalem, to tip ba kine kim dei ba ki buaid kumba tharai ma phi namar ba ka dang shai ka sngi.
Hynrei kane ka long kata kein ia kaba la dep iathuhlypa da u Joel Nongiathuhlypa (Joel 2:28-32) Ka ong ‘ba kan jia ha ki sngi bakhadduh ong u Blei ba ngan theh noh na u Mynsiem jong nga halor ka doh baroh, ki khun shynrang bad ki khun kynthei jong phi kin iathuhlypa, ki samla kin ithuhpaw, ki tymmen kin phohsniew ki jingphohsniew" ki kam Apostol 2:14-17.
U Mynsiem Bakhuid u la trei kumba u Jisu u la dep kular ban phah ia u Mynsiem Bakhuid.
Da ka Bor u Mynsiem Bakhuid u Petros u la pynkhiah ia kiba pang, u la pynkhiah ia u Inias ruh, u Petros u ong – Ko Inias u Jisu Khrist u pynkhiah ia me; to ieng joit bad to shna la ka jingthiah" ki kam Apostol 9:34.
Oh! ka dei ka kambah.
U Petos da ka Bor u Mynsiem Bakhuid, u la pynim ruh ia kiba la iap.
U la pynmihpat ia ka Dorkas kaba la iap haba ki kynthei ki la ia iam ia ka.
Haba u Petros u la wan poi hangta, u la pynmih shabar ia ki briew baroh bad u la dem khohsiew ban duwai, u da phai sha kata ka met ba la iap bad u ong artad – “Ko Tabitha to ieng" te ka la khyllie ia la ki khmat ka la iohi ia u Petros ka khie bad shong, te u la pynieng ia ka" te la bna ha ki Ri Joppa shaphang kane ka kambah" ki kam Apostol 9:36-43.
U Paul Apostol, u la ialap ha Athen da ka Bor u Mynsiem Bakhuid pyrshah ia ki nong Athen kiba mane “ha u blei ia uba kim ithuh" ki kam Apostol 17:22-23.
Ka jingialap u Paul ka iaid bad u Mynsiem Bakhuid, hynrei don ki Jiw kiba leh mynleh beh ksuid ha ka kyrteng u Jisu, hynrei ki ksuid ki ong ia ki – “Ia u Jisu ngi ithuh, ia u Paul ruh ngi ithuh, hynrei phi phi long kiei? Kumta uta u ksuid u la ialeh pyrshah ia kita ki Jiw leh mynleh beh ksuid.
Kine ki Jiw kim lah ban beh ksuid hynrei tang u Paul Apostol, kumta la pynkhraw ia ka kyrteng u Trai Jisu.
Ki Jiw te ki shu leh mynleh.
Don ruh hangta ki nongleh myntor ki la ia wallam ia ki Kitab ksuid jong ki ha u Paul bad la thang ia ki ha khmat ki briew baroh" ki kam Apostol 19:17-20.
Ha ka por ba u Paul u ialap ha ki Jentil, la don u Jiw uba kyrteng u Bar-Jesus ula phah khot ia u Paul (Saul) ban iohsngew ia ka ktien u Blei la don ruh u Elimas nongleh byrtong.
Hynrei u Paul uba dap da u Mynsiem Bakhuid ula ong ha u Elimas – Ah me uba dap da ka buit arsap suda bad buit bymman me u khun soitan, mynta ka kti u Trai kan long halor jong me bad men sa matlah khlem da iohi te shi syndon la hap u lyph bad ka jingdum halor jong u bad um iohi shuh la btin ia u na ka kti.
Te uta u lyngskor u la iohi ia kane ka kambah, u la ngeit" ki kam Apostol 13:6-12.
Ha Samaria – u Simon u la iohi ba da kaba buh ia ki kti ki Apostol, la ai ia u Mynsiem Bakhuid ha ki.
Kumta u la ong – “To ai ha nga ruh ia kane ka Bor, ba hano hano ruh ba ngan buh kti, kin ioh pdiang ia u Mynsiem Bakhuid.
U Petros u la ong ha u, ka rupa jong me kan jot lem bad me naba me la mut ban ioh ia ka jingai u Blei da u sbai (pisa)? Mem don ka bynta na ka pa kai ha kane ka kam namar ka dohnud jong me kam beit ha khmat u Blei.
To kylla kaba mut na kane ka kam bymman jong me, to duwai ha u ioh lehse un dang mab ia me na kane ka buit ka dohnud jong me, me long u ksang ka jingkthang" ki kam Apostol 8:14-23.
Bun kiba ngeit ha kine ki sngi bakhadduh ki kwah kambah hynrei kim lah leh ei ei, ki duwai ia kiba pang, kim koit, ki kwah pynim ia kiba iap, kim lah, ki beh ia u ksuid, u ksuid u beh pynban ia ki kumba la jia ha ki Jiw nongleh mynleh beh ksuid.
Bun ki kwah ban ioh kambah da kaba thied kumba u Simon u pan thied.
Ki kam Apostol 8:20 kane ka long pyrshah ia ka mon u Blei.
Wat kaba pyrshang da ki kam jadu myntor jong ki ban leh kambah, ka long pyrshah ia u Blei bad ki hap ban kylla kaba mut namar ka long kaba itieng ban hap ha ki kti badonbor jong u Blei" Hebru 10:31.
Ki kambah kim pat kut, hynrei u kut u briew.
Ki kambah kin jia katba ym pat khang ia u Mynsiem Bakhuid u Blei, katba ka ia u Mynsiem Bakhuid kam pat leit.
Namar ka kular kam dei tang ia ki Apostol hynrei haduh mynta ruh u Mynsiem u dang trei kumba ki um ki tap ia ka duriaw (The spirit is moving as the waters covered the sea).
Ka jingialap tien Blei ka donkam ia ki kambah ha kine ki sngi lada ka jingialap bad pule Bible ka kut tang hangta ka pyni ba ka dei ka kam niam ba shu pyndep rukom (routine).
Ka ia u Mynsiem ka long mynta.
Donkam ka jingkylla bamut bashisha bad pan ka Bor na u Blei u Trai.
Kane ka pateng (This generation) ka donkam ia ki kambah bad ki jingphylla (Miracles and wonders) na u Blei.
Ki Balang khlem u Mynsiem ki long kum ka met khlem jingim.
Ka pateng mynta ka kwah iohi ia ki kambah kam phylla u Blei.
Ka donkam ia ngi wei pa iwei ban duwai jur ban pan na u Blei, ia ka Bor ki kambah bad jingphylla jong u ba ka pyrthei kan ioh tip ia ka Bor jong u Blei uba im, u Blei u Abraham u Isaak bad u Blei u Jakob" Esodos 3:6.
Amen.
Shillong: Ka jingslem jong ka sorkar ban pynlait ia ka arrears ia ki nonghikai skul deficit ka leit long namar ba kam don satia ka kyndon kaba shai na ka bor sorkar kumno ban shna ia ka.
Ha ka jingpynlait khubor mynta, u president ka Khasi Jaintia Deficit School Teachers Association (KJDSTA) u Babu Kular Khongjirem, u la ong ba bun ki arrear na manla ki skul ki shah pynphai biang namar ba kim biang ka rukom pynkhreh.
“Tang na ka DESO, Shillong bad Ampati kiba lah biang na ki 11tylli ki District, 9 tylli pat kim pat lah submit sha u Director haduh mynta ka Sngi", u la ongU la ong ba u director ka DSEL u la bthah ia ki ba kin pynsted ban submit noh hapdeng ka 10 tarik haduh 15 tarik ia baroh ki DSEO.Ha kajuh ka por, la pyntip ba ka Executive Committee ka KJDSTA kan long ha ka 1.12.2018 por New Hope Restaurant, Barik por 1 pm ban iakren ia ki kam ba donkam.
Nongstoiñ: Mynta ka sngi, ha ka por kumba 10:30 mynstep ki pulit ka Mairang Police Sattion, ki la ioh jingtip lyngba ka phone na u Medical Health Officer, ka TSM Civil Hospital Mairang halor ka jingioh pdiang ka jong ki ia kawei ka metiap ba la wanlam sha katei ka hospital.
Hadien katei ka jingpyntip ki pulit ka Mairang Police Station, ki la leit sha katei ka Hospital ban pynlong ia ka jingtohkit kaba bniah bad hadien ka jingtohkit ki pulit ki la ioh jingtip ba katei ka metiap ka dei jong u ba la tip kyrteng kum u (L) Janstar Kurbah na ka shnong Mawkohtep kaba hap hapoh ka Mawngap Police Station.
Katkum ka tyllong khubor ba la ioh lum la ong ba u tei u briew u ba la iap noh u dei ruh u ba trei shipor (contract) hapoh kawei ka kompeni shna surok kaba la tip ruh kum ka BSC C&JV kaba don ha marpdeng jong ka thaiñ Shyrwang bad Kynshi.
Shuh shuh ka tyllong khubor ka iathuh ruh ba kat kum ka jingtohkit jong ki pulit ki la lap ba u tei u briew, u dei u ba trei kum u nonglaw ia ki kor VSI (Vertical Shaft Impacter) ba la pynsdien ha suiñ lyngba ka jingpyndonkam ia ki kor kiba jrong (crane), hynrei la ong ruh ba kynsan kynsan katei ka kor, ka la hap bad ban ia u haduh ba un da mynsaw jur.
Hadien katei ka jingjia la pynkit noh ia u sha katei ka Hospital, hynrei na ka liang jong ki Doctor katei ka Hospital ki la pynbna ba u la dep iap bad ha kaba iadei bad katei ka jingjia la ioh ruh ban pyntip sha ki ba ha iing jong u tei u ba la iap noh, hynrei haduh bala thoh ia kane ka khubor kim shym pat la poi satia.
Na ka liang jong ki pulit ki dang pynlong ia ka jingtohkit kaba bniah khnang ban lap ia ki daw tynrai jong katei ka jingjia.
Shillong:Ha ka 27tarik mynta u bnai, U Kamal Ch Patar, uba dei U Rangbah Shnong ka Patarkuchi, ha Ri Bhoi District, ula shah shah kem ha ki pulit jong ka Assam.
Ki pulit jong ka Assam, ki la rah ia utei U Rangbah Shnong sha Basistha Police Station, ha ka 26tarik Naiwieng 2018, ha ka por 6baje janmiet bad ka jingkem jong ki pulit Assam, ia utei u Rangbah Shnong, ka long na ka bynta ban tih bniah halor ka jing pyntrei ia ka surok kaba la trei naduh ka 16tarik Naiwieng 2018, lyngba ka skhim jong ka NREGS, Umling C & R D Block.
Ki pulit ka Assam, ki la bthah ia u, ba u dei ban sangeh shi syndon ia katei ka jing pyntrei ia katei ka surok.
Hynrei ha ka 27tarik Naiwieng, U BDO ka Umling Block ula leit jngoh ia katei ka shnong bad ula bthah ia U Rangbah Shnong, ba u dei ban trei beit shait shait ia katei ka surok kaba la bteng la bun sngi mynta.
Shillong: U Executive Member ba peit ia ka khyndew ka shyiap ha Khasi Hills Autonomous District Council (KHADC) u bah Latiplang Kharkongor ha kane ka sngi Palei u la ong ba ka Council kan nym ai No Objection Certificate (NOC) ia ka Geological Survey of India (GSI) lada ym pynlait shwa ia ka jingkhang tih dewiong ha kane ka jylla.
Ka GSI ka la pan jingthoh na ka KHADC ba kan shah ban pynlong ia ka jingwad bniah ia ka jingdon ki marpoh khyndew ha ki bynta jong ka West Khasi Hills district, Meghalaya.
Haba kren mynta ka sngi, u bah Latiplang Kharkongor u la ong, “Ngin nym ai NOC ia ka GSI ban pynlong ia ka jingwad bniah ia ki marpoh khyndew bad lada ka kwah NOC na ka KHADC, ka dei ban weng noh shwa ia ka jingkhang tih dewiong".
U la ong ba un sa thoh sha ka GSI halor kane ka kam, ba lada ka kaiphod ka jingwad bniah jongka, kan aiti sha ka sorkar ym sha ka Council, kam don jingmut ban ai NOC.Ula ong ba lada ka GSI ka iaid lait ia ka KHADC, yn sa peit namar ba ka Council ka don ki ain.
U Bah Latiplang Kharkongor u la maham ruh ia ki nongsynshar shnong ba ba kim bit ban ai NOC sha kano kano kano ka kompeni khlem ka jingtip shwa ka KHADC.“Lada mano mano ki ai NOC sha ki kompeni khlem ka jingtip ka KHADC, kin shah pynshitom", la ong u EM.Shillong: Ka Khasi Hills Autonomous District Council (KHADC) myn hynnin ka sngi ka la ong ba kan ieng pyrshah beit ia ka jingdawa iaka Garoland lada ki dawa katkum ka map ba dro ka seng lehnoh barim ka Achik National Volunteer Council (ANVC) kaba phah sha ka sorkar pdeng ha u snem 2006.
“Ngi pdiang ia ka jingdawa Garoland hynrei ngim pdiang lada ka ktah ne skud sha jaka jong ngi," la ong u Executive Member ka KHADC u bah Latiplang Kharkongor mynta ka sngi.
Ka Garo Hills State Movement Committee (GHSMC), ka la iakhih tyngeh mynta ban dawa ia ka Garoland bad kan pynlong ruh ia ka jingiakhih ha nongbah Shillong ha ka 5 tarik Nohprah.
La kam ba katkum kane ka map ka ANVC ki don 200 tam ki shnong kiba hap ha Khasi Hills kin leit sha ka Garoland.
Lada shim katkum kane ka map bun ki shnong Khasi kin shah ktah bad ngin nym shah ia ka jaka wat tang shi inshi ruh ban leit shawei pat", la ong u bah Latiplang Kharkongor.
Ki jaka ban shah ktah katkum ka map ka ANVC kin dei kito kiba don ha West Khasi Hills bad Ri-Bhoi.
“Ngim lah ban iapein ia ka jaka jong ngi", u la ong bad bynrap, ba ka Council kan sa khot ia ka jingialang shen jong ki khlieh nongsynshar halor kane.
Shillong: Ka kong Alvareen D Dkhar, ka la ujor ba ki riew runar, ki la tuh ia ka pisa kaba T.10,000/- lem bad ki pisa khutia na kamra jong U Principal, jong ka Jaiaw Presbyterian Higher Secondary School, Shillong.
Ha kawei pat ka khubor, U Ashish Kumar Dhar, ula ujor ba uwei U Swami Damodarananda, Secretary jong ka Bharat Sevashram Sangha, Shillong, ula pyndonkam bakla ia ka pisa kaba T.60hajar.
Kawei pat ka jingjia, la iathuh ba U Rupesh Chokhani, ula ujor ba ha ka 28tarik Naiwieng 2018, ha ka por 2baje mynstep, U Sujit Debbarma, uba dei uwei na ki nongtrei jongu, ula tuh ia ka pisa kaba T.50,000/- lem bad ki kot ki sla na ka dukan kaba don ha Wahthapbru, Shillong.
U Manor Singh, ula ujor ba ha ka 28tarik Naiwieng 2018, ha ka por 8baje mynstep, ki runar, ki la rong tuh ia ka thuk thuk jongu, kaba don ia u number ML-05H-4082, na ka iing sah jongu ha Madanrting, Mawblei, Shillong.
Nangta sa U Diary Jamatia, ula ujor ba ha ka step jong ka 28tarik Naiwieng, ki runar, ki la rong tuh ia ka thuk thuk jongu, kaba don ia u number ML-05N-3360, na ka iing sah jongu ha Demthring, Shillong.
Jowai: Hadien saw sngi kynthih ba la tan ia ka um na kawei ka krem dewiong kaba la sah shrah ha ka thain Kympleng ka thain Sutnga (Jaintia Cement), ki pulit ki la ioh ban sei ia ka metiap jong uwei u khar Nepali uba la tip kyrteng kum u Shanku Dutto.
Utei u Shanku Dutto, u dei u nongtrei ka Jaintia Cement bad u la jahrngai naduh ka meit 7 tarik une u bnai bad kiba haiing hasem ki la suba ba u la shah rahbor ha ki runar.
Hadien ka jingbuddien ki pulit, ha kane ka sngi Lah-U Blei ki pulit Khliehriat ki la iohkem ia uwei u khar Muslim uba kyrteng u Md.
Imran Hussien bad da ka jingialam lynti ka jong u la lap ia ka jaka bret ia ka met ha kawei ka krem dewiong ka bym pyntreikam shuh.
Namar katei ka krem ka la dap da ka um, ka la shim por ia ki pulit haduh saw sngi ban tan ia ka um na katei ka krem bad mynta ka sngi la iohsei ia ka met kaba la pyut bad ka ia katei ka met la ithuh bad kam da ka lok jong utei u briew kaba la tip kyrteng kum ka Monika Dutto.
Ki pulit ki la iathuh ba katei ka jingshah pyniap utei u briew ka lah ban jia ha ka miet lehkmen Diwali katta ha ka 7 tarik une u bnai hadien ba ki la iadih ia bam sngewbha.
Na ka liang ki pulit ki la pyngngat mukotduma ia kane ka jingjia katkum ki kyndon 352/365//342 IPC bad ia ka met la wankit sha Khliehriat CHC ban leh ia ka Post Mortem.
Shillong: U Myntri Rangbah ka jylla u Conrad K Sangma myn hynnin ka sngi, u la ong ba ka party kan nym mushlia eiei ia ka jingtohkit jong ki pulit ia ka jingshah hiar thma ka kong Agnes Kharshiing bad ka paralok jongka, ka Amita Sangma ha ki runar ha Jaintia Hills bad ki pulit kin leh ia la kamram.
U Myntri Rangbah u la ong ia kane ha ka jingiakren bad ki lad pathai khubor ha ka por ba u la wan jngoh ia ka ophis ka NPP ha Lachumiere, Shillong.
“Nga la kren shai bad kumba ong u myntri kam pohiing hapoh iing dorbar, kampher mano mano, kiba donkti ha ki kam beain, ka ain kan leh ia la ka kamram", la ong u Conrad haba twad jingmut halor ka jingshah kynnoh donkti u nongialam ka NPP ban hiar thma ia ka Kong Agnes bad ka Amita.
U la ong ba ka party kam don eiei ban phah tohkit bad ka dei ka kamram jong ki pulit kiba dei ki briew ka ain bad ka party kan nym don bynta eiei ne mushlia ia ka kam jong ki pulit.
U nongialam ka NPP East Jaintia u Nidamon Chullet u la shah kynnoh donkti ban hiar thma ia ka kong Agnes bad ka Amita dang shen ha Tuber Sohshrieh, ka East Jaintia Hills.
“Ngi la ithuh ha ki dkhot ka party ia ka rai ka sorkar ban thung da ka jingtohkit ba laitluid halor ka jingshah hiar thma ka kong Agnes Khashiing bad ka Amita," ,la ong u Conrad.
Haba kylli ia ka jingwan jngoh jongu ia ka ophis, u Conrad u la ong, “Ngi dei ki myntri sorkar bad ngi pyniaid ia ka sorkar hynrei ha kajuh ka por, ngi dei ki briew ka party bad ngi dei ban pynlut por ruh bad ki briew ka party.
Kane ka jingwan jngoh ka long ban pyniadei ia ki briew ka party bad ki nongialam".
U Myntri rangbah u la iathuh ba ka political affairs committee (PAC) ba khlieh da u president Dr WR Kharlukhi, u Symbud Myntri Rangbah u bah Prestone Tynsong, u James Sangma, u bah Sniawbhalang Dhar bad ma u ki la iakren ia ki mat kiba iadei bad ki kam ka party.
“Nalor kane, ngi don ki paidbah, ki riew shimet, ki MLA, ki MDC na Jaintia Hills kiba la wan ban iasoh bad ka NPP bad ngi pdiang sngewbha ia ki", u la ong.
U Conrad u la ong ba ka dei ka jingialang ka seng ha kaba la iakren kumno ban pynkhlain ia ka party na ka bynta ka MDC ban wan bad ia ka elekshon Lok Sabha.
Nongpoh: Ka Deputy Commissioner, Ri Bhoi District, Nongpoh, ka la pyntip paidbah ba na ka liang ka Nongpoh Area Maxi Cab Owner’s & Driver’s Association, kin kyntiew noh ia ka bai shong Sumo na Nongpoh sha Shillong, kaba don ia ka jingjngai kaba 53 KM bad kata kin kyntiew sha ka T.90 uwei u nongshong sumo, katba na Umsning sha Shillong kaba jngai 31 KM yn shim noh T.70 uwei u nongshong sumo bad kane kan treikam naduh ka 1 Tarik u bnai ban wan.
Nongstoiñ: Ha ka jingiakhun ia ka Qualifier 1 jong ka kyrdan Super Division jong ka lympung Nongstoiñ District Sport Association (NDSA) kaba la long hynnin ka sngi ha pdeng ka Rambrai pyrshah ia ka Nongpyndeng kala long ka jingialehkai kaba itynnad bha ha kaba ka kynhun ialehkai jong ka Rambrai kala ioh ban khur ia ka jingjop da kaba pynliem noh ia ka Nongpyndeng da 2 la 1 kol.
Katei ka jinglah jong ka Rambrai ban khur ia katei ka jingjop ha katei ka Qualifier 1 kaba la long hynne ka sngi ha ka madan NDSA ha Nongpyndeng kala pynskhem syndon ia ka kynhun ban rung syndon shaduh ka phainal jong katei ka lympung mynta ka samoi katba ka Nongpyndeng pat kaba la shah rem noh kan hap ban ap sa ia ka Qualifier 2 ban iakhun pyrshah ia kawei na ki kynhun ka ban jop ha ka Eliminator.
Ia kitei ki ar kol kiba kynsai jong ka Rambrai FC la ioh ban thep da u Diver John Syiemlieh u rangialehkai ba sha khmat jong ka katta ha ka minit kaba 22 bad 37 da kaba khlem pynsep ei ia ki kabu ksiar kaba u la ioh bad kitei ki ar tylli ki kol jong u Diver John kala pynlong ia ka Rambrai FC ba kan ioh bshuh khlieh ha ka kyrdan Super Division mynta ka samoi da kajingshah pynkiew na ka 1st Division jong u snem ba la lah.
Ym lah ban len ba watla ka Nongpyndeng SSCC kala ia khun tyngeh bad noin da kaba kala ioh ruh ban pynphai ia ka shikol lyngba u Hopefulnes Wanniang ha ka minit kaba 45 hynrei kane kala pynlong ka jingsngewsih ia ki ba bun ki nongkyrshan khamtam ba katei ka kynhun ka dei ka wei nap deng ki kynhun kaba don sha khlieh duh ha ka miet ia khein point haduh ba kut noh jong ka league round mynta ka samoi.
Haba phai pat sha ka jingialehkai quarter final kaba khaduh jong ka 1st Division pat ka New Nongstoiñ kala ioh ban khur ia ka jingjop bad rung sha ka semi final jong katei ka lympung hadien ba kala lah ban pynliem noh da 1 kol la 0 ia ka Nongstoiñ FT ha ka jingialehkai pyrshah ha katei ka sngi.
U bah G.Syiemlieh secretary Tournament Committee ka NDSA u la pyntip ba ka jingialehkai eliminator ka Super Division kan long biang ha ka 30 tarik mynta u bnai hapdeng ka Tiehsaw Pengkyllut pyrshah ia ka Pyndengrei ha ka por 1.30Pm.
Shuh shuh u la iathuh ruh ba kajing ialehkai semi final jong ka 1st Division pat kan long ha ka 1 tarik ubnai ban wan katta haka por 12 baje kajing ialehkai kan long hapdeng ka Porshangbet pyrshah ia ka New Nongstoin katba ha ka por 1.50Pm kajing ia khun kan long hapdeng ka Khliehmawlieh pyrshah ia ka Lawse ha kajuh ka madan.
Shillong: Ka Meghalaya Athletics Association (MAA) ha ryngkat bad ka ONGC “Himalaya Mein Heeron Ki Khoj" kan pynlong ia ka Talent Scouting ne ka jingiit sap na ka bynta ki khynnah khynthei bad shynrang ha ka Jingiamareh 800 mts bad 1500mts ia ki khynnah kiba hapoh 15 snem bad17 snem shapoh haka 8 tarik Nohprah 2018 ha ka por 10.30 mynstep ha JN Stadium Polo Shillong ia ki khynnah ba tbit yn jied ban iakhun sha ka North East bad National level bad nangta kin sa ioh lad ban leit pyntbit shuh haki lympung kiba heh bad ia ka jinglut yn bei dakatei ka seng.
Kumta la iawer ia baroh ki khynnah ka jylla ban wan iashim bynta bad ia kiba sah sha jngai na kiwei pat ki district yn ka bai kali leit bad wan TA/DA bad iaki ba wan baroh yn pynbiang ka sha.
Ia ka kiba sah ha shillong bad marjan ki lah ban ai kyrteng haka ophis jong u District Sports Officer (DSO) Shillong JN Stadium Polo haka por trei kam bad kiba jngai ki lah ban wan beit kumto bad phun ha u 9856041365 bad 9402502319.
Nongpoh: Ban pynpaw ia ka jingpyrshah halor ka jinngthmu shim jaka ki shipai ha ki thain Umtyrnga, myn hynnin ka sngi ki nongialam ka HYC na Ri Bhoi, ki la leit ban kynduh ia u Bah H.S Shylla, CEM ka KHADC na ka bynta ban dawa ia u ba um dei ban ai NOC sha ki shipai BSF kiba la thmu ban thied jaka bad buh ktem ha ki thain Umtyrnga, kaba hap hapoh u pud u sam ka Raid Marwet ha Ri Bhoi.
Ha kane ka jingleit kynduh CEM, la ialam da u Bah John Nongrum, President ka HYC Ri-bhoi District, u Bah Hercules Suting, General Secretary HYC Ri-bhoi district lem bad u Bah Roykupar Synrem General Secretary ka HYC Sengkmie, ha kaba nalor ka jingiakren kitei ki nongialam ka HYC ki la phah ruh da ka dorkhas kaba long kum ka jingdawa na u CEM ba um dei ban ai NOC sha kitei ki shipai.
Ha ka kyrwoh kaba la phah sha ki nongthohkhubor, la ong ba ka seng ka la kyrpad ruh ia u CEM ba un tuklar lem ia katei ka kam ia die ia thied jaka ki shipai ha ki jaka ba pher pher.
Ha ka kyrwoh, ka seng ka la pynpaw ruh da kaba ong ba ka seng ka lah sakhi ba ha man la ki jaka ba la long trai da ki shipai, la ju mih bunsien ki huri hura bad kaba la wanrah jingeh ia ki paidbah kiba shong marjan, ha kaba kum ka seng kaba peit ia ka bha ka miat bad ka khia ka shon jong ki paidbah kam kwah ban iai mih kiba kum kitei ki jingkulmar hadien habud bad ba ki Trai ri Trai muluk ba Kin kylla phetwir ha la ka Jong ka Ri.
Ha ka jingiakren bad ka seng, na ka liang CEM KHADC u la kular ba un ym ai NOC halor katei ka jingthmu thied jaka ki BSF ha katei ka thain Umtyrnga.
Shillong:Ka jing ia kynad ha ka seng sain pyrthei, ka KHNAM, la imat, kumba ka la nang heh bad mynta ka sngi, ka la poi sha u pud, ha kaba ka kynhun U Bah Adelbert Nongrum, ka la byrngem ba kan mudui da ka mukotduma pyrshah ia U bah Pyndapbor Saiborn, uba dang kam hi ialade mynta, ba u dei U President jong katei ka seng KHNAM.U Bah THS Bonney, uba dei U General Secretary jong ka KHNAM, ha ka jing pynmih khubor mynta ka sngi, ula kren pyrshah jur, halor ka jing kynnoh jong U bah Pyndap, da kaba u ong ba U Bah Adelbert, u dei uba leh tuh, uba thok, uba ialam bakla.
Ka jing pynmih khubor, ka kynnoh ba kitei ki jingkren, ki long kiba pynbudnam bad kiba ktah mationg ia ka jinglong shimet jong U Bah Adelbert, uba dei ruh U MLA jong katei ka seng.
Ka KHNAM, hapoh ka jingialam jong U bah Adelbert, ka shim ba U Bah Pyndap, u dei u bym don iktiar eiei shuh, hadien ba ka elekshon komishon jong ka Ri India,ka la ithuh ia u bah Adelbert kum U President jong ka seng bad katei ka seng, ka pynrem jur ia U bah Saiborn, uba dang iai kam haduh ha kine ki sngi, ia ka jinglong nongialam ia katei ka seng.
U Bah Bonney, u ong shuh ba U Bah Saiborn, um dei ban kren tip ain ia ka riti synshar jong ka KHNAM, namar ba U bah Adelbert, u dei u nongseng jong ka KHNAM bad u dei uba la bat ar sien kum U MDC bad mynta ka kynti, kum U MLA jong katei ka seng sain pyrthei.
Shillong: Ka  Garo Hills Autonomous District Council (GHADC) mynta ka sngi, ka la mynjur ban pynlong ain ia ka  Garo Customary Law Amendment Bill, 2009.
Ha katei ka ain, kaba la mynjur mynta ka sngi, la pynrung ia ka kyndon, kaba khang ia ki bym dei Garo, ba kin kylla Garo, tang namar ka jing ia poi kha bad la khang ruh ia ka jingdie jaka jong ki Mouzas ha Garo Hills.
Kane ka dei ka sien kaba ar, ba la mynjur ia katei ka ain da ka Garo District Council.
Kham mynshwa ruh la dep phah sha ka sorkar Jylla, hynrei,ka la pynphai biang ia katei ka ain sha ka Council.
Katei ka ain, ka kren shai ba u bym dei Garo, un nym lah lano lano ban kylla Garo, wat lada u kylla kyrteng ne kylla jait ialade, tang namar ba u ia poi kha bad ka Garo.
Kaba la sngew khia da ki MDC, ka long halor ka jingdie jaka pathar da ki Gaoburas, kiba la ai bor, tang ba kin peit ia ki jaka puta jong ka District Council, hynrei, la kynnoh ba kitei ki pyn donkam bakla ia la ka jong ka bor bad ki kylla long pynban, ki nongdie jaka beain.
Ha katei ka ain, la pynrung ruh ba ka khun jong U Nokma, kaba ia poi kha bad u bym dei Garo, kumta kan nym ioh bynta shuh satia ia ka hok jong u kpa jongka, uba dei U Nokma.
Mynta ka Council, kan hap ban phah biang ia katei ka ain sha ka sorkar Jylla, na ka bynta ba kan mynjur bad lada ka sorkarJylla ka pdiang, kumta kan sa long ka ain kaba yn pyntrei kam sha Garo Hills.
Shillong: Mynta ka sngi, ki nongialam jong ka Khasi Authors Society (KAS), ki la ia kynduh ia U Conrad Sangma, myntri rangbah ka Jylla, na ka bynta ban ai khublei ia u, halor ka jingleit rah ia ka jing mynjur ia ka ktien Khasi, ha iing dorbar, kaba la long hynnin ka sngi.
Ha katei ka jingleit, la ialam da U Bah DRL Nonglait, President jong ka seng bad ki nongialam ka KAS, ki kyrpad ia u myntri rangbah, ba un phah noh kloi kloi ia katei ka rai jong ka iing dorbar sha ka tnat kam poh iing jong ka sorkar India.
La iathuh shuh shuh ba ka KAS ruh kan phah ia ka dorkhas jongka sha u myntri kam poh iing jong ka sorkar India, ban kyrshan halor ka rai jong ka iing dorbar Jylla.
Ha ka jingiakren, la iathuh ba u myntri rangbah, ula mynjur ba un pynstet ia katei ka kam ban phah sha ka jing mynjur jong ka sorkar India.
Shillong: Lyngba ka jingialehkai bha u Gurinder Singh, ka la pynlong ia ka Meghalaya ban knieh nam tam ia ka Manipur ha ka jingiakhun jong ka Ranji Trophy ka plate group kaba long mynta ka sngi ha Kolkata.
Da kaba bteng ia kaba buh thong na kaba la dep ka jingialehkai kaba long 82/1 ban beh ia ka Manipur kaba kamai 211, ka Meghalaya ka la lah ban knieh nam tam da kaba tied 326 bad knieh nam tam 115.
U nongialehkai ka Meghalaya u Raj Biswa u kamai 87 katba u Punit Bisht u kamai 92.
Ha kawei ka jingialehkai,  jong ka  U-19 Cooch Behar Trophy ka plate group, ka Meghalaya  ka la pynliem 8 wicket ia ka Puducherry ha ka sngi kaba saw jong ka jingialehkai kaba long ha Anantapur, Andhra Pradesh.
Ka Puducherry ka la lah ban kamai mynta  188 kaba dang jngai ban beh ia ka  Meghalaya, kaba kamai 325.
Bus Dieng model 2013 ML05L.40 seaters  Tiptop Rs 10,70,000/- shipbew lak hynniew phew hajar.
Yn duna.
Bolero Camper model 2013 ML 05 L.Rs 4,10,000/-saw lak shiphew hajar tyngka duna.
Bolero pick up ML 10 B ba dang bha Rs 5,50,000/-san lak sanphew hajar tyngka.
Alto K10 VXI white kot biang lut Rs 2,80,000/- Jaka ha sawer Rs 650 per Sqft erea 6350 Sqft.
Ban die kyrkieh  Dukan ha iewduh 2 tylli.
Dor kawei Rs 20,00,000/-(arphew lak) kawei ka dukan kaba pynmih Rs 10,000/- shi taiew.
Dukan building ha khliehiew Dor Rs 35,00,000/-(lak).
Dukan building hajan stand 1,80,00,000/-(shi klur phra phew lak tyngka).
Bandie kyrkieh  shwa Khristmas Ka iing Assam type,dukan bad jaka Area 3000 sq ft ha surok  by-pass ha Nongtraw Ribhoi.
Dor 25,00,000/-(arphewsan lak).
Phone ha u number 8119893814.
Shillong: Ka Mawlai Constituency Committee ka pynpaw ka jingsngew lyngoh kaba khraw halor ka jingkam trai jong u MLA ka seng U Bah Adelbert Nongrum ia ka seng bad ka jingpynbna khlem nongrim ba u la dei u President ba thymmai jong ka seng, khlem da pynlong ia ka General Convention kaba dei ka rukom katkum ka riti treikam.
Kane ka pynpaw ia ka jingrhah bor bad ka jingleh donbor im im peit peit jong u MLA da kaba iuh roit ia ka sur jong ki constituency ki ba bun.
Katei ka seng, ka ong shuh shuh “Ha ka jingshisha ngi la khmih lynti ba un iakhun bad iakren halor ki issue ki ba la ktah ia ki paidbah khamtam eh ka ILP kaba dei ka mat kaba ha khmat eh jong ka seng bad ka issue them metor kaba hap hapoh u pud u sam jong ka Constituency jong u, hynrei phewse marsien jop MLA u pyrshang ban pynjot pynban ia ka seng".
Ka Mawlai Constituency Committee ryngkat bad ka Mawlai Youth Wing bad Women Wing ka la ia shim bynta ha ka General Convention kaba la long ha ka 28tarik Kyllalyngkot 2017 ha Mawlai Polytechnic Hall ha kaba la jied ia ki nongkit kam ba halor eh jong ka seng kat kum ka riti treikam bad la pynskhem ia u bah Pyndapborthiaw Saibon kum u president ryngkat bad kiwei dei ki nongialam jong ka seng.
“Ka Election Commission of India kam don bor ban jied ia u President ka seng bad ki nongkitkam jong ka CEC hynrei kadei ka bor jong ka General Convention.
Kan long kaba sngewsih lada haka kyrdan MLA ngim lah ban sngewthuh tang ia ka Constitution jong ka seng ruh" ong ka kyrwoh na U bah Bah S Mylliemumlong, Secretary, KHNAM Mawlai Constituency Committee.
Shillong: Ka ophis jong ka North East Police Academy (NEPA), ka don  da ki phew tylli ki kam, kiba ka dang pynbna mynta ha katei ka ophis jongka, kaba don ha Umsaw, Ri Bhoi District.
Ki kam ki kynthup ia ka kam Constable (General Duty), ha kaba ki donkam ia 11ngut ki nongtrei, 4ngut na ka bynta ka Constable Band, nangta ki don sa kiwei pat ki kam Constable (Motor Transport), Electrician, Carpenter, Mali bad sa shibun kiwei de ki kam, ha kaba yn siew katba kum ka tulop jong ka 7th Pay Commission jong ka sorkar India.
Kito kiba kwah ban tip bniah ki lah ban leit ha ka website jong ka NEPA, ka http\\www.
nepa.
gov.
in.
Hadien jong u masi ramhah, mynta, ula mih sa u iar ryngkuh ba ramhah bad une u dei uba la antad, ba u dei u syiar uba heh tam ha ka pyrthei.
Utei u syiar, u dei uba kyrteng U Merakli, u dei uba im ha kawei ka jaka ri jingri ha Kosovo bad u dei uba jrong 3 phut bad uba khia 7.7 kilo.
La iathuh da u trai jongu, U Fitim Sejfijaj, ba utei u syiar, u don mynta arngut ki syiar kynthei, kiba u ia shong ia sah lang bad u im suk im sain bad u biang ka bam ka dih jongu ruh, ong U Fitim.
La ju tip, ia ki symbai jong kitei ki syiar, kum ki Brahma, ha kaba ki dei ki syiar, kiba heh met bha bad ki dei ki syiar, kiba ju mih symbai ha United States bad kiba wan tynrai na China.
Ki syiar Brahma, kiba heh duh haduh mynta, ki don 5.5 kilo, la iathuh.
Guwahati: Ar ngut ki nurse ki la mynsaw ha ka jing ia pyni bor bad ki pulit mynta ka sngi, ha ka hospital jong ka  Assam Medical College and Hospital (AMCH).
Ha katei ka sngi kaba lait jong ka jing iakhih jong ki nurse, ka la nang khluit shuh shuh, haba ki bor pyniaid hospital, ki wan rah da ki nurse kiba na ki hospital jong ki riew shimet, ba kin sumar nongpang ha katei ka Hospital.
Kitei ki nurse, ki sdang ia ka jingiakhih kaba khlem pynkut por, naduh ka 26tarik Naiwieng bad kane ka jing iakhih, ka la ktah jubor ia ki hospital sorkar ha ka Jylla hi baroh kawei.
Ki don ruh ki khubor, kiba iathuh ba ka don kawei ka thei armet, kaba la khlad noh ha  Jorhat Medical College Hospital (JMCH), na ka daw ba ka slem ka jingsumar jong ki doktor, namar ba ki duna ki nurse ha katei ka hospital bad nangta la iathuh ba sa kawei ka khynnah kynthei ruh, ka la iap ha  Sivasagar hospital, namar ba ka slem ka jingsumar.
Kat haduh mynta, ki don 100ngut ki nurse, kiba la shah bat ha ki pulit ha  Gauhati Medical College and Hospital (GMCH).
Na ka liang jong ki nurse, ki la kren shai ba kin iai bteng ban iakhih, tad haduh ba ka sorkar Jylla, kan pynioh ia ki jingdawa jongki bad ka Makahani Baruah, Presidetn jong ka AANA, ka iathuh ba ka jingiakren, ka la iaid la lai sien kynthih, hynrei ka sorkar Jylla, kam shym la leh eiei satia.
Shillong: Halor ka khubor kaba mih mynta ka sngi ha u Rupang, ‘Shah shet u GS KSU ha u nongñiah Taxi’, ka don ka jingbakla, sngewbha ban pule noh bym dei ba shah shet u GS ka KSU hynrei ka dei ka jingshah shet jong u nongñiah Taxi u Teibor Syiemlieh ha kaba la don ba phah ai lem ha u ia ka song kaba don ki tin duma, u GS ka KSU u Rutherford Lyngdoh u dei uba la iarap ia utei u nongñiah Taxi ban pyntip sha ki pulit.
Ngi sngewsih namar katei ka jingbakla.
Palat shi lak ngut ki nongrep na kylleng ka India, kin poi ha ka nongbah Delhi, mynta ka sngi bad lashai, na ka bynta ban dawa ia ka dorbar kaba 21 sngi kynthih jong ka Parliament, ban iakren halor ka jingeh jong ki nongrep ha India bad ki nongrep, ki kwah ruh ba dei ban don ka jingmap ram ia ki nongrep.
Katei ka jingleit tur sha Delhi, ka dei ha ka lama jong ka  All India Kisan Sabha, kaba don ia ka jingkyrshan jong ki 200ngut ki nongrep, ha ka kynhun jong ka  All India Kisan Sangharsh Coordination Committee (AIKSCC).
Katei ka jingialang kan dei kaba heh tam ha kine ki khyndiat snem ba ladep, ong ka khubor jong ka  All India Kisan Sangharsh Coordination Committee (AIKSCC).
Ka jingiaid paidbah kan sdang na ka madan Ramlila sha Parliament Street lashai ka sngi.
Ki nongrep na Tamil Nadu, ki wan rah lem ruh bad ki ia ka shruh jong ki arngut ki para nongrep jongki, kiba la pyniap ialade bad kitei ki byrngem ruh ba kin iaid lyngkhuid lashai ka sngi, lada jia ba ka don ka jingkhang lad ia ki, ban leit tur beit beit sha Parliament.
Kitei ki nongrep na Tamil Nadu, ki la wan poi mynta ka sngi ha ka nongbah Delhi.
Kitei kiba la wan poi ki dei ki  1,200 ngut ki dkhot jong ka  National South Indian River Interlinking Agriculturalists Association, ha kaba la ialam da u nongialam jongki, U P Ayyakannu.
“Lashai kan don ka jing ia iaid lymbuit sha Parliament, lada jia ba ki pulit ki khanglad iangi" ula ong shuh shuh.
Shillong: U Bah Tyngshain Synrem (30), ula iap ei, na ka daw ba u ur katba u dang trei ha kawei ka jaka tih maw ha Laitkroh, Mawkdok jong ka East Khasi Hills, ha ka 27tarik Naiwieng 2018.
U Bah Synrem, u la hap, ha ka por 5.11 baje jong katei ka janmiet bad la iathuh ba ula mynsaw jur na ki bynta jong ka khlieh.
Ka kali 108, ka la shimti mar mar ia utei uba mynsaw bad haba la leit rah sha PHC ha Swer, la lap da ki doktor, ba utei u briew, u la iap.
Shillong: Ha ka 5 tarik u nohprah, ka Garo Hill State Movement Committee (GHSMS) kan pynlong ia ka jingiaid Rally ban dawa na ka sorkar ba ka dei ban ai noh ia ki Garo la ka jong ka jylla kaba yn tip kum ka Garo Land.
Haba ia kren bad u Rupang, u Chairman jong katei ka komiti u Nikman Ch Marak u la ong ba ki la dep ioh jingbit na u Deputy Commissioner ka East Khasi Hills ban pynlong ia katei ka Rally naduh ka por 11 baje mynstep haduh ka por 2 baje nohphai sngi.
U la ong ba kin sdang ia ka Rally na Parking Lot kaba don ha Addl.Secretariat bad kin iaid ter ter shaduh Khyndailad bad na Khyndailad kin phai biang sha kajuh ka jaka.
U Nikman u la ong ba haduh mynta um pat ioh lum jingtip haduh katno ngut ki briew ki ban poi sha katei ka Rally hynrei u la pynthikna pat ba kin don palat spah ngut bad kham bun ki ban wan ki dei na ri Lum Garo nalor kiba shong basah ha Shillong.
Shuwa ka Rally u la ong ba kin don ki riew pawkhmat na ri Lum Garo ki ban ai ka jingkren lyngkot.
“Haduh mynta ngi dang lum ripod na ki Unit katno ngut kin ia phah briew" u la ong haba iathuh ba katei ka Rally.
Ha ka jingiakren bad u Rupang, u Nikman u la iathuh ba ka don ka jingpher hapdeng ka jingdawa Garo Land jong ka ANVC bad ka jingdawa Garo Land ka GHSMC.“Ka ANVC ka dawa da ka jingiaumsnam, ngi pat ngi dawa da ka lynti kaba jai jai kaba khlem kano kano ka jingiaumsnam" u la ong.
Haba kylli u la jubab biang ba ka jingiapher jong ka jingdawa Garo Land hapdeng katei ka kynhun bad ka ANVC ka long ba ka ANVC ka dro hi ia la ka jong ka Map katba ma ki pat kim pat pynkhreh haduh mynta ruh bad ka kwah ba haba pynkhreh ia ka Map dei ban ia sngewthuh bad ka sorkar ban pynbeit ia u pud u sam nangno kan sdang bad shano kan kut.
“Ka jingiapher ka bun bha kumba nga la ong, ka ANVC ka dro hi ia ka Map lajong, katba ngi pat ngim kwah ban leh kumta, ngim kwah ban wanrah kano kano ka jingiapher jingmut lane ka jingiakynad, ngi ieh ha ka jingstad jong ka sorkar ba kan kdew nangno kan sdang bad shano kan kut bad hadien kata ngin pynkhreh ia ka Map, ngi lah iohi ha ki snem ba mynshuwa ki la don bun tylli ki Map kiba la Dro hynrei kine kim poi shaei shaei ruh, ngi ieh beit ha ka jingstad ka sorkar ban pynbeit ia u pud u sam jong ka Garo Land, ngi kwah ruh ban iaid katkum ki kyndon jong ka aiñ khlem da pynmih kano kano ka jingiapher jaitbynriew" ong u Nikman Ch Marak ha ka jingiakren bad u Rupang.
Shillong: U MDC jong ka Langrin konstitwensi u bah Manstudy Nongrem u la rai ban ym ia khun shuh ia ka elekshon MDC 2019 hadien ba u la shah pynduh tiket ha ka HSPDP na Mawkyrwat konstitwensi bad u la shim ruh ia ka rai ban kyrshan noh ia u kyrtong ka HSPDP u bah Nolipstar Lyngdoh.
Haba ia kren bad u Rupang, u bah Manstudy u la ong “Nga burom ia ka rai ka Party, ngan shong noh ngan ym ia khun shuh".
Lah ban kdew ba u bah Manstudy u la jop 3 samoi ia ka elekshon MDC na Langrin konstitwensi na ka seng Congress, u dei ruh u paralok ba iajan bha bad u Martin M Dango MLA barim ka Ranikor.
U bah Manstudy u la don ryngkat ruh bad u Dango haduh ka elekshon MLA 2018 kaba u Dango u la jop na Ranikor konstitwensi.
Hynrei tang khyndiat bnai hadien ba la jop ia ka elekshon u Dango u la risaiñ noh ia ka kam MLA bad u la ia khun ia ka elekshon shiteng samoi na ka seng NPP.Ha katei ka juh ka por hi , u bah Manstudy ruh u la phet noh na ka seng Congress bad u la leit ia soh sha ka seng HSPDP bad ha ka elekshon shiteng samoi na Ranikor um shym la kyrshan shuh ia u Dango hynre iu la trei radbah na ka bynta u kyrtong ka UDP u bah Pius Marweiñ uba la jop ha katei ka elekshon.
Hadien ka elekshon shiteng samoi u bah Manstudy u la pynkhreh ban ia khun ia ka elekshon MDC na Mawkyrwat konstitwensi bad u la pan tiket na ka seng HSPDP hynrei um shym la ioh satia ia ka tiket bad la ioh da u bah Nolipstar Lyngdoh.
Nongpoh: U Dr.Hosterson Kylla, u khun jong u Bah GS Warjri bad ka Kong K.Kylla kiba dei na ka shnong Umsning Proper-B ha Ri-Bhoi District bad uba trei ruh mynta kum u (Disease Investigation Office) jong ka Directorate A.H & Veterinary Department ka jylla, u la ioh ia ka lad ban leit shah pyntbit ialade haduh shisnem kynthih sha ka Lancaster University kaba don ha England.
Lah ruh ban kdew hangne, ba u Dr.Hosterson Kylla u la shah jied ban leit sha pyntbit sha England, ka dei lyngba ka jingshah jied na ka Ministry of Science & Technology, Department of Biotechnology jong ka sorkar India bad ha katei ka jingshah pyntbit ba shisnem u Dr.Hosterson Kylla, un sa pyntbit kyrpang halor ki khniang jingpang kiba saphriang lyngba ki mrad (Microbiology).
Haba iakren bad ki nongthohkhubor, u Dr.H Kylla, u la iathuh ba ki don kumba 30 ngut ki Saiantis bad ki Prophesor na ki Central University bad ki Institute jong ka thain Shatei Lammihngi, ha kaba kin sa ioh ban leit shah pyntbit ha ki Ri bapher bapher jong ka pyrthei bad na Meghalaya ki don Laingut kata 2 ngut ki Saiantis na ICAR lem bad ma u na uba dei uba nyngkong ruh na ka tnad Veterinary ka sorkar jylla.
Utei u Dr.Kylla, u la pynpaw ruh ia ka jingkmen ba u la shah jied ban leit shah pyntbit sha England, namar u don ka jingthrang ban nangpynjanai kum u Doktor bad khamtam eh ban haba iadei bad ban tip ia ki khniang jingpang kiba la saphriang na ki Mrad.
Haba iadei bad katei ka jingleit shah pyntbit sha England, u Dr.H.Kylla, u la ai ka jingkhublei ba kyrpang ia ki kmie ki kpa, ia ka tnad Veterinary ka jylla, ka sorkar jylla naduh u Princial Secretary lem bad kiwei kiwei.
Khyndiat shaphang u Dr.Hosterson Kylla, u dei u samla uba la pyndep ia ka kyrdan PhD (Vety Microbiology) na Central Agriculture University ha u snem 2015 bad uba nyngkong ha ka jylla Meghalaya ban pyndep ia ka Phd.
haka tnad Veterinary ha ka jylla bad mynta u trei kum u A.H& Veterinary Officer (Disease Investigation Office) jong ka Directorate A.H& Veterinary Department ha ka jylla naduh u snem 2002.
Shillong: U Deputy Commissioner ka East Khasi Hills, u la weng noh ia ka jingpynbna kaba kham mynshuwa na ka bynta ka resol jong ki khynnah skul bad u la pynmih ka jingpynbna ba ym dei shuh ban bat ia ka resol ki khynnah ki bym shah injek Measles -Rubella.
U DC u la weng noh ia ka jingpynbna ba kham mynshuwa hadien ka jingialang bad ki doktor.
U DC u la bthah ia ka DSEO ba kan pynbna sha ki skul ba ki dei ban pyllait beit ia ka resol jong baroh ki khynnah skul.
U DC u la ong ba ka shong ha ki khynnah skul bad ki kmie ki kpa jong ki la ki kwah ban injek ne em.
Nongpoh: Ki nongialam ka KSU bad FKJGP, myn hynnin ka sngi ki la leit ban kynduh ia ka Kong RM Kurbah, Deputy Commissioner ka Ri Bhoi, na ka bynta ban pynpaw ia ka jingpyrshah halor ka jingthmu shim jaka ki shipai ha ka thain Umtyrnga.
Ki dkhot ka KSU, FKJGP lem bad ki katto katne ki briew kiba la leit kynduh DC Ri Bhoi halor ka jingthmu shim jaka ki shipai ha ki thain UmtyrngaHadien katei ka jingleit kynduh DC, u Samla Ferdynald Kharkamni, President ka KSU, North Khasi Hills District, u la ong ba ka seng hi ka pynpaw ia ka jingpyrshah halor katei ka jingthmu shim jaka ki shipai ha katei ka thai bad da kaba ong ruh da ka long ha kano kano ka rukom ruh kum ka seng kam lah ban pdiang.
U la ong ruh ka daw kaba la pynlong ia ka seng ba kan pyrshah, ka dei halor ka jinghuri hura ha ki kam jaka puta ha kaba haduh mynta ka seng kam pat ioh thikna ia ka jingtip ia ki trai jaka ba shisha bad kumba la ujor da ki paidbah kane ka lah ban ktah ruh ia ka jaka jong kiwei kiba ym don mon ban die sha ki Shipai.
Hadien kane ka jingkynduh DC, na ka liang ka seng ha ryngkat bad ka FKJGP, ngi la buh ia ka jingkyrpad ia ka DC ba kam dei ban shah ban rigieter ia ki jaka ki puta ha kitei ki jaka ba thmu shim jaka ki shipai, katba ym pat lah ban pynbeit, namar kat kum ka jingtip ka seng la ong ba ki don ki jaka kiba la tyrwa die, hynrei ki trai jaka kiba dei hok kim don jingtip ei ei ruh em, u la bynrap.
Ha kawei pat ka liang, ha kane kajuh hi ka sngi, ka KSU, ka FKJGP lem bad ka HNYF, ki la iakren ruh bad ka DC haba iadei bad ka jingpynslem ha ka ban tei noh ia ka Entry Point ha Ri Bhoi.
Shillong: Ka HYC bad FKJGP Ri-War Mihngi Circle ka la pynher krad haduh 14 ngut ki bar jylla kiba wan trei bylla ai rong ïng ha ka shnong Mawlynnong.
Kitei ki bar jylla ki dei na ka jylla Assam bad la beh krad ia ki naba kim don ia ki Work Permit.
Haba ia kren bad u Rupang u President ka HYC Ri-War Mihngi Circle u bah Edmund Khongngai u la iathuh ba ia kitei ki bar jylla la wan ialam da uwei u kontraktor, u la ong ba kitei ki trei bylla ai rong ïng ha ka ïng ki riew shimet ha ka shnong Mawlynnong.
U bah Edmund u la iathuh ba don napdeng jong ki -kiba don ia ki kot ki sla, don pat kiba biang ka Labour License hynrei baroh kim don ia ka Work Permit bad dei na katei ka daw ba ym shah ia ki ban kin dang trei bad la pynher krad lut noh ia baroh.
Utei u nongialam ka HYC u la maham ia baroh ki kontraktor kiba pyntreikam ha ka thaiñ Pynursla ba kim dei satia ban wan ialam da ki briew kiba nabar jylla khamtam ia ki kam kiba ki trai shnong ki lah ban trei.
Ha katei ka jingleit khynra bar jylla na ka HYC la ialam da u bah Macfairson Dkhar -Organising Secretary bad na ka FKJGP pat la ialam da u bah E Khonglam Information Secretary.
Nongstoiñ: Ka kynhun ialehkai jong ka Lawse SC kala ioh ban rung syndon shaduh ka semi phainal jong ka kyrdan 1st Division jong ka lympung Nongstoiñ District Sport Association (NDSA) hadien ba kala ioh ban khur ia ka jingjop kaba la long hynnin ka sngi ha ka madan ialehkai jong ka NDSA.Katei ka jinglah jong ka Lawse ban khur jingjop ka dei hadien ba kala lah ban pynliemnoh ia ka kynhun ialehkai jong ka Nongkroh SC da 2 kol la 0 bad ia kitei ki ar tylli ki kol jong ka Lawse la ioh ban thep da u Basongdor.
Na kaliang ka Tournament Committee ka NDSA kala pyntip ruh ba ka jingialehkai quarter final kaba khaduh ha ka 1st Division kan long biang mynta ka sngi palei jong ka taiew 29 tarik ha kaba ka kynhun ialehkai jong ka New Nongstoiñ kan ia khun pyrshah ia ka Nongstoin FT ha ka por 11.30Am.
Katba ka jingiakhun Qualifier –I jong ka kyrdan Super Division kan long mynta ka sngi ha kaba ka jingiakhun kan long hapdeng ka Nongpyndeng pyrshah ia ka Rambrai FT ha ka por 1.30PM.Shillong: U Shri T.D Marak, Principal ka Tura Govt.
College u la ujor pulit ba u samla pule jong katei ka Tura Govt.
Higher Secondary School (WGH) uba la tip kyrteng kum u Elwansing D Sangma bad ka Samjini D Sangma ki la byrngem ia u ha Facebook bad ki la byrngem ruh ia uwei u nonghikai jong katei ka Kolej.
Jowai: Ka jingpyrshah thung pandit ha Nartiang Durga Temple, hynnin shiteng miet ka la tdem syndon pum haba ka la mih ka jingiakulmar hapdeng ki pulit bad ki paid riewngeit kiba la ialum hapoh Temple bad sha Baranda ban khanglah ia u Pandit ba la thung da u Dolloi bad Rangbah Shnong ban ioh rung shapoh ka Temple.
Ha kane ka jingiakulmar ki la don bun ngut ki pulit kiba la mynsaw bad kumjuh ruh na ka liang ki paidbah na ka daw ba la ia kawang lathi mar kylliang bad na ka liang u paidbah ki la kawang syndon sa da u maw bad ka tyllaw ding barhem.
Na ka liang ki pulit ym duna ia ka 14 ngut kila shitom bad kiba la shitom jur ki kynthup ia u Additional SP, u bah P Syiem, u Sub-Inspector u ma Romit Syngkon uba don ha Nartiang PS uba la pait ka khlieh bad ka khmat ruh ka la mynsaw jur.
La iathuh ba u la shah suh haduh 13 ksaid na bynta jong ka lyngkdong khlieh katba u Addl.SP pat 3 ksai na khlieh.
Ia utei u SI la kit mar mar sha Civil Hospital Shillong bad hadien la phah kynriah sha Guwahati.
Sa uwei pat u Constable jong ka 4Bn.
Uba la tip kyrteng kum u April Marak ruh u la shitom jur na ka bynta jong ka khlieh bad na ka bynta ba shapoh kat haduh u la prie da ka snam la iathuh ki pulit bad u dang don hapoh ICU.Ka Assistant Commandant jong ka SF-10 ka Queenie Fancon ruh ka la mynsaw jur na ka kti.
Na ka ka liang ki paidbah kiba la don haduh kumba 19 ngut eiei kiba la mynsaw jur bad 3 ngut kiba malu mala.
Shillong:Ka HYC Nongthymmai Circle mynta ka sngi ka la leit ban ia kynduh ia u CEM ka KHADC u bah H.S  Shylla ban ia kren halor ka laisen bylla bad ka laisen khaïi ki bar jylla.
Ia katei ka kynhun ka HYC la ialam da u bah Enlang Sawian President bad Daniel Syiem General Secretary.
Ha kate ka jingiakynduh ka HYC ka la pynpaw ka jingsngewkhia halor ka jingioh laisen bylla lyngkar jong ki bar jylla bad kumjuh ki  kompeni bapher kiba ioh laisen khaïi ban treikam.
Ka HYC ka la ai jingmut ia u CEM ban wanrah da ki polisi thymmai ban khanglad ia ka jingioh rung laitlan ki bar jylla kiba wan bylla ha kane ka jylla bad kawei na ki jingmut ba ka la ai ka long ban pyrkhing ia ki karkhana seng kam lane ki kompeni kiba seng kam ha kane ka jylla da kaba bsuh noh ia ka kyndon ba haba ki seng kam ha kane ka jylla ki dei ban pyntikna ba kin ai kam 80% ia ki trai jylla.
Kumba ka logn mynta ka HYC ka la ong ba ki kompeni ki ai kam ia ki bar jylla tang ha ki kam Grade IV lane ki kam sar ing ( Sweeper) ne ki nong kam ap ing ( Chowkidar) bad haba ia kren ia katei ki ju jubab ba ym shym don kyndon satia kaba kum kata ban ai jam bun ia ki trai jylla.
Katei ka seng ka la kdew ba ka jingwan ki kompeni kam shym la pynmyntoi satia ia ki trai jylla naba kim ioh kam.
Shillong: Ki nongialam ka KSU na West bad South West Khasi Hills ha ryngkat ka jingsynranlang jong ki nongialam ka Central Body ba kynthup ia u samla Rapbor Nongrum Publicity Secretary mynta ka sngi ki la leit ban ia kynduh ia u myntri rangbah ba-ar ka jylla u bah Prestone Tynsong ban ia kren halor ka jingeh ki paidbah ka thaiñ West bad South West Khasi Hills na ka daw ka jingbym biang ka surok.
Ha katei ka jingiakynduh ki nongialam ka KSU ki la pynpaw ba ki kwah ba ka sorkar kan maramot bad pynbha ia ki surok ba la don lypa hynrei ki la pynpaw pat ba ki pyrshah lada ka sorkar ka thmu ban wanrah da ka 2 Lane naba ki suba ba ka jingwanrah ia ka 2 Lane kan dei ka lynti ka ban poi sha ka jingtih Uranium.
Ka jing ia kynnoh jrong kti shynrang jong ki kynthei, ka nang iai bteng mynta ka sngi, haba kawei ka nongthoh kotkhubor, ka Sonal Kelogg, ka la kynnoh ia uwei u myntri jong ka sorkar barim jong ka United Progressive Alliance (UPA), uba dei hi u nongialam ba rangbah jong ka seng Congress, ba u ju mlien bha ban doh bad ban ktah met ia katei ka nongthoh khubor lem bad ia kiwei de ki kynthei.
Ka Sonal Kelogg, kam shym la jer kyrteng ia u nongthoh khubor, hynrei ka iathuh ba katei ka dei ka jingjia, ha ka por jong ka sorkar UPA – 1 bad la iathuh ba ka ju mad ia katei ka jingjia, haba ka hap ban ia kynduh ia utei u myntri.
Ka Kelogg, ka la leit trei sha Delhi, haba ka Asian Age, ka la sangeh noh ia ka jing pynmih ia katei ka kotkhubor ha Gujarat.
Ka Kelogg, ka iathuh ba haba ka leit ban ia kynduh ia u, u jat ia ka ngab jongka, ju doh bad ju pyrshang ruh ban doh na shyntur jongka, ka la iathuh shuh shuh.
U MLA ka seng BJP, na Hojai Constituency, U  Siladitya Dev, u kren kob ia U Paresh Baruah, nongialam ba heh duh jong ka seng ULFA, la un nud ban pynbthei bom ha ka por rakhe lehniam Eid jong ki Muslim.
Na ka liang jong ka All Asom Goriya Yuva Chatra Parishad, ka la ujor sha ki pulit halor katei ka jingkren jong U Dev.
Lah ban pyn kynmaw ba ha ka Sngi Saitjain ba ladep, la don ka jing pynbthei bom ha Sukreswar Temple, ha kaba la kam trai da ka ULFA bad halor katei ka phang, U Dev, u kob ia U Baruah, la u shlan ne em ban pynbthei bom ha ka por lehniam Eid jong ki Muslim.
U Dev, u kynnoh ruh ba ka jing pynbthei bom jong ki ULFA, ka pyni, ba la bthah ia u, da ki riew shitniam Muslim.
Shillong:Ka UDP ka la pynbna 10 ngut ki kyrtong ha ka thup kyrteng ba nyngkong jong ka kaba la pynmih mynta ka sngi.
Kitei ki 10 ngut ki long u bah Embhah Syiemlieh MLA barim ka Mawlai na Mawlai konstitwensi, u bah Ricky Shullai MDC ba mynta na Laban-Mawprem, u bah Donkupar Sumer MDC ba mynta na Umsning, ka kong Rona Khymdeit MDC ba mynta na Nongpoh, Teinwell Dkhar MDC ba mynta na Shella konstitwensi, u bah Titos W Chyne MLA barim ka Sohra na Sohra konstitwensi, nangta u bah S Basing Roy Kharshandi na Nongthymmai konstitwensi, u bah Oland Suin na Mawsynram konstitwensi, u bah Macdonald Kharkongor na Mylliem konstitwensi bad u bah Khamshai Lyngdoh na – konstitwensi.
Ka UDP ka la thaw ruh ia ka komiti ka ban peit ia ki mat treikam jong katei ka seng ha ka elekshon MDC bad ki dkhot jong katei ka Manifesto Committee ki kynthup ia u bah Bindo M Lanong kum u Chairman, ki dkhot u bah Teinwell Dkhar, bah Moonlight Pariat, u bah Lamdibok Sumer, Finely Bareh, Donbok Khymdeit bad u bah Equator Nongrang.
Katei ka seng ka la pynbna ruh ba ki don 2 ngut ki kyrtong kiba la pan tiket na ka bynta ka elekshon MP bad kitei ki long u bah Paul Lyngdoh bad u bah Jemino Mawthoh.
U Professor Stephan Hawking, ula khlad noh, hynrei la lah ban pynmih biang ia  kawei ka kot, kaba khadduh eh jongu bad katei la shim, ba ka dei ka kot kaba kongsan bad kaba batai ia ka jingmut jongu, ha kaba iadei bad ka jingim briew bad hadien ka jingiap.
Ha katei ka kot, kaba dang shu pynmih, U Hawking, u batai, ba kam don shuh satia ka jingim hadien ka jingiap lane ka jingim kaba kham bha, hadien ka jingiap.
“Ngi long laitluid ban ngeit ia kaei kaba ngi kwah,  hynrei ha ka jingbatai kaba shi sur tam jongnga, ka long ba ym don Blei satia" ula ong ha ka jingthoh jong ka kotkhubor The Telegraph, kaba la pynmih na London.
“Ym don satia mano mano ba thaw ia ka pyrthei bad ym don mano mano ba pyniaid ia ka jingim jongngi bad kane ka la pynlong ianga ban sngew thikna ba kam don satia ka bneng lane kawei pat ka jingim hadien ka jingiap bad nga ngeit ba ka jingpyrkhat halor ka jingim hadien ka jingiap, ka dei tang ka jingmutdur jongngi hi.
Kam don ka sakhi halor  katei ka jingngeit bad nga ngeit ba ynda ngi la iap, ngi jah rngai noh ha ka jaboh jong ka mariang".
Katei ka kot, la pyllait paidbah ha kylleng ka pyrthei, ha ka jingdon lang ka khun jong utei u saiantist, ka Lucy Hawking bad ka kyrteng jong katei ka kot, ka dei  “Brief Answers to the Brief Questions".
Kine  harum ki long ki shiphew tylli ki jingkylli bad ki jubab kiba la sot lyngkot, na ka kot jong utei u saiantis.
‘There is no God.
No one directs the universe.
’‘In a hot Big Bang.
’‘There are forms of intelligent life out there.
We need to be wary of answering back until we have developed a bit further.
’‘No and yes.
In principal the laws allow us to predict the future but in practice it is too difficult.
’‘Falling into a black hole is definitely bad news.
If it were a stellar mass black hole your would be made into spaghetti before reaching the horizon’‘Travel back in time can’t be ruled out according to our present understanding’‘The present world order has a future but it will be a very different one.
’‘I expect within the next hundred years we will be able to travel to anywhere in the Solar System’‘A super-intelligent AI will be extremely good at accomplishing goals and if those goals aren’t aligned with ours we’re in trouble.
’‘Remember to look up at the stars and not down at your feet.
’.
Ka dor jong ka diesel  bad ka petrol, ka la nang kiew mynta ka sngi, ha kaba ka diesel, ka kiew da 20 pisa bad ka petrol, ka kiew da 11 pisa shi litar.
Ha ka 4tarik Risaw, ka sorkar India, ka la ot noh da T.2.50p shi litar ia ka dor ka diesel bad ka petrol bad ki don bun ki Jylla, kiba bud ia katei ka jingbthah jong ka sorkar India, ha kaba ki la pynduna lem sa T.2.50 shi  litar bad kaba long baroh T.5.00 na ka shi litar kaba la nang hiar ka dor ka petrol bad ka diesel.
Haduh ha kine ki sngi, ka dor jong ka diesel, ka la nang kiew biang sha ka T.2.75 shi litar ha kiba bun ki nongbah jong ka Ri India, katba ka Petrol, ka la kiew da T.2 shi litar.
Jowai: Hadien ka kynrum kynrum kaba la mih, na kaba ia jied bad ia thung ia u Pandit lane u Wamon (Barman) ban pyndep ia ka lehniam ha Durga Temple ba paw nam bad kaba la don haduh palat 500 snem mynta; hynnin ka sngi u DC ka West Jaintia Hills u la khot ia ka jingialang ba kyrpang hapdeng ki arliang ki nongialam ka shnong Nartiang ha ka jingiadonglang u SP bad Adl.
SP nalor kiwei pat ki Magistrate.
Ha kane ka jingialang, na ka liang u DC bad SP u la maham tyngeh ba kim dei ban thaw ia kano kano ka kynrum kynram kaba lah ban pynthut ia ka jingiaid beit iaid rrynti ka Durga Puja ha katei ka Temple jong u Syiem Jaintia hyndai.
U DC u la sam ruh ia ka Court Order sha baroh arliang ban tikna ba ki la ioh bad ba kin burom ia katei ka hukum jong ka iing bishar.
Katei ka hukum ka iing bishar ka la hukum ia ki Pulit bad ia u DC ban kem naphang ia kino kino kiba pynthut ia ka lehniam puja bad ban pynngat ia ki ha ki kyndon mukotduma kiba tyngeh katkum ka ain.
Na ka liang ka bor District haba kren sha ki nongpathai khubor hadien ba la wai katei ka jingialang, ki la ong ba ki la long kiba la pynkhreh ban tem ia kino kino ki jingkulmar bad kumba la aibor da ka iing bishar kin kem naphang ia ki nongpynkulmar.
Na ka liang ka bor Shnong ka Nartiang hapoh ka jingialam u ma Chemphang Myria kum u waheh shnong, u la ong ba kane ka jingialang ka long kaba lah ban pdiang da ka kynhun jong u namar ki burom ia ka ain bad ia la ka burom ka shnong ka thaw bad ia ka burom jong ka district hi baroh kawei.
Katba na ka liang u ma Moina Singh Phyllut, uba dei ruh u nongialam ka BJP u la ong ba kim hun satia, hynrei kin shu burom ia ka iing bishar.
Ka kynhun kaba la ialam da u ma Phyllut ka long ban khanglad ia u Pandit uba nabar ban rung hapoh ka Temple, katba ka kynhun hapoh ka jingialam u Rangbah Shnong bad u Acting Dolloi (ba la khlad noh dang shen) ki kwah ban wanrah da u pandit nabar uba la nang la stad bad uba dei na ka jait Brahmin.
Shillong: Ka Co-ordination Committee on International Border (CCIB) myn hynnin ka sngi ka iakynduh ia u CEM ka Khasi Hills Autonomous District Council (KHADC), u Bah HS Shylla ban nym pat ai No Objection Certificate (NOC) ban ker sainar shiah ha ki khappud bad ka Bangladesh.
Ka CCIB ka dawa ba dei ban da bishar bniah bad pynbeit bha shwa khnang ban nym duh ei ki jaka sha Bangladesh haba ker sainar shiah.
Ki nongialam ka CCIB kynthup u chairman, u Bah Sukkynjai Myrchiang bad u Bah Kmen Myrchiang ki la ong ba ka committee kam pyrshah ia ka jingker sainar ha ki khappud hynrei ka ieng ha ka nongrim ba dei ban ker naduh zero line khnang ba ki paidbah kin nym duh ei ia ki jaka sha Bangladesh.
Ki la iathuh ba ki jaka ba hap hapoh ka KHADC kiba don ha khappud bad ka Bangladesh ka dei naduh Nongjri shaduh Umsyiem kaba ka jingjngai ka long kumba 40 haduh 45 km.
La iathuh ba u CEM u la kular ba un nym pat leh kyrkieh halor kane ka kam, hynrei un pule bniah bha shwa bad un nym iaid pyrshah ia ka mon u paidbah.
Ki don 40 lak ngut ki briew, ki bym shym la rung kyrteng satia ha ka thup jong ka National Registration Certificate (NRC) jong ka Assam, kaba la pynmih ha U Naitung 2018; hynrei haduh mynta, ki don tang 1lak ngut kiba la pyndap kyrteng thymmai, na ka bynta ban pynrung ha ka NRC.Ka Supreme Court, ka dang peit bniah bha ia katei ka kam, ha kaba ka jing bishar ia kito kiba thep kyrteng, kan long ha ka 23tarik Risaw 2018.
Ka jingthep kyrteng, ka la sdang naduh ka 30tarik Nailur 2018 bad kan dang iai bteng haduh ka 23tarik Naiwieng 2018.
Ha kine ki sngi, ba ka jur bha ka jingshah kynnoh ia ka jingleh kynshlein bad leh bor kynthei jong ki shynrang, kumta kawei ka aktress ak phlim dakaid na America, ka la ujor pyrshah ia U Donald Trump, President jong ka America, halor ka jingiadei jongka bad u ha u snem 2006.
Ka Stormy Daniel, ka la ujor ha kashari pyrshah ia U Trump, hynrei u nongbishar, ula pynkut noh ia katei ka mukotduma bad ula hukum ruh ia ka, ba kan siew wat ia ka bai lutksan bad ka bai iasaid jong ki riewsaid ain, kiba mihkhmat na ka liang jong U Donald Trump.
Katei ka dei ka hukum, kaba la pynmih da U James Otero, uba dei u nongbishar ka US, ha Los Angeles.
Ka Daniel, ka kam ba ka don jing iadei bad U Trump ha u snem 2006 bad ka la mudui ha Kashari ha U Iaiong mynta u snem.
Katei ka mukotduma, ka dei halor ka jing mudui jong ka Daniels, ia ka jing jubab jong U Trump, ha ka twitter, ha kaba la pyni ia ka dur jong u briew, uba la shu dro bad ba la kynnoh da ka Daniel, ba ula byrngem ia ka ha u snem 2011, ba ka dei ban sngap beit jar halor katei ka jing iadei jongki bad ka jubab jong U Trump, halor katei ka jingthoh ka long “Ka jingthoh kaba shu pynsngewthuh bakla ia ki briew (‘total con job.
’).
Ka Daniels, ka la mudui ruh ha kashari, halor ka jing ia kut kaba  $130,000, na katei ka jing iadei jongka bad U Trump, ha kaba la shim ba katei ka dei ka jingkren kaba lamler pynban.
Ki riew said jong U Trump, ki dang ia khun ban pynkut  noh ia katei ruh ka jing ujor jong ka Daniels.
Da U Bah Philip MarweinKi Sim Amur Falcon lane ha ka khasi ngi khot ki Sim Kbeit ki dei ki ba itynnat bad kiba stet bha ban her namarba ki rit ka met bad ki sting bha ban her namar ki khlain ki thapniang, ki jrong ki sner bad la sop bha saphuh da ki sner ba syaid.
Ki lah ban her bad pda ha suin da ki bun bun kynta bad ki khmat jong ki, ki lah ban iohi wat ia ki puit ne ki knai kiba rit kiba par ha khyndew.
Ha ka jingshisha ka kbeit kynthei kam da kha bun ki pylleng hynrei kumno re kine ki jait sim kbeit ki roi shi kad-dei khamtam ha ki thain Mongolia, China bad Russia ruh.
Kine ki bam da ki puit, ki khnai, ki khniang, jakoid bad wat ia ki bsein rit ruh.
Nalorkata, ki bam da ki para sim bad ia ki syiar ruh, khamtam ia ki syiar khun.
Ha ki aiom synrai naduh u Risaw haduh u ba sdang jong u Naiwieng kine ki Sim, da ki hajar bad lakh tylli ki mih na Mongolia bad China ki Ri ba shaneng bad ki leit buhai shnong sha jngai bah shaduh South Africa kaba jngai kumba 22,000 kilo metre.
Ha kane ka jingher pda jong ki na suin, ki wan hiar shongthait ha Nagaland.
Ha Nagaland ki kham hiar ha ka Khlaw bah ba la khot ka Yaongyimchen Community Reserve kaba don ha shnong Longleng.
Mynshuwa ki ju leit hiar sha Pongti kumba 100 kilo metre sepngi na Longleng.
Kine ki Sim kbeit ki hiar ruh ha ki khlaw jong ka Them Tyrso-Umtngam jong ka Ri Bhoi ha u October-November.
Kine ki Sim ki wanpoi sha Nagaland bad Tyrso-Umtngam ha bapdeng u bnai Risaw ter ter shaduh ba sdang jong u Naiwieng man ka snem.
Ka Yaongyimchen Reserve Forest kaba ha Longleng ka don kumba 1000 hectare ka ka jingheh bad kaba long khlaw bha ym don ba ktah da ki briew la kumba 30 snem.
Ki Nong Nagaland ki ri kyndong ruh ia ki wah kum ka Dula, Duthet, Shiung bad Okyang da ki ki bor pyniaid shnong ba la khot ki Village Council jong ka Yaongyimchen , Alayong bad Sanglu.
Kim shah ban beh mrad, beh bad siat sim, kim shah ban riam sim riam kbeit, ban pyniap ia ki bsein, ki khniang ki ksiah bad lada lap ba don ba kem, ne riam, siat ne pyniap ki bor shnong ki ju dain kuna T.25,000/- shisien lap.
Kim shah ban bom dohkha, lane wieh tutia, ne riam da ki kynjia ruh ne ki speng ne ki slung.
Oh, ki da bidong tyngeh haduh katta katta.
Ia ki Amur Falcon la iada kyrpang bha hapoh ka Indian Wildlife Protection Act, 1972 bad ka India ruh ka dei kawei na ki Ri ba iasoi ia ka rai jong ka dorbar bah jong ka pyrthei ban iada ia ki mrad bad ki sim kiba buhai shnong ne khih na kawei ka jaka sha kawei pat ka jaka.
Kane ka Yaongyimchen ka iada bha ia ki jingbam jong ki Sim khamtam ia ki Kber, ki Niangkynthah Um (dragon fly), ki khnai bad kiwei kiwei ki jait jingbam jong ki kbeit.
Ki dorbar shnong hangtai ha Nagaland, Yaongyimchen, ki la leit pan jingiarap na ka Wildlife Trust of India ban kyrshan ia ki bor shnong jong ki ban leh ia ka rep bun bad rep (rep kynrein) kynriang lum (permanent Terrace Farming Cultivation) ban lait na ka jingpynjot ia ki khlaw ki btap.
Ka Wildlife Trust of India ka la ai jingiarap peisa shibun ha ka kyrteng jong kata kaba ka khot ka Rapid Action Project ban pynneh bad iada ia ki khlaw ki btap ha kane ka jaka.
Uwei na ki Rangbah shnong Nagaland ba trei ha ka ban iada ia ki khlaw ki btap bad ki kynjia baim, u Y.Nuklu Phom, u la ong dang shen, “ Nga kwah ban pynneh pynsah bad iada ia ki mrad bad ki sim ki doh bad kumjuh ban pynneh ia ki khlaw khnang ba ki sim bad ki mrad kin ioh jaka ban iaid bad ban rieh khnang ban roi ki jingthaw baim bad ban long ka jingmyntoi ia ki babun balang ha ka jylla bad ha ka Ri “.
Shillong: Ka Meghalaya High Court myn hynnin ka sngi ka la tian bishar halor ka jingsniew palat ka surok na Shillong sha Dawki, la tian bishar ia katei ka kes da u Chief Justice Mohammad Yaqoob Mir bad u Justice SR Sen.
U Executive Engineer ka PWD Road NH Division, Shillong mynta ka sngi u la wanrah ia ka jubab jong u sha ing bishar halor ka hukum ba ka kashari ka la pynmih ha ka 17 tarik u nailur bad u la jubab ba la dep ban pynbha ia ki surok kiba thliew baroh naduh Wahkdait shaduh Dawki bad ki don 90 mitar.
Ka Kashari ka la buh por mynshuwa ba ka tnad PWD ka dei ban pyndep ia katei ka kam hapoh saw bnai hynrei ka la pan por 12 bnai, ka kashari kam ailad satia bad ka la hukum ba dei ban pyndep beit hapoh 4 bnai.
Ia ka surok kaba na 7 Mer, Upper Shillong shaduh sha Pynursla u Enjiniar u la ong ba la bthah ia u kontraktor ba u dei ban pyndep hapoh 4 bnai.
Ka kashari ka la hukum ba katei ka tnad ka dei ban pynthikna ba ia ka kam dei ban pyndep hapoh ka por ba la buh.
Nangta ka Court ka la pan jubab ruh na ka tnad PWD balei ba ka surok ban leit sha NEIGRHIMS ym shym la pynbha satia bad ka la hukum ba ka PWD ka dei ban jubab lyngb aka Affidavit.
Ka kashari ka la ong ba ka surok ban leit sha NEIGRHIMS ka dei ka surok kaba sniew bad hangtei ki don shibun ki jaka pule bad ki ophis bad kane ka long na ka bynta ka jingmyntoi ki paidbah.
Ka kashari ka la pan jingshai ruh ia ka jingiaid ka kam ban shna ia ka surok na Tura sha Baghmara bad na Baghmara sha Siju bad ka la buh por ba kan bishar ia kane ka kam ha ka 5 tarik u naiwieng.
Shillong: U Bah Thomas Rongthaluh u dkhot ka Meghalaya Wushu Association (MWA) uba dei na Ri-bhoi District, u la rah takma rnong na ka lumpung 27th Senior National Wushu Championship kaba dang shu kut mynta ka sngi ha ka nongbah Shillong kaba sdang naduh ka 10 tarik Risaw 2018 ha Assam Regimental Centre, Happy Valley, Shillong.
U Bah Thomas u dei tang ma u, uba la jop ia ka takma rnong na kane ka lumpung na ka jylla Meghalaya uba la jop na ka Taolu (Taijiquan Optional event).
Ha kane ka jingialehkai, la wan iashim bynta kumba 900 ngut ki nongialehkai na kylleng ka ri.
U Lat ka jylla Meghalaya u la shim ia ka bynta kum u kongsan ha ka sngi kut ban sam ia ki khusnam.
Ka kynhun ba la rah ia ka nam lahduh baroh ka dei ka SSCB (kynhun shipai), bud sa ka Manipur.
Shillong: Ka Malki SC ka la bat ha ka kyrdan ba saw ha ka lumpung Shillong Premier League 2018 hadien ba ka la pynliem ia da 5-1 ia ka Sawmer ha ka jingiakhun kaba long myn hynnin ka sngi ha madan ka SSA, ha Shillong.
Ia ka Malki la thep da u Joseph Seun lai kol marwei ha kane ka jingiakhun, kaba la lah ban pynkhih jar ar sien tang hapoh shiphew minit.
U Seun ka Malki u la thep ia ka kol ba nyngkong ha ka 5 minit bad sa kawei haka 8 minit lyngba ka shut bol hadien ba u Ousseynou Kamara u la shah pynkhyllem ha u nongialehkai ka Sawmer ha jaka u nongapkol.
U Gamelial Kharlyngdoh ka Sawmer u la ioh ban pynphai ha ka 21 minit.
Hynrei ha ka kyllamiet mar ia sdang katto katne katne minit, ka Malki lyngba u Seun u la thep biang ha ka 49 minit ba la pynai da u Dennelson Pyngrope.
Ha ka 63 minit, u Seun u la ioh biang ban thep ia ka kol kaba lai lyngba ka bol kaba la pynai da u Bowari Khongstia.
Ka Malki ka la ioh biang ban pynkiew jingkhein da u Ronnie Nongbri shwa ban wai bad ban bat nam tam 5-1.
Ka Malki mynta ka la kamai 13 point bad ka don mynta ha ka kyrdan basaw ka SPL.Kan iakhun ban iaknieh ia ka nam balai bad ka Rangdajied United ha ka 20 tarik Risaw.
Shillong: U Myntri ka tnad Social Welfare ka jylla u bah Kyrmen Shylla, u la ong ba ka baibam kiba duna dkhot met, ki longkmie ba marwei bad ki tymmen kan sa lait noh shen, hadien ba la dep ka tnad pla tyngka ban pynbeit ia ki jingdonkam.
Haba kren mynta ka sngi, u bah Kyrmen u la ong , “Ka tnad Social Welfare ka la dep pan ia ka pisa ha kane ka dorbar synrai ba la dep haduh T.71 klur na ka bynta ban siew ia ka baibam jong ki briew ba duna dkhot met, kiba tymmen bad ki longkmie ba marwei".
U la ong ba kane ka pisa ka long ban siew ia ka baibam jong kine ki briew hynniew bnai kaba khlem pat siew ka sorkar barim bad kaba thymmai haduh u Lber u snem ban siew da kane ka sorkar thymmai.
Dang shen, ka seng ki briew ba duna dkhot met hapoh ka lama ka Khasi Disabilities Association (KDA) ka la byrthen ba kan mih madan lada ka sorkar ka dang iai pynslem ban pynlait ia ka baibam jongki, kaba ju ai ka sorkar 500 shi bnai na ka skhim Chief Minister’s Social Assistance Scheme, kaba la sahkut hynniew bnai.
Kane ka baibam ka sahkut naduh 01-04-2017 haduh mynta.
Ka seng KDA ka la byrthen ba kan ap haduh 30-10-2018, lada ka sorkar ka sngap mynthi kim banse ban pynlong da ka jingiakhih ban pynbor ia ka sorkar ban pyllait noh iaka hok jong ki briew kiba don ka jingduna ha ki dkhot met ha ka jylla, la ong u president ka KDA u Bah Starwin Kharjana.
Shillong: Ka Election Committee jong ka UDP kan pynbna paidbah ia ka thup kyrteng ba nyngkong jong ki kyrtong MDC 2019 jong ka mynta ka sngi ha ka por 11:30 baje mynstep.
Kiba bun ki kyrtong kiba ka UDP kan pynbna lashai ka sngi kin dei na East Khasi Hills District ha kaba u President jong ka East Khasi Hills District u bah Titos W Chyne u la ong ba kiba bun ki konstitwensi la dep ban pynbeit lut lnadong shadong.
Kin don 2 ngut ki MLA barim ki ban ia khun ha kane ka elekshon MDC ka ban wan bad kata ka dei u bah Titos W Chyne na Sohra bad u bah Embhah Syiemlieh na Mawlai konstitwensi.
Shillong:  Ka lumpung ialehkai I-League 2018-19 kan sdang ha ka 26 tarik mynta u bnai ha kaba ka lahduh mynshem snem ka Minerva Punjab FC  kan iakhun ia ka Churchill Brothers Sports Club, ka Chennai City FC kan iakhun ia ka Indian Arrows.
Katba  ka kynhun na kane ka nongbah ka Shillong Lajong FC kan iakhun pyrshah ia ka Aizawl FC ha ka 28 tarik ha JN Stadium, Shillong por  5pm.
Ha kane ka kynti, ki don lai tylli ki kynhun na kane ka dong mihngi kiba iakhun ha ka i-league kaba kynthup ia ka Shillong Lajong FC, ka Aizawl FC bad ka North Eastern Re Organising Cultural Association (NEROCA) na Manipur.
Ka i-league 2018-19 kan sakhi ia ka jingiakhun ban iaknieh ia ka nam lahduh jong 11 tylli ki kynhun kiba kynthup ia ka Aizawl FC, Chennai City FC, Churchill Brothers SC, Gokulam Kerela FC, Indian Arrows, Minerva Punjab FC, Mohun Bagan, North Eastern Re Organising Cultural Association (NEROCA), East Bengal, Real Kashmir bad ka Shillong Lajong FC.Ia ki jingialehkai yn sa pyni live ha ka Star Sports Network.
Ka kynhun kaba la rah ia ka nam lahduh kan ioh ban iakhun ha ka lympung AFC Champions League qualifier.
Ha kane ka I-league ba mynta ka kynhun ba rung thymmai ka dei ka Real Kashmir Football Club na Jammu and Kashmir kaba kiew na ka 2nd Division League.
Wat la dangshen ka sorkar ka la pynhiar ia ka dor ha Petrol bad Diesel ha ka jylla, hynrei haba iadei bad katei ka jingpynhiar dor ka sorkar jylla, na ka liang ki Nongniah Auto Rickshaw hapoh ka lama jong ka Nongpoh Region Auto Owners & Driver Association, ki la pynpaw ia ka jingbymhun ha kaba ki dang kyntu ia ka sorkar jylla ba ka dei ban pynhiar dor biang ia ka Diesel bad Petrol.
Ka daw hi kaba la pynlong ia ki nongniah Auto ha Nongpoh ban dawa biang na ka sorkar ba ka dei ban pynhiar dor, ka dei hadien ba ki la mad ia ka jingkiew dor ha ka Petrol bad Diesel ha kine ki khyndiat bnai ba la dep, ha kaba kum ki nongniah Auto kiba im ja da kaba kamai Auto, ki la shem jingeh shikatdei eh halor kane ka jingkiew dor jong ka Petrol bad Diesel.
Kochi: Ka Kerala High Court mynta ka sngi, ka la ai jamin ia U  Bishop Franco Mulakkal, uba la shah kem, halor ka jingkynnoh ba u bat bor ia ka nun khatlai sien kynthih, ha ki snem 2014-2016.
Ka jamin ia U Bishop, ka long bad ka kyndon ba um bit da lei lei ruh, ban rung ha Kerala bad ba un aiti noh ruh ia ka passport jongu sha ki pulit bad ba un leit ha khmat ki pulit shisien ha ka artaiew.
La kem ia U Mulakkal, ha ka 21tarik Nailur 2018, ha kaba la buh ia u ha phatok, ha ka 24tarik Nailur 2018 bad ula don ha ka jingshah set phatok, na ka bynta ar taiew kynthih.
Ha ka 3tarik Risaw 2019, ka High Court, ka la kyntait ban ai jamin ia U Bishop, hynrei mynta ka sngi, la ai jamin noh ia U Mulakkal, uba dei U Bishop, uba peit ia ka  Diocese ha Jalandhar jong ka  Punjab.
Jowai:Ka khubor kaba la iohlum napoh ka Elaka Labang-Nongphyllut, ia kaba ki briew ki kham iatip kum ka Block I, la ong ba ha kane ka 11 tarik mynta u bnai, uwei u Rangbah  u Nowel Thaiang Sariang uba na ka shnong Mooriap, u la shah shoh bein ha ki shi kynhun ki Karbi ha shnong Shyrngan katba u dangwanphai na ka jingwan siew baiskul khun na Parish Umpawiang sha la iing.
Kane ka kynhun jong ki Karbi hadien ba la shoh la dat mynsaw ia u ha shnong Shyrngan, ki la ialam ia u sh shnong Rongpangbong bad hangta ruh la ong ba nalor ba u la mynsaw jur ki la dangshoh dangdat shuh shuh ia u haduh ba um tipbriew shuh.
Kane ka jingshoh jingdat ia une u Rangbah kaba khlem da don kano kano ka daw bad kane ka kynhun jong ki Karbi kaba hapoh ka jingialam jong u Son Tiso, u Sarsing Tiso bad u Bimol iathuh ki tyllong khubor kiba thikna.
Nangta la ong ruh ba nalor une u Rangbah u la shah shoh shahdat, kane ka kynhun ka dawa ruh ba une u Rangbah uba la shah shoh shahdat un wanrah phraphew hajar tyngka sha kane ka kynhun kaba shong basah ha Rongpangbong.31ngut ki khar Bangladesh, ki la shah kem mynta ka sngi ha Guwahati, katba ki dang mut ban leit phai sha Bangladesh, lyngba ka Agartala.
Kitei ki la shah kem ha ka kad rel ha Guwahati bad kitei ki dei kiba la trei kam ha Bengaluru la lai snem kynthih.
AIS SujaKaei kaba la jia shisien harud jong ki wah ka Babylon? Dei ka jingshong iam bad kynmaw tympang jong ki nong Israel ia la ka Ri mynba la ring mraw ia ki da u Syiem Nebukhadnessar.
Ki long ka jaid bynriew Jiw kiba stad ban shad kiba bang ban rwai, hynrei ki la shu sdien noh ia ki duitara jong ki halor ki dieng Jamynrei.
Ki nong Babylon haba ki la iohi ia kane ki la kren ha ki nong Israel da kaba ong – “To rwai ha ngi ia ki jingrwai Seion jong phi" ki nong Israel ki jubab?" Salm 137:1-4.
Ki Jiw ne Israel kim lah ban mane Blei shabar na la ka Ri, kim lah ban rwai ia ka jingrwai Seion ha Ri nongwei, kata ka dei ka rukom dustur jong ki lait noh tang ha Ri lajong namar ka long kaba kyrpang.
Ki nongrwai pawnam ka pyrthei ki Boney-M ki la rwai ia kane ka jingrwai “Harud jong ki wah Babylon" By the rivers of Babylon ka long ka jingrwai kaba bang shisha hynrei ki jingmut kiba sngewsynei tam ia ki nong Israel.
Ka long ka jingrwai kynmaw ia ka por kaba ki Jiw ki la duh noh ia la ka Ri bad shah ringmraw sha Babylon hyndai, hynrei bunsien ki briew ki pyllong sur jingrwai Khristmas ia kane ka jingrwai khlem sngewsynei ia ki nong Israel ba ki la jied ia ka lynti jingbym kohnguh ia u Blei ki la lyndet ia ki ain u Blei Jehobah.
Kane ka dei ka sur jingiam briew jong ki nong Israel ha Babylon kein.
U Blei u la kren lyngba u Jeremiah Nongiathuhlypa (Prophet) da kaba ong – “Bad kane ka Ri (Israel) baroh kan long ka jingkynjah bad jinglyngngoh; bad kine ki jaid bynriew (Jiw) kin shakri ia u Syiem Babylon (Nebukhadnessar) 70 snem".
Jeremaiah 25:11.
Ka jingshah ringmraw ki Israel sha Babylon ka la neh 70 snem kumba la iathuhlypa da u Prophet Jeremaiah.
Shaphang kane kajuh, la thoh ha ka Kitab 2 ki Syiem 24:1-17 / 2 ki Syiem 25:1-21, shaphang ka jingkyllon ka Jerusalem bad jingshah ringmraw sha Babylon bad shawei ruh namar ba bun ki Syiem ki la synshar halor jong ki bad ki la long ka jaid bynriew khlem Syiem khlem nongsynshar, bad khlem Hima bad long mraw artad ha Ri nongwei (slaves in the foreign lands).
Ka daw ba la jia ia ki Israel kumne dei namar ba ki la kyntait ia u Blei ha ka por jong u Samuel mynba u Samuel u la thung ia ki khun jong u ban long ki nongsynshar ha Israel.
Ki Israel ki la ong ia u Samuel – “Me la tymmen ki khun jong me ruh kim iaid ha ki lynti jong me, te mynta to thung da u Syiem halor jong ngi ban bishar ia ngi kum ka jaid bynriew" 1 Samuel 8:1-5.
U Samuel u la iohsngew ia kata ka jingong ki Israel, u la sngewsih eh haba ki ong – “To ai da u Syiem ban bishar ia ngi".
Hangta u Samuel u la duwai u ong – “To shah shkor ia ka ktien kine ki briew ha kiei kiei baroh ba ki ong ia me, namar ym dei ia me ba ki kyntait, hynrei ki kyntait ia nga ba ngan ym long Syiem halor jong ki …….
To pyni ruh ha ki ia ka rukoom uta u Syiem u ban synshar ia ki" 1 Samuel 8:6-9.
Ki Israel ki ong – “Ngi kwah ban ia long lem kumba long kiwei pat ki jaid bynriew ka pyrthei ba u Syiem jong ngi un synshar ia ngi bad un ialeh ka jingialehthma ia ngi" 1 Samuel 8:10-20.
U Samuel u la iathuh ia kane baroh ha u Blei.
U Blei u la ong – “To shah shkor ia ka ktien jong ki, bad to thung da u Syiem halor jong ki" 1 Samuel 8:21-22.
Kumta u Blei u la ai Syiem ia ki bad u Syiem banyngkong ki Israel dei u Saul ha ka snem 1050 B.C.Hadien u Saul, sa u Syiem David, hadien u David sa u Syiem Solomon ha ka snem 970 B.C.Kumta, hadien u Syiem Solomon ka Hima Israel ka la kad arliang.10 jaid ki Israel la long Syiem ia ki da u Jeroboam ha ki snem 930-909 B.C, ka Samaria dei ka Nongbah (Capital) jong ki.
Ki arjait pat (Benjamin, Juda) u Syiem jong ki dei u Reboam ha Hima jong ki dei ka Juda, ha ki snem 930-913 B.C ka Jerusalem dei ka nongbah jong ki.
Ka Hima Israel ka la neh 187 snem ka la ioh 20 ngut ki Syiem tang kiba sniew suda.
U Syiem Shalmanessar u Syiem ka Hima Assyria ruh ula synshar halor ki Israel, la ring mraw ruh ia ki Israel sha Ri Assyria.2 Syiem 17:3-4 / Jer 50:17.
Ka Hima Juda pat ka kham neh slem.
Kane ka ioh 20 ngut hi ki Syiem.
Don napdeng ki Syiem ka Hima Juda ia kiba u Blei u shem sngewbha ha ki hynrei te kiba bum dei kiba sniew jinglong.
Dei ha ka snem 86 B.C ba la wan u Syiem Nebukhadnessar sha Jerusalem bad u la thang ia ka Temple da ka ding bad lute na ka Temple, bad ring mraw ia ki Israel sha Babylon.
Jeremaiah 50:17.
Dei ha kane ka rukom kein ba ki Israel ki la ia shong iam harud ki wah Babylon haduh 70 snem, ki la long tang ki mraw ha Babylon katba ka Ri Israel ka la kylla long ka Ri kynjah bad Ri ka jinglyngngoh namar ki briew Israel ki la shakri mraw haduh 70 snem ia u Syiem ka Babylon u Nebukhadnessar kein.
Jeremaiah 25:11.
Kumta kane kajuh ka jia ba lada ki briew kim shym kohnguh ia u Blei ia ka ktien jong u kin hap ban shakri ia u soitan bad ban long ki mraw jong u da kaba un teh un khum tip haduh katno snem? Dei hangta kin kynmaw ia ka Jingsuk jong u Blei, kumba ki Israel ki kynmaw ia la ka jong ka Ri.
Ki shipai China, ki la ioh rung sha u pud u sam jong ka Arunachal Pradesh ha ki khyndiat sngi ba ladep bad kitei ki shipai China, ki la ia kren bad ialeh paralok bad ki nong Arunachal bad katei ka dur, ka la pynmih ia ka jingiakren kaba bun phew jait ha ka twitter.
La iathuh ba kitei ki shipai PLA, ki don 11ngut bad ki leit rung sha u pud u sam ka China, ha ka riam shipai jongki hi bad kitei ki rung ha ki bynta jong ka shnong Dibang bad don na ki nong Arunachal, kiba iathuh ba kitei ki shipai ki leit beh mrad sha ki khlaw jong katei ka Jylla.
La antad, ba katei ka jingjia, ka dei kumba shi taiew tam eiei mynshwa.
U Myntri ka tnad pynneh riti dustur ka jylla u bah AL Hek mynta ka sngi, u la iakynduh ia u myntri ka tnad jngoh pyrthei ka ri, u KJ Alphonse ban buddien ia ka jingjah klep ka song pisa kaba T.70 klur kaba la tyrwa da ka sorkar pdeng ban iarap ban pynitynnad ia ki jaka niam ha kane ka jylla lyngba ka Swadesh Darshan’ scheme.
Ha ka jingkynduh ia u Alphonse, u Bah Hek u la iathuh ba ki nongialam niam kynthup ka Seng Khasi, Katholik bad Presbyterian ki la wan iakynduh ia u ban wad jingtip shaphang kane ka skhim hadien ba ka sorkar ka la kular ban ai sha ki shwa ka elekshon mynshem snem.
“Ki nongialam na ki kynhun niam kum ki Khristan bad Seng Khasi  ki la wan iakynduh ia nga kiba la kyrpad ia nga ban ai jingiarap na ka bynta ban pynbha ia ki jaka lehniam ha Meghalaya.
Nga la wad ia ka jingmang kaba la kular sha ki paidbah ka jylla", la ong u Bah Hek.
Katkum ka jingong u bah Hek, u myntri u la pan ia ka jingpynkhreh ia ka jingdonkam ha kaba iadei bad kane.
Shillong:Mynta ka sngi ka Meghalaya People’s Committee on Aadhaar ka la lum jingialang ha Khasi National Dorbar Hall ban ia kren halor ka rai ba ka Supreme Court ka la pynmih dang shen ha kaba ia dei bad u Aadhaar nombar.
Ha katei ka jingialang ka komiti ka la shim ia ka rai ban iaid shakhmat ia ka jingsoi kyrteng na ka bynta kito kiba kwah ban weng kyrteng noh ialade na u Aadhaar.
Ka komiti ka la pyntip sha ki paidbah ba kino kino kiba la dep leh Aadhaar bad kiba kwah ban weng noh ialade ki lah ban wan sha ophis ka KSU kaba don ha Jaiaw ha ka 29 tarik mynta u bnai naduh ka por 10 baje mynstep.
Shillong:Ka tnad PWD lyngba u Chief Engineer ( Building) u bah F.Marbaniang ka la thed kti halor ka jingkhyllem  ka kynroh jong ka Jowai Public School bad ka la ong ba kam dei satia na ka daw ka jingbakla jong katei ka tnad hynrei ka la ong ba ka jingkhyllem jong ka kynroh ka dei na ka daw ka jingleh stad jong ki bor pyniaid ia katei ka skul.
U CE u la ong ba ki Enjiniar ka PWD ki la khang ban theh khyndew hynrei ki bor skul kim sngap satia bad dei namar ka jingtheh khyndew kaba la pynlong ia ka kynroh ban twa.
Ka Upper Shillong, ka la mad biang ia ka jingdheng kali Lah Sngi U Blei, kaba sdang naduh ka por 9baje  bad ka dang iai bteng haduh ka por ba thoh ia kane ka khubor, ha ka por 11duna.
Ki kali kiba kiew sha Iewduh, ki la sdang ban sahkut lynter lynti, naduh na 3mer shaduh sha 4mer bad imat, kumba ka dang iai bteng hi ter shi ter.
Wat la kane ka jingdheng kali, kaba mynta, kam da dei than kaba jubor, hynrei, la iohi pat ba kam shym la pyllait pat ia ki kali, kiba leit sha Iewduh, ba kin iaid khlem jingshah pynwit.
Ka jingkynnoh halor ka jingjrong kti kynthei bad bat bor jong ki khlur ak phlim, ki nongthoh khubor bad wat ki riew sain pyrthei, ka iai bteng haduh ha kine ki sngi bad ha kane ka kynti, ka Pooja Misra, kawei na ki nong iakob Bigg Boss, ka kynnoh ba U Shatrughan Sinha lem bad ka lok jongu, ba ki la bat bor ia ka bad nangta ka kynnoh ruh ba U Salman Khan bad nangta ki hynmen jong, U Sohail bad U Arbaaz Khan, ki la bat bor ia ka ha ka hotel ha Delhi, ha ka por ba ring ia ka phlim Sultan.
Ka Pooja Misra, ka ju pynmih ia ki khubor kiba shu thaw bad kiba shu thok bad dang shen, ka la kynnoh ruh ba ha ka por ba ring ia ka phlim Abhi Toh Party Shuru Hui Hai, ka la shah bat bor ha ki lai ngut ki briew ha Jaipur.
Kham mynshwa, ka la kam ruh, ba ka la shah bat bor ha kawei ka hotel ha Udaipur, ha ka por ba ka la buaid jawsheh.
Ka Mishra, ka pyni ia ka jingthoh ha ka peij jongka ha facebook, ba ka phah ia ka jing ujor sha ki pulit pyrshah ia U Salman Khan bad U Shatrughan Sinha lem bad kiba ha iing jongka, halor katei ka jingshah kynnoh bat bor.
Da U Bah Philip MarweinHaba ngi don ha Duriaw ngi lap ba kat shaba leit ka don ka um hynrei ka um duriaw kam long ban dih namar ka jaboh bad ka kthang mluh palat.
Hynrei, lada ngi don ha ryngkew, khamtam ha ki jaka lum kum ka Ri Khasi jong ngi, kat shaba ngi leit ngi lap ia ka khyndew, ki lum, ki them, ki jingthung bad ki khlaw bad ngi lap ruh hateng hateng ia ki wah, ki wahduid, ki pung.
ki umpohliew bad ki shyngiar.
Ki Shyngiar, ki pung, ki wahduid bad ki wahbah ki ju mih na ki tyllong bad ki them kiba ker sawdong da ki lum, ranab lum ha kiba la kynrei ki khlaw ki btap.
Ym ju kham mih shyngiar,umpohliew, pung ne wahduid ne wahbah ha ki them ba don tang da ki lum ba syllen bym don ki khlaw ki btap.
Kine ki shyngiar, ki pung bad ki wah ki long ka iap ka im jong ngi ki briew, namar khlem ma ki, ngim ioh um ban dih bad ban sum ban sait, namar ka um hi ka long ka jingim.
Dei na kata ka daw ba ha ki Ri bad ki jaka bym don um kum ha Ri shyaip ki briew kim lah ban im satia, lait tang lada ki hab ban thied um na bar Ri.
Dei na kata ka daw ba ki Ri ba duna ne tyrkhong um ka ju khie ka thma um bad ki briew ki kloi ban ia-umsnam na ka bynta ka um.
Ha ka jylla jong ngi, ki don shibun ki umpohliew, ki shyngiar, ki pung, ki wahduid bad ki wahbah ruh.
Hynrei kine ki la sdang duna um bad la sdang ruh ban jyndong ha ka jingjylliew.
Don pat kiba la ryngngat ne duh shisyndon.
Shiphew arphew snem mynshuwa kine ki dang dap dan tuid shait shait hynrei mynta ki la duh bad ki don ruh kiba la sdang ban duh artat.
Hato kane kam dei ka dak jong ka jingma ia ka lawei? Ki don ki shyngiar, umpohliew, wahduid bad pung kiba la duh noh.
Ki wah heh ruh ki la rit bad la jyndong.
Balei ka leit long kumne? ka jingma aiu ka ap ia ngi ha ki snem ban wan bad khamtam ia ki longdien mandien bad ki pateng ban wan?Ki daw jong kane ki long kiba bun bah.
Nyngkong nyngshap ka dei ka jingpom pathar ia ki khlaw ki btap, ki dieng ki siej na ka bynta ban rep ban riang rep shyrti (pom ram) ne na ka bynta ban leh business da kaba thang rnga ne shna iing shna sem, ne ban shalan dieng da kaba khaii dieng ban ot ha ki karkhana bad kiwei kiwei de.
Haba kdew shaphang ki khlaw ki btap kam mut satia tang ki khlaw kiba don ki dieng kiba heh, ki bajrong, kiba khah bad kiba rben hynrei, wat ki khlaw kiba don ki dieng kiba kham rit , ki jait jingthung bad kiba niar ruh ki dei ki khlaw bad, wat ki lawbniap barit ruh ki dei hi ki khlaw.
Ki khlaw hi ki khring ia lyoh kit slap, ki bat ia ka jynhaw um, ki pyntngen bad pynsbur ia ka khyndew, ki ai oksijen ban ring bad pynhiar mynsiem, ki tan noh sha lade ia ka ersniew bad erbih Carbon Dioxide, ki kyrsoi um sha ki umpohliew, ki shyngiar, ki pung bad ki wah bad ki pyntngen ia ka khyndew.
Dei na kane ka daw ba ki rud wah bad ki jan wah ki mih bha ki dieng bad ki symbai ba bet da ka lyer ne ki sim, ki mih bha ha ki rud wah ne ranab jong ki wah.
Ia kata ngi la iohi tyngkreiñ, ym dei?.
Ki khlaw ruh ki don bun jait, ki don ki khlaw jong ki briew shimet, ki lawshnong, ki lawlyngdoh, law syiem, law raid, law hima, lawkyntang, khlaw sorkar jylla, law sorkar District Council, law kur bad kumta ter ter.
Hynrei, ban ia ki khlaw sorkar ne khlaw District Council, dang kham bun ki khlaw shimet bad ki khlaw jong ki paidbah.
Dei na kane ka daw ba ka long kaba donkam ba ki paidbah baroh kin iashim khia ban ri kyndong bad buh bha ia ki khlaw ki btap, ym ban shu pom pathar lane leh lyngkar katba mon tang ban ioh myntoi ne ioh spah shiphuit.
Nangta ka jingwiang ding lyngkar ha ki por rang tyrkhong lane ka por tlang.
Kine ki rukom ki pynjulor pynsyllen ia ki khlaw ki btap ki lum ki them bad pyndkhaw bad pyntyrkhong khait ia ka mei mariang.
Nangta ka daw kaba ar ka dei ka jingtih bad khlong par maw, tih khyndew, tih shyiap.
Kine ki jingleh lymmuh tih lymmuh khlem da plan bha katkum ka juk stad (random and unscientific mining) ka wanrah ia ka jingjot ia ka mariang.
Ka pynsniew dur ia ka sla khyndew bad ka jingitynnat jong ka, ka wanrah ia ka jingjyntha ka khyndew, twa khyndew, dap khyndew, dap shyiap ia ki wahduid bad wahbah (heavy siltation) ka wanrah ia ka jingshlei um, ka wanrah ia ka jingduh jait ki dohkha dohum, ka wanrah ia ka jingtyrkhong bad jingduh jong ki wah bah bad wahduid ne ki pung ruh.
Ki trai khyndew trai jaka ki sngew ba namar ki dei ki trai ki leh katba mon, ki aiwai sha ki briew shimet lane sha ki Kompeni ban tih khyndew, tih shyiap, tih maw bad kiwei ki rukom pynjot mariang khlem da pyrkhat shuh kan jia aiu ia ka mariang bad ia ki longdien mandien.
Ka long kumne ruh thik na ka bynta ki trai khyndew mawshun bad trai khyndew dewïong bad ngi sa mad ia ka jingkhang tih dewiong ka NGT.Nangta, ka jingaiwai jaka lane die khyndew sha ki kompeni lane sha ka sorkar ban shna ia ki projek kiba heh baheh, kum kita ki Mega Project ne Mega Construction, ki Dam, Karkhana kiba heh, bad kiwei kiwei kiba bam jaka shibun ka wanrah shibun ka jingpynjot ia ka mei mariang, ka ktah ia ka khyndew ka shyiap, ka ktah ia ka jinglongtrai halor ka khyndew ka shyiap, ka ktah ia ka um ka wah bad ka ktah shibun kiwei kiwei, kynthup ia ka jinglong jingman ha ka jaitbynriew.
Hynrei la katta ruh hab ban bishar bha kino kiba kham wanrah shibun ki jingmyntoi ban ia ka jingduh jingmyntoi.
Ia kine kiei kiei ruh hab ban bishar bad husiar bha ioh ki wanrah jingtim ha ka jaka jong ki jingkyrkhu.
Ka por ruh kan sa poi ba ka jingtih maw, tih khyndew, tih shyiap yn khang shisyndon sbak da ka NGT lada ki trai khyndew kim husiar, kim pyrkhat bha bad lada kim salia.
Lada ngim pyrkhat bha na ka bynta ka lawei ka apot sepsngi ka ap ym tang ia ki trai khyndew trai jaka hynrei ia baroh phar bad mangi baroh, ym don ba lait, ngin sa syrtok ynda la jia ki nem sniew haba wat ki shyngiar, ki pung, ki wahduid bad ki wahbah kin ryngngat bad kin duh kin dam lut.
Haba kine ki la duh ka um ruh ka la duh bad mano kein u ba lah ban im haba khlem ka um kaba ai jingim?.
Kumta, ka jingkyntu kynpham na ka liang jong nga u nongthoh ia kane ka jingthoh ka long – to ngin iatreilang baroh khoit kat shaba ngi don, la ha sor ne ha kyndong, ban ieid ia ki lum ki wah, ban ri kyndong ia ki umpohliew, ki shyngiar, ki pung, ki wahduid bad ki wahbah ban ym pynjakhlia ia ki da kaba bret jaboh jabaiñ, ban ym bom ne wieh tutia pathar ia ki dohum dohwah, ban iada ia ki da kaba ym dei ban pom pathar ne lyngkar ia ki khlaw ki btap ne wiang ia ki lum ki them ha ka por tlang ne por rkhiang ka aïom.
Ngin ialeh katba lah ban tyngkai bad ri kyndong ia ki tyllong jong ka um ksiar um rupa bad haba dang tuid ki umpohliew, ki shyngiar, ki pung, ki wahduid bad wahbah hangta ka jingkyrmen ruh ka dang don.
Nongpoh: Ka long shisha kaei kaei kaba sngewsynei ban iohsngew ia ka jingeh kaba la iakynduh da ki paidbah Khasi bad khamtam eh na ki nongialam jong ki shong kiba don ha ki thain Block-2 khappud ka Meghalaya bad Assam, ha kaba kumba ka long mynta lei, kim nud shuh ban pynpaw pyrthei haba don kino kino ki kam kiba la wan leh jubor da ka sorkar Assam ha ki shnong kiba don ha katei ka thain.
Ka surok PGMSY kaba dang trei shaid shaid da ka Assam na shnong Jatalong sha PamprahHaba iakren bad u Rupang, ki nongialam shnong jong katei ka thain, ki la iathuh ba ka daw kaba la pynlong ia ki ban sngapjar ia kino kino ki kam kiba leh donbor da ka Assam, ka dei hadien ba ki la iohi ia ka jingbymshimkhia da ka sorkar jylla bad kawei pat kaba ki tieng ka long ba ki shah peit khmat ym tang ha ki bor Pulit ka Assam, hynrei wat ha ki kynhun Kaikhlaw ruh kumjuh.
Kawei na ki sakhi kaba shai eh halor ka jingbymnud saham shuh da ki paidbah bad nongialam shnong ha katei ka thain, ka dei halor ka surok PMGSY kaba la pyntrei da ka sorkar Assam ha shnong Jatalong, ha kaba wat la katei ka shnong ka dei kaba dang hap hapoh u pud u sam ka Raid Nongtung, hynrei ki paidbah bad ki nongialam shnong kim shlan shuh ban pynpaw ia ka jingpyrshah.
Kumno shuh ngin ong? Namar lada ka sorkar Meghalaya ka pynpoi ia ki shim pynroi sha kitei ki shnong, hynrei la ju wan pynpra beit da ki bor Pulit ka Assam bad hadien kata ym ju iohi dak ei ei ba ka sorkar Meghalaya kan shimkhia, hynrei lada ka sorkar Assam ka kyntur pud lyngba ki kam pynroi, ka Sorkar Meghalaya pat kam ju leh ei ei bad kane hi ka pynshlur ia ka Assam ba kan kyntur pud, ong kitei ki Rangbah.
“Lait sa tang ha ki kam bym lah kiar bad haba don ki jingjia kiba ktah ia ka iap ka im jong ki paidbah ngi nud pynmih kyrteng ha ki Kotkhubor, hynrei ngim nud namar ngi tieng ioh shah peit khmat ha ki bor Pulit bad wat ki kynhun Kaikhlaw kiba don ha katei ka thain" da kaba sngewkhia la pynpaw ki rangbah.
Watla dang shen ki shnong kiba don ha kane ka thain, ki la mad ia ka jingshah thombor ha ka Assam bad kata ka long hadien ka jingshah pynpra ia ka Iing skul ha Khliehumwang bad ki iiing Duk ha Umru, hynrei ka long pat kaei kaei kaba sngewlyngoh ba ha kane ka Dorbar Synrai jong ka Iing dorbar Thawain kaba dang shu dep shen, pynban ym shem la don wat tang uwei ruh u Nongmihkhmat u ban kren halor ka jingeh jong ki paidbah ki sah ha katei ka thain, ki la bynrap.
Shillong: Ka UDP kaba dei ka paralok ba kham heh duh ha kane ka sorkar Meghalaya Democratic Alliance (MDA), ka la ong ba baroh ki paralok kiba don ha kane ka sorkar, ki don ka bynta ban tyrwa ia la ujong u kyrtong bad ka shong pat ha ka jingialang ban jied.
Haba kren bad u general secretary ka UDP, u Dr Jemino Mawthoh u la ong, “Baroh ki paralok ka MDA, la ka dei ka NPP, HSPDP, BJP, nalor ka UDP ki lah ban tyrwa ia u kyrtong bad ka rai kan shong ha ka jingialang ka MDA iano kham i bit ban long u kyrtong monlang".
Hynrei ha kajuh ka por, u la ong ba ka UDP kum ka paralok ba kham heh duh ha kane ka sorkar, ka buh ka jingtyrwa ha kiwei pat ki paralok ban iapyrkhat lang.
U Dr Jemino u la ong ba ka jingioh vote ka UDP ruh ha ki elekshon ba la dep, ka kham bun haba ianujor bad kiwei ki party bad ka sngew ba dei ban ailad ia ka nangne na Khasi-Jaintia, katba ia ka NPP na Garo Hills.
U la iathuh ba ka jingialang jong ka MDA halor kane ka kam, ym pat khot satia, hynrei na ka liang ka UDP ka la don ki briew ban tyrwa na ka bynta kane ka kam.
Lah ban kdew ba haduh mynta na ka UDP, kiba la kham pawkhmat na ka bynta ka kam kyrtong MP na Khasi-Jaintia, u dei u Dr Jemino Mawthoh nalor u Bah Paul Lyngdoh.
Ka UDP ka don 7 ngut ki MLA ha Khasi-Jaintia bad ka kiew sha ka 9 ngut hadien ba la wan pyniasoh u MLA shimet na Mawphlang u Bah SK Sunn bad u Samuel Sangma na Bahgmara.
Ka UDP ka don bad ka Regional Democratic Alliance (RDA) kaba don lang bad ka HSPDP kaba don 2 ngut ki MLA.Shillong: Ha ka janmiet sngi saitjaiñ u nongialam jong ka FKJGP u bah Reginald Thabah u la ong ba ki don kumba 15 ngut eiei ki bar jylla kiba kynthup naduh ki khynnah rit, ki tymmen, ki rangbah kiba dang ia khreh shet khreh tiew harud surok ha Luckier Road ki thaiñ Garikhana ha ka por 6:30 baje mynmiet.
U la ong ba u la kylli na ki naei ki ia wan ki jubab ba ki dei na Assam.
U la iathuh ba u la pan ki kot ki sla jong ki ban pynshisha, hynrei kim don kumta u la sei phone ban pyntip pulit bad marsien sei ia ka phone u la ong ba ki la ia phet krad nangta bad ki la ia mareh lamwir sha ki thaiñ Lumdiengjri, hynrei ki pulit ka Lumdiengjri ki la ioh bat ia ki.
Ki tiar ki tar jong ki khar Assam kiba dang khreh shet kiba la shah bat ha ki pulit Lumdiengjri.
Katkum ka jingiathuh jong ki, u la ong ba ki la wan poi Shillong ha ka por 6:00 baje mynstep da kawei ka bos kaba shim T.900 tyngka ka bai kali 2 ngut briew.
U la ong ba ha ka jingtohkit ki pulit ki lap ba ki dei na kawei ka shnong na ki thaiñ Assam.
U la ong ba ki pulit ki la suba jur ba kitei ki briew ki lah ban dei kiba wan khnang shane sha Shillong na ka bynta ka Puja ban ioh tuh, ban ioh kloh pla briew naba dang ha u bnai ba la dep ki la iathuh ba ki pulit ki la ioh a ki briew kiba kum kitei bad la ioh kurup pisa, ki mobile phone ba ki la tuh.
Utei u nongialam FKJGP u la ong ba haba ka KSU ka pynieng ia ki khyrdop ban peit ia ki briew kiba wan na Assam , ka sorkar ka hukum ba kin weng noh namarba ki ong ka long be-aiñ bad ka sorkar ka la kular ban kan buh briew 24 kynta ha ka shisngi ban peit bad talasi ia ki kot ki sla jong ki briew ba wan nabar, “Hynrei balei kitei ki briew ki ioh rung da kaba suk, balei ka sorkar ka shu pynthame bad ka thok ia ngi ki Sengbhalang, balei ki briew kiba kum kitei ki dang io hban rung laitlan" u la ong.
U bah Reginald u la ong ba lada ka long kumne ka sorkar ka dei ban aibor ha ki Sengbhalang bad ka KSU lem bad ka FKJGP ka kloi ban talasi hi ia ki briew ha ki khyrdop.
Shillong: Ka UDP ka la jngan ban shim ia ka rai iano ban ai tiket na ka bynta ka elekshon MDC ka ban sa wan na Malki-Laitkumkrah, namar ba ki don haduh 3 ngut ki rang ialeh kiba la pan tiket.
Kiba pan tiket ki kynthup ia u dkhot ba shit rhem ka party u Bah Anthony Nongbri uba la shah rem salit ha ka elekshon ba la dep, nangta u Bah Neil Antonio War uba long u MDC mynta, uba mih noh na ka Congress bad sa uwei u rangbah Bah N Majaw.
Ha ka jingshisha ka UDP jong kane ka konstitwensi, ka la pynlong ia ka jingialang ha kane ka sngi Saitjain, na ka bynta ban iakren ia ka tiket, hynrei ka shem jingeh ban shim ia ka rai namar ba ki nongialehkai kiba kham satar suda.
Ka party ka la buh ban pynbna ia ka thup kyrteng ba nyngkong ki ban iakhun ia ka MDC ha ka 16 tarik mynta u bnai bad kaba khadduh kan pynbna ha shwa ban kut une u bnai.
Haba iakren bad u Senior Working President ka UDP, u la ong ba ka jingialang ha kane ka sngi Saitjain jong ka UDP Malki-Laitumkhrah circle, ka long ban twad jingmut na ki nongkyrshan, ki dkhot ka party iano ka sur ka kham biang ban long u kyrtong.
“Ka dei ka jingialang ban twad jingmut, kumno ki sngew ia une, ia utai hynrei ban ai tiket kan shong ha ka party", la ong u Bah Bindo.
U Bah Bindo u la ong ba namar ba bun kiba ia pan tiket, ka party kam pat pynmih ha kane ka thup kyrteng jong ki kyrtong kaba la buh ban pynmih ha ka 16 tarik mynta u bnai.
Shillong: U Vice President ka HSPDP u bah Witting Mawsor u la ia kren markhmat bad u President ka UDP u Dr.Donkupar Roy hadien ba la saphriang ki khubor ba ka sorkar MDA kan pynhap shuki ia ki 2 ngut ki myntri sorkar kynthup na ka seng HSPDP.“Markhmat nga la ioh ban ia kren bad u Dr.Don ha ka por ba u wan ha Nongstoiñ, nga la kylli na hato ka dei shisha ne em ba ka sorkar MDA ka mut ban pynhap shuki myntri ia u bah Samlin Malngiang ka HSPDP, u Dr.Don u ong ia nga ba kam shym don eiei kaba kum kata ban pynhap shuki ia ka HSPDP" ong u bah Witting Mawsor haba ia kren bad u Rupang.
U bah Witting u la ong ba ha ka sorkar khleh khaw lang, donkam ban burom kawei ka Party ia kawei pat bad ka sorkar MDA ruh ka hap ban burom ia ka HSPDP kaba dei ka bynta jong ka sorkar.
U bah Witting u la iathuh ruh ba u la ia kren bad u bah Samlin Malngiang ban kylli hato la ka don ne-em katei ka jingmut jong ka sorkar, hynrei u la ong ba u bah Samlin ruh u ong haduh mynta ym pat don ba ong eiei ia u.
“U bah Samlin ruh u ong ba um pat ioh jingtip eiei haduh mynta, ka Party ka don ka jingiadei kaba jan bad ki MLA jong ka, ngin hap ban ia syllok haba kum kitei ki jingiakren" ong biang u bah Witting.
Lah ban kdew ba ha kine ki sngi ki khubor hamsaia ki la saphriang sted ba ka sorkar MDA ka don jingmut ban pynhap shuki noh ia ki 2 ngut ki myntri sorkar jong ka.
Shillong: Wat la ki pulit ki la suba jur ba u dei u lok uba pyniap ia la ka jong ka lok ha ka jingjia kaba la jia ha Jowai, hynrei haduh mynta kim pat kem ia u naba kim pat ioh ban lum ban lang ia ki sabut bad ki sakhi satar kiba biang.
Ka tyllong khubor ka la ong ba mynta ki dang wad ban ioh ia ka sabut kaba biang bad kin sa kem hadien ba la ioh ia kitei ki sabut.
Utei u lok mynta u dang don hapoh jaka sumar, na ka daw ka jingmynsaw na ki bynta ka ryndang.
Lah ban kdew ba ha ka 12 tarik la lap ia ka metiap jong kawei ka longkmie ha jingthiah, katei ka longkmie kaba la tip kyrteng kum ka Phibanker Phawa, 29 snem karta ka dei ka nonghikai ha ka skul Amwi Secondary School bad ka sah wa ha ing ka kiaw jong ka kaba don ha Riatsiatsim Iaw Musiang, Jowai.
U Lok jong ka u dei uba la tip kyrteng kum u Wanshwa Mi Law, 30 snem karta.
Shillong: U Senior Working President ka UDP, u Bah Bindo M Lanong u la ong ba ka UDP kam don eiei ban pyrshah ia ka jingthung ka sorkar ia u bah DD Lapang kum u Chief Adviser jong kane ka sorkar synrop Meghalaya Democratic Alliance (MDA).
U Bah Lapang u la shah thung kum u Chief Adviser kane ka sorkar MDA kaba ialam da ka NPP ha kaba u Conrad K Sangma u dei u myntri rangbah.
“Ngim don eiei ban pyrshah ia ka jingthung ka sorkar ia u Bah Lapang", la ong u Bah Bindo.
Hynrei ha kajuh ka por, u Bah Bindo, u la ong ba u President ka party u Dr Donkupar Roy u tip kham bha halor kane.
Katkum ka jingong u Bah Bindo, u Bah Lapang u la ong ba kum u briew uba la shakri slem bha ha ka jylla, ka donkam ban ai ka jingburom na ka bynta ka jingdon bynta jongu ban noh synniang ia ka imlang.
U Bah Lapang uba la mih noh na ka Congress, hadien ba u la don 45 snem ha kane ka party, u la shah thung kum u nongai jingmut ka sorkar wat la um shym la pyniasoh bad kano kano ka party.
Halor ka MDC elekshon bad ka HSPDPHa kaba iadei bad ka elekshon MDC ka ban wan, u Bah Bindo u la ong ba ka seng kumba la iateh ha ka elekshon MLA ba la dep, ha kane ka MDC ruh kan iatreilang kumjuh tangba kan don beit ha ki katto katne ki jaka ka jingiakhun paralok.
“Ka jingiatreilang ka UDP bad ka HSPDP kan bteng ha ka MDC wat la kan don beit ka jingiakhun paralok tangba kan khampher ym shuh kumba long ha ka MLA elekshon", la ong u Bah Bindo.
Shillong:Ka Meghalaya ka la pynhap noh ia baroh ki rangtied ka Manipur kaba la lah ban kamai run tang 211 ha ka sngi nyngkong jong ka jingiakhun jong ki ha ka Ranji Trophy na ka plate group kaba la long myn hynnin ka sngi ha Kolkata.
Ha ka first innings jong ki, ka Meghalaya ka la lah ban kamai run 82, out marwei, bad ka dang duna sa 129 run ban iaryngkat bad ka 211 run jong ka Manipur.
Ka Meghalaya ka la jied ban kawang bol nyngkong hadien ba ka la jop ia ka kynting pisa bad ka la buh ia ka Manipur ha ka jingeh da ka jinghap kloi jong ki ar tylli ki nongtied jong ka da ka jingbol jong u Abhay Negi bad u Chengkam Sangma.
Hynrei uba kham paw eh mynta ka sngi napdeng ki nongbol ka Meghalaya u dei u Aditya Singhania uba la lah ban pynhap haduh 4 tylli ki wicket.
Ka Meghalaya lashai ka sngi kan ioh ia u Raj Biswa bad u captain jong ka u Jason Lamare, haduh mynta ki la lah ban kamai 59 run, ha kaba u Biswa u la jan kot sha ka half-century da kaba kamai 47 run katba u Lamare pat 18 run.
Ha kawei pat ka liang, ha ka jingiakhun ia ka U-19 Cooch Behar Trophy, u Raghav Kapur u la lah ban ioh century da kaba tied haduh 115 run, ha kaba ka Meghalaya ka la lah ban kamai haduh 325 run bad out lut baroh ha ka sngi ba lai pyrshah ia ka Poducherry ha Anantapur, Andhra Pradesh.
Haba khein lang baroh ki run ka Meghalaya ha ka first innings ka la tam 137 run ia kaei kaba ka Puducherry ka la lah ban kamai ha ka first innings jong ka, kaba la ioh ban tied tang 188 run.
Ka Puducherry mynta ka la sdang sa ia ka second innings jong ka, ha kaba ka la lah ban tied da 67 run bad out marwei (dang tam ka Meghalaya da 70 run) hadien 47 over.
Ia katei kawei ka wicket la ioh da u Aryan (1/25) bad ka Meghalaya mynta ka phai khmat ban pynliem kloi noh ia ka Puducherry lashai ka sngi khnang ban ioh ia ka jingjop.
Nongstoiñ: Ka kynhun ialehkai jong ka Kith United FC kala lah ban khur ia ka jingjop ha ka jingiakhun kaba 10 jong ka lympung Rani Motor’s Knock out Football Tournamement (RMKOFT) bala pyniaid da ka Laitkseh Sport Club (LSC).
U Lambor Nongsiej jong ka Kith United u bala ioh ban khur ia ka nam MOM.Ka jinglah jong ka Kith United FC ban khur ia katei ka jingjop kala wan hadien ba kala lah ban pynliem kput noh ia ka kynhun ialehkai jong ka Thingni FC da 8 kol la 2 kol ha ka jingialehkai kaba la long ha ka sngi Saitjain jong ka taiew bala lah ha ka madan Mawkynjoin Laitkseh.
Haba phai sha katei ka jingiakhun kaba la long hapdeng kitei ki ar tylli ki kynhun kala long kaba kham noh shiliang namar ka jingbym lah ban ialehkai bha da ki rangialehkai ka Thongni FC namar ka jingbtuit palat ka madan namar ka jingjur jong u slap kaba la pynlong ruh ia ka Kith United ban pyndonkam pura ia katei ka kabu ha kaba kala lah ban thep haduh 4 kol tang ha ka kylla step.
Watla ka Thongni FC kala shah nion ha ka jingialehkai pynban kala lah ban pyneh ia lade da kaba kala ioh ban thep ia ka 2 tylli ki kol hynrei katba ka jingiakhun jong ka kylla miet ka dang iaid na ka liang jong ka Kith United kala ioh biang ban thep sa 4 tylli ki kol kaba la pynlong ruh ia katei ka kynhun ban jop kput ia ka jingialehkai.
Ia kitei ki 8 kol jong ka Kith United 4 tylli na ki la ioh ban thep da Lambor Nongsiej ha ka minit kaba 9, 24, 38 bad 85 minit, katba 2 tylli la ioh ban thep da u Pynbha Marngar ha ka minit kaba 72 bad 79 minit, katba u Rapborlang Marwein bad u Skhembor Hahshah kila ioh mar 1 kol katba ia ki ar tylli ki kol eh daw jong ka Thongni FC kala ioh ban thep da u Hopefulness Thongni ha ka minit kaba 39 bad u Sylvester Thongni ha ka minit kaba 82.
Ia ka nam man of the Match ha katei ka sngi la ioh ban khur da u Lambor Nongsiej jong ka Kith United u bala ioh ban thep haduh 4 kol marwei bad ia katei ka khusnam la sam da u Sordar ka shnong Laitkseh u bah H.Thongni bad na ka liang jong ka LSC kala pynbna ba ka jingiakhun ka ban bud Kan long biang ha ka 20 tarik mynta u bnai hapdeng ka Board President XI pyrshah ia ka Nongrim Hills FC.Nongstoiñ: Ka kynhun ialehkai jong ka Kith United Fc na West Khasi Hills kala ioh ban khur ia ka jingjop kaba nyngkong eh jong ka lympung kynjatbol kaba la tip kum ka 2nd Invitation Knock out Football Tournament bala pyniaid da ka New Nongstoiñ Sport Social & Cultural Club (NNSSCC).
U-Samson-Nongrum-(rong-iong)-jong-ka-Kith-United-u-ba-dang-pyrshangban-thep-kol-ha-ka–lumpung-kynjatbol-ha-New-Nongstoiñ.
Katei ka jinglah jong ka Kith United ban khur ia katei ka jingjop kadei hadien ba kala lah ban pynliem noh ia ka kynhun ialehkai jong ka Nongkrem SC da 7 kol la 0 ha ka jingiakhun kaba la long hynnin ka sngi ha ka madan ialehkai jong ka New Nongstoiñ.
Haba phai sha katei ka jingialehkai kaba la long hapdeng jong kitei ki ar tylli ki kynhun kala long ka jingialehkai kaba la kham noh shiliang namar ka jingkhlaiñ bor jong kawei na kitei ki kynhun kaba long ka Kith United ha kaba tang ha ka kylla step jong ka jingialehkai kala ioh ban thep haduh 3 tylli ki kol ia kaba la ioh ban thep da u Samson Nongrum ha ka minit kaba 3 bad 37, bad ruh da u Milancy Khongstia ha ka minit kaba 32.
Ym lah ban len ba watla ka Nongkrem kala shah thep haduh 3 tylli ki kol ha ka kylla step hynrei kila pyni ia ka sur ialehkai kaba itynnad bad da ka mynsiem jong ka jingiakhun da ka jingap khmih lynti ba kin sa ioh pat ban pynphai ia kitei ki kol hynrei sniewbok ba na ka liang jong ka Nongkrem kam shymla ioh lad ban pynphai ia kitei ki kol watla kala ioh ia ki katto katne tylli ki kabu thep kol.
