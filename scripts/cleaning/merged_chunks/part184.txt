J Sangma kum u Aviser jong ka tnat Power, u Bah Gavin Mylliem kum u Adviser jong ka tnat Koit ka Khiah, u Bah Pius Marweiñ kum u Co-chairman jong ka Meghalaya Government Construction Corporation Ltd, u K.R Marak kum u Chairman jong ka Meghalaya Government Construction Corporation Ltd bad u Subir Marak kum u Chairman jong ka Meghalaya Khadi & Village Industries Board.
Shillong, Lber 31: Ka ïing Bishar High Court jongka jylla kala bthah ïa u District Judge Ri-Bhoi district ban pynlong biang ïa ka jingtohkit halor ka jingkynnoh ba ka la don ka jingsiew tam ïa ka bailutksan sha kito ki trai kiba duh noh ïa ki jaka na ka bynta ban pynheh ï aka Kad Liengsuiñ Umroi.
ïa kane ka jingtohkit biang la leh hadien ba ka ïing kashari ka Meghalaya High Court kala pynmih ïa ka hukum haka 21 tarik Rymphang 2023.
Ka ïing bishar ka la phah ïa kane a jngtohkit da kaba pyntreikam ïa ka hukum jongka ïing bishar Supreme Court.
Ka thong jong kane ka jingtohkit da u District Judge Ri-Bhoi district kadei hi ban wad bniah, hato kala don ne em ka jingsiew tam sha ki trai jaka kiba duh noh ïa la ki jaka naka bynta ban pynheh ïa ka Kad Lengsuiñ Umroi.
Ka kaiphod jong District Judge ka la shem ba kam don ka jingsiew tam sha ki trai jaka bad kam don ruh kano kano ka jingpyrshang ban siew tam.
Halor kane kala don ka jingujor da ka PIL da u Steid Dkhar naka bynta ban bishar biang ïa ki kot ki sla (Original Documents) haba ïadei bad ka jingdonkam ban ïoh jaka biang naka bynta ban pynheh ïa ka Kad Lengsuiñ Umroi.
Halor kane ka ïing bishar ka la ailad ruh ban bishar ïa kita ki kot ki sla ha ka por jongka jingtohkit bniah ban lap la ka don ne em kano kano ka jngleh bakla.
Halor kane ka ïing bishar ka la bthah ruh ïa u Registrar General jong ka ïing bishar High Court ban ai ïa baroh ki kot ki sla sha i District Judge, Ri Bhoi bad ban buh jingthoh ruh halor ki kot ki sla bad la bthah ruh ba ïa kane dei ban pyndep hapoh kane ka taiew ban wan.
Shillong, Lber, 31: U District Magistrate bad District Election Officer (DEO) ka East Khasi Hills District u la pynmih da ka hukum ban pynjari ïa ka Section 144 CrPC ha baroh kawei ka East Khasi Hills District ban mana ïa kino kino ki kynhun kiba thmu ban pynlong ïa ki jingïakhih paidbah.
Hadien ba la pynbna da ka Election Commission of India ban pynlong ïa ka elekshon ba la pynsangeh ha Sohïong Constituency ka ban sa long ha ka 10 tarik, Jymmang, 2023, ka Model Code of Conduct (MCC) bad kiwei kiwei ki jingbthah jong ka Election Commission ki la treikam mardor hapoh ka East Khasi Hills District baroh kawei.
Namarkata, u District Magistrate & District Election Officer jong ka East Khasi Hills District u la pynjari da ka Section 144 CrPC kaba mana ban pynlong ïa kino kino ki jingïakhih, da kino kino ki riewshimet lane ki kynhun bapher bapher hapoh ka East Khasi Hills District.
Ïa kane ka hukum la pynmih hadien ba la ïoh jingtip ba ki don katto katne ki kynhun kiba la thmu ban pynlong ïa ki jingïakhih paidbah kum kaba shah thngan, ïaid paidbah bad kiwei kiwei hapoh ka District bad lada ailad ban pynlong ïa kine ki jingïakhih, kan pynthud ïa ka shongsuk shongsaiñ bad ka ban lam haduh u pud ka jingduh ei ki mynsiem briew bad ka jingjulor ki jingdon jingem, ka ban ktah ka jingïaid beit ïa ka jingpynlong ïa ka elekshon ba la pynsangeh ha Sohïong Constituency, lada ym khanglad noh mardor.
Kane ka hukum kan treikam noh mardor bad ïai treikam tad haduh ban da pynbna da kumwei pat.
Shillong, Lber 31 : U Director General of Police (DGP) ka jylla Meghalaya u LR Bishnoi u la ong ba ka jingduk jingkyrduh, ka jingïapait ïa para ki long ïing, ka jinghap kit khunrei ka kyntei bad ka jingkyrduh kam kyrduh jam ki daw bah ba jyllei ka kam khaïi briew ha Meghalaya.
Haba kren ha ka State Level Conference halor ka Anti Human Trafficking kaba la long ha Convention Hall, Shillong u la ong ba ki don ar tylli kiei kiei kiba pynlong ïa ki briew ban ngat ha ka shrip kata kawei ka jingbym banse bad kawei ka jingshah tan ne shah pynbieij ha ki briew kiba ïadonkti ha ki kam khaïi briew.
U la ong kiba bun ki samla kynthei bad shynrang ki ju ngop ha kiba kum kine ki kam da kaba shah pynbieij ban pynïoh kam ïoh jam ïa ki.
U la ong ka jingduk jingkyrduh, ka jingïapait ïapra ki long ïing longsem bad ka jingbym ïoh kam, ka jinghap kit khunrei ka kynthei ki long ki daw kiba pynlong ïa ki briew ban ngop kloi ha ka shrip jong kito kiba pynïaid ïa kine ki kam khaïi briew.
Don pat ruh ka khep na ka daw ka jingshah ban beiñ ne thombeiñ ha ka synshar khadar kum ki jaidbynriew Rogingyas bad kiba phet wir na kawei ka jaka sha kawei ka jaka ki ngat kloi bha ha kane ka shrip.
U la ong kiba shah tan shah pynbieij ki dei kito kiba ngop ha ka jingtyrwa ai kam ai jam bad mih sha bar hynrei ki ngat ha ka shrip.
Kum ha Punjab, ki samla ki shah pynbieij ban ïoh kam sha Canada hynrei hadien ki sa tip ba ki la ngat ha ka shrip ki nongkhaïi briew.
U la ong ki briew kiba donkti ban leh ïa kane ka kam ki dei kiba don ha ka bor kiba kamai spah na kaba pynïaid ïew ïa kane ka kam khaïi briew.
U la ong ba bun ki samla kiba shah ïalam sha Mumbai ne sha ki nongbah ba heh ban leh ïa ki kam modelling hynrei haba khatduh ki ngat ha shrip jong ka kam khaïi met.
Namar ha kitei ki jaka ki don ki briew kiba ïadon kti ban pynïaid ïew ïa kane ka kam kiba biang ka pisa tyngka bad ki nang kumno ban pynngop ïa ki samla kynthei ban ngop ha kine ki jait kam.
Ban lap dien ïa kiba pynïaid ïew bad kiba ngop ha ka jingpynbieij ka donkam ka jingïatrei lang naduh ki bor pulit, ki seng bhalang, ki paidbah hi baroh bad haba ïoh ruh donkam ban bud dien bha ban pynngat kyndon ïa kiba donkti namar bunsien kiba shah pyngngop ki dei kiba duk ba kyrduh bad kim don pisa tyngka ban ïakhun katba kiba pynïaid ki dei kiba don bor bad kiba don ba biang ka pisa tyngka.
Shillong, Lber 30: U President ka VPP u Bah Ardent M Basaïawmoit ha ka sngi Palei u la pynpaw ïa ka jingsngew skhem ba ka VPP kan ïoh ka jingkyrshan kaba pura wat ha Rilum Garo ha ki elekshon ban wan wat lada ki don kiba pyrshang ban ïalam bakla ba ka VPP ka dei ka party jong ki Khasi kaban knieh lut ïa ka bhah ba dei hok jong ki paid Garo.
“Kane ka jingdawa ban pynkylla ïa ka Reservation Policy kan ym don jingktah eiei ïa ka party ha ka elekshon ba kan ïakhun na Rilum Garo namar ka jingïakhun ban pynkylla ïa ka Reservation Policy kam dei pyrshah ïa ki Garo hynrei ïa ka sorkar kaba kuman ban pynbeit ïa ka State Reservation Policy kat kum ka jingdawa ka por bad ka bad nga sngew skhem ba ki paidbah Garo ruh ki sngewthuh ïa kane ka jingthmu ba bha jong ngi ym ban shah ïalam bakla ha ki katto katne," Jubab u Bah Ardent haba kylli la ka jingdawa ka VPP ka ban pynkylla ïa ka Reservation Policy kan don jingktah ne em ïa ka jingparty ha Rilum Garo.
U la ïathuh ruh ba ki don ki riew rangbah kiba na Rilum Garo ki pynpaw ba ka lynti ïaid kaba ka VPP ka shim ka dei ka lynti kaba thymmai bad kaba shitom bad kaba lah ruh ban urlong.
“Ki don ki riewrangbah kiba la ong ba kane ka jingïakhun elekshon ka VPP ka dei ka lynti kaba thymmai kaba ym pat ju don mynno mynno ruh ha ka history ha Rilum Garo ki la ong shai ba namar ka dei ka lynti kaba thymmai kan long ruh kaba kham shimpor ban pynsngewthuh ym ban shu khmih lynti ban ioh kheit noh ïa ki soh marmar, hynrei kam dei pat kaei kaei kaba ym lah ban urlong ki la ïathuh ïa nga," u la bynrap.
Shillong Lber 31: Ka Ministry of Rural Development jong ka Sorkar Pdeng, hynne ka sngi kala aiti ïa ka bhah tyngka kaba kot T.412 Klur tam na ka bynta ban shna ïa ki surok ha ka jylla Meghalaya lyngba ka PMGSY III.U Symbud Myntri Rangbah ka jylla uba khmih ïa ka Tnad PWD (R&B) u Bah Prestone Tynsong ula pynpaw haka Facebook ka jong u, ïa ka jingsngewkmen ban ïoh pdiang na u Additional Secretary jong ka Ministry of Rural Development u Ashish Kumar Goel, ïa ka Sanction Letter kaba la mang T.412.34 Klur ban shna ïa ki surok ha ka jylla.
U Bah Prestone ula pynpaw ïa ka jingsngewkmen ba ka jylla Meghalaya kala ïoh pdiang ïa katei ka bhah tyngka na ka bynta ka PMGSY III ban shna ïaka surok kaba jrong 443 Kilometer ha ka jylla.
Shillong, Lber 31: Ki nongthep vote jong ka Sohïong Constituency khatduh kin ïoh ïa ka lad ban jied ïa u nongmihkhmat sha ïingdorbar thawaiñ ka jylla kumba long lem kiwei ki 59 tylli ki Constituency ha ka jylla.
Ka Sohïong Constituency ka la duh ban jied lang ïa bad kiwei ki 59 tylli ki Constituency ha ka 27 tarik u Rymphang dei namar ka jingkhlad noh u kyrtong ka UDP, u Bah HDR Lyngdoh tang khyndiat sngi shuwa ban poi ka sngi thep vote.
Ka UDP ka la jied noh da u pyrsa jong u Bah HDR Lyngdoh, u Bah Synsharlang Lyngdoh ban long u kyrtong ka Party.
Ka Election Commission ka la pynbna ba ka jingïajied ïa u MLA ka Sohïong kan long ha ka 10 tarik u bnai Jymmang mynta la snem bad ka sngi ban ñiew vote kan long hadien lai sngi, kata ha ka 13 tarik.
Ki kyrtong kiban ïakhun ha kane ka elekshon kin long baroh 6 ngut, kata u Bah Samlin Malngiang jong ka NPP, u Bah Osborne Jana jong ka Congress, u Bah Sandondor Ryntathiang jong ka HSPDP, bad u Bah Synsharlang u bym pat leit thep kyrteng, tangba la thikna ba un ïakhun beit, u Bah Seraph Eric Kharbuki jong ka BJP bad u kyrtong ka TMC, u Bah Stoding Star Thabah.
Haba la pyrshang ban ïaid swait ha ki katto katne ki bynta jong kane ka Constituency, la sngewthuh ba ka jingïakhun hi kan long hapdeng ki lai ngut, kata u Bah Samlin Malngiang, Bah Synsharlang Lyngdoh bad u Bah Osborne Jana.
Kaei kaba la ïoh lum na kane ka jingleit ïaid swait ban ïoh ban ïakren bad kiba bun ki nongthep vote ka long ba ka don ka jingkylla ha ka liang ka jingpyrkhat ki paidbah na kaei kaba la long shuwa ka 27 tarik ne ki taïew shuwa ban khlad u Bah HDR bad ka jingpyrkhat kaba la 10 tarik u Jymmang.
“Shuwa ban pynsangeh ïa ka elekshon namar ka jingkhlad noh i Bah HDR Lyngdoh, ka lyer ka beh da kumwei, hynrei mynta ka lah kylla khamtam hadien ba ngi la ïohi ïa ka result jong ka elekshon ha ka jylla", la ong uwei u rangbah, ubym treh ban pynpaw kata ka jingkylla ka long kumno.
Hynrei u la shu ai ksai ba ka jingkylla ka lah ban long ka jingnang ïoh bor ka Seng Congress.
Da kane ka jingbatai une u rangbah, ka kynhun ki nongthoh khubor ka la kyndit bad sdang ban ïaid sha ki katto katne ki shnong bad imat kane ka jingbatai une u rangbah ka lah ban long kaba shisha namar ba kiba bun ruh ki pynpw kumta, tangba ki la ong ba ka NPP bad ka UDP ruh ki dang khlaiñ hi kumba long shuwa ka 27 tarik u Rymphang, tangba ki khamban ba ka Congress te imat ka nang ïoh bor ban ïa kaba ka long shuwa ka jingpynsangeh ïa ka elekshon.
Haba la kylli kaei ka daw ba ka Congress ka ïohbor kynsan hadien ka result jong ka elekshon ha ka jylla, ki don kiba la pynpaw ba ka daw kadei namar kiba bun lyngba ka jingïohi ha ka You Tube ïa ka jingïashong dorbar kaba dang shu dep, dang kham lah u MLA uba shong ha ka Liang Pyrshah namar ba un ïoh kren ïa ki jingeh jong ki paidbah bad jong ka jylla kumba la pynpaw da ki MLA ka Congress bad VPP ha kane ka dorbar.
Uwei u Samla uba la kham nang kham stad u la ïathuh ba ka Sohïong la bun bun snem ka khlem ïoh MLA shuh uba shong ha ka Liang Pyrshah, hynreo la shu îoh u MLA uba shong ha ka Liang Synshar bad don ha ka shuiki bad die namar kane ka daw kiba bun ki jingeh jong ka Constituency ym ïoh ban pynpaw ha ïingdorbar, hynrei la shu shaniah beit ha ka sorkar.
Nalorkata ruh u la ong ba ki paidbah kim ju ïohlad ban ïohi ne tip haduh katno u MLA jong ki u tbit namar ba um ju don ha ka liang pyrshah.
Ka Sohïong naduh ka por u Bah HDR Lyngdoh ka ïoh u MLA uba don beit ha ka sorkar.
Hadien ka jingshah rem jong u ruh, u Bah Samlin uba la jop na ka HSPDP ruh u don ha ka liang synshar bad don ha ka sorkar.
“Ngi la duh ïa ka lad ban pynpaw pyrthei ïa ka sap ïasaid ki nongmihkhmat jong ngi kumba long ki nongmihkhmat na kiwei ki Constituency ba don ha ka liang pyrshah", la ong ki Samla.
Kawei paw ka daw kaba ki katto katne ki la pynpaw ka long ba ha kane ka sorkar mynta ka NPP, ka UDP, ka HSPDP, ka BJP ki ïashong lang ha ka liang synshar bad lada jop napdeng ki kyrtong, ka shuki Myntri kam don shuh, hynrei satang ki kam Chairman ne kiwei pat ki kam.
Hynrei u kyrtong ka Congress pat un ïoh ban pynpaw ia ki jingeh ki paidbah bad un ïoh ban pynpaw nam ïa ka Constituency.
Napdeng ki paidbah kiba la ïoh ban ïakren ki don kiba la pynpaw ruh ba ka jingsynei ne ka vote sngewmyllung ïa u Bah HDR Lyngdoh ruh kan treikam na ka bynta u pyrsa jong u, u Bah Synsharlang bad kane ruh ka lah ban ïarap ïa u.
Ha kaba ïadei bad u Bah Samlin ki don kiba la pynpaw ba ula pyrshang hi kum u MLA ban wanrah ki kam pynroi ha Constituency, tangba kim nang ong pat la kine ki kam pynroi kin lah ne em ban khring ïa ka vote ki paidbah.
Kiba bun balang hi ki pynpaw na ka jingïakhun kan long kaba itynnad.
Ka surok ka dei u budlum ka ïoh ka kot bad jingsuk ka leit ka wan na ka bynta ki nongshong shnong bad nongleit nongwan.
Haba ngi kren ïa katei ka phang jong ka jinglong jingman ka surok Mawphlang-Lyngïong-Tyrsad tang shu noh na Mawphlang ter ter ka ban poi shaduh Weiloi bad na Weiloi ka ban lad sha Mawsynram, Lawbah, Balat, Ranikor bad sha Mawkyrwat.
Katei ka surok katkum ka jingkylla ki por ka lah sdang ban khapngiah bad donkam ban pynheh noh ïa ka, namar ka jingkiew ki kali kiba ïaid lyngba katei ka thaiñ man la ka sngi ka long da ki spah tylli bad lah ban poi ruh sha ki hajar.
Kum uwei na ki trai shnong ka thaiñ ngi kynmaw ba ha ki por ba dangrit ka shimpor da ki kynta ban ïohi ia ki kali ki ban ïaid lyngba katei ka surok khamtam ha ka them Lyngïong-Tyrsad.
Bunsien hi ngi sakhi ïa ki kali ha ka por mynstep haba ki kiew sha Shillong na ki shnong bapher bapher na ki thaiñ Ranikor, Mawkyrwat, Mawsynram, Balat, Lawbah bad kumjuh na katei ka thaiñ, nangta ha ka por janmiet haba ki leit phai sha la ki shnong jong ki.
Kaei kaba ngi sakhi ha kine ki sngi katkum ki jingkylla ka por ka long ba ka shimpor tang da ki minit ban ïohi ïa ki kali kiba ïaid lyngba ka surok ha katei ka thaiñ kiba wan bad leit kylleng sawdong ki shnong kiba hap khamtam ha ki saw tylli ki konstitwensi ba kynthup ïa ka Mawphlang, Mawsynram, Mawkyrwat bad Ranikor.
Kane ka jingsdang bun ki kali kiba ïaid na kane ka surok ha ka thaiñ ka la sdang ban wanrah ïa ka jingkhapngiah bad buh jingma ruh ïa ki nongleit nongwan khamtam ïa ki heprit kiba ïaid lynti ha katei ka surok ha ki shnong ka thain.
Ha teng ha teng ka la sdang ka jingdheng kali kaba kum ka thaiñ ngim pat mad ha ki snem kiba la leit khamtam haba don ki jingtrei kiba ïa dei bad ka surok kum ka jingshna ïa ki muri ne ki culvert bad kiwei kiwei ki bynta.
Kane ka dei ka dak ba lah donkam ban pynheh noh ïa katei ka surok ha ka thaiñ na bynta ka jingbit jingbiang ki nongleit nongwan bad nongshong shnong.
Ngi ïohi ïa ka jingpynpaw ka sorkar ban pynheh bad pynbha noh ïa katei ka surok ka thaiñ naduh Mawphlang shaduh Mawsynram, ngi kyrmen ba katei ka jingthmu kan pynurlong ïa ka jingthrang ki paidbah ka thaiñ kiba ju ïa kren na ka por sha ka por ba lah donkam ban pynheh bad pynbha noh ïa katei ka surok.
Kane ka dei ka jingai jingmut ban ïatei, katkum ka jingïohi ïa ka jingdonkam bad jingkylla ka por kum u trai shnong kaba long ruh ka sur ki nongleit nongwan.
Lada kane ka jingthrang ki paidbah ka urlong kan long shisha ka jingkmen ïa kiba bun balang.
K a jingdon jong ki Bank ka long shisha ka jingïarap kaba khraw ym tang ïa ka imlang sahlang, hynrei khamtam eh ïa ka kam ban kyntiew bad kyrshan ïa ki kam khaii bad lad kamai.
Hynrei khyndiat eh la lah ban ïohi ïa ka jingiadonbynta jong ki Bank ha kaba ïadei bad ka imlang sahlang ha kaba iadei bad ka jingpynïar shuh shuh ïa ka rukom shakri jong ki sha ki paidbah khamtam lei kito kiba trei ha ki kam khaiï.
Namar ba kat kumba ka long haduh mynta la ïohi ba ka kamram jong ki Bank hi ka long eh tang ban pynbuh pynsat lem ïa ka jingdon jingem jong ki paidbah bad nangta da kata hi ka spah kaba la lum bad kynshew da ki paidbah la pyntyllun pat ïa shibun kiwei ki kam khamtam eh kaba pynïoh ram sha kito kiba kwah ban pynheh ne sdang ïa ki kam khaii jong ki.
Ka State Bank of India ka dei kawei na ki Bank kaba la rim eh, kaba la shaniah da baroh bad ruh kaba bunkam tam ha ba ïa nujor bad kiwei pat ki Bank.
Hooid kine ki Bank ki la rung sha jan baroh ki kyndon kynshrot ban pynïoh ia ka jingshakri kaba donkam sha ki paidbah ha kaba ïadei bad kaba pynlum pynlang ia ka pisa tyngka bad ruh ïarap ban kyrshan ram sha kito kiba donkam ia kata.
Hynrei ym baroh ki briew ki shlan ban shim kabu na ka jingiarap jong ki Bank namar ba ki don shibun ki jnit ki jnat kiba ki paidbah kin hap ban pynbiang khnang ba ki Bank kin lah ban ïarap ne ban kyrshan ram ïa ki.
Kumta na ka bynta ki briew ki bym pat da shemphang eh ka long kaba eh ba kin lah ban pynbit pynbiang ïa ki jingdonkam jong ki Bank khnang ba kin lah ban ïoh ïa ka jingiarap pisa ne ka ram.
Kan long ka jingïarap kaba khraw lada ki Bank ki shim khia ban wanrah ïa ki lad jinghikai sha ki paidbah na ka por sha ka por bad ruh ban ïai pynlong ïa ki prokram kiba kyrpang shaphang kumno ba ki paidbah kin lah ban pynheh ïa ki kam ki jam jong ki ha kaba ïadei bad ka kam khaiï.
Ha ka jingïashem bad kiba bun ki nongkhaiï kiba rit ba ria ki pynpaw ba kam dei kaba suh ïa ki ban leit sha ki Bank, hynrei lada ki Bank ki plie ïa ki lad ki lynti ban wanrah ïa ki lad jinghikai kiba long paidbah kan long ka jingmyntoi kaba khraw.
Ki paidbah khmatam kito ki nongkhaiï barit ba ria ki donkam ban tip ia ki lad bad ki lynti kumno ba kin lah ym tang ban lum ban lang, hynrei khamtam eh kumno ba kin lah ban pyniaid kham janai ia ki kam khaiï jongki lyngba ki lad jinghikai ba ki ïoh.
Shisha ki nongseng kam rit kam ria ki donkam eh ban sngewthuh khambha ha kaba ïadei bad kumno ban pynïaid bad pyntyllun ïa ki kam.
Naduh kumno ban buh jingkheiñ jingdiah, kumno ba kin nang ban don ka jingiadei kaba jan bad kito ki briew ne ki kompeni kiba lah ban kyrshan mar ïa ki.
Kaba kongsan ka long ba kin don ia kata ka jingtbit ha ka die ka thied bad kan don ka jingïadei kaba jan bad baroh kiba ïadon bynta bad ka kam khaii jong ki.
Ka jingshim khia jong ki Bank ban wanrah ïa ka jingshemphang ne kata ka Ecomomic Awareness sha ki nongkhaiï kiba rit ba ria khlem pep kan lah ban kyntiew shuh shuh ïa ka ïoh ïa kot ym tang ha ki jaka sor hynrei wat ha ki thaiñ nongkyndong ruh.
Khamtam lei ha kane ka juk jong ka jingstad technology ka jingai jinghikai sha ki nongkhaii ba rit ba ria kan iarap shibun ia ki ban suk ïa ïadie ia thied.
Wat ka jingmih jong ki app kiba bun jait ha kaba ïadei bad ka rukom siew ka la ïarap shibun eh ia ki paidbah nongleit nongwan hynrei kane kam pat poi lut sha baroh kito kiba donkam ban pyndonkam ïa ka.
Kumta ki Bank ki donkam ban shim khia ban wanrah sha ki paidbah ia kata ka jingshemphang ne ka awareness khnang ban pynsuk ïa baroh bad ban lah ban nangkiew stet ha ka roi ka par ym tang ha ki don ki shnong, hynrei ha ka jylla bad ruh ka ri baroh kawei.
Ki don shibun bah ki lad ki lynti kiba ym lah ban ñiew tang lut kiba ka Bank ka lah ban iarap na ka bynta ki paidbah ban kyntiew ïa ka roi ka par.
Shillong, Jymmang, 07: Ka kynhun nong niah thuk thuk jong ka jylla Meghalaya bala tip kum ka The Ultimate Legend Bikers Association (TULBA) Central Body mynta ka sngi ka 6 tarik u Jymmang 2023 ki la ioh ban pynskhem ia ki nong kitkam ba thymmai jong ka seng na ka bynta ka samoi treikam jong u snem 2023-2026 ha kaba ia kane ka jing ialang ki la pynlong ha Lawmali Dorbar Hall East Khasi Hills District.
Ki nongkitkam ba thymmai ha ka shlem treikam jong ka ‘The Ultimate Legend Bikers Association’ (TULBA) jong ka Central Body na ka bynta u snem 2023-2026 ki long u bah Rishandon Nongrum kum u President, u bah Odicios Shullai kum u Vice President, u bah Kyrshanlang Nongbri kum u Working President, u bah Banbhalang Mawiong kum u Secretary, u bah Richbemous Rani kum u Organising Secretary, u bah Meshak Sungoh kum u Finance Secretary, u bah Franky Nongrum kum u Sports Secretary, u bah Jershai Marbaniang kum u Social Secretary, u bah Samuel Kurbah Education kum u Public Secretary, u bah Shestar Kharbani kum u Education Secretary, lem bad bad ki ar ngut ki Co-ordinator kata u Pastor Lamborne Kharbudon bad bah Splendour Sawkmie ha ryngkat ki Dkhot sha ka Executive Committee kat u bah Bympher Lyndem, u bah Evandor L.Nongpyiur bad u bah Wankit Nongkynrih.
Ïa ka jingïalang ha kane ka sngi la pynïaid da u bah P.S.Lyngdoh ha ryngkat ka jingïadonlang u Tymmen Basan Powel Sohkhlet kum u kongsan ha kaba u la shim ïa ka bynta ban pyntian smai ïa ki dkhot ba thymmai jong ka TULBA Central Body bad kaba pynbud ruh da ka ki jingduwai kyrpang ban kyrkhu ïa ki nongkitkam.
Ha kane ka sngi la ïoh ruh ka jingkren lyngkot na u President barim jong ka TULBA Central Body u bah Seiborlang L.Nonglait bad kumjuh ruh na u bah Rishandon Nongrum, President ba thymmai jong ka seng ha ryngkat ka jingwan ïa shimbynta shitrhem da ki dkhot na ki Unit bapher bapher kiba la wan na kylleng jong ka jylla Meghalaya.
Shillong, Jymmang, 07: Ki dkhot jong ka Zandu Foundation na ka bynta koit ka khiah na Ambach, Valsad, Gujarat, kiba dei stad wad bniah ha kaba ïadei bad ki dawai kynbat ki la leit jngoh ïa ka Institute ka Bioresources bad Sustainable Development (IBSD), Upper Shillong, na ka bynta ban wan peit kyrpang ïa u Gaultheria fragrantissima Fragrant Wintergreen, ba la tip ha ka ktien Khasi kum u Jathynrait bad Lathynrait.
Kane ka kynhun kaba la wan poi ha ka sngi Saitjaiñ ka la leit jngoh ïa ka jaka sara symbai, ka jaka wad bniah bad ïa ki dawai kynbat kiba ïadei bad ka jingpynkhreh ïa ki symbai na Laboratory ban thung ha khyndew katkum ka jingdonkam jong ki nongrep hapoh ka skhim Himalayan Bioresource Mission.
Ka jingwan poi jong kine ki stad wad bniah ka long kumno ban pynïaid iew ïa ki ban kyntiew ïa ka ïoh ka kot da kaba thung ïa u Jathynrait ban ïoh jingmyntoi ki nongrep da kaba yndon kam ha kaba sumar briew bad ïa kane la pynïaid hapoh ka jingpeit u Director ka IBSD u Prof.Pulok K.Mukherjee.
Ka IBSD ka pynïaid ïa kane ka skhim ka long ban kyntiew ïa ka jingsumar tynrai da ki dawai kynbat, ha kane ka skhim ka jingpynshlur ban thung ïa u Gaultheria fragrantissima bad ïa u Swertia chirayita la rah sha ki jaka thung jong ki nongrep ban ïoh ïa u symbai uba bha.
Nongstoiñ, Jymmang 7: Ki paidbah nongshong shnong kiba shong ha shilynter khappud bad ka Assam haduh kine ki sngi, ki dang ïakynduh shibun ki jingeh ha baroh ki liang na ka daw jong ka jingduna jong ki kam pynroi ba ka sorkar ka pynpoi sha ki paidbah.
Hynrei ka FKJGP ka kyntu ïa ki rangbah bad ki paidbah jong baroh ki shnong kiba don ha shilynter u pud, ba kim dei ban shah pynbiej ha kitei ki briew jong ka sorkar Assam ïoh ba kin babe kylla shisien ka sngi.
U Bah Jodish Dkhar President ka Federation of Khasi Jaiñtia & Garo People Langdongdai Area Unit, u la ïathuh ba ki don kumba 10 tylli ki shnong kiba don ha ki thaiñ Malangkona, ba ki briew jong ka sorkar Assam ki ju wan barabor ban pynbiej bad kular ban pynïoh bai bam ïa ki khynah skul bad pynïoh ïa baroh ki jait skhim kiba ïadei bad ki kam pynroi ha ki shnong ki thaw.
Utei u nongïalam ka seng u la ong ruh ba ka daw kaba kongsan eh ka dei na ka jingbym kheiñ snep jong ka sorkar Meghalaya ïa ki paidbah jong katei ka thaiñ ha kaba ka la shu iehnoh beiñ kumto la palat san phew snem.
U la ong ba ka jingsngap mynthi jong ka sorkar ban pynbeit bym ïa u pud u sam ba thikna, ka dei ka daw bah kaba pynlong ïa ka sorkar Assam ba kan shim kabu ban pynbiej lai phew jait ïa ki paidbah.
U la ong ruh ba ka jingdon jong ki katto katne ki riew shim kabu na ka bynta ban ïoh nong jingmyntoi shimet kiba ju kyrshan ïa ka sorkar Assam ha baroh ki liang, ka dei ka daw ka ba kongsan kaba pynlong ïa ki paidbah ba kin ïakynduh shibun ki jingeh.
Utei u nongïalam ka seng u la ong ruh ba bun tylli ki skul kiba don ha ki shnong khappud, ki la shah knieh ha ka Assam bad da ki spah kilomitar ki jaka ka la dep knieh, hynrei ka sorkar Meghalaya kam tip ei ei.
Kumta ka seng ka kyntu jur ïa ka sorkar Meghalaya ba ka dei ban phai khmat nyngkong eh sha ki paidbah kiba shong ha khappud bad ban theh ïa ki kam pynroi ha kitei ki jaka, khnang ba ki paidbah kin sngew trai namar lada ka sorkar ka ñiew shilliang khmat kumba long haduh mynta ki paidbah kim banse ban leit pynïasoh noh bad ka Assam.
Utei u nongïalam ka seng u la dawa ïa ka sorkar, ba ka dei ban mang pisa na ka bynta ban pynïoh bai bam naduh ki khynnah Class X sha jrong, na ka skhim Border Area Development Fund bad ba ai sha baroh ki khynnah pule kiba dei na ki shnong kiba hap ha ka Inter State Border.
Nongstoiñ, Jymmang 7: Ka Hynñiewtrep Youth Council West Khasi Hills District Unit ka la pynthmmai ïa ki nongkitkam jong u snem 2023-26 ha ka jingïalang kaba la long ha Bishop hall New Nongstoiñ ha ka sngi saitjaiñ.
Ki nongkitkam ba thymmai kiba la pyntian smai ha katei ka sngi ki long President Lumlang Kharsyiemlieh, Vice President Jeremiah Dkhar bad Distarborlin Wanñiang, General secretary Wanteibok Lyngdoh, Assistant Secertary Chesterwell Kharbani bad Losbingwell Lyngkhoi, Education secretary Ïarapbha Shangritis, Assistant Education secretary Shaiñborlin Syiemlieh, Organising secretary Redyfernandy Sunn bad kiwei kiwei.
Shuwa ba u bah Robertjune Kharjahrin President rangbah ka seng un ai jingkren, u la pyntian smai shuwa ïa ki nongkitkam ba thymmai jong ka District.
Kiwei kiba la donlang ban sakhi ki long u bah Roykupar Synrem General secretary bad kiwei kiwei ki nongïalam ba hakhmat jong ka seng kmie kiba la wan ban ïadon ryngkat ha katei ka jing pynthymmai ïa ki nongkitkam ka District unit.
Hadien ka jingpyntian smai u bah Robertjune President Rangbah ka seng, u la kyntu ïa ki nongkitkam bad ki dkhot jong ka District ki circle haduh ki unit, ba kin trei da ka jingshitrhem bad ka jingkitkhlieh na ka bynta ka ri bad ka jaitbynriew.
U la ong ruh ba ki nongïalam bad ki dkhot jong ka seng ki dei ban sngewthuh shai, ba ka jingieit ïa ka jaitbynriew ka dei ba uwei pa uwei u dei ban don ka saiñ pyrkhat kaba paka, namar ha kine ki sngi ki don ar bynta u riew ieit ri bad u riew isih bar ri.
U la ong ruh ba u riew isih bar ri u leh ïa kiei kiei ki bym ïahap hynrei u riew ieit ri pat u leh ïa kiei kiei da ka jingshemphang.
U la pynkynmaw ba ha kine ki sngi ka la don ka jingpynsngew thuh bakla sha ki paitbah ha kaba ïadei bad ka riti ka dustur jong ka jaitbynriew.
U la ong ruh ba ka jinglong kum ki nongïalam sengbhalang kam dei kaba suk, namar ki jingkynthoh, ki jingkren beiñ bad wat ki jingshah byrngem byrsit ruh kin jia, hynrei ki hap ban long kiba skhem ka jingmut bad kiba don ka jingïaishah.
Nongstoiñ, Jymmang, 7: Ka jingbym don ïa ka um bam um dih kaba biang ha ki phra tylli ki shnong ka thaiñ Nongtrai ba kynthup naduh Japung, Mawdong-lang, Jririangsin, Nong-thymmai, Nong-pdeng (N) Borkhe, Mawkohram, Lumdiengjri bad Ïawnaw, ki shnong kiba don ha khappud jong ka West Khasi Hills bad ka East Garo Hills, ka la buh ïa ki paidbah nongshong shnong ha ka jingeh kaba khraw.
Ha kine ki khyndiat sngi ba la dep haba u nongthoh khubor u la hiar ban jurip ïa ka jinglong jingman ha katei ka thaiñ, la lap ba katei ka thaiñ ka dang long kaba sahdien haduh katta katta.
Ka dei ka thaiñ kaba dap tang da ki khlaw ki btap ki paidbah ki ïakynduh jingeh ym tang ha ka um bam um dih hynrei ha ka leit ka wan, ka kit ka bah, ka koit ka khiah, ka pule puthi bad ha baroh ki liang.
Ha ka jingleit jurip la ïoh ban ïakren bad twad jingmut na ki ba bun ki paidbah nongshong shnong bad ki riew rangbah, ha kaba ki la pynpaw ïa ka jingsngewkhia halor ka jingleh meinah jong ka sorkar ïa ki paidbah jong katei ka thaiñ.
Uwei u rangbah na katei ka thaiñ u bym kwah ban pynpaw kyrteng ïalade, u la ong ba ha ki snem ba mynshuwa ka jingeh ki paidbah kam dei tang ha ka roi ka par.
Hynrei ka jingeh kaba kham khraw ka dei ka jingwan tuklar ïa ki jaka puta, ki bri ki lyngkha jong ki paid Khasi da ki kynhun kieng atiar na Rilum Garo.
Hynrei ha kine ki khyndiat snem ym ju don shuh kiba wan tuklar, watla ki don katto katne ki kynrum kynram ha kaba ïadei bad ka jingwan kyntur pud kaba la kynnoh ba ki don ki jaka kiba dei ban kynthup lang noh ha ka Greater Garo Land.
Hadien ba ka Synjuk ki Rangbah Shnong katei ka thaiñ ki la shimkhia, katei ka kynrum kynram ka dang don mynta hapdeng ka jingïai buddien bad bishar bniah khnang ba yn lah ban pynkut bad ban pynbeit ïa baroh ki kynrum kynram ba kan ym don kano kano ka jingsahnud ne ka jingpynwit hadien ha bud.
Na ka liang ki rangbah bad ki paidbah ka thaiñ ki la kyntu ïa ka sorkar lyngba u Myntri ba dei peit ïa ka um bam um dih, ba kin phai khmat lem sha katei ka thaiñ namar ka jingbym biang jong ka um kor, ka dei ka daw kaba kongsan kaba ki paidbah ki hap ban ïa bteng ïa ka rukom im kaba mynshuwa da kaba leit paiñkhana pathar ha ki lum, ha ki ‘law bniap, ha ki sem sniang bad ki jaka kyndong.
Katei ka jing leit paiñkhana pathar ka dei ruh ka daw ba kongsan kaba wanrah ïa ki jingpang ba laiphew jait.
Kumta lada ka sorkar ka ju pynshai ba dei ban pynsageh ïa ka jingleit paiñkhana pathar ka dei ban sngew lem ban pynïoh ïa ka um kor kaba biang.
Khliehriat, Jymmang 7: Hadien ba la iohjingtip kaba tikna bha, ba don ki briew kiba kit ïa ki drok kiba pyrshang ban khaiï ïa u drok, ki pulit jong ka East Jaiñtia Hills District, hynnin ka miet ki la peitngor bad dei ha ka por 12 baje, shiteng miet, ki la ïoh ban bat ïa ki ar ngut ki snar khaii drok hajan Petrol Pump ha Ladrymbai bad ki la kurup noh ïa ki drok herion kiba shongdor haduh T25 lak tyngka lem bad ki container kiba rit bad ki thnynia injek drok.
Ki ar ngut kiba la bat noh da ki pulit ki dei kiba la tip kum u J.Dkhar, 22 snem kyrta bad uwei pat uba dang hapoh kyrta, 17 snem ka rrta.
Nongpoh, Jymmang 06: Kum kawei naki thong ban nang kyntiew ïaki kam jngohkai pyrthei haka thaiñ Ri-Bhoi, ka shnong Lawbyrwa kala pynpaw pyrthei ïa kawei ka jaka jngohkai pyrthei kaba la tip kum ka Lumkshaid Tourist Spot, kaba lah ban khring ïaki paidbah ban leit kai pyngngad ha katei ka jaka.
Katei ka jaka jngohkai pyrthei kadei kaba shna pynwandur hi da ki nongshong shnong jong ka shnong Lawbyrwa bad ïaka jinglut jingsep baroh la pynlut da ka Dorbar Shnong, bala wan ruh ban plie paidbah syndon ïaka da u Arpit Upadhay Deputy Commissioner ka Ri-Bhoi District kum u kongsan haka sngi Saitjaiñ haka jingdonlang u Bah I Swer Director ka Basin Development, Bah Garland Sun Block Co-ordinator, Bah D Lyndem, Bah Rijied Kharkrang Rangbah Shnong Lawbyrwa, ki dkhot ka VO bad ki nongshong shnong.
U Bah Rijied Kharkhrang, Rangbah Shnong ka Lawbyrwa u la ïathuh ba ïa kane ka jaka jngohkai la sdang naduh mynshem snem bad u pynpaw ïaka jingsngew nguh ïa baroh kiba la trei shitom ban pynurlong ïa kane ka kam haduh ba la lah ban plie paidbah noh syndon ïaka.
U la ong ruh ka jingplie ïa kane ka jaka jngohkai kan kan long ruh ka jingkyrkhu ïakatei ka shnong haka ioh ka kot, ka ïohkam ïoh jam jong ki khun samla bad kumjuh ïaki longkmie jong kane ka shnong ynda ka la ïaid bha kane ka kam.
Naka liang u Arpit Upadhay Deputy Commissioner ka Ri-Bhoi District u la pynpaw ka jingsngewkmen kaba khraw ïaka jingshimkhia jong ka Dorbar Shnong ban pynpaw pyrthei ïa katei ka jaka kaba lah ban khring ïaki nongjngohkai pyrthei, ban kyntiew ruh ïaka ioh ka kot jong ka shnong kumba katei ka jaka ka long kaba itynnad naka jinglong kyrpang jong ka jaka bad ka mariang sawdong sawkun, ba ki paidbah ki lah ban leit kai sngewbha lane ban ïaid kjat.
U la ong ruh ba kum kitei ki jaka kin kyntiew ïaki kam jngohkai pyrthei ha Ri-Bhoi District bad kyrpad ruh ïaki paidbah kiba leitkai ha katei ka jaka ban sumar ïaka mei mariang, ban lehkuid ym ban leh dusmon lane ban pynjaboh ïaka namar ka don ruh ka wah ha katei ka jaka.
Khliehriat, Jymmang 7: Ha ka rukom kaba i shongkum bad shongkhia bha, ki khun ki hajar jong ka Seiñ Raij Shnong Tuber ki la pynlong ïa ka shad Sukra myn ha ka sngi saitjaiñ ha ka biar Aitnar ha Tuberkmaishnong ha kaba u Deputy C.E.M jong ka Jaiñtia Hills Autonomous District Council, u bah Lasky Rymbai u la wan ban long kum u kongsan ha katei ka sngi bad la ïa don ryngkat lang ruh u Waheh Shnong Tuber Kmaishnong, u bah Miki Lyngdoh bad kiwei kiwei ki riew rangbah jong ak Seiñ Raij Tuber.
Haba kren ha ka lympung, u bah Lakky Rymbai, u la pynpaw ka jingsngewkmen ban iohi ïa ka jingphuh jingphieng ka leh niam shad sukra kaba ju pynlong hashwa ba ki khun ki hajar kin leit ban hiar sha ki lyngka, ki bri, ki hali ban bet ïa u symbai ha mei ramew, u la ai ka jingkhublei kitbok kitrwiang ïa ki kun jong ka Seiñ Raij Shnong Tuber ba kin man bha ha ka rep ka riang, ba kin ïoh ïa ka met ba koit ba khiahkrat, ba kin roi kin man bha ha ki kam ki jingtrei bad ha ka kamai kajih, ha ka ïoh ka kot jong ki, ha kajuh ka por, u la pynpaw ruh ka mynsiem ba sngewkmen ban ïohi ba ki riti ki dustur kiba la maitphang da ki longshwa ki dang neh dangsah haduh mynne, mynta ba ki khun ki hajar ki dang bud bad ki dang pynim pynnehpynsah ïa ki riti ki dustur u men barim.
Ha kane ka lympung shad sukra ha Tuber Kmaishnong, ka la don ruh ka jingshad tynrai kaba ju tip kum ka shad kylla pliang bad ka shad kyllaiñ kti ba la shad da ki khun jong ka Seiñ Raij Shnong Tuber, la wan ban sakhi ïa kane da ki paidbah kiba najan bad na jngai lem bad ki khun ki hajar jong ka Seiñ Raij Shnong Tuber.
Khyndiat shaphang ka jingleh niam Shad Sukra bad shad Pastieh:-Kane ka jingleh niam Shad Sukra ka dei kaba ki ju leh ha ri lum Jaintia naduh ki por u men barim,ïa kane ki ju sdang ban leh man la u snem naduh ka ka taïew ba khatduh jong u bnai lber haduh u bnai ïaiong bad la sdang ïa kane da ka Seiñ Raij Tuber ha kaba la sdang shwa da ka kñia Ryngkaw nangta pat ha ka sngi Hat (sngi ïew) lane ka Kyllaw la pyndep ïa ka kñia ryngkaw ha kaba baroh ki khun ki hajar jong ka Seiñ Raij Tuber kim dei ban leit trei leit ktah ha kane ka sngi Kyllaw, u Lyngdoh, ka Lyngdoh, ki Wasan baroh ha kane ka sngi ka dei ka sngi sum sngi sait jong ki bad ha kane ka sngi Kyllaw ha ka ka por shiteng synia mynmiet u Lyngdoh bad ki Wasan ha ka por kumba 1 baje mynmiet ki pyndep ïa ka kñia Shathoh, ïa kane ka kñia ki ju leh ha ka Iung Blai Lyngdoh ha Tuberkmai Shnong, hadien kane ha ka por synia por kumba 1 baje mynmiet u Lyngdoh u shim ïa u symbai bad u bet ha lyngkha kum ka dak ban pyndep shwa u Lyngdoh ïa ka jingbet symbai bad ha ka por mynsngi ha kaba ïa ka kñia ruh lah pyndep bad ïa ka jingbet symbai ruh lah pyndep kin sa pynlong ïa ka shad Sukra.
Ki khun shnong Bri shnong Khyndaw (kaba mut ki khun ki hajar kito ki bym dei na shnong Tuber) la ju khot da ki Sein Raij Shnong, kine ki Sein Raij Shnong ki lah ban leh ïa kane ka leh niam bad ka shad Sukra dei ynda la dep leh shwa u Lyngdoh jong ka Sein Riaj Tuber ha ka Iung blai.
Kumba ju long man la u snem, ha ka sngi kaba nyngkong u Lyngdoh u leh ïa ka kñia ka khriam, ha ka sngi ba ar pat ka dei ka sngi ban sum ban sait bad ha ka sngi ba lai ka ju sdang ka shad sukra da kaba ki ju wan bad ia poi lut baroh ki khun ki raiot jong ka Raij Tber bad hadien kane u Lyngdoh u pynbna ba lah biang ka por ban bet noh ïa ki symbai sha ki jaka rep bad ha kane ka sngi la ju pyndep ruh ïa ka Shad Pastieh ha Tuberkmai shnong.
Kane ka Shad Pastieh pat ka mut ba u Ryngkaw hadien ba la dep leh niam ha ka kñia ka khriam ba ju khot ka knia Ryngkaw, lada ka pyni ka ka dak kaba bha ba miat hangta kin sa pynlong ïa kane ka shad pastieh kaba ki ju shad da ka waitlam bad ka stieh ha kaba ki ju rah lang ruh ïa kata ka wait pom blang bad hadien kane kin sa hiar sha la ki jong ki jaka rep ban bet ïa u symbai.
Jowai, Jymmang 07: Na ka daw ka jingjur palat ka jingsniew jong ka surok Jowai By-Pass na lad Mukhla haduh Soo mer (Mihmyntdu) kala pynlong ïa kawei ka kawei ka trok kit marbam ban kyllon syndon ha rud jong ka surok.
Katba nang mih ki sngi ki thliew kiba don hapdeng jong ka surok kila nang kham heh bad kane ka paw tang na ka daw ka jingbym ïohi jong ka sorkar halor ka jingsniew jong kane ka surok kaba la buh jingeh ïa ki paidbah nongleit nongwan, shuh shuh une u surok NH-6 udei u budlum uba pynïasoh ïa kiba bun tylli ki jylla jong ka thaiñ shatei lam Mihngi (North East).
Kane ka jingsniew saba palat jong kane ka surok Jowai Bypass kaba tang khyndiat kilo miter kala wanrah ruh ka jingdheng bad don ruh ki kali kiba sahkut ha shiteng lynti.
“Kumba long mynta ïa u surok By-Pass la donkam shisha ban maramot kloi naduh ka jingsiang rong ïa baroh ki bynta jong ka surok" hynrei ka sorkar kam patiaw satia eiei ka shuh eh shah kum bym ïohi.
Kum ban pynkymmaw na ka liang ka ïing bishar ba donburom ka Meghalaya High Court kala dep ban hukum ïa ka sorkar jylla ban pynbha noh ïa ka jinglong jingman jong utei u surok NH katkum ka PIL ba la ujor da uwei na ki nongshong shnong ka East Jaiñtia Hills District.
Lada ka sorkar kam lah ban shimkhia ïa kane ka jingeh ban pynbha pynmiat noh ïa katei ka surok kala long pynban kaba leh nohei ban shan ïa une u surok uba pynïakhlad ban ïaid lyngba ka sor Jowai.
Shillong, Jymmang, 07: Ka jingshah siat ïap jong u Bah Roning Nongkynrih na ka shnong Jalynteng, Raid Nongkynrih, u nongñiah trok kit masi ha ka miet 5 tarik mynta u bnai ha ki shipai Border Security Force (BSF) ha Pohshna ka la wanrah ka jingpynrem kaba jur na kiba bun ki liang.
U MLA jong ka Sohra u Bah Gavin M Mylliem ha ka jingïakren bad ki lad pathai khubor hadien ka jingleit sngewlem ïa ka longïing jong u Bah Roning ha ka step sngi U Blei, u la ong, “da ka long kumno kumno ruh hynrei ban shim kat ïa ka jingim briew kam long ka lynti kaba dei.
"Haba kaba pynrem jur ïa ki bor shipai BSF, u la ong ba ki bahaiing ki ladep ban ujor da ka ejahar ha Pynursla Police Station ha ka sngi Saitjaiñ.
“Ryngkat ki bahaiing ngin sa nang buddien ïa kane ka kam bad ngan ïakren ba ka aiñ kan pynsted ban pynngat da ki kyndon kiba tyngeh pyrshah ïa ki shipai BSF kiba donkti", u la ong.
U Bah Roning Nongkynrih u la iehnoh shadien ar ngut ki khun ba dang rit bad ïa la ka kurim bad na ka liang jong ki bahaiing ki la dawa ba ka dei ban don ka jingbishar kaba hok bad ba ka Sorkar ka dei ban leh eiei na ka bynta ka longïing jong u.
Nongpoh, Jymmang 07: Ha kum kane ka pyrthei kyrduh kam kyrduh jam ba bun ki khun samla ki ju ud ju nam bad ki jingkynduh mawsiang ha ka jingim na ka daw ka jingkyrduh ki kam ki jam, hynrei kane ka jingkyrduh kam kam shym la khanglad ïa uwei u rangbah ha kaba tang da ka sap kyrpang ba la ai u Blei u trei minot ban kyrshan ïa la ka ïing ka sem.
Une u rangbah uba kyrshan ïa ka ïing ka sem tang ki sap kiba don ha ki kam shna kti, u dei u Bah Gilmil Syngkli, na ka shnong Umjarasi ha Ri Bhoi District.
Kum ban pyntip paidbah ruh une u rangbah u dei u ba la ju im ban kyrshan ïa ka ïing ka sem da ka kam Misteri ha ki snem ba la leit noh bad dei tang naduh u snem 2019 ba u la sdang ban shna ïa ki kam shna kti ban pynwandur ïa ki jaid mrad bapher bapher kaba dei hadien ka jingwan lynshop ka khlam COVID-19 bad naduh katei ka por u la bteng bad ïaid minot ban pyndonkam hok ïa ki sap tang da ki kam shna kti.
Kumba la lap bad sakhi da la ki khmat, u Bah Gilmil Syngkli u don ïa kata ka sap ban shna kti da kaba pynwan dur ne oh shrong ïa kiba bun jaid ki mrad bad hadien ba la pyndep ban shna un sa die kylla kum kawei ka lad ai kam ai jam ban kyrshan ïa ki khun ki kti bad ka ïing ka sem jong u.
Ki mrad kiba u ju shna bad oh shrong ki kynthup naduh ki Hati, ki Khla, ki skei, ki Kuratia, ki sim, ki dohkha, Klew bad kiba bun jaid ki mrad bad lada u leit ban die ruh bun kiba thied namar u lah ban pynwan dur thik kum kita ki mrad lyngba ki rong ki rup kiba u ai rong tang da ka kam shna kti.
Haba ioh ban ïa kren bad une u rangbah, u Bah Gilmil Syngkli u la ong ba ki don hi ki jingeh kiba u ïa kynduh ha kane ka kam shna kti, namar ki don shibun ki jingdonkam ban pynlut pynsep naduh ki dieng, ki rong ki rup ki tiar ki tar bad namar ba hap ban kyrshan ïa ka ïing ka sem wad hadpeng shibun ki jingeh u hap ban ïaid shah tang ban lah ban pynbiang ïa ki jingdonkam ka ïing ka sem.
Shuh shuh, u la pynpaw ruh da kaba ong ba kum ki nongrep ne ki nongbylla lada long kaba lah ki donkam hi ka jingkyrshan jong ka sorkar, ha kaba lada ka sorkar ka phai khmat ban ai lem da ki kynja skhim kyrpang kane kan ïarap shibun eh ban pynbiang ïa ki tiar ki tar, ki kor ki bor kiba hap ban pyndonkam haba pynwan dur ne oh shrong ïa kino kino ki jaid mrad ne ki kam shna kti, u la bynrap.
Sa kawei ka sap kyrpang kaba une u rangbah u don kam dei tang ba u lah ban oh shrong oh shrup ïa ki jingshna bapher bapher, hynrei u lah ruh ban shna ïa ki kynja jingtem bad ban tep da ki sur tynrai ryngkat ki sur tynrai kiba u pynlut por ha ka por kaba u sngewdon por ban phai sha ka kam rwai ne ka kam tep kam put tynrai.
Shillong, Jymmang, 07: Kawei ka trok kaba kit ïa ka umphniang petrol kaba don ïa u nombar AS-26C 3817 kaba dang wan sha nongbah Shillong ka la kylla khongpong ynda poi ha ka shnong Mawblei ha ka sngi U Blei.
Ka umphniang kaba don hapoh ka trok, ka la lyngkien lut sha surok kat haduh ba ka la wanrah ïa ka jingdheng kali kaba jur bha ha surok Shillong-Jowai.
Ar tylli ki kali, kawei ka kali Pick-up truck bad kawei ka kali shimet ki la shah ban ha kane ka trok kaba la kylla hapdeng surok kham haneng jong ka Showroom ka Rani Motors.
Ki Pulit jong ka tnat Fire and Emergency Service ki la her mar mar ban synreit um ïa ka trok khnang ban ïada na kano kano ka jingjia kaba sngewsih.
Da ka jingtrei shitom jong ki Pulit, la lah ban khwai noh ïa kane ka trok hadien ka jingïakhun kaba la neh haduh 8 kynta bad ïa ki ar tylli ki kali kiba la shah ban.
Ka thymmei khubor ba la ïohlum ka ïathuh ba kane ka trok ka la thmu ban leit buh ïa ka umphniang ha Thangkhiew Service Station kaba don ha Mawlai.
Ha kane ka jingjia ym shym la don satia kano kano ka jingjia basngewsih.
Shillong, Jymmang 07: Ka All India Primary Teacher’s Federation (AIPTF) kaba long ka synjuk jong ki nonghikai skul Primary kan sa pynlong ïa ka 29 Biennial Conference kaba lai sngi ha Gandhi Nagar, Gujarat ka ban sdang ha ka 11 tarik bad ban sa pynkut noh ha ka 13 tarik mynta u bnai.
U General Secretary jong ka All Meghalaya Primary School Teacher’s Association (AMPSTA) u Bah FC Shullai ha ka jingïakren bad u nongthoh khubor u la ïathuh ba ki don haduh 83 ngut ki nonghikai na kane ka jylla Meghalaya, kata, 36 ngut na rilum Khasi, 28 ngut na rilum Jaiñtia bad 19 ngut na rilum Garo.
Katkum ka jingpynbeit, ka AIPTF ka la khot sngewbha ïa u Myntri Rangbahduh ka ri u Narendra Modi ban long u kongsan.
“Ka jingdawa kaba kongsan kaba ngin sa ïakren sani bha ha ka jingïalang ka ban sa long ha Gujarat ka dei beit halor ka jingdawa ïa ka Sorkar India ba kan pyntreikam noh ïa ka bambam tymmen (Old Pension Scheme) sha ki nonghikai skul Primary ha baroh kawei ka ri India," ong u Bah Shullai.
Ïa kynhun jong ki nonghikai na kane ka jylla Meghalaya yn sa ïalam da u President ka AMPSTA u Mritunjoy Ch.
Marak bad u General Secretary u Bah FC Shullai.
Ïa ka synshar khadar ha ka jylla Meghalaya imat lah dei ban aiti noh ha ka iingbishar namar ym don kawei ruh ka mat synshar ïa kaba ki paidbah ki hun.
Naduh ka dheng kali, haduh ka jingkhaii tuh ïa u dewiong bad mynta wat ka rukon pynïaid ïa ka tnad bor ding elektrik bad ka jingpynlip ïa ka ding elektrik man la ka sngi naduh ba shimti thymmai ka sorkar MDA2.0, baroh ki la poi hakhmat ka iingbishar.
Kane ka kdew ba ki paidbah kim hun satia ïa ka rukom synshar khadar jong ka sorkar.
Ngi dei ban kylli la ki jylla kiba marjan, kum ka Assam bad kiwei de ki ïaid lyngba ne em kum kane ka apot ba ngi ïaid mangi ? Hato ka don kata ka “load shedding" lane ka jingpynlip ding elektrik man la ka sngi khamtam ha kine ki bnai ba duna slap? Lada kiwei ki jylla ki ïoh beit ïa ka bording kaei kaba pynlong ïa ka jylla Meghalaya ba kan ïaid lyngba kane ka jingeh kaba pynjynjar pat ïangi ki paidbah, khamtam lei lei kito ki bym ïohlad ban buh ïa uta u ‘invertor’ uba lah ban kyrshan ïa ka bording katto katne por.
Haba phai sha ka synshar khadar ki don bun ki jingdkoh kum ki surok kiba lah rong noh ka um tang shu wan u slap uba jur.
Ka um bam um dih ruh dang bun bah ki shnong bad dong ki bym pat ïoh satia ïa ka um hapoh iing.
Haba leit sha ki shnong bapher bapher kane ka jylla ngi shem ba ki nongshong shnong ki hap ban ap um shi slem bha man la ka step.
Lada dei kiba hap leit trei dang step te ki lah duh um namar ka um ka wan naduh 10 baje haduh 12 baje eiei.
Lehse ki la shu hap ban thied um lym kumta kin ym ïoh ka um wat ban dih ruh.
Lada phai sha ki surok kylleng kane ka jylla ngi shem ba kim don satia ki nala tuid um ha baroh ar liang surok.
Khlem ka nala ka um slap ka tuid lyngba ka surok bad lada wan lei lei u slap uba jur te ka um ka rong syndon ïa ka surok rong.
Haba ka sorkar lyngba ka tnad PWD ka pyntrei ïa ki surok ha kylleng ka sor bad sha ki nongkyndong ruh, hato ki nongpynïaid shnong kim dei ban peit pahara ba ka jingshna ïa ka surok kan long katkum ki jingbthah jong ki kyndon ka PWD? Balei ki nongpynïaid shnong kim kren bad kdew ïa kine ki jingduna halor ki kam pyntrei surok na kino kino ruh ki jingtrei ha kiba la pynlut da ka pisa paidbah?Ngi long da shisha ki briew kiba mynthi bad kiba ïaishah slem.
Toi ngi lah dei ban pynlong da ka jingïalang paidbah ban ïakren halor kane ka jinglip ding kaba man la u snem khlem da don kano kano ka jingkylla.
Ngi la dei ban buh ïa kine ki jingkylli hakhmat ka sorkar : (1) Kaei ka daw jong ka jinglip ding man la u snem ha kum kine ki por? (2) Aiu ka sorkar ka la leh ban pynbeit ïa kane ka kam? (3) Haduh katno Megawatt ka jingdonkam bording jing kane ka jylla jong ngi ha ka shi sngi? (4) Katno kilowatt ka MeECL ka pynmih bording ha ka shisngi? Katno ka jingduna ban pyndap ïa ka jingdonkam jongngi shisngi shisngi? Mano ba pyndonkam bording eh? Ki ophis sorkar, ki paidbah nongshong shnong, ki karkhana rit ne ki karkhana pynmih dewbilat? Kine ki jingkylli ha ka jingshisha lah dei ban kylli da ki nongthaw ain jongngi wat la ym long Assembly ruh.
Hynrei kine ki MLA ïa kiba ngi la jied bunsien ki shimkhia tang ïa ki mat ki phang kiba pynkhihwin ïa ka jingmut jingpyrkhat ki paidbah khnang ban lah ban pynkylla politiks ïa kaei kaei baroh bad ban ïoh khring vote ha u snem 2024.
Kane kein ka dei ka jingeh jongngi ki paidbah.
Kita ki nongmihkhmat bunsien ym ïohi satia ïa ki khmat jong ki.
Shisien ba lah dep ka elekshon tang ka khmat ruh ym ïohi shuh bad kim ju wanmih satia sha ki shnong ki thaw ban peit kaei kaba tam bad kaei kaba duna.
Lada kren hok te bun sa tang ki jingduna suda.
Hynrei ynda sngap ïa ki jingkren ka sorkar man ka sngi te sngew kum ban jaw da ka khlein suda.
Ha kine ki khyndiat sngi ba la dep ka la mih sa ka jingkulmar halor ka jingphah kyrteng ïa ki nongthaw phlim na kane ka jylla ban phah sha kata ka thymmei ha kaba ki nongthaw phlim kiba la pawnam na kylleng ka pyrthei ki poi lang bad ki ïoh ban ïakynduh bad ban ïa syllok lem bad kiwei pat ki nongthaw phlim.
Na kane ka jylla jongngi ka tnad sorkar kaba dei peit ïa kane ka kam bad ban phah ïa ki artylli ki kyrteng – ka DIPR – ka la phah ïa ka kyrteng u Rangbah Pradip Kurbah bad U Dominic Sangma.
Hynrei la don da uwei pat u ophisar sorkar uba la phah ïa ka kyrteng u Commander Shangpliang bad u Nicholas Kharkongor beit beit sha ka Ophis jong ka sorkar kmie.
Ka jingkylli ka long hato U Commander Shangpliang u la pynmih mo ki phlim kiba la ïoh khusnam da ka sorkar India bad sha kiwei pat ki rynsam shabar ri? Tang namar ba u Shangpliang u la pynlong ïa kata ka International Film Festival mynta u snem da ka jingbei tyngka ka sorkar haduh shi klur shiteng (1.5 crore) na ka tnad sorkar Tourism hato u dei mo ban shah jied ban leit shata ka Cannes ha ka shnong France?Bun kum kitei ki ju jia bad ïai jia hynrei ngi ki paidbah ngi shu sngap jar bad ngi shu ia bun nia ha ka social media khlem sa lah ban thaw pyrthei pat haei haei ruh.
Sa kawei kaba ngi leh bakla kum ki riew peitngor ka long bai a baroh ki jingeh jingshon jongngi ngi kloi ban leit tynrong ha ka tyrpeng jong ki seng bapher bapher ïa kiba la khot ki pressure groups, kaba mut ki seng kiban kdew sha ka sorkar ïa ki jingeh ki paidbah.
Hynrei haei kita ki seng ki ban kren halor ki kam bamsap kiba paw tyngkrein? Haei kita ki seng ki ju kren shaphang ki surok bad ka jingkordit ban ïoh ïa ka um bam um dih? Nadien nangne ngi la dei ban ïalum ïalang noh ban ïamir jingmut kumno ba ngin kit khlieh noh dalade ïalade bad ban ïamih paidbah lada donkam khnang ban ïoh ban ïatai ïa kiei kiei kiba ktah ïangi shimet shimet bad ïa ki shnong ki thaw hi baroh.
Kane ka dei ruh ka kamram jongngi ki paidbah ha ka ri ha kaba mangi ngi dei ki nongsynshar kiba shisha.
Shillong, Jymmang, 07: Ki shipai Border Security Force (BSF) na ka 193 Battalion kiba la ïoh jingtip na ki tnat syntiat ha ka sngi Saitjaiñ ki la ïoh kem haduh 13 ngut ki mynder na ka ri Bangladesh katba ki dang rung beaiñ sha u pud u sam jong ka ri India lyngba ka khappud jong ka East Khasi Hills.
Nalor kine, ki shipai BSF ki la ïohkem ruh ïa lai ngut ki nong India (kiba dei ki nongshong shnong jong ka West Garo Hills) na ka jaka ba ki la ïarap ban pynrung beaiñ ïa ki mynder shapoh India.
Ki shipai BSF ki la ïohkem ïa kine ki lai ngut katba ki dang wan mih na khlaw kaba don kham hajan ka Inspection Bungalow bad kiba dang thmu ban kiew da ka kali Tata Sumo kaba la pynieng hajan kane ka jaka.
Ki mynder na ka ri Bangladesh ki la phla ba ki la wanrung sha ka India da ka jingthmu ban leit Kashmir na ka bynta ban leit bylla bad wad kam.
Ïa kine kiba la shah kem la aiti noh sha ki Pulit jong ka Dangar Police Station, East Khasi Hills na ka bynta ban leh ïa kaba donkam.
Shillong, Jymmang 07: U Director General of Police (DGP) u Dr LR Bishnoi ha ka sngi Thohdieng jong ka 5 tarik Jymmang u la ïathuh ba na ka liang ka tnat pulit ka la ïoh ban kem haduh 224 ngut ki nongkhaïi drok bad 37 ngut napdeng jong ki pat dei ki kynthei.
Haba kren sha ki lad pathai khubor u DGP u la ïathuh ba na ka liang ka tnat pulit ka shim ba ka jingïakhun ban rat dyngkhong ïa u drok ka dei ka thma ba ha khmat eh.
“Ngi don mynta ruh hapdeng ka thma pyrshah ïa u drok bad ngin dang bteng ban ïakhun haduh ban da jop," u la ong.
“Nga kwah ban ïathuh ba ha kine ki 1 snem ba la leit la dep ban rejistar 181 ki case pyrshah ïa ki nongkhaïi drok bad la kem 224 ngut kiba don kti ha kaba 37 ngut napdeng jong ki pat ki dei ki samla kynthei," u la ïathuh.
“Napdeng kiba shah kem 68 ngut ki dei na kiwei pat ki jylla ba kynthup na Manipur, Tripura, Nagaland bad Arunachal Pradesh," u la bynrap.
U la ïathuh ruh ba la ïoh ban kurup 127 tylli ki kali bad 292 tylli ki mobile phone kiba pyndonkam da ki nongkhaïi drok.
“Ha kane ka shisnem ba la leit ngi la ïoh ban kurup 11.6 kilo u drok heroin, 4600 kilo u kynja, 50,000 bitor ka dawai jyrhoh, 42000 sla u dawai kuli yaba bad 47,000 tylli kiwei pat ki kynja drok," la ïathuh u DGP.“Ka jingjyllei u drok ka long kaba palat liam bad na kata ka daw ngi khot ïa baroh ban snohkti lang ban rat dyngkong syndon bad na ka liang jong ngi ruh ngin bteng ban khynra drok," u la bynrap.
Shillong, Jymmang 7 : U bah P.T Sawkmie MLA ba rim ka Mawlai bad uwei na ki nongïalam ka UDP u la ong ba u dang khmih lynti ba ka North East Democratic Alliance (NEDA) kaba kynthup ïa baroh ki myntri rangbah jong kane ka thaiñ ka la dei ban thaw ki lad jingïarap na ka bynta kine ki jingjia ïaumsnam ha Manipur hynrei kaba lyngngoh ka sngap man man pynban.
Halor kane ka jingjia ha Manipur u bah Sakmie u la pynpaw ka jingsngewkhia jur namar kiba bun ki mynsiem briew ki la duh ei ïa ka jingim bad bun bah kiba la mynsaw bad kan shim por da ki phew bnai bad snem ban tei thymmai pat ïa ki jingjulor jongka Manipur.
U la ong wat ki MP kane ka thaiñ ruh ki don la ka jong ka Forum ban peit lang ïa kino kino ki jingeh jong kane kat thaiñ hynrei mynta ka kynti kat kane ka jingjia ki kynjah jar jar, shano ki jah haba ka Manipur ka dang kem ding bad donkam ka jingïarap.
U la pynpaw ruh ka jingsngewlyngngoh ba ka sorkar India ka pyntreikam da ka Article 355 haba ka sorkar jylla ruh ka dang don ne hato ka sorkar pdeng ka mut ban pynjari noh da ka jingsynshar President ha Manipur.
Khatduh eh u ai khublei kyrpang ïa ka sorkar jylla ba la ïalam da u myntri rangbah u Conrad K Sangma kaba la shim khia haduh katta katta halor kane ka jingjia ban phah shaw noh koi kloi ïa ki samla pule ka jylla kiba pule ha Manipur ba kin ïoh ban poi suk poi saiñ sha ka jylla bad sha la ïing la sem jongki.
Shillong, Jymmang, 07: U Controller of Examinations jong ka Meghalaya Board of School Education (MBoSE) Tura u Bah T.R.Laloo ha u kyrwoh ba la phah sha ki lad pathai khubor u la pyntip ba ka result jong ka HSSLC Examinations, 2023 (Science, Commerce & Vocational) Streams ba la pynlong da ka Meghalaya Board of School Education (MBoSE) Tura yn sa pynbna paidbah ha ka 9 tarik, Jymmang, 2023 ha ki kynta long trei.
Ïa ka result booklet jong kane ka eksamin la pynduh noh naduh u snem 2014.
Ïa ka Result(s) Booklet lah ban ïoh na ka Official website jong ka MBOSE www.
mbose.
in, www.
megresults.
nic.
in, www.
meghalaya.
shiksha, www.
result.
shiksha bad www.
jagranjosh.
com.
Laitlyngkot, Jymmang 07: Shisngi hadien ba ki shipai Border Security Force (BSF) ki la siat ïap ïa u Bah Roningstar Nongkynrih kaba la jia ha ka miet sngi Thohdieng ha rum ka shnong Mawshun, ha ka sngi u Blei pat la pyndep noh ïa ka niam ka rukom da u Bah Tipboklang Rynjah, bad la thang don burom ïa ka met jong u hapdeng ka jingïam briew.
Ïa u Bah Roning la thang don burom ha Lum Jynthang ka shnong Jalynteng kaba don ha Tiehlangñiang.
Haba kren ha kane ka sngi na ka liang ka ïing ka sem ka dawa ba ka sorkar ka dei ban ai ka jingbishar kaba hok na bynta kane ka jingshah siat ïap u Bah Roning.
“U leit sha ka kam bylla na bynta ban pyndap ïa ka jingdonkam ki khun bad ka ïing ka sem hynrei mano sha ban khmih lynti ba kum kane ka apot sep sngi kan wan jia ha ka ïing jong ngi, bad namar ngi tip skhem ba kane kam dei ba u ïap na ka daw ka jingpang jingshitom hynrei la shu dkhat jubor na kata ka daw ngi dawa ba kito kiba don kti ki dei ban shah pynsaja kat kum ki kyndon ka aiñ pyrshah ïa kiba pynïap briew," ong u Kñi jong u Bah Roning u Bah Thlingstar Nongkynrih.
“Ngi khmih lynti ruh ba ki seng bhalang kiba don ryngkat bad ngi naduh ka sngi kaba jia kane ka jingjia haduh mynta ban don ryngkat bad ngi ka ïing na bynta ban pynïoh ïa ka hok jong u pyrsa ba la khlad noh jong ngi," u la bynrap.
Ha kane ka sngi la ïoh ruh ïa ka jingkren sngewlem na ki nongïalam seng bhalang bapher bapher ha kaba na ka liang jong ki ki la kular ba kin ym shong kli kti tad haduh ba ka hok kan sa paw halor ka jingshah siat ïap u Bah Roning.
“Mano ban lah ngeit ba kita kiba dei ban ïada ïa ki nongshong shnong ka ri kin dei pynban ma ki kiba dkhat ïa ka jingim jong u Bah Roning, bad nga kwah ban kren shai ba ym dei tang ka sien kaba nyngkong ba ki jong ngi ki shah ktah kti hynrei la bunsien bha," ong u President ka Riwar Mihngi Development Organization u Bah Donlang Nongbri.
“Ïa ki Dkhar Bangla kim ju leh eiei hynrei ki ai jingïada pynban bad ngi tip shai mano ba pynpoi dohkha, mano ba pynpoi jhur ïa ki BSF ha ka ktem jong ki hynrei balei ki ai laitluid ïa ki bar ri katba ïa ki jong ngi pat khlem don satia ka jingpyrkhat ki la shim beit ïa ka jingim jong u," u la bynrap.
Haba u Mawphor u la ïoh ban ïakren bad u kñi jong u Bah Roningstar, u Bah Tlingstar u la ong ba ka jingshah siat ïap jong u pyrsa jong u ka dei ka kam pyntriem kaba la pynsuhjer lut ïa baroh namar da ki briew ka aiñ ban shu siat ïap khlem jingmap shuh.
“Ngi dei ki nongshong shnong ka ri India hynrei lada kita kiba ka sorkar India ka phah ban ïada ïa ngi ki dei pynban kiba donkti ban siat ïap shano shuh ka jingsngew shngaiñ ïa ngi hato ngin dang nud mo ban leit bylla leit sngi ne ngin heh syrngiew pynban lada ïohi ïa kita kiba kam ba kin ai jingshngaiñ ïa ngi," u la ong.
“Ngi dei ka jaidbynriew kaba ri bad ngi im ha ka ri ha kaba kiba bun hi ki dei kiba im na ka kam bylla ym eh tang ha shnong lajong hynrei da kane ka jingshah siat ïap u pyrsa jong ngi kam dei ba ka wanrah jingsyier tang ïa ngi hynrei ïa ka jaidbynriew hi baroh kawei," u la bynrap.
Shillong, Jymmang 07: Ki samla pule ka Meghalaya kiba don baroh shi katta ha jylla Manipur, kila pynpaw ka jingsngewnguh kaba khraw ïa ka jingshimkhia jong ka sorkar jylla ban wan shaw noh ïaki na kane ka jylla kaba don hapdeng ka jingïakynad bad jingïaumsnam.
“Nga dap da ka jingsngnewnguh ïa ka sorkar Meghalaya kaba la shimkhia ban wan shaw noh ïa ngi ki samla pule kiba don ha ka jylla Manipur.
Ngi la wan sha ka jylla lajong, da ka jingpynlut pynsep jong ka sorkar jylla bad wat haba ngi la poi ha Guwahatai ruh ka sorkar ka la pynbiang ïa ka kali ban poi haduh ha Shillong" ong ka samla M Shylla kaba pule haka jylla Manipur.
“Mynhynnin ka 6 tarik, ngi ïa don 8 ngut kiba wanphai da ka jingpynbiang jongka sorkar Meghalaya, ha kaba ki shipai kila wan ban ai jingïada ïa ngi naduh ka por ba ngi mih na Hostel haduh ban da poi ha Airport" ong ka samla M Shylla.
“Ha ka por ba ka don ka jingiakynad ha ka jylla Manipur ngim shym lei lei, hynrei ngi shu don pat ïa ka jingtieng namar ba ka jingjia ka lah ban sniew ha kano kano ka por bad ka la don ruh ka jingmih jong ki khubor hamsaïa.
Ngi shah khang beit hapoh ka Hostel bad ki don kiba pahara habar jong ka Hostel.
Ngi don ka jingtieng haba ngi ïohsngew ïa ka jingbthei ki bom bad ka jingmih ka tdem bad ngi la ïohi ruh na jngai ïa ka jingpluh jong kawei ka ïing" la ïathuh ka Samla M Shylla.
Haba ïakren bad u samla Arnestar Warjri uba pule ha RIIMS Manipur ula ong, ha ka por ba mih ka jingïakynad ula don hapdeng ka jingsheptieng hynrei mynta kane ka jingsheptieng kham duna khamtam haba ki samla pule kiba thymmai na Meghalaya kila ïoh ban leit phai sha la ka jong ka jylla.
“Ngi don bha ïa ka jingsheptieng hynrei ngi lah shu long noh kiba jai jai namar ba ngi ki samla pule kiba la heh, ngi hap ban peit ïa ki samla pule kiba hapoh jong ngi.
Nga sngewlaitluid khyndiat haba bun ki samla pule kiba hapoh ïa ngi, kila dep ban mih noh naka jylla Manipur bad lashai ka sngi Nyngkong, ngi don kumba 29 ngut ki ban mih noh na ka jylla Manipur namar ha kine ki sngi kiba la dep ngi la phah mih shwa ïa ki samla pule kiba hapoh ia ngi" ong une u Samla.
Ula ïathuh ba ka jingwanphai ka jong ki lashai ka sngi da ka liengsuiñ kadei kaba la pynkhreh da ka sorkar jylla bad ula pynpaw ïa ka jingsngewnguh ïa ka sorkar jylla halor kane bad ka ïathuh ba lashai ka sngi ynda ki mih na ka jaka sah ruh kin wan shaw ki bor shipai ban ai jingïada bad jingshngaiñ ïa ki ban leit sha Airport.
Shillong, Jymmang 07: Ka Voice of the People Party (VPP) ha ka sngi u Blei ka la pynrem jur ïa ka jingsiat ïap ki briew jong ka Border Security Force (BSF) ïa u Roningstar Nongkynrih kaba la jia ha ka janmiet sngi Thohdieng harum ka shnong Mawshun bad ka dawa ba dei ban tohkit ïa kane ka jingjia da ka National Human Rights Commission neMeghalaya State Human Rights Commission.
Ha ka kyrwoh sha ki lad pathai khubor u Nongaiktien ka VPP u Dr Batskhem Myrboh, u la ong “Ngi dawa ba ki bor Sorkar kim dei ban shim ïa ka jingim briew pyrshah ïa ka aiñ long briew khlem da ïaid katkum ka lynti jong ka aiñ.
Ka Party kadawa ba ka sorkar ne ki BSF ki dei ban siew sha ki ba ha ïing jong u Roningstar Nongkynrih.
"“Kum ka party ngi kwah ba ki jingshisha baroh kin paw dei ban tohkit ka National Human Rights Commission ne Meghalaya State Human Rights Commission," la bynrap ka kyrwoh.
Ha kawei pat ka liang, ka UDP Pynursla Circle, ka pynrem jur, halor ka jingpynïap beiñ jong ki BSF ïa u bah Roningstar Nongkynrih bad ka dawa ruh ba dei ban kem mardor ïa kitei ki riew thrang snam, kiba siat im im peit peit ïa u briew, u bym don tiar jingïada eiei ruh em ïalade.
“Ka Circle, ka pynkynmaw ruh ïa u myntri PWD, uba dei U MLA jong ka thaiñ u bah Prestone Tynsong, ïa ka jingpynbna jongu, ban ejahar halor ka jinghap maw ha Riat Rngaiñ, kaba la bam ïa ar ki mynsiem briew.
Katei ka jingjia, ka la jan dap artad shibnai bad ki pulit, ki la dei ban kem ïa kiba trei torti ïa ka surok, kiba dei ka daw jong ka jingïap ki arngut ki rangbah," ong ka kyrwoh na u President ka UDP Pynursla Circle u Bah Aihok Khongmalai.
“Na ka liang ka party ka phah ruh ïa ka kyrwoh sngewlem sha kiba ha ïing hasem une u rangbah uba shah pynuïap beiñ ha ki BSF," la bynrap ka kyrwoh.
Shillong Jymmang 7 : Baroh 11 ngut ki MLA jongka UDP ki ïa tylli bad ïalong kawei bad ym don mano mano ruh ba thmu ban phet na ka Party.
Kumta ka jingmih khubor kaba ong ba ki don phra ngut ki MLA kiba lah ban kyntiap seng ka long kaba bakla bad ka bym don nongrim, ong u President ka UDP uba dei ruh u Chairman ka State Planning Board u bah Metbah Lyngdoh.
Haba iakren bad u nongthoh khubor u la ong ‘ Baroh 11 ngut ki MLA jongka UDP ki ïa tylli bad ngim don kano kano ka jingthmu ban ïapait ïapra ne ban pynpait pynpra ïa ka party namar ngi dang kwah ban dang pynkhlaiñ shuh shuh ïa ka UDP kaba dei tang ma ka ka seng riewlum kaba heh bad kaba ïeng ha ka nongrim ban shakri ïa ka ri bad ka jaidbynriew naduh ba sdang haduh mynta.
Kumba ki paidbah ki la pynjop don burom ïa ka Party ha ka election ba la dep wat lada ym pat poi sha ka thong ruh hynrei ka paw ba ki paidbah ki shaniah ha ka party namar ka jingkiew jong ki nongkyrshan ka long da bun bun shah.
Kumta ngi ruh kum ki nongïalam ngin trei ban dang pynkhlaiñ ïa ka party bad khamtam eh ban peit ïa ka khia ka shon jongki jaidbynriew riewlum hapoh ka jylla.
Na ka liang u nongthoh khubor u la pyrshang ruh ban ïoh ïakren ïa ki katto katne ki MLA hynrei namar ba ka dei ka Sngi U Blei ym shym la ïoh ïa ki phone jongki wat haba pyrshang ban phone ruh namar ki don kiba pynlip bad ki don pat kiba ym ïoh satia wat haba pyrshang bun bunsien ruh.
Hynrei la sngewthuh shai kdar na u President ba baroh ki MLA ka UDP ki ïalong kawei bad kam don kano kano ka jingthmu ban ïapait ïapra.
Shillong, Jymmang 07 : Ki dang don sa kumba 111 ngut ki briew kiba trei bad ruh ki samla pule na ka jylla ki ba dang sahkut mynta ha Manipur hadien ba ka la don ka jingkulmar kaba jur bha ha katei ka jylla.
Na ka liang ka sorkar jylla ka la dep ban pynbeit ba ka jingleit shaw ïa kiba trei bad ruh ïa ki samla pule ka Jylla kiba sahkut ha Manipur kan long man ka sngi bad kane kan ïai bteng lashai ka sngi, 08tarik ter ter haduh 10tarik mynta u bnai.
Ka kyrwoh na ka sorkar ka pyntip ruh ba ha ka 08tarik la pynbeit ba kin leit shaw sa 69ngut ba kynthup ïa ki 21 ngut kiba dei na Shillong bad 48 ngut na Tura.
Nangta la pynbeit ruh ba ha ka 09tarik pat kin shaw sa 28 ngut ba kynthup ïa ki 17ngut kiba dei na Shillong bad 11 ngut na Tura katba ha ka 10tarik pat kin shaw ïa ki 14 ngut ba kynthup ïa ki 4 ngut kiba dei na Shillong bad 10 ngut pat kiba dei na Tura.
Katkum ka kyrwoh na ka sorkar la pyntip ba ha kane ka sngi u Blei ki la don 41 ngut kiba la ïoh ban wanphai iing lyngba ki liengsuiñ kyrpang ba la pynbeit da ka sorkar na Manipur sha kadliengsuin Guwahati.
Bad nangtei pat la leit shaw da ki kali ban leit buh ïa ki la ka long sha Shillong ne sha Tura.
Na kitei ki 41 ngut ba leit shaw hynne ka sngi, 24 ngut kidei na Shillong bad 14 ngut pat kidei na rilum Garo.
Da ka jingia treilang bad ka sorkar Manipur, la ïathuh ba ka sorkar jylla nalor ki ar tylli ki liengsuiñ la pynbiang ruh ïa ki ar tylli kiwei pat kiba kynthup ïa ka Alliance Air bad ka Air India khnang dup lah leit shaw lut ïa ki nongshong shnong ka jylla kiba dang sahkut hangtei.
Nalorkata, la ïathuh ruh ba la pynap ruh hynriew tylli ki kali ha kadliengsuin Guwahati khnang ban leit buh pat ïa ki sha ki jaka ba ki sah.
Ïa kine ki nongshong shnong ka jylla la lah ban leit shaw da ka jingtrei borbah jong ki ophisar ka jylla ba kynthup ïa u Peter Passah, Additional Deputy Commissioner, East Khasi Hills bad u John Danggo, Assistant Inspector, Excise, East Khasi Hills.
Kawei na ki samla pule kaba la poi suk sha la iing ka la ïathuh ba kim shym la tip haduh katno kata ka jingkulmar ka jur, dei tad haduh ban da pyntip da ki nongpynïaid hostel ïa ki, ba kin ym mih shuh shabar na ka jingkulmar ka ba la sdang pur stet sha ki ba bun ki jaka jong ka Manipur.
Ka Ajakshera Momin ka la ong, “Ka jingsgewnguh ïa ka sorkar jylla, na ka bynta ka jingstet ban pynbiang ïa ki liengsuiñ, ki kali ïa ki naduh ka jing wan shaw haduh ka bam ka dih ha lynti syngkien khlem kano kano ka jingthut.
Bad ki bor ba dei khmih ki khlem ieh noh shiteng lynti hynrei ki da pyntikna ba ngin poi suk sha iing.
".
Shillong, Jymmang 7 : Kat kum ka khubor ba la ïoh la ïathuh shwa ba ki arngut ki MLA ka PDF kin wan ban pynïasoh ne rung pura sha ka NPP ka la don ka jingïakut ba kawei ka shuki myntri kan leit sha ki hadien ka election MLA ha Sohiong.
Kumta la ïoh jingtip ba hadien ka 13 tarik kan sa don biang ka jingpynsmai myntri ha kane ka sorkar MDA ba la ïalam da u Myntri Rangbah u Conrad K Sangma.
Ym lah ban tip na ei u myntri rangbah un khlong ïakane ka shuki la un pynhiar shuki ïa ki myntri na ka NPP ne u lah ban knieh noh na ki seng riewlum kata la ka dei na ka UDP ne na ka HSPDP ruh.
Haba ïakren bad ki katto katne ki MLA ha ka sorkar MDA ki la ïathuh ba ki bna ïa kane ka khubor tangba kim tip nangno u myntri rangbah un shim ïa ka bhah shuki ban ai sha ki MLA ka PDF kiba la wan ban pynïasoh pura sha ka NPP.Namar ki tip shai ba kane ka dei ka bai nong kaba un ai ïa kawei ka shuki myntri sha kine ki MLA ka PDF kata la ka dei sha u bah Banteidor Lyngdoh MLA ka Mawkynrew ne sha u MLA ka Sohra u bah Gavin Mylliem.
Uwei na ki MLA jongka sorkar u la kren thikna ba kan sa don beit ka jingpynsmai myntri hadien ka election MLA jongka Sohiong kata hadien ka 13 tarik mynta u bnai “ Ngi shaniah ha ka jingstad jongu Myntri Rangbah ka jylla namar kane ka dei ka kam kaba lah ban shim rai tang da u marwei hi".
Shillong, Jymmang 7 : U MLA jongka Mawkynrew Constituency u bah Banteidor Lyngdoh u la ong ba ma u bad u bah Gavin Mylliem MLA ka Sohra ki rung sha ka NPP kum ki nongjop namar ki kwah ban pynskhem ïa ka sorkar bad ban trei na ka bynta ka roi ka par bad ka jingkiew jongka jylla ha ka liang ka ïoh ka kot bad ban kyntiew ïa ka rep ka riang.
Haba kren ha ka jingïalang ban pynïasoh pura sha ka NPP na ka PDF ha ka Sngi Saitjaiñ ha ophis jongka NPP ha Lachumiere, u bah Banteidor u la ong “ Ngi rung namar ngi shaniah hapoh ka jingïalam u Myntri Rangbah u Conrad K Sangma bad kumjuh ruh ki arngut ki Symbud Myntri Rangbah u bah Prestone Tynsong bad bah Sniawbhalang Dhar bad ngi rung ruh kum ki nongjop ym ban dang hap ban ïaleh election biang.
Ka jingrung jong ngi ka long ban pynkhlaiñ shuh shuh ïa ka sorkar ba ïalam da ka NPP bad khamtam eh ban trei na ka bynta ban kyntiew ïa ka jylla ha ki liang baroh.
Halor ka jinghiar dor jong u synsar u la ong ba kin shim khia ban bud dien ryngkat bad ka sorkar kumno ba ki nongkhaïi kin ym ïoh lad ban khniot dor than ïa u synsar na ki nongrep namar ïa u synsar la ithuh kum u mar rep mynta.
Nalor kane u la ong ruh ban kyntiew ïa ka rep ka riang donkam ban peit ba ka jingsam sboh dawai ruh kan long kaba ryntih bad ïoh bynta da baroh ki nongrep.
Nalor kata ha ka soskular ba la ïasoi lang shwa ban pynïasoh la buh lut ïa ki mat kiba ka PDF ka pynpaw ha ka Manifesto jongka ha ka por election bad na ka liang kine ki nongïalam jongka sorkar ki la kular ban pyntreikam lut ïa ki mat bad halor kine ki nongrim la rai ban ïatrei lang noh bad ka NPP khamtam ba ka PDF ka don sa tang arngut ki MLA khnang ban ïoh ïa ka sorkar kaba nang khlaiñ shuh shuh".
Shuh shuh u la ong “Ka People’s Democratic Front (PDF) ka la buh haduh 11 tylli ki kyndon ha ka jingleit rung pura sha ka National People’s Party (NPP) ba kynthup ïa ka jingdawa pyntreikam ïa ka Roster System nangne shakhmat (Prospectively) bad ka jingwanrah ïa ka Inner Line Permit (ILP).
Kine ki 11 tylli ki kyndon ki dei kiba la pruid dak ha ka soskular ban pynïasoh pura sha ka NPP bala ïasoi hapdeng u President ka PDF Bah Gavin M Mylliem bad u National President ka NPP u Conrad K Sangma mynta ka sngi saitjaiñ ha ka jingïalang ba la pynlong hapoh ka Ophis headquarter ka NPP ha Shillong.
Kiwei pat ki kyndon kiba la buh ha kane ka soskular ki kynthup ïa ka jingpynbeit noh ïa ka jingïakajia pud bad ka Assam, ka jingpynrung ïa ka Ktien Khasi ha ka khyrnit ba phra, ka jingthaw ïa ka Agriculture Policy, ka jingpyntreikam ïa ka Employment Generation Policy, ka Transparent & Effective Recruitment Policy, ban shong bishar biang ïa kaMeghalaya Minor Minerals Concession Rules 2016, ban pynkhlaiñ ïa ka jingpynmih bording hapoh u 2028, pynjanai ïa ka lad pynïasoh na suiñ sha Shillong bad tehlakam ïa ka jingjyllei u droks hapoh ka Jylla.
Halor kane, u Myntri Rangbah ka Jylla ula kular ïa ka PDF ban ïatreilang ha ka ban lah pynyrlong ïa baroh ki kyndon bapher bapher ba la pruid dak ha ka soskular bad ong “Ngi don ïa kajuh ka jingmut bad ai ba ngan kular ïa phi ba ngin sa ïatreilang ban pynthikna ban gin lah pynurlong ïa baroh kine ki mat bala kdew ha ka soskular.
Nga lah ban kular ïa phi ba khlem pep ngin sa leh eiei ïa kine ki kam".
Shillong, Jymmang 08 : Ka kynhun kaba 20 ngut ba la ïalam da u Bah Dipshon Rynthathiang, Chairman, MSOA Podium Finish Committee, ha ka jingïadonlang ryngkat u Bah John F Kharshiing Working President jong ka Meghalaya State Olympic Association na ka MSOA ki la bteng biang ïa ka Phase-2 Sports Talent Identification ha ka 8 tarik Jymmang 2023, ha Demdema C&RD Block, West Garo Hills District, ha ka madan basketball hapoh St Francis School, jong ka shnong Mronggre.
Katei ka shnong ka jngai kumba 80km na Tura sha jan ka thaiñ Phulbari.
Kane ka jingbteng ka la long hadien ar taïew mynshwa la khang ïa ki skul hapoh Ri Lum Garo na ka daw jong ka jingkhluid palat ka suiñ bneng kaba ha kato ka taïew ka jingkhluid ka la poi haduh 44c degree ka jingkhluid, hynrei mynta ka la kham duna bad ka jingkhluid ka long kumba 36c degree.
Ka STAR Talent Identification Program kaba la pynlong da ka Meghalaya State Olympic Association hapoh ka jingïatreilang bad ka tnad Sports and Youth Affairs, jong ka Sorkar Jylla hapoh ka jingkhmih jong ka Edge10-Sportality kaba la ïarap ban pynïaid ïa kane ka program ha ki C&RD Block.
Ki phra tylli ki school kiba la ïashim bynta ha ka STAR Talent Identification program ha ka 8 tarik Jymmang 2023 ki long ka skul St.Francis School, Shyam Nagar Govt LP school, Kalapani Secondary School, Shyam Nagar Govt UP school, JN Higher Secondary School, Gime New Model Govt School, Gimegari Deficit Secondary School bad ka Chambakpara Govt.
LP School kiba hap hapoh ka Demdema C&RD Block, West Garo Hills District, Meghalaya.
La ïoh ban test kumba 225 ngut ki samla kynthei bad shynrang naduh ka rta kaba 10 snem haduh 18 snem ha kaba la phah ïa ki ban ïalehkai ïa ki saw tylli ki jingïalehkai kum ka (test) ha kaba la thew thik pa thik da ki kor stad (digital equipment) kiba la wanrah na Australia bad UK.Kumban shu pynkynmaw ha ka phase-1 la test kumba 4541 ngut ki samla nongïalehkai bad ha kaba la shah jied kumba 200 ngut kiba tbit kiba la poi shakhmat ha ka ranking ban poi sha ka Elite Pathway Program kaba shi snem.
Namar ki jingkyrmen kiba mih na kane ka rukom wad talent ka Department of Sports and Youth Affairs ki la bteng ïa ka STAR program ban test sa kumba shiphew hajar ngut ki samla ïalehkai hapoh ki C&RD Block level.
Haduh kane ka sngi na ka phase-2 la dep test kumba 7500 ngut na ka shiphew hajar ha baroh kawei ka jylla Meghalaya.
Ynda la pyndep ïa kane ka phase-2 STAR Talent Identification Program u Ian Campbell, Olympian bad ka kynhun jong u kin sa ai ka kaiphod kaba bniah halor ka jingshem ka result kaba kin sa phah sha ka Meghalaya State Olympic Association bad ka Department of Sports and Youth Affairs, jong ka Sorkar Jylla bad la khmih lynti ba nangne ruh kin dang mih shuh shuh ki samla kynthei bad shynrang kiban don ka jinglah ki bor ïalehkai katkum ki jingthew (benchmarks) ha ka kyrdan International.
Haduh kine ki sngi ka MSOA lyngba kane ka program kaba kyrpang ka la lap ïa ki samla ka jylla kiba don ki sap kiba kyrpang bad kaba donkam ka long ban nang ai ki lad jinghikai kiba kyrpang ïa kitei ki samla kiba la shem kiba don ka sap kaba ïa ryngkat bad ki nongïalehkai ka pyrthei.
Kumba ka long kane ka program ka la plie lynti ïa ki coach, Asst Coach, ki grassroots coach ban ïoh ban tip ïa kiba donkam ki rukom ai jinghikai lyngba kine ki nongïalehkai kiba mih madan ha ka Olympic kiba la paw kiba la im sngi ha ka kam ban kyntiew ïa ki nongïalehkai bad ïa ki nonghikai.
Jowai, Jymmang 08 : Ka jingïalehkai phutbol Semi Final na ka bynta ki khynnah shynrang bad kynthei kaba la tip kum ka “Chief Minister District Level U-12 Open Football Tournament 2023", ba la pynlong da ka ophis jong u District Sports Officer (DSO), West Jaiñtia Hills District, mynta ka sngi ha madan Kiang Nangbah Stadium Dongmihsngi, Jowai.
Haba phai sha ka jingïakhun Semi Final ba nyngkong ha ka liang ki kynthei ka Amlarem Govt.
L.P School (Amlarem Block) kala pynliem da 1-0 kol ïa ka St.Dominic H.S School (Laskeiñ Block), katba ka Mukhla Grassroot Centre (Thadlaskeiñ Block) kala pynliem da 1-0 kol ïa ka Moosachram Govt.
L.P School (Namdong Block).
Ha ka liang jong ki khynnah Shynrang ka Padu United A (Amlarem Block) kala pynliem da 2-1 kol ïa ka Namdong Sports Club A (Laskeiñ Block).
Katba ka Ummulong Grassroot Center (Thadlaskeiñ Block) ka la jop da 5-0 kol ïa ka Laskeiñ Sports Club A (Laskeiñ Block).
Ka jingïakhun Phainal lashai ka sngi ha ka liang ki kynthei ka Amlarem Govt.
L.P School (Amlarem Block) kan ïakhuh pyrshah ïa ka Mukhla Grassroot Centre (Thadlaskeiñ Block) ha ka por 11 baje mynstep, katba ha ka liang ki shynrang ka Padu United A (Amlarem Block) kan ïakhun pyrshah ïa ka Ummulong Grassroot Center (Thadlaskeiñ Block) ha ka por 2 baje nohphai sngi.
Ïa kane ka lympung “Chief Minister District Level U-12 Open Football Tournament 2023" yn wan pynhap pyrda lashai ka sngi 9 tarik u Jymmang da u kongsan ma E.M.H.Passah uba dei ruh u Working President ka WJDSA, Jowai.
La ïathuh ha kane ka lympung “Chief Minister U-12 Open Football Tournament 2023" kiba jop na ka District Level kin leit ban mihkhmat sha ka State Level.
Shillong, Jymmang 08: Ka dorbar shnong Qualapatty ka la pynthymmai ïa ki nongkit kam shnong ba thymmai jong ka shnong ha kaba u bah Dester M Thangkhiew u la shah jied kum u rangbah shnong ba thymmai, bad ïa u bah Martamlin Pyrbot la jied kum u nongaibuid, la jied ruh 7 ngut ki kynthei ban ïa kit kam.
Kiwei ki nongkit kam kiba la shah jeid ki long u bah Wandache Pyrbot symbut rangbah shnong, bah Joseph R.Warjri kum u Sekretari, bah Shane.
S.Pakyntein kum sekretari bynrep, u bah Mewan P Priat nongbat ïa ka pla pisa shnong,Ki nongpeit ïa ki blok saw tylli ki blok ki long lajied ïa u bah Kupar Blah blok 1, bah Hercules Matlai ban peit ïa ka blok II, bah Damangkynsai Dkhar blok III bad ka kong Anu Lyngdoh ban peit ïa ka blok IV.Kiwei ki dkhot jong dorbar shnong ki long bah R.Blah, bah Paila Khongmen, bah Teilang Nongkhlaw, bah Lenmio Bareh, bah Teilang Shullai, bah Synrangmaw Kharsyntiew, bah Moses Bareh, bah Anthony Lyngdoh, kong Avanylla M.Massar, kong Carolyne Khriem, kong Wankyntu Pyrbot, kong Wanisaka Dkhar, kong Rossana Janong bad ka kong Amelia Rymbai.
Shillong, Jymmang 08 : Ka Jylla Meghalaya ka la ïoh ban pynmih ïa ki nongïalam kiba tbit ha ka liang ki kam jingïalehkai sports, ym tang kiba kyntiew ïa ki jingïalehkai hapoh ki District bad State level, hynrei kiba kyntiew ruh wat ha ki National Level kumjuh da kaba ïoh ban ïalam ïa ki synjuk ïalehkai jong ka ri India sha ki jingïalehkai kiba long shabar na la ka jong ka ri.
Kane ka la wan jia sa ha ka jingïalehkai Athletics, ha kaba ka Athletics Federation of India ka la jied ïa u Bah Finely L Pariat uba dei u General Secretary jong ka Meghalaya Athletics Association (MAA) bad jong ka Meghalaya State Olympic Association (MSOA), kum u Manager jong ka kynhun ïalehkai ka ri India kaban sa ïashim bynta ha ka Asian U20 Athletics Championship kaban sa long ha South Korea naduh ka 4 tarik haduh ka 7 tarik u Jylliew 2023.
U Bah Finely L Pariat udei ruh uba nyngkong na ka Athletics uba ïoh ïa kaba kum katei ka kabu ban ïalam ïa ka kynhun ïalehkai Athletics jong ka ri India ha kaba kum katei ka Championship.
“Nga ainguh eh ïa u Blei uba la plie ka lad na bynta jong nga ba ngan ïoh ban ïalam ïa ka kynhun ïalehkai ka ri India.
Nga ai khublei ruh ïa ka Athletics Federation of India kaba la ibit ba ngan long kum u Manager jong ka kynhun," ong u Bah Finely Pariat halor katei ka jingshah jied ban long kum u Manager.
“Kane ka long ruh ka jingsngew sarong bad ka burom kaba khraw na ka bynta ka Jylla jong ngi ba ka ri India ka la sdang ithuh ïa ngi kiba dei na ki Jylla barit," la ong u Bah Finely L Pariat.
Ka jingroi jong ka jingbun briew ka dei kawei na ki jingroi kaba stet bha ha ba ngi peit na ka jinglong ba man la ka sngi jong ka sor ba katba nangmih ki sngi katta ka sor ka la nang khapngiah khapngiah.
Ka jingnang bun jong ki briew kaba nangkiew na kawei ka sngi sha kawei ka sngi ka la wanrah ruh ïa ka jingbun ki kam ki jam bad ka jingkhapngiah jong ki ïew ki hat bad ki jaka trei kam.
Hynrei haba phai sha ki daw jong ka jingkiew jong ka jingbun briew ym lah ban len ba ka jingkiew hok jong ki trai shnong ka long tang khyndiat eh, pynban ka jingkiew kaba ratbah ka dei hi na ka daw jong ka jingïai wan buhai shnong jong ki briew kiba na bar bad kane ka dei kaei kaei kaba buh pat ïa ki trai jaka trai muluk ha ka jingma kaba ki lah ban shah tyllep noh ha kiwei pat ki heh paid kiba wan nabar ka jylla katba ki trai jylla pat ki dangïai sah kumjuh shi kumjuh.
Ha kaba iadei bad ka jingnangbun ki nongshnong shnong katba nangmih ki sngi kane ka la nang pynktha khlieh ruh ïa ki nongsynshar shnong ban peit ïa ka bha ka miat jong ki paidbah bad ban khanglad ïa ka jingwan buhai shnong jong ki briew kiba nabar.
Hynrei ha ka juh ka por ka kam ka dawa ruh ba ki nongpyniaid shnong ki dei ban long ki briew kiba stad bad kiba ïohi jngai ban pyniaid ïa ka shnong ha kata ka rukom khnang ba kan ym ktah ïa ka lawei jong ki longdien.
Katba nangbun ki briew kumta ruh ki jingtei bad jingshna ïing ki la nangbun bad ki shnong bad ki dong ki la ieng da ki ïing bun mala khamtam lei ha sor bad ruh ha nongkyndong kumjuh.
Kumta dei ka jingstad jong ki shnong bad ki bor pynaid shnong ba yn lah ban peit ba kan ym don kano kano ka jingpynkhein ia ka ain ha ka por ba tei bad shna ïa ki ïing ki sem.
Ha ki por kiba mynshuwa ki paidbah kim da salia eh ban mang lypa ïa ka jaka ban set ne buh ïa ki kali namar ba ha kito ki por ka kali kam pat da dei eh ka sobjek kaba hakhmat jong ka jingim ba man la ka sngi bad ki briew ha kito ki por kim pat da riewspah than hi ruh ban thied ïa ki kumba long ha kine ki sngi.
Kumta katba nangmih ki sngi ryngkat ryngkat bad ka jingbun briew ki kali ruh ki la nangbun bad kane ka la buh jingeh bha haba leit sharum shaneng wat ki surok bad surok bah ruh ki dap da ki kali haduh ba ki la ju don ki jingsahkut kali ba hap ban ap da ki kynta ban poi sha ba leit ba wan.
Kat haduh kine ki sngi ki la don shibun ki dong kiba ki ïing jong ki paidbah kim long kiba lait surok bad kumta bun napdeng jong ki, kiba iadon kali ki la hap ban pynieng ïa ki kali jong ki sha surok.
Kumta ki shnong ki dei ban long kiba iohi jngai bad buh kyndon lypa ïa ki nongshnong shnong kiba shna ïa ki iing ki sem jong ki ba kin da mang lypa ïa ki jaka na ka bynta ban buh ïa ki kali jong ki khnang ba kin lait na ki jingeh.
Ka jingiohi jngai jong ki nongpyniaid shnong kan wanrah ka jingmyntoi ia ki paidbah hi baroh bad ka pynlong ruh ïa ka shnong ka thaw kaba ïtynnad bad kaba lait na ki kynrum kynram bad jingkhap ngiah.
Ka long shisha kaba eh na ka bynta kito ki shnong kiba la don lypa hapoh ki jaka sor bad khap sor kiba la rim namar kiba bun na ki ïing ki sem ki dei kiba la rim bad kiba la tei skhem lypa la palat 20 snem bad tam, hynrei wat la katta ruh haba don kino kino ki jingtei kiba thymmai ka long kaba donkam ban pyntreikam ïa kitei ki kyndon kiba pynsuk ia ki trai ïing hi hadien.
Na ka bynta ki jaka kiba don hapoh ki thaiñ Municipal, ka sorkar ka la buh hi ïa ki kyndon kiba donkam, hynrei kito kiba don shabar jong ka Municipal ki nongpyniaid shnong ki donkam ban phikir bha khnang ban lait na ki jingeh hadien.
Ka jingdon jong ki nongsynshar shnong kiba tbit kan wanrah ka jingmyntoi kaba khraw sha ki paidbah bad kan ïarap ruh ha ka juh ka por ban kyntiew ïa ka imlang sahlang.
Kumta ka long kaba donkam ba wat na ka liang jong ka sorkar ruh ban pynioh ïa ki lad jingai jinghikai sha ki nongialam shnong khnang ba kin long ki nongialam kiba tbit bad kiba tip ruh ïa ki kyndon jong ka ain ka imlang sahlang.
Ka sorkar bad khamtam lei ki nongmihkhmat paidbah ki donkam ban shim khia ban peit ba ki nongialam ki ioh ïa ki jingiarap kiba donkam khnang ba kin lah ban pynioh ïa ka jingshari kaba bha sha ki paidbah ha kum kine ki sngi kiba ka jingbun briew ka nangroi stet katba nangmih ki sngi.
Mawkyrwat, Jymmang 08: Ka long kaei kaei ka kam kaba wanrah ïa ka jingduh-nong kaba khraw ha kiba bun ki liang la ka long ha ka aïom ba wan ka lyiur, ka tlang, ka pyrem ne synrai ruh namar ka jinglip lait ba khah khah ka jur bha wat ha ki jaka sor ne ha nongkyndong ruh, namar “Haba wan ka lyiur ba don ka jinghap slap kaba jur ki ju ong ba dap um ne shlei um palat ka jaka pynlang um (Damsite) bad haba wan ka tlang pat ki ong ba duna um palat", kane ka jingong ka ju mih manla ka por bad man ba thut ka bording.
Kaba sngewsih pat mynta ka la don ka jingpynlip lait ba buh da ki kynta kata ka long por mynstep, janmiet bad shiteng miet ruh ha kaba lyngba ka jingpynlip ïa ka bor ding na ka liang ka ophis ka ong hana ba ka bun palat ka ram ba hap ban siew.
Namarkata, ka jingkylli ka mih ba hato ka jingsiew bai bording jong ki paidbah kam lah mo ban pyndap ïa kata ka ram namar ba na u snem sha u snem ka bai bording ka ju kiew? Kawei pat ka jingkylli ka mih ba hato ka jingsniew ïa ka bai bording ka dei tang na ki paidbah ne ka dei lang na ki ophis sorkar namar lada dei tang na ki paidbah hynrei na ki ophis sorkar pat ki kheiñ stieng kata ka long kumba ïuh roit tang ïa ki paidbah nongpyndonkam bording.
Namarkata, halor kane ka bynta ki paidbah nongpyndonkam bording ki kyrpad ïa ka ophis jong ka tnad bording ka Meghalaya Power Distribution Corporation Limited (MePDCL) ba kam dei tang ñion tang ïa u paidbah hynrei ka dei ban leh mar katjuh khnang ba ka jingpyndonkam bad ka jingsiew bai bording kan long kaba ryntih.
Halor kane ka jinglip lait ba khah khah, na ka liang u nongthoh khubor haba ïoh ban leit ïa kynduh bad ki katto katne ngut ki briew kiba ju im kamai ja kpoh lyngba ki kam ba pyndonkam da ka bording ne electric ki la pynpaw ba kane ka jingpynlip lait ba khah khah ka long kaei kaei ka bym lah ban pdiang bad bym lah hi ruh ban khlem da ud ne pynsngew, namar ka jingpynlip ba khah khah ka long ka jingduh nong ha kiba bun ki bynta ym tang ki nongtrei bylla ha ki karkhana, ki nongtrei ha ki dukan ba buh computer bad kiwei kiwei hynrei wat ki ophis sorkar ruh ki duh nong khamtam kito ki ophis ki bym don la ki jong ki generator.
Shuh shuh ki la pynpaw ruh ba kane ka jinglip lait kam ju jia tang ha ka por mynsngi, shiteng sngi hynrei wat ha ki por janmiet ne mynmiet ruh ha kaba bun ki kam ki la sah kut ym lah shuh ban pyndep ha ka por kaba biang.
“Ma ngi kiba bun dukan welding lei lei bun ki kam ki sah kut noh namar ym lah ban pyndep ha ka por kaba biang kumba la ïa kut bad ki trai ba phah shna", ong uwei u rangbah ba buh dukan welding.
Haba phai pat ha ki dukan ba buh ki komputer bad Xerox ki la pynpaw ba ka jingpynlip lait ka long ka jingduhnong namar ym lah ban pyndep ha ka por kaba biang ïa ki kot ki sla jong ki briew khamtam lei lei mynta ka dei ka por ban pyntype ïa ki jingkylli jong ki skul bapher bapher, “Lada ka lait ka lip khah khah, ngin nym lah shuh ban pyndep khamtam lei lei kito ki jingkylli kiba lah jan dei ka por".
Ha kawei pat ka liang lada lip lait ka long ka jingduh-nong ruh na ka bynta ki khynnah skul bad ki samla pule jong ka dong ka thaiñ ha kaba mynta lei lei ka dei ka por ba long eksam, namar ban pule kot khlem don ka jingshai ka long kaba eh shisha, hooid ki don ki jingpynshai kum ki mombati, torch-light bad kiwei kiwei hynrei ka kham pher lada don ne meh ka lait ne bording.
“Lada ka pynlip lait khah khah kumne, hato ka bill ban siew ruh kan pynduna ne kumno?", kylli ki paidbah namar ka jinglip lait ka kham bun kynta ban ïa ka jingmeh ne ban ïoh pyndonkam ïa ka lait.
Kumta ki buh ka jingkyrpad ïa ka ophis Meghalaya Power Distribution Corporation Limited (MePDCL) ba kin pyrkhat na ka bynta ki paidbah nongpyndonkam bording ym ban shu pyrkhat tang ka ma lade, namar haba ki paidbah ki siew ïa ka bill light man la por, hato kane ka bill ka leit shaei pat? Hooid! kum ki paidbah ki sngewthuh ïa ki jingeh ba kum ka ophis bad ki nongtrei jong ka ki ïa kynduh bun ki jingeh ban pynbiang ïa ka jingduh ka bording khamtam lei lei haba wan u slap bah bad jur ka jingwan jong ka lyer, hynrei lada long kaba lah kum ka ophis ka dei ban kyrpad ïa ki bor ba ha jrong ba kin leh ei ei halor kane ka bynta namar lada bun kynta ka jinglip lait ban ïa ka jingmeh kata ka la long ka jingduh-nong kaba khraw.
Nongstoiñ, Jymmang 8: Ka jingïai bteng jong kawei ka Kompeni ban ksam marpoh khyndew ha Mawlangria, ka la pynlong ïa ki paidbah ka shnong Mawmluh II bad Urkhli ban mih shakhmat ban pyrshah ïa katei ka jingksam marpoh khyndew.
Hynrei ha kine ki sngi ka jingpyrshah ka la nang jur, namar sa ki sordar jong hynñiew tylli kiwei pat ki shnong ryngkat ki nongïalam jong ka Khasi Student Union bad Federation of Khasi Jaiñtia & Garo People Rambrai circle, ki la mih shakhmat ban ai ka jingkyrshan ba pura ïa ki sordar bad ki paitbah shnong bad ban ïa snohktilang ban ym ailad ban ksam marpoh khyndew na katei ka jaka.
Hynne ka sngi 8 tarik u Jymmang, na ka liang ki sordar jong ki hynñiew tylli ki shnong ka Mawthaw, Mawmluh II, Urkhli, Mawliehpoh, Umsiej, Lawdibah bad kiwei kiwei ki shnong, ryngkat ki nongïalam jong ka FKJGP bad KSU Rambrai circle, ki la pynlong ka jingïakynduh lang ha Mawthaw ban ïatai halor katei ka jingbym sngap jong ki nongpyntrei ïa katei ka jingksam marpoh khyndew ha katei ka jaka.
Ha ka jingïalang ba la pynïaid da u bah S.Myrthong sordar jong ka shnong Mawthaw, la ïoh ïa ka jingtai bad phylliew jingmut kumno kin leh ha kaba ïadei bad katei ka mat.
Na ka liang ki longkmie bad ki nongshong shnong jong ka Urkhli kiba la ïadon lang, ki la ong ba lada katei ka jingksam marpoh khyndew ha Mawlangria kan ïai bteng, ki paitbah jong kitei ki shnong kim nud shuh ban pyndonkam ïa ka umbam umdih kaba la ring na jan katei ka jaka.
Kawei ka longkmie ka la pynshai ba ka um ka la kylla rong stem, ban dih ruh kam long shuh namar ka long khleiñ kumba theh da ka petrol ne umphniang sharak.
Uwei u nongshong shnong jong ka shnong Urkhli u la ong ba kaba lyngngoh ka long ba naduh ba la sdang ban ksam marpoh khyndew ha katei ka jaka, ki khynnah khunlung ki shu at ki ngap bad mih ki kynja ba at kum ki glan bad don uwei u khynnah ha shnong Urkhli u ba pdiang um na u pipe bad dih bad haka por janmiet u ring kyllut ki shkor bad haduh mynta la ar taïew tam um pat ïoh snew satia.
Ka kmie jong utei u khynnah ruh ka la ïathuh ba ka long hi kumta bad haba pyrshang ban kren ruh um ïohsngew satia bad kyrngah khlieh.
U bah Trowel Kharjahrin sordar sordar jong ka shnong Mawliehpoh haba ïakren bad u nongthoh khubor hadien ba la wai ka jingïalang, u la ong ba ha kaba nyngkong ki la ïoh jingtip ba ka umbam umdih ha shnong Mawmluh II bad Urkhli ka la jngut da ki sah da ki taïew.
Hynrei kim shym poi pyrkhat ba ka dei na ka jingksam marpoh khyndew ha katei ka jaka.
Hadien ba u la ïakynduh ïa ki sordar jong kitei ki ar tylli ki shnong bad ki la kyrpad ïa u bad kiwei pat ki sordar lem bad ki paitbah ba kin ïashimbynta lem ban pyrshah, kumta ki la shimkhia namar ba ki la sngewthuh shai ba katei ka jingksam marpoh khyndew kam long kaba bha bad ka lah ban buh jingma ïa ka koit ka khiah ym tang jong kitei ki ar shnong hynrei ïa ki paitbah ka thaiñ hi baroh kawei.
U la ong ruh ba ha katei ka jingïalang ki paitbah jong kitei ki hynñiew shnong ryngkat ki sordar, da kawei ka jingmut ki la rai ba kin ym shah da lei lei ban ksam marpoh khyndew ha katei ka jaka.
Nalor kata ha katei ka sngi ka jingïalang ka la ïakut ban leit buh biang da ka dorkhast ha u Deputy Commissioner ka West Khasi Hills ha ka sien kaba lai, ba un paha pynsangeh mardor ïa ka jingksam marpoh khyndew ha katei ka jaka.
Ki la rai ruh ban ai por tang sawphew phra kynta ba un pynsangeh bad lada um lah ban pynsangeh, kim banse ban shim da kiwei pat ki sien jam kiba kham tyngeh, kampher wat lada kan poi ha uno uno u pud ruh bad lada jia ei na ka liang ki sordar bad ki paitbah kin ym kit khlieh.
Jowai, Jymmang 08: Ka Jaiñtia Hills Development Society (JHDS) ha rynkat ka jingïatreilang bad ka Ophis jong ka District Social Welfare Officer ka West Jaiñtia Hill, mynta ka sngi ka la pynlong ïa ka awareness prokram ha Skul Tpep-pale Secondary School, Jowai.
Kane ak prokram ka long shi bynta ban pynshai ha ki khynnah skul halor ki jingma u Drugs ka kiad bad kiwei de ki jingdih pynbuaid kiba la jyllei bha hapoh ka sor Jowai.
Ha kane ka sngi la ïoh ruh ïa ka jingbatai halor ka Nashamukt Bharat Abhiyan, kaba dei ka skim jong ka Sorkar Kmie ban pynduna ïa ka jingdih drugs ïa kaba la ai jingbatai da ka kong J.Synnah, District Social Welfare Officer West Jaiñtia Hills.
Ka kong J.Synnah ka la ong ba ki don haduh 272 tylli ki District ha baroh kawei ka Ri India kiba la ñiew ba ki dei ka District kiba kynrei palat ka jingdih drugs bad ka West Jaiñtia Hills District ka dei kawei na kita ki District.
Shuh shuh ka la ong ba ka Sorkar ka ka pyrshang ban rat dieng khong ïa kane ka jait jingpang ba shyrkhei lyngba ki skim bapher bapher bad ka Nashamukt Bharat Abhiyan kadei kawei ka thong kaba ka Sorkar India ka la ïaleh katba lah ban pynduh jait ïa kane ka jingmlien basniew.
La ïoh shuh shuh ïa ka jingbatai babniah halor ka jingktah u drugs bad ki jingdih pynbuaid ïa kaba la ai da u Bah Terence Sawian, uba dei u wei na ki riewshemphang ba la tbit bha ha kane ka phang.
Ha kane ka sngi la pyniphuh iphieng bad pynkham ngam jylliew shuh ïa ka jingma jong u drug lyngba ka drama lyngkot da ki khynnah skul jong ka Tpep-pale Secondary School Jowai.
Shuwa kane ka prokram la don ruh ka jingïaid rally halor kajuh ka phang ba la ïashym bynta da ki kynnah skul jong katei ka skul ïa kaba la sdang na ka shnongTpep-pale, Dulong, Iongpiah, Pohskur bad pynkut hapoh phyllaw jong kane ka Skul.
Nongstoiñ, Jymmang, 8: Ka jingpynbeit hapdeng ki ar sorkar ban iakren pynbeit pud jong ka wat ka ba-ar ka dang iaid shaid shaid, hynrei ka Sorkar Assam ka la nang iaid shakhmat la ki kam beain jong ka da kaba kyntur ia u pud ha ki shnong khappud ka West Khasi Hills.
Dang ha kine ki khyndiat sngi, ki briew jong ka sorkar Assam ha ryngkat ki pulit ki la wan kiew ban sieh mawpud (pillar) ha ki ar tylli ki Shnong ban kam longtrai ia kine ki Shnong.
Kine ki shnong kiba la wan sieh mawpud da ka Sorkar Assam ka la jia ha ka Shnong Noapara bad ha Dronpara.
La ong da ki trai shnong ba ka Sorkar Assam ka la shu sieh jubor ia kine ki mawpud khlem ka jingtip jong ki bor Shnong, lane khlem pyntip iano iano ruh.
Mar ia ioh jingtip ia kane, na ka liang ki nongialam ka seng Federation of Khasi Jaintia & Garo People bad ka Khasi Students Union ka West Khasi Hills, hynne ka sngi ka 8 tarik Jymmang, ki la hiar leit jurip ia kine ki mawpud ha Noapara bad Dronpara bad iakynduh ruh ia ki bor Shnong ban ai mynsiem ba kin ym duh jingkyrmen na kane ka jingwan pynibor ka Assam.
Ki Nongialam jong kine ki Seng ki la iakynduh ruh ia ki Rangbah Shnong ka Naopara, Komphaduli, Dronpara bad ki shnong ba marjan ban iaphylliew jingmut bad ban wad bniah halor kane ka kam beain jong ka Sorkar Assam.
Don ruh napdeng ki riew paidbah kiba la ialam sha katei ka jaka ba sieh mawpud, tangba ki la don ki riew paidbah kiba ym tip mano, kiba la rat dep noh ia kitei ki mawpud ba la wan sieh jubor da ka Assam.
Na ka liang ki bor shnong ki la pynpaw hakhmat ki nongialam jong ki ar Sengbhalang, ba kane ka jingpynibor jong ka Sorkar Assam ka dei kaba ju jia man la ka por.
Ki pyntip ba ki Pulit ka Sorkar Assam ki ju pynthut ruh man ka por ia ki nongshong shnong, khamtam ki nongrep haduh ba don u pud ba kin knieh wat ia ki mohkhiew, ki wait bad kiwei kiwei nalor ka jingdawa pisa jubor.
Kine ki ar seng ki la ai mynsiem ia ki nongshongs hnong ka thain ba kin ieng iatylli kawei bad ban ialeh pyrshah ia kane ka jingleh beain ka sorkar Assam.
Haba kular ruh ba ki ar seng kin iai don ryngkat bad ki nongshong shnong ha kano kano ka jingeh ba ki iakynduh.
Ha kajuh ka por, kine ki ar tylli ki Seng kila dawa ia ka Sorkar Meghalaya Democratic Alliance (MDA)-2, ba kam dei shu sngap ia kane ka jingkyntur pud ka Assam ha kine ki Shnong bad ka jingleh riew khlaw na ka por sha ka por, khlem da burom shuh ia ka soskular status quo.
Ki nongialam jong ki ar seng ki la maham ruh ia ka Sorkar Assam ba kam dei ban mushlia than ia u pud u sam ka Jylla.
Ha kajuh ka por ka kyntu ia ka Sorkar Meghalaya ba kan pynbeit mardor ia kane ka kam, lym kumta ki ar seng kin hap ban mih shakhmat ban iada ia la u jong u pud u sam.
Nongpoh, Jymmang 08: Kumba ka Wah Umran kaba don ha syndah jong ka surokbah National Highway-6 ha Ri Bhoi, ka dei kawei na ka wah kaba ki paidbah ha shi lynter jong ka wah ki pyndonkam na ka bynta ban sum ban sait bad ka dei ruh ka wah ba dang bun ki jaid doh um kiba dang im ha kane ka wah, ka Ri Bhoi Youth Federation (RBYF) Umran Unit mynta ka sngi ka la pynmi ïa ka jingmaham kaba jur ïa ki paidbah kiba pyntuid jaboh ne bret ïa ki jaboh sha kane ka wah.
Kum ban pynkynmaw, ha ki snem ba la leit noh ka RBYF Umran Unit ka la ju mana ruh ïa ki paidbah ban bret jaboh ne pyntuid ïa ki jaboh sha ki wah bad ka la don ruh ka khep ba kum ki nongïalam ka RBYF kila mih paidbah ban pynkhuid ïa kane ka wah da ka jingthmu ban sumar bad ban ïada ïa ka khuid ka suba jong kane ka wah kaba dei kawei na ka wah kaba ki paidbah ki ioh jingmyntoi na ka bynta ban sum ban sait bad kiwei kiwei ki jingdonkam ban wan rah ïa ka khuid ka suba ha ïing ha sem.
Haba ïa kren mynta ka sngi bad u General Secretary ka RBYF Umran Unit, u bah Amjester Papang, u la ong ba ka seng RBYF ka don ka jingsngewkhia kaba jur ban pynjaboh ïa kane ka wah bad kum ka seng kam kwah ruh ba kane ka wan kan kylla long kum ka Wah Umkhrah kaba la dap da ki jaboh suda bad ban ïada kyrpang ïa kane ka wah ka seng ka maham jur ïa ki paidbah nongshong shnong ba ki dei ban pyntuid jaboh sha ki wah lane ban bret jaboh shapoh ka wah.
U la ong ruh ba kane ka jingmaham kam dei satia tang ïa ki paidbah nongshong shnong ka Umran bad ki shnong ba marjan kiba don ha jan kane ka wah bad kynthup ruh ïa ki paidbah nongleit nongwan lyngba ka surokbah National Highway-6 ba kim dei ban bret jaboh sha kane ka wah bad lada ka seng ka lap kan shim da ki lad ba tyngeh ban aiti sha ki bor ba dei peit dei khmih ïa ka khuid ka suba jong ka sorkar jylla.
“Ka seng ka sngewkhia ruh ban ïada ïa kane ka wah kam dei satia tang na ka bynta ka jingkhuid jingsuba jong ka wah bad ka seng ka da mana tyngeh ruh ïa ki paidbah ba kim dei ban kawang jar ne wieh dawai ba pyniap ïa ki dohkha dohpnat kiba don hapoh jong kane ka wah" ong u Bah Papang bad bynrap ruh halor kane ka bynta ruh ka seng kan peitngor bad lada lap ïa kiba wieh dawai ne kawang jar ka seng kan ati sha ki bor dei peit ban pynshitom ne pynsajia" u la bynrap.
Shuh shuh, ban ïada kyrpang ïa kane ka wah ba kan long ka wah kaba khuid kaba suba, ka seng RYBYF ka kyntu jur ïa ki paidbah nongshong shnong bad wat ki nongleit nongwan ruh ba kin ai ïa kata ka jingïatrei lang ban ïada ïa kane ka wah bad khlem pep lada don shisha ka jingïatrei lang ngin lah ban pynneh pynsah ïa ka khuid ka suba ka wah bad ruh ban ïada kyrpang ïa baroh ki kynja doh um kiba im ha kane ka wah, u la bynrap.
Khliehriat jymmang 8: Ka Company dewbilat jong ka Star Cement lyngba ka tnat CSR, mynta ka sngi ka la noh syniang da ki tiar skul sha ki khynnah skul bad ki tiar ïalehkai sport bapher bapher sha ki khatsaw tylli ki skul kiba Don ha Narpuh, ïa kine ki tiar la aiti sha ki nongpynïaid shnong bad sha ki nongpynïaid jong ki skul, ïa ka jingïalang la pynlong ha Star Club jong ka Company ha Lumshnong bad la pynïaid ïa ka prokram da u General Manager CSR Star Cement, u Kingshok Borah.
Ki khatsaw tylli ki skul kiba la ïoh ïa ka jingnoh jingïarap ki dei ki skuk kiba na ka shnong Khaddum, Brichyrnot, Tongseng, Lumtongseng, Sakhri bad Lumshnong.
Na ka bynta ki khynnah kiba don haduh 1345 ngut la ai sha ki mar kawei ka pla kot, ki bilor um dih, ki pencil box, ki geometrical box bad ka shatri, na ka bynta kitei ki khatsaw tylli ki skul la ai da ki ben ban shong bad ban thoh (bench & desk), ki tiar ïalehkai sport ba kynthup ki tiar ïalehkai criket (criket set), ki ball na ka bynta ka footbal bad volleyball, ki Discus Throw, ki shot put, ki chess.
La ong ruh ba ka CSR jong katei ka company kan sa noh syniang sa btenh ïa ka jingkyrshan Kum kane ka jingnohsyniang sa ïa ki khatsaw tylli ki skul ha kine ki sngi ki ban wan.
Haba kren ha ka jingïalang, u Unit Head jong ka company Star Cement Lumshnong, u Luxmiah Manjula, u la ong ba ka company ka ju pyrkhat man ka por ban kyntiew ïa ki khynnah pule bad ruh ban kyntiew ïa ki skul bad na ka por sha ka por ka company ka theh ki jingïarap ban kyrshan ïa ki skul, ïa ki khynnah bad kumjuh ruh ïa ki shnong ki thaw bad lyngba ka tnat CSR yn dang ïai bteng ruh ïa ka jingtheh jingïarap ban kyntiew ïa ki shnong ki thaw bad ban kyntiew ïa ki khynnah skul.
U Senior Manager (ADM) Star Cement, u Siddharth Banerjee, u la ong ba ka Company ka ju ai ki jingkyrshan ïa ki shnong ki thaw, kumjuh ruh ïa ki skul bad ki khynnah skul ban kyntiew ïa ki shnong bad kumjuh ruh ban kyntiew ïa ki skul bad ki khynnah bad ïa kiba kum kine ki jingkyrshan ka company kan nang ïai bteng na ka por sha ka por na ka bynta ka jingbit jingbiang ki shnong ki thaw bad ki skul ha ka thaiñ.
U Kingshok Borah, u la ong ba ïa kane ka jingai jingkyrshan jong ka tnat CSR la sdang naduh u snem 2018 bad yn dang ïai bteng ban ai ki jingkyrshan, u la ong ruh ba shen ka tnat kan sa pynlong ruh ïa ka jingthoh examination na ka bynta kito ki khynnah ki ban ïoh ïa ka jingkyrshan kum ka Scholarship na ka company kumba ju leh man la u snem, kiba pass bha ha ka kyrdan ba nyngkong kin ioh ïa ka khung pisa kaba T50,000 hajar tyngka, kiba wan ha ka kyrdan ba ar kin ioh T30,000 hajar tyngka bad kiba wan ha ka kyrdan ba lai kin ioh T15,000 hajar tyngka bad kane ka Star Scholapship ka long kum ka jingkyrshan bad jingiarap ïa ki khynnah ba kin bteng shuh shuh ïa ki jingpule Jong ki kiba kham shalor.
Shillong, Jymmang 08: Ka jingshah siat ïap u Bah Roning Nongkynrih ha ka ktang suloi ki BSF ka la pynlong ïa ki kynhun seng bhalang na kylleng ka ri bad khamtam eh na ki thaiñ Pynursla bad ka Dorbar Shnong Jalynteng ka shnong jong u Bah Roning bad kumjuh ka Dorbar Shnong Pomshutia ban pynrem jur bad dawa ba ki BSF ki dei ban shah pynshitom namar ka kam pynïap briew jong ki.
“Kum ka seng ngin bud dien ïa kane ka kam bad ngin leit tied jingkhang sha ka Meghalaya Human Right Commission ban dawa ba dei ban pynïoh ïa ka jingbishar ba hok ïa une u rangbah ba shah pynïap ha ka kti ki riew thrnag snam phong uniform," ong u President ka Riwar Mihngi Development Organization u Bah Donlang Nongbri.
“Ha kano bynta jong ka riti synshar ka ri ba la ai bor ba dei ban siat ïap beit ïa uba suba riewbymman bad nga kwah ban ai kane ka khubor kaba shai sha ka sorkar India ba kynmaw ba ki mynsiem briew jong ka dong ka thaiñ kim dei ki mrad ba ki lah ban shu siat ïap katba ki mon bad wat pyrshang ban shim kabu ïa ka jingjaijai jong ngi ïoh kan klang ka ding," u la maham.
“Ka sorkar ka dei ban kem mardor ïa kito ki BSF kiba don kti lem kumta ka seng kan shim da ki sienjam kiba tyngeh da lade," ong u Assistant General Secretary ka KSU South Central Circle u Bah Vorrozislov Sohkhlet haba kren sha ki lad pathai khubor.
Shuh shuh na ka liang ka Dorbar Shnong Jalynteng lyngba u Secretary u Bah S Khongsngi u la ong ba kane ka jingsiat ïa u Bah Roning ka la dei bei beit ka jingpynkheiñ ïa ka hok longbbriew man briew namar la shu siat khlem da ïa shuwa kino kino ki jingmaham.
“Lada dei ba ki dei ki nongkhaïi tuh bad ki nongkit masi kumba ki kynnoh ki BSF kim donhok ban siat ïap hynrei kat kum ka aiñ dei ban kem ïa ki bad da leilei ngin ym lah ban pdiang ïa kane," ong u Rangbah Shnong ka Pomshutia.
“Ngi dawa ba ki BSF bad ka sorkar ba ki dei ban pynbiang ïa ki jingdonkam ki khun jong u Bah Roning haduh ba kin da ïohkam bad ba dei ban siew bai lutksan ïa ka jingpyniap briew jong ki bad ngi dawa ba dei ban ai jingsaja kaba tyngeh ïa ki nongpynïap," ong u President ka HITO Pynursla Circle u Bah I.Khongtani.
Nongpoh, Jymmang 08: Ka Dr.Ampareen Lyngdoh myntri ka tnad ka koit ka khiah mynta ka hiar kala hiar shaka thaiñ Ri-Bhoi ban jurip ïaki jaka ai jingsumar bym pat lah ban pyntreikam ha Ri-Bhoi District ba kynthup ïaka MCH Hospital ha Umran Parila, ka Trauma Center ha Civil Hospital Nongpoh, ka ophis u DMHO bad kumjuh ruh ban peit ban khmih ïaki jingduna ha GNM School of Nursing kaba don ha Pahmsyiem.
Ha katei ka jingjurip la sakhi ruh da ka jingdonlang jong u Bah Mayral Born Syiem Chairman ka Advisory Board jong ka tnad ka koit ka khiah ba dei ruh u MLA ka Nongpoh, u Dr.Celestine Lyngdoh MLA ka Umsning, Arpit Upadhay Deputy Commissioner ka Ri-Bhoi District, u Dr.P Kharnary DMHO ka Ri-Bhoi District, ki ophisar naki tnad sorkar bapher bapher ban pynthikna ba ki jingdonkam baroh ha kitei ki jaka sumar ba shateng kin pynbiang bad pyndep noh.
Haba kren sha ki nongthoh naka liang ka kong Ampareen Lyngdoh kala ong ba kum ka Myntri kala shimkhia ban pynlong ka jingjurip ïaka MCH Hospital dei hadien ka dorkhas bala phah da ka seng HITO bad kumjuh ruh naka liang ka shnong hadien ba kum ki paidbah ka Ri-Bhoi kila kwah ba katei ka jaka sumar kan treikam noh naduh bala shna ïaka bad buh mawnongrim ha u snem 2017 kaba don ruh kumba 50 jingthiah, namar kumba long mynta katei ka jaka sumar kala dei kaba donkam eh ban pyntreikam noh naka bynta ki longkmie bad ki khyllung khynnah.
Kala ong ruh ba ka jingtei ha katei ka Hospital baroh kila dep lut bad sah mynta satang, ka light, ka um, ka surok, ha kaba kala kular ban pynsted noh ïaki jingdonkam baroh bad khmih lynti shuwa ka khristmas yn sa lah ban plie noh ïaka, namar ha katei ka sngi ka dang pynlong ka jingjurip bad kam lah ban pynurlong ïaka kam tang haka shisngi hynrei kala kular ban shimkhia ban pynsted noh mardor naduh ka thungkam thungjam ban buh ruh ïaki Doctor Specialist.
Shuh shuh halor ka Trauma Center naka liang ka kong Ampareen kala pynpaw ba katei ka kam kala ïaid shaid shaid hadien ba kala dep ban pynlong ka jingjurip kala pynpaw ruh ba katei ka trauma Center ka dei kaba donkam tam ban pyndep noh ïaka khamtam ba ka don harud surok bah National Highway, namar shibun ki jingjia aksiden bad kiwei kiwei ki jingjia ki ju jia man ka sngi bad jin ba katei ka trauma center kan treikam kala pynsuk bad kan long ka jingkyrkhu ïaki paidbah bad kumjuh ruh ka jingpynsted ban shna noh ïaka ophis u DMHO ha Nongpoh ban pynsuk ïaki nongtrei bad kumjuh ruh ki paidbah.
Kala ong ruh ba hadien ba kala dep ban jurip bad tohkit janai halor ki jinglong jingman jong kitei ki jaka sumar ki bym pat treikam ha Ri-Bhoi, kum ka myntri kan nym shong kli kti bad kular ruh ban buddien bad ban shimkhia ïa katei ka kam ba kitei ki kam baroh kin urlong noh shen naka bynta ka jingbit jingbiang jong ki paidbah ka dong Ri-Bhoi.
Khliehriat, Jymmang 8: Ki lai tylli ki sengbhalang kiba na ri lum Jaiñtia ba kynthup ka Jaiñtia Students Union, ka Jaiñtia Youth Federation bad ka East Jaiñtia National Council, mynta ka sngi ki la buh ïa ka jingthoh hakhmat u Deputy Commissioner ka East Jaiñtia Hills District, uba dei u Chairman jong ka Public Hearing, Myntdu Leshka Electrict Project ka ban long ha ka 10 tarik mynta u bnai ha shnong Bataw.
Katkum ka shithi ba la soi da u President ka JSU, u samla Jersom Syhylla, u President ka JYF-CB, u bah O.L.Tariang bad u President ka EJNC u bah Sambormi Lyngdoh, ki la pynpaw ba ki ai ka jingkyrshan kaba pura ïa kane ka public hearing Stage-II ha East Jaiñtia Hills District kaba dei ka shlem pynmih bor ding kaba yn sa pyntrei , ka ban long ka jingmyntoi ïa ka jylla hi baroh kawei.
La ong ruh ba ka Joint Action Committee jong kitei ki lai tylli ki seng, ki kyntu ïa ka Agency ka ban pyntrei bad ïa ka sorkar ba ki dei bad pyrkhat shwa ïa ki briew jong ka thaiñ ban pynioh kam iohjam ïa ki ha ka jingpyntrei ïa katei ka Project, la ka dei ki kam kiba rit (unskill) ne ki kam kiba heh (Skill), na ka byta ki kam kiba ïadei bad ki kor ki bor (Technical works) ruh ba kin sngewbha ban pyrkhat ban thep shwa da ki briew na ka thaiñ bad lada ki duna ki briew na ka thaiñ te ki lah ban wanrah ïa ki briew kiba na bar tangba ki dei ban da pynbiang ïa ki kot ki sla ba donkam, kum ki Labour license bad ki syrnot na ki bor kiba halor.
Ka JAC ka ong ruh ba kane ka Project ka dei ban wanrah jingmyntoi nyngkong eh ïa ki nongshong shnong jong ka thaiñ bad kumjuh ruh ïa ki briew jong ka West Jaiñtia Hills District bad ka East Jaiñtia Hills District.
Ha kaba ïadei bad ki kam ban pynroi bad ban kyntiew ïa ka thaiñ, ka JAC jong kitei ki sengbhalang, ka kyntu ruh ïa sorkar bad ïa ka Agency ka ban pyntrei ba ki dei ban kynthup lang ruh ïa ka shnong Borghat kaba don ha khappud namar la sngewthuh ba ka shnong Borghat ruh kan sa shah ktah ha kane ka jingpyntrei ïa kane ka dam ne ka project pynmih bor ding.
Shillong, Jymmang, 08: Ka Rotary Club Shillong Heritage (RCSH) ha ka sngi Saitjaiñ ka la ai sngewbha da ki Solar Light sha ka shnong Mawkynroh-Umshing, Shillong khnang ban pynshai ïa ka leit ka wan jong ki paidbah ha ka por mynmiet.
Ïa ki Mast Solar Lights ba la ai sngewbha sha ka Dorbar Shnong Mawkynroh-Umshing la aiti da u RI Dist.3240 Governor Rtn.
Dr.Kushanava Pabi ha kaba la sakhi lang da u Rangbah Shnong u Bah Bah L.Nongkhlaw ha kaba la sakhi lang da u Club President Rtn.
Dr.Barnali Bhuyan bad u Secretary Rtn.
Gayatri Marnie Batkhar lem bad ki nongkitkam jong ka Dorbar Shnong.
Ïa kane ka projek la pyntreikam da ka jingïarap jong ka District Grant of RI 3240 kaba long ka nuska ban ïatreilang hapdeng ki dorbar shnong bad ka Rotary Club of Shillong Heritage bad ka jingbuh thong jong ka Club ban ai jingshakri sha ki shnong bapher bapher.
Saw tylli ki Mast Solar Light la pynieng ha ki jaka ba la pynbeit da ka Dorbar Shnong.
Shillong, Jymmang 08: U Myntri Rangbah ka Jylla Conrad K Sangma, ha ka sngi Nyngkong, u la ïathuh ba u la pan ïa ka kaiphod ba pura halor ka jingsiat ïap ki shipai BSF ïa u Bah Roningstar Nongkynrih ha ka miet sngi Thohdieng hapoh ka shnong Mawshun, Pynrusla.
Haba ïakren bad ki lad pathai khubor, u Myntri Rangbah u la pyntip ba na ka liang jong u u la bthah ïa u Investigation Officer (IO) ban wad ïa ka jingshisha bad ban aiti ïa ka kaiphod ba pura halor kane ka jingjia.
“Khlem da ïoh ïa ka kaiphod ba bniah bad ka kaiphod ba thikna, kam long satia kaba dei ban kynthoh halor kane ka jingjia" u la ong.
“U symbud Myntri Rangbah (Prestone Tynsong) ula pan ïa ka kaiphot bad dei ma u uba lah ban ai jingtip kaba bniah," u la bynrap.
Lah ban kdew hangne ba ki shipai BSF kila siat ïap ïa u Bah Roningstar Nongkynrih uba dei u nongñiah trok halor ka jingkynnoh ba u donkti ban kit ïa ki masi bad shalan be-aiñ sha Bangladesh.
Kat kum ka jingïathuh kiba ha ïing ba ki BSF ki la siat haduh lai kuli ha ka kali kaba u ñiah bad uwei u kuli u la dei na ki bynta ka ryndang bad sam lyngba pat sha ki bynta jong ka khlieh.
Shillong, Jymmang, 08: Jan baroh ki samla kiba pule ha Manipur kaba dang don mynta hapdeng ka jingïaumsnam ki la poi suk ha ka Jylla, la ïathuh u Myntri Rangbah ka Jylla u Conrad K.Sangma ha ka Lah Sngi U Blei.
“Ka kynhun ba khatduh jong ki samla pule ka la wan poi suk ha Shillong.
Ka dang don sa kawei ka liengsuiñ kaba ngi la pynbeit mynta ban kit beit beit ïa ki samla pule na Imphal sha Shillong," la ïathuh u Sangma haba ïakren bad ki lad pathai khubor.
U la ong, ha kine ki lai sngi, palat 300 ngut ki samla la wan kit na ka jylla Manipur.
Haba pynpaw ba ka Sorkar Meghalaya ka la siew bai lynti ïa baroh ki samla pule, u Myntri Rangbah u la ong, “katno katne la shu siew lypa lane ki hap ban siew kum ka kynja jingïakut hynrei kita ki dei kam kiba kham kyllaiñ bad kumba phi tip, ngi don bun ki jingeh namarba ka Sorkar India ka la bthah ban ym phah ïa ki Chartered Flight bad namar kata ngi la hap ban shim da ki Commercial Flight bad kane ka donkam ïa iwei pat iwei ki khynnah pule ban siew hi na la ka jong ka pla lyngba ka Personal Account lane da ka pisa watla ka Sorkar ka kwah ban ot tiket naduh ka sngi nyngkong nalor ba ki ngi la ïakynduh ruh ïa ki jingeh.
"Shuh shuh u la pyntip, “hynnin bad mynta ka sngi, ngi la lah ban weng ïa kine ki jingeh bad mynta ka sngi la jan baroh ki samla pule kiba la sahkut ha ki shi sngi bad ar sngi na ki katto katne ki daw hynrei 99% ki khun samla jong ngi ki la wan phai lut sha Meghalaya.
".
Ka jingjop ne ka jinglah ban treikam ne shakri ha kano kano ka seng ne ka kynhun, ka klob(club) ne ka Association etc.ka shong eh ha ka kti bad ka jingtbit ne jinglah ne ka mynsiem ba shynrang jong ki nongïalam.
Lada ïoh ïa ki nongïalam kiba shlur, kiba skhem jingmut bad ba don nongrim, khlem artatien kata ka seng ne kynhun kan jop beit ha kaba kut ïa ka thong (aims and objectives) jongka.
Hynrei, lada ki nongïalam kilong kiba tlot (weak) ka jingmut jingpyrkhat, kiba kwah bad khwan jingmyntoi(selfish), kiba ïeng ruh khlem nongrim (spineless), kata ka seng ne kynhun kalong ka jinglehraiñ bad ka jingshah rkhie beiñ hakhmat ka pyrthei (paidbah ba bun) solonsar.
Shwa ka MLA elekshon 2023, baroh baroh ngi ïohi ba bun ki MLA ki ïa leh ieit ri ieit jaitbynriew lut.
Baroh ki pyni shisha ba ki da ïeng ha ka nongrim kaba skhem (strong principles).
Ki nang ruh ban leh mynleh bym ieit ne kwah spah ban shakri hok met bad mynsiem (sacrifice) na ka bynta ka ri bad ka jaitbynriew.
Kim treh satia wat lada ki tyrwa san klur tang ban ïaleh (contest) na ka party ba tyrwa.
Ki paidbah ki la ai jingïaroh bad thap kti thap kjat lut baroh.
Phewse, ynda ki la jop bad long MLA, ha kata ka juh hi ka party ki leit nguh ki leit dem ban long syndon u dkhot jong kata ka party.
Mynta, ka mih ka jingkylli na kiba bun ki paidbah, ba tang ban long candidate na kata ka party, ka shongdor san klur tyngka, lada leit pyndem syndon ynda la jop ne long MLA, tharai, katno ka shongdor? Don ki paidbah ki ong ba ka kham duna dor ynda la jop, hynrei bun pat hi ki ong ba ynda la jop lei lei, ka dor ka long shiphew ne arphew shah ïa ka dor shwa ban jop elekshon.
Haduh katno kata ka dei ka lait, ki paidbah ki sah mynta ha ka umdum.
Ha shwa ka MLA elekshon,kine ki jait briew ki ong hana,ba kidei ki nongieit ri.
Ynda la dep ka elekshon pat ki kylla ki nongdie ri.
Mynshwa kidei ki nongïalam, mynta pat ki kylla nonglilam ïa ka ri bad ka jaitbynriew.
Shisien ba la ngat ki nongïalam ha ka jingriam, sngew synei bad sangsot ïa ki paidbah ba shisur shidur kiba pli.
Lada ki babe ruh ym myntoi shuh.
Kiba kwah bad wad jingmyntoi te, ki ïa shong shit hi puk la kumba ïoh skei ki nongbeh mrad.
Ban batai ïa ka nusip jong ka lashai te, ka eh bha.
Shano kine ki nongïalam kin poi lada jia ba kylla syndet biang ka saiñ hima sima.
Mano shuh ban shaniah ïa uba shet kylla tdong tdong khlieh khlieh.
Shisien ba la phai dien, la eh ban phai biang sha dien trai.
Mei pap ka bneng ka khyndew ïa u bym sngewnguh.
Uba rkhie, la la dei ban ïam, uba shngaiñ, la la sah marwei.
Lada dei haduh ban da mih snam, ha uta kin shaniah kiwei.
Shillong, Jymmang 08: Ka Voice of the People Party (VPP) ha ka sngi Nyngkong ka la pynbna ba kan sa leit ban ïa kynduh ïa u Myntri Rangbah ka jylla ban buddien biang ïa ka jingdawa ka party ban pynkylla thymmai ïa ka Reservation Policy bad ban pynsahngeh shuwa ban thep kam ha ki tnat bapher bapher katba ym pat lah ban pynbeit ïa ka polisi bhah kam, bad na ka liang ka VPP ka la wer ïa ki paidbah ban wan synran lang ïa ki nongïalam ka par ha katei ka sngi.
Haba kren sha ki lad pathai khubor u Nongaiktien ka VPP u Dr Batskhem Myrboh u la ong ba kane ka jingleit ai jingthoh kaVPP ka long kum ka jingbud dien biang ïa ka jingthoh kaba ki la dep ban aiti ha u Myntri Rangbah ka jylla ha ka 6 tarik Ïaiong 2023.
“Ha ka 12 tarik mynta u bnai ha ka por 2 baje noh sngi ngin sa leit ban ïakynduh ïa u Myntri Rangbah ka jylla ïa kaban ïalam da u Bah Ardent M Basaïawmoit bad kiwei de ki MLA ka party bad ngi khot ngi wer ïa ki paidbah ka jylla ban wan synran lang ïa ngi sha kane ka jingleit ai jingthoh ka party sha ka sorkar na bynta ban dawa ïa ka hok ki samla," ong u Dr Batskhem.
“Ka jingdawa jong ngi ban pynbeit ïa ka Reservation Policy ka long na bynta ka jigmyntoi jong ka jylla bad khamtam eh ki khun samla wadkam wad jam, bad ngi dawa ba dei ban pynshangeh shuwa ban pynlong ïa ki interview thep kam kat kum ka Roster System katba ym pat lah ban pynbeit ïa ka Reservation Policy," u la bynrap,U Dr Batskhem u la ong ruh ba ka party ka kyntu ïa ki paidbah kiban wn shim bynta ban bat ïa ki kyndon ha ryngkat ka burom ka akor ym ban thaw ïa kino kino ki jingkulmar, ‘namar ngim kwah ban wanrah jingkulmar hynrei ban ai ïa ki samla ïa ka lawei ba shngaiñ,’ ong u Dr Batskhem.
Haba kylli la ka VPP ka pdiang ne em ban shim bynta ha ka All Party Meeting ba ka sorkar ka kular ban khot, “Na ka liang ka party ka pdiang ïa kino kino ki sienjam kiba ka sorkar ka shim ha kaba ïadei ban pynbeit thymmai ïa ka Reservation policy hynrei namar ba ba kane ka jingkam ka sorkar ban khot ïa ka All Party Meeting ka dei beit tang ha ki lad pathai khubor ka party kam pat kwah ban ong eiei," jubab u Dr Batskhem.
Haba kylli la ka VPP ha ka jingïakynduh kan buh por ne em ïa ka sorkar u Dr Batskhem u la ïathuh ba ka party kan pyrkhat ïa ki sienjam kiba dei eh la ban buh por ne em ‘hynrei ka jingthmu hi ka dei beit ban pynbor ïa ka jingdawa jong ngi naduh kaba sdang wat lada ngi ïohi ba u Myntri Rangbah ka jylla haba jubab ïa ka mat ba la rah da u MLA ka party u Bah Ardent ha kaba ïadei bad ka Reservation Policy um don mon wat la katta ryngkat u paidbah ngin pynbor ba ki hap ban sngap ïa ka sur u paidbah," u la ong.
Shillong, Jymmang 08: U Bah Erwin K Sutnga ha ka sngi u Blei u la ujor da ka ejakahr pyrshah ïa kawei ka youtube channel ïa kaba la ai kyrteng Young Move Media halor ka jingpynmih jong ki ïa ka video kaba la jer kyrteng The Shillong File: Core Issue Ep.97 kaba la pyni ïa ka jingshah thombor ki Hindu ha ki Khristan bad ha ki Khasi hi baroh.
Ïa kane ka ejahar u Bah Eriwn u la ujor ha Sadar Poilice Station.
“Ha kane ka video la ïalam bakla ba ka don ka jingshah thombor ki Hindu bad da kane ka vieo kan wanrah ïa ka jingïakynad kaba khraw hapdeng ki Hindu bad ki Khristan jong ka jylla," ong u Bah Erwin ha ka ejahar.
Lah ban kdew hangne ba ha kane ka video ka kynthei kaba kren ka la kam ba ka don ka jingshah thombor kaba khah khah ki Hindu ha ka jylla bad khamtam eh naduh ba la mih ka KSu bad ka FKJGP ha kaba ka la kynnoh ruh ba ki dei ki seng lehnoh.
“Ka dei ïa phi ban shim da ki sienjam ban kem bad pynngat ha ki kyndon aiñ ba tyngeh ïa u trai bad kato kaba kren namar lada kan ïalam bakla kumne kan mih ka jingïakynad jaidbynriew bad kan buh jingma pat ïa ki samla jong ngi kiba don shabar ka jylla," ong u Bah Erwin ha ka ejahar.
Shillong, Jymmang, 08: Ka Dorbar Shnong Mawkhar kaba la long ha ka Sngi Saitjaiñ jong ka taiew baladep ka la jied pynthymmai ïa ki nongkitkam.
Ha kane ka kynti, u Bah Arwan S.Tariang u la shah jied kum u Rangbah Shnong, u Bah Ransom Sutnga bad u Bah Keansly Basaïawmoit kum ki Asst.Rangbah Shnong, u Bah Greater EM Kharpuri kum u General Secretary, u Bah Manbha Warjri bad u Bah Cliff Sawian kum ki Asst Secretary, u Bah Ksankupar Warjri kum u Treasurer, u Dr.BPS Toi kum u Adviser.
U Bah Larry Najiar bad Bah Boldness L.Nongum kum u ki Rangbah Dong Block-1, u Bah Douglas Wahlang bad Bah Anthony Kharmalki kum ki Rangbah Dong Block-II, u Bah Womcome Chyrnet kum u Rangbah Dong Block-III, u Bah Budlang Passah bad Bah Standhope K.Sanlang kum ki Rangbah Dong Block-IV, u Bah Badon Lyngdoh bda Bah Kyrshan Kharnaïor kum ki Rangbah Dong Block-V, u Bah John Lymba bad Bah Timothy J.Dhar kum ki Rangbah Dong Block-VI, u Bah Namphrang Hynñiewta bad Bah Lakgopal L Nongum kum ki Rangbah Dong Block-VII.Katba nang ïaid ki por ki sngi ka jylla ba ieid tam jong ngi ruh ka la nang kynjoh sha ka rta ba 51 tylli ki snem.
Ki Sorkar bapher bapher naduh ki sorkar marwei haduh ki sorkar synrop ki nang mih ki nang ïaid kumba mih ki saw aoim ha ka jingim briew jong ngi.
Ka jaitbynriew jong ngi ka khie rasong ha ka im tip briew tip blei bad ka im-sngi ha ki nongrim ba shong-sbai ba shong-nongrimbad kumba la ïoh hikai na ki tymmen ki san hala i ïing i trep.
Phewse, ka jingshah ïuhroit pat ka jaitbynriew jong ngi kala sdang lypa naduh u snem 1972.
Ka roi ka par ka dap ka biang na duh ki thaiñ nongkyndong haduh ki thain sor ka ring swai shaba palat.
Ki jingkular ba khlem nongrim jong ki sorkar ba wan ba leit ha ki liang bapher bapher baroh ban pynsuk bad pynbiang ïa ki jingdonkam jong ki nongshong shong ki kut ruh hi kumba kut ka por ïa ki sorkar ba nashwa.
Leilei ha ka sorkar ba mynta naduh ka MDA I haduh kane ka MDA II kala nang jur nangjur.
Katba u paid nong shong shnong u nang kynduh sohsat khamtam ia u rangli u juki, ki briew ba ïajan tam bad kine kiba shong ha ki shuki ka bor ki nang sngaid nang sngaid ha u saipan jong ki jingmyntoi marwei ki jongki.
Ki jing-eh ba ka jaitbynriew ka kynduh mawsiang naduh ki lynti ki syngkien, ki jaka pule puthi, ki jaka sumar, ka umbam umdih haduh ka bor ding kiba bunsien bunsien ki wanrah tang ki jingjynjar jing shem-pop ymtang ïa ki paid nongshong shnong sha ki thaiñ nongkyndong hynrei wat sha ki jaka sor kumjuh.
Kaba pynklumar hi thlim ïa ka jaitbynriew ha ki por ba mynta dei ka jingkyrduh ha ka ïoh kam ïoh jam jong ki khun samla bala nang la stad.
Ka Reservation Policy lane ka bhah buh kyrpang ha ka iohkam ioh jam kala kylla long pynban u ja-ngew ja-thang ia ki khun samla haba hapoh ka 40% la hap ia-shrut hap ïa-knieh ki ar ngut shi para kata u Khasi bad u Jaiñtia, katba u paid Garo u dang kham lei lei ban ioh marwei haduh 40%.
Ha ka jingshisha ïa kane ka policy bala shna naduh u snem 1972 la dei ban pynkylla noh daka ba long shonghok bad long katjuh ïa baroh lang.
Tlum bad tlam, mynta ha kane ka kynti pat kumba kane ka MDA II kan dap noh 2 bnai kynthih, ka jylla jong ngi ruh kan dap 2 bnai syndon ha ka jinglip jong ka bording lane ka load shedding.
Kaba pynsha-ïong khlieh duh ïa ki man ïing mansem hapoh ka kylla ka long ka jing pynlip light ha ki por ba long kyrkieh (rush hours) ha ki iing ki sem.
Lah thut lut ki kam ïing kam sem khamtam ha ki por leit skul khun.
Ka jinglyngkar ha ka jinglip bording ba khah khah nalor ka load shedding kala pynklumar jingmut ymtang ha ïing ha sem hynrei ha ki jaka trei jaka ktah khamtam ïa ki briew ba im ja sngi ha ka kamai da kaba pyndonkam ïa ka bording.
Mynmiet leilei, ka jingdum lymwir hapoh shnong hapoh thaw kaba pynsmiej pat ïa ki nongshong shnong na ka jingroi ki kam sniew hapoh ka imlang ka sahlang.
Kane ka sorkar MDA II ba la ïahkhmat da une u Conrad Sangma ka dei ka sorkar ba nang tang ka kren maw kren dieng bad ka thok ka shukor ia u paid nongshnong shnong.
Imat kane ka dei shisha ka sorkar kumba ong ha ka ktien sepngi “A Government of the riches, by the riches and for the riches’.
U rangli u juki u sohsat ka jingim, ki samla samhoi ki kylla langkñia ha ka Reservation policy, ki nongshong shnong ki mad jingeh bad jingjynjar ha baroh ki liang.
U ne u Myntri ka tnad bording leilei uba da kren laplah hana ba “ka jinglip light kanda btheng tad haduh ban da ioh slap’.
Hynrei ha ka jingkylla ka suiñbeng ha kipor ba mynta ryngkat ka jingduna u slap ka mut ba lada ngim ïa ïoh slap baroh shisnem, ka jylla kan shong hapoh ka jingdum lynter? Ka bill light pat ngon ngon kane ka poi biang biang por pat sha ki khyrdop ïing jong ngi, kata ruh ha ka dor ba pura baroh shi bnai.
Kada long ruh kaba sngew shrai shaba palat haba ïa uba pli uba duk ba duna lada u slem ne um lah ban siew ia ka bai bording katto katne bnai, la shah khyrwit tyngeh pat ha ka sorkar.
Phewse, lada ïa ki kharkhana heh kiba ka sorkar ka dang sah ram da ki phew klur ruh, ka sorkar ka shu sngap beit man man.
Ban buh jingkylli haduh katno katno ruh ia ki MLA jong ka ri Khasi-Jaiñtia, kine pat sadhai ha ka im sngi ban shu ïaknieh shuki ia knieh bor donhi, kida kylla pynban tang ki ‘niang kohnguh jong u Conrad Sangma bad ki nongialam ba hakhmat ka MDA II.Ki da ïa bunkam ruh tang ha ka ia ryngkoh ka ia kyntiap party nawei shawei I kum ban ïoh myntoi u paid u phlang ne ka shnong ka thaw.
Ka jingkylli mynta, Ngi ïa bunkam ban ïa mih paitbah ha ka sngi thep vote ban jied ia ki Nongialam ki ban thok bad ban shukor kylla pat ïa ngi ? Lada une u 24 un jop beit beit ia une pat u 36, kan myntoi aiu ïa ngi ban jied nongmihkhmat ban shakri ïa ngi ki nongshong shnong bad ka jaitbynriew haba kine pat hai hai la ihun ban peit ba kida ïa bunkam miet bad sngi tang ha ka shakri ban ïoh jingmyntoi ïalade bad ka ïaid sahuh sharum shaneng.
Ki jingkular khlieh shrieh kane ka sorkar ban shna ïa kita kita, ban ai ïa kine kine, ban buh da kita kita, kine baroh ki kylla long tang ki jingphon jingpah bad ban pyn matlah ïa ki khmat kumjuh ruh ban pyn-kyllut ia ki shkor jong ngi ban ïohi bad ban sngew ïa ki jingshisha.
Lada ka Sorkar kada kwah eh ban wanrah ia ka jingroi ka jingpar kala dei ban phai dien bad ban pynbha bad pynbiang shwa ïa baroh ki jingduna bad ki jing-eh ba ki nongshong shnong ki kynduh mawsiang hashwa ban phon ban pah pat ïa ki nongshong shnong da i mithai bad i mit mit kumba phon khynnah rit.
Shillong, Jymmang 8: Ka Hynniewtrep Youth Council (HYC) ha ka sngi Nyngkong ka la tuklar halor ka jingkyntait ka aplikeshon thep kam hikai ka Dr Natalie Jo-Anne Diengdoh ba la khot da ka NEHU ha ka Department of Journalism and Mass Communication.
Ha ka shithi sha u Registrar ka NEHU u Prof AS Dixit, u General Secretary ka seng u Bah Roykupar Synrem u la ong ba ka seng ka la ïoh jingtip ba ka aplikeshon thep kam hikai ka Dr Natalie Jo-Anne Diengdoh kaba dei ruh ka riewlum (ST)na bynta ka post Associate Professor ha ka Department of Journalism and Mass Communication ha ka 15 tarik Ïaiong 2022 bad ka la aiti ïa ki kot ki sla (hardcopy) jong ki syrnot ha ka Establishment II ha ka 16 tarik Ïaiong 2022.
“Hynrei ïa ka aplikeshon la kyntait da ka screening committee ha ka 14 tarik 2023 bad la shu ai mark beit 0 khlem kino kino ki kynthoh (remark) ha baroh ki kyndon.
" u la ong.
“Namarkata, ngi kyntu ïa ba phin khmih biang da kaba pynshong nongrim ha ki syrnot ba la aiti bad lada phi sngap ïa ka jingai jingmut kan long ka jingmyntoi ïa ki trai muluk ka jylla," ong ka dorkhas ka HYC.Ka HYC ka la kdew ba wat la ka Dr Natalie ka la pyndep shibun bah ki kyrdan jingpule ba kynthup ïa ka Doctor of Philosophy in Folkloristics, Masters of Arts in Journalism & Mass Communication, Sikkim Manipal University of Health, Medical & Technical Science, Shillong, 2008, B Div 64%, National Eligibility Test (Journalism & Mass Communication), University Grants Commission, 2012, bad kaba la don ha ka kam hikai naduh u snem 2013.
Shuh shuh ka HYC ka kdew ba ka Dr Natalie ka la pynmih 4 tylli ki kot ha ka ktien Khasi bad 2 pat ha ka ktien phareng.
“Ka la dei ka riewshempahng kaba la synñiang shi katdei sha ka jaidbynriew bad ka jylla na kata ka daw ym dei ban kheiñ dew thala ïa ki kam jong ka bad ka la long kaba kynsai bha ban ïoh ïa kane ka kam ban shakri ïa ka jylla", bynrap ka dorkhas.
Shillong, Jymmang 08 : U Lamphang ka Ïingdorbar Thaw Ain U Thomas A Sangma, ha ka sngi Nyngkong, u la aiti ïa ka shithi ba la ithuh ka Ïingdorbar ïa ka jingleit pynïasnoh ki MLA ka PDF sha ka National People’s Party (NPP).
Kine ki MLA ka PDF ki dei u President ka party bad MLA ka Sohra Bah Gavin M Mylliem bad u Working President bad MLA ka Mawkynrew Bah Banteidor Lyngdoh.
Haba ïakren bad ki nongthoh khubor, u President Bah Gavin M Mylliem u la ong ba ki la wan sha ophis treikam u Lamphang ban shim ïa ka shithi ai jingithuh da ka Ïingdorbar ïa ka jingleitpynïasnoh ki MLA ka PDF sha ka NPP, kat kum ka shithi ba ki la phah sha u Lamphang ha ka 5 tarik Jymmang.
Da kane ka jingpynskhem u Lamphang ïa ka jingpynïasnoh kine ki ar sha ka NPP kin lait na ka aiñ jong ka kyntiap seng ban shah mait kyrteng.
Kah ban kdew ba ïa ki MLA ka PDF bad ki nongkyrshan ka PDF la pdiang sngewbha sha ka NPP da u National President ka NPP uba long u Myntri Rangbah ka Jylla Conrad K Sangma ha ryngkat ïa ka jingsynran lang ki nongïalam ka NPP.Lah ban pynkynmaw hangne ba u Vice President ka NPP uba long u Symbud Myntri Rangbah u Bah Prestone Tynsong u la ong ba kane ka jingwan pynïasnoh ki MLAka PDF ka long kum ka “soskular kyntiew kurim ne ka jingïathoh shongkurim uba la ong ruh ba kane ka jingïathoh shongkurim ka NPP bad PDF kan neh haduh ba kut bad “tang ka jingïap kaban pynïakhlad".
Shillong, Jymmang, 08: Ki nongïalam jong ki jaidbynriew Hmar bad Kuki ha ka Lah Sngi U Blei ki la kyrpad ïa u Myntri Rangbah ka Jylla u Conrad Kongkal Sangma ban ai jingïada ïa ki bahaing hasem jong ki, kiba phet na ka jylla Manipur ban wan sah bad la ki bahaing hasem kiba buhai shnong ha nongbah Shillong.
Ha kajingïakren bad ki lad pathai khubor, u Sangma u la ong, “ki (nongïalam jong ki Hmar bad Kuki) ki la pan jingkyrshan katba ka Sorkar ka la lah ei ban ai khamtam ban pynthikna ba kan don ka shongsuk shongsaiñ ha nongbah Shillong.
Haba ki bahaing hasem jongno jongno ki wan sha Shillong, ha kum kine ki por ba ki ïakynduh jingeh, lada ka Sorkar ka lah ban ai jingkyrshan.
"“Ngi la bthah ïa u Deputy Commissioner ban peit halor kane ka kam," ong u Sangma.
U Myntri Rangbah u la pyntip ba ki nongïalam jong ki jaidbynriew Hmar bad Kuki ki la kypad ïa u ban pynsngew lem ïa kine ki jingeh bad ka Sorkar Pdeng.
“Shen ngan sa leit sha Delhi.
Ha kano kano ka por kaba nga ïohlad khlempep nga shimkhia ïa kane ka kam khnang ba ka shongsuk shongsaiñ kan wan phai biang ha ka jylla Manipur khnang ba ka shongsuk shongsaiñ kan don ha baroh kawei ka thaiñ Shatei Lammihngi," ong u Sangma.
Haba pynpaw ba ka jingjia ha ka jylla Manipur ka long ka jingjia kaba sngewsih, u Sangma u la ong, “sa shisien lyngba jong phi, nga kwah ban kyrpad ïa ki paidbah nongshong shnong jong ka jylla Manipura bad ïa baroh ki jaidbynriew kiba sah ha Manipur ba kin pynneh biang ïa ka shongsuk shongsaiñ bad ki jingïaumsnam kim dei shuh ban dang ïai bteng bad kano kano ka jingeh kaba mih ngin shong ban ïakren khnang ban weng ïa kane ka jingeh.
".
Shillong, Jymmang 08: U Myntri Rangbah ka Jylla Conrad K Sangma ha ka sngi Nyngkong u la kam ba ka jingïakren ïasuk hapdeng ka sorkar jylla, ka sorkar pdeng bad ka Hynñiewtrep National Liberation Council (HNLC) ka long kaba ïaid beit bad shen ba yn sa ïohi ïa ki soh ban mih na kane ka jingïakren.
Haba kren sha ki lad pathai khubor, u Conrad u la ong, “kam dei ka kam kaba suk namar ki don bun ki jnit ki jnat kiba ngi hap ban bishar bad kumba ngi ïakren bad phi mynta ruh ka jingïakren ka dang ïaid sha khmat bad nga ud ban ong ba ka ïaid ha ka lynti kaba dei," u la ong.
U la ong ba namar ka jingïakren kumba long mynta ka dang dei hapdeng ka sorkar bad ka HNLC ‘ym pat lah ban ïathuh paidbah ïa kiei ki mat ba ngi la ïakren,’ u la ong.
Shillong, Jymmang, 08: Ka Joint Action Committee jong ki sengbhalang na rilum Jaintia kiba kynthup ïa ka Jaiñtia Students Union, ka Jaintia Youth Federation bad ka East Jaintia Council ki la aiti da ka jingthoh ha u Deputy Commissioner jong ka East Jaiñtia Hills District ban ai jingkyrshan ïa ka Meghalaya Energy Corporation Limited (MeECL) kaba la thmu ban tei ïa ka shlem pynmih bording Myntdu-Leshka Hydro Electric Project Stage-II khnang ba kan pynmyntoi ïa ki paidbah nongshong shnong jong ka Jylla Meghalaya.
Ha ka dorkhas ba la soi da u President ka JSU u Bah Jersom Jylla, u President ka JYF u Bah OL Tariang bad u President ka EJNC u Bah Sambormi Lyngdoh, ka Joint Action Committee (JAC) ka la ai jingmut ïa ka Sorkar ba kano kano ka Agency bad ka Sorkar kin bujli ïa ki jaka khlaw na West Khasi Hills District sha Jaintia Hills District namarba ki dang bun bylla ki jaka khlaw hapoh kine ki ar tylli ki district.
Ka JAC ka la kyrpad ïa ka Sorkar bad ïa ka Agency ban pynrung kyrteng shwa ïa ki trai jylla kiba la kham tbit kum ki nongtrei ha kino kino ki kam bad ba ka jingthmu jong kane ka projek kan long beit ban aikam aijam shwa ïa ki trai ri trai muluk.
Na ka bynta ki nongtrei ha ki kam kiba kham jwat (technical), ka JAC ka la kyrpad ïa ka Agency ban ailad shwa da ki trai jylla bad lada ki trai jylla ki duna, ka Agency ka lah ban wanrah nabar ka jylla kiba don ïa ki kot ki sla kiba biang bad ban pan jingbit na ka bynta ban aplai ïa ka Labour License bad ïa ka syrnot na ki bor ba dei peit.
Ka projek ka dei ban pynmyntoi khamtam eh ïa ki trai jylla bda ïa ki paidbah jong ka West bad ka East Jaiñtia Hills District, la ong ka JAC.“Ngi kyntu ruh ïa ka Sorkar bad ïa ka Agency ban kynthup lang ïa ka shnong Borghat hapoh ka Local Area Development namarba kan dei kawei na ki shnong ka ban shah ktah ynda la shna ïa ka dam ha ki sngi ki ban sa wan," la ai jingmut ka JAC.Shillong, Jymmang 08 : Ka jingïalap elekshon ba khatduh ha Sohiong kaba long ha kane ka sngi Nyngkong ka la long kaba shongshit bha khamtam haba ka National People’s Party (NPP) kumjuh ka United Democratic Party (UDP) ki la pyni ïa ka jingbun paid mar shilliang surok.
Ka jaka ba ka NPP ka pynlong ïa ka jingïalap elekshon hynne ka sngi kam da jngai than eh na ka jaka ba pynlong ka UDP bad kumta ki paidbah lada ki ieng ha surok bah ki lah ban ïoh sngew kyndiang ïa ka jingkren na baroh arliang ki party.
Lah ban kdew hangne ba ka NPP ka la sei da u MLA ka thaiñ Bah Samlin Malngiang katba ka UDP pat ka la sei da u Bah Synshar Kupar Roy Lyngdoh Thabah ba dei u pyrsa jong u kyrtong ka UDP ba la khlad noh (L) Bah HDR Lyngdoh.
Ka jingthep vote na ka bynta ban jied ïa u MLA ba thymmai na katei ka constituency kan long ha ka 10tarik mynta u bnai katba ka jingniew vote pat kan long ha ka 13tarik mynta u bnai hi.
Haba phai sha ka jingïalang jongka NPP, la wan ban donlang ha kane ka sngi naduh u National Vice President ka Party ba dei ruh u Symbud Myntri Rangbah Bah Prestone Tynsong bad ruh u General Secretary ka NPP Ma Sniawbhalang Dhar, nangta u MLA ka Sohra ba dang wan ïasoh thymmai sha ka NPP Bah Gavin Mylliem kumjuh ruh ki MDC jong ka party nalor ki President jong ka Women’s Wing bad ruh na ka NPYF.Katba na ka liang ka UDP pat la wan ban donlang naduh u President ka party Bah Metbah Lyngdoh nalor ki MLA ka party kynthup naduh u Bah Lahkmen Rymbui, Bah Renik Lyngdoh, Bah Paul Lyngdoh, Bah Kyrmen Shylla kumjuh u President ka UDP East Khasi Hills Bah Titos Chyne bad kiwei kiwei.
Kumban shu kdew hangne, ki don haduh 6 ngut ki kyrtong kiban aireng ha kane kynti kynthup naduh ka NPP, UDP, Congress, HSPDP, BJP bad ka TMC.Shillong, Jymmang 09 : Ka Shillong Sports Association hynin ka sngi ka la pynbna ba ka lympung ïalehkai phutbol ki kynthei ba la tip kum ka Women’s Football League kan sdang biang naduh ka 03tarik u Jylliew mynta u snem.
Kumban shu pynkynmaw ha ka samoi ba la dep, ka Mawlai Sports Club ka la rah ïa ka nam lahduh da kaba pynliem ïa ka Laitkor Sports Club ha katei ka lympung kaba la wan ban shim bynta haduh 12 tylli ki klob.
Ki bor pyniaid ki pyntip ruh ba ki klob kiba la pynïasoh bad ka SSA ha East Khasi Hills ki lah ban shim bynta lang ha katei ka lympung.
La pyntip ruh ba kan ym don satia ka jingpynkiew ïa ka khusnam pisa hynrei kan neh beit 30,000 tyngka ïa ka lahduh katba ka kynhun kaba wan ba ar pat kan ïoh rah ïa ka song pisa kaba 18,000 tyngka.
Nalorkata la pyntip ruh ba ka por ïalehkai kan long beit mar 30 minit shilliang.
Ki bor pynïaid ki la pyntip ruh ba ka bai rung na ka bynta kawei kawei ka kynhun kan long 1000 tyngka ha kaba kin hap ban siew sha ka SSA ha shwa ka 27tarik Jymmang.
La pyntip ruh ba kawei kawei ka kynhun ka lah ban rejistar haduh 25 ngut ki nongïalehkai da kaba siew 50tyngka marwei bad ka jingrejistar ïa ki nongïalehkai kan dei ban dep ha shwa ka 01tarik u Jylliew.
Kawei pat ka jingbthah ka long ba ki nongïalehkai ki hap ruh ban don ïa ka photocopy ba ki la dep ban ai tika hashwa ban rejistar.
La bthah ruh ba kito ki bym biang ïa ki kot ki sla kin shah kyntait bad kin ym ïoh satia ban shim bynta.
Ha kajuh ka por la pyntip ruh ba ki klob kiba ïa shim bynta ki lah ruh ban rejistar hapoh lai ngut ki nongpynïaid.
Shillong, Jymmang 09 : U Myntri Rangbah ka Jylla, Conrad K Sangma hynin ka sngi u la kynduh ïa ka thei ïalehkai Pankration na ka jylla, ka Lorenza Songthiang kaba pynkhreh mynta ban leit aireng ha ka World Combat Games kaban long ha Riyadh, Saudi Arabia mynta u snem.
Ka Lorenza ka la ïoh ruh ban thaw history da kaba kylla long ka thei ïalehkai ba nyngkong na Meghalaya ban ïoh rung sha katei ka lympung World Combat Games.
Ha ka lympung kaba dang shu dep jong ka World Pankration Championship 2023 kaba dang shu lah shen ha Tashkent, Uzbekistan ka Lorenza ka la ïoh ban khur ïa ka takma rnong.
Ha kane kajuh ka sngi, u Myntri Rangbah u la kynduh ruh ïa ka samla Ilawankmen Nongbri kaba la khur ïa ka takma ksiar ha ka 2nd World Jeet Kune Do Championship kaba long ha Kandy, Sri Lanka ha u Lber 2023.
Man la ka jaidbynriew kaba im ha kane ka snieh pyrthei ka im ka roi ka par bad man bha namar ba ka ktien ka jong ka ka ïai im, ka iar bad ka hiar na kawei ka pateng ha kawei pat, da kumta ka jaidbynriew kaba nang bad ban ñiew kor ïa la ka jong ka ktien, kiba pyndonkam hok shisha ïa ka, ym tang ba ka ïai im hynrei ka kylla long ka ri kaba khraw bad haba peit ïa ka jinglong jong ki nongshong shnong ka jylla kiba kren ïa ka ktien Khasi i kumba i la nang pynring sdot ïa kane ka ktien.
Haba ïaphai sha la ka jong ka jylla, lehse ka kyntien Khasi kam dei satia kaba duk haduh katta, ym ba ka da riewspah, pynban lah ban ong ba ka shu long pdeng, namarba ïa ka ktien ka jong ka dang ïa kren ïa khana dang ïa thoh ïa tar ïa ka tad haduh kine ki sngi kiba mynta.
Pynban ka jingsdang ban kham ring sdot jong ka kyntien Khasi lah ban ong ba dei na ka jingbym ïa kit khia lem da baroh baroh, khamtam lei lei na ki riew stad pule ba la pynjanai ïala ka kyrdan pule hala ka jong ka ktien.
Ka mat kaba juh ïa pur bad ïakren ha kiba bun bah ki jingïalang ban pynriew spah ïala ka jong ka ktien, kam don ïa ka jubab kaba paka ban ai balei ba ka ktien Khasi ka nang ring sdot, hato kiei eh ki daw kiba pynlong ïa ka ba kan long kumba ka long ha kane ka juk kaba mynta.
Kumba ka paw ha ki snem baladep, ka la don ruh ka jingdawa na ki katto katne ki kynhun kiba kwah ban pynrung noh ïa ka Ktien Khasi ha ka VII Schedule jong ka riti Synshar ka ri India.
Kan long kum ka dieng tyllaw kaba baroh shi katta ka ïai mih satang da ka tdem, ka lah mynta ba kan sdang ba kan kem ding ban tbeh biang sa shisien ïa ki dak jong ka jingshai na ka bynta ban ïa sdang ban ïa kit khlieh lem da kumno ba yn lah ban sdang ban ïa pynriew spah ïala ka jong ka ktien Khasi.
Ka jaidbynriew Khasi kan sakhi biang sa shisien ïa ka jingringsdot ka ktien Khasi khamtam haba ka jubab RTI ba la ioh na ka Ophis jong ka MBoSE ka la pyni ba ki samla pule kiba shim ïa ka sobjek Khasi (MIL) ha ka klas ba 12 ki la nang hiar arsut ha kine ki snem watla ka jylla ka ïa khun borbah ban pynrung noh ïa ka Ktien Khasi ha ka Khyrnit ba Phra jong ka Riti Synshar jong ka Ri.
Katkum ki jingtip ba ai da ka Meghalaya Board of School Education (MBOSE), la kdew ruh ba ka jinghiar arsut jong ki samla pule ba shim ïa ka sobjek Khasi ka jur bha ha ki jaka pule ba don ha sor lada ïa nujor bad ki jaka pule kiba don ha ki nongkyndong ha kane ka rilum Khasi-Jaiñtia.
Katkum katei ka RTI ba la ïoh na ka MBoSE la kdew ruh ba don ki jaka pule ba ym don shuh kiba treh ban shim ïa katei ka Khasi kum kawei na ki sobjek jong ki naduh u 2014 haduh u 2015.
Katei ka RTI ka kdew ruh wat ki skul ba pawnam ha ka nongbah kim don shuh ïa ki samla pule kiba shim ïa katei sobjek Khasi.
Ym tang katta, hynrei wat ha kiwei ki skul kiba don ha kine ki Rilum Khasi – Jaiñtia ki kdew ruh ba watla ki samla pule ki shim ïa katei ka sobjek, hynrei kim lah satia ban ïoh mark shibun bad lada ki pas ruh kadei beit ha ka kyrdan 3rd Division lane pas salit.
Ki mat kiba lehse kiba lah ban shu ïa pashat lyngba kane ka kolom ka long ba man la ki skul khamtam lei lei ki skul phareng haba don la ki jong ki khynnah, dei beit ha kaban sdang naka bynta ban pynshlur ïa ki khynnah ba kin hap ba kin shim ïaka sobjek Khasi kum kawei na ki kot pule ka jong ki, ne lada ka kham sngewlong kaba laitlan ne bym da mon ban ïa shim kyllum da baroh ki khynnah, lehse lah ruh ban rai ba kan dei kum kawei na ki sobjek ba kyrpang (compulsory subject) tang naka bynta ki khynnah Khasi, khnang ba ka ktien ka jong ka kan ïai im.
Ka jingeh ïa kiba bun ki khynnah shong skul ka long ba ki kham salia bha ban shim ïa ka sobjek Khasi ha ki skul, namar ba ha ki, la plie lad ba ki lah ban jied da kiwei pat ki sobjek kum ka Alternative English kaba shiban ka kylla long ka dieng pynkiang bah ïa ka ktien Khasi ba kan ïoh ba kan rung ha man la ki jingmut jong ki khynnah.
La bun bun tylli ki snem ba ïa kum kane lad ban shim bujli ïa ka sobjek Khasi da kiwei pat ki sobjek ka la hiar la bun bun pateng, kaba mynta pat ka kylla long kawei na ki mat kaba la ïa sdang ban ïa lyngba bad pisa ba ka ktien hi ka la nang lam sha ka lynti ba imat ka sdang ba kan duhjait.
Pynban hapdeng ka jingeh ba ka ktien Khasi ka don ha ka jingjah lynti, ki lad pathai khubor lehse ki la shim ïa la ka jong ka kamram ban bah ïa ka lyngkor kaba khia naka bynta ban ïai pynim ïa ka ktien lajong.
Halor kane ka mat, sngew ban ai burom kaba khraw ïa ki nongseng ïa ki kot khubor, kiba hapdeng ka jingeh ba ki ïa kynduh, ki ïai pynmih kawei hadien kawei, ban pyrshang katba lah ha kaban pynim ïala ka jong ka ktien da ki jingthoh kum ki khubor, ki artikle, ki khubor ka pyrthei ba pynwan sha ka ktien lajong bad kumta ter ter.
Hynrei hapdeng ka jingpyrshang naka bynta ban pynneh ïala ka ktien lajong, mih ka ishu jong ka jingbym beit ne bym biang pura ïa ki dak thoh ba pyndonkam hala ka ktien lajong, ne don ruh ki jait jingmut jong ki kyntien kiba dei kiba dang shu kha shen ïa ki bad kaba eh shisha ha kaban pynwandur sha la ka jong ka ktien.
Hangne la shem ba ka daw hi baroh ka long ba ki samla pule ba la kham pule bha ïa ki kyrdan ba kham shalor ïa ka sobjek Khasi, ki tyngkan eh ïala ka buit ka bor ban ïarap ha kaban sei ïa ki kynja jingthoh ba ki la ngam jylliew naka bynta ban ïarap lem ïa ki lad pathai khubor ba kin sdang ban pynsaphriang lem ïa ki kyntien ba thymmai sha ki paidbah nongpule salonsar.
Shuh shuh ka jingeh ïa ka ktien Khasi ba kam lah ba kan kiew shakhmat, namar ba ki khynnah pule ha ki skul haba kim shim ïa ka sobjek, ki la sdang ruh ban da klet syndon wat ban kren ha la iing ha la sem.
Ki kmie ki kpa ruh ki ailad ïa la ki khun ban kren noh da ki ktien nongwei, namar ba jur pat ka jingsarong ba hana ki khun ki dei kiba la nang bad pnah bha ban kren ïa ka kyntien ki nongwei wat ha la iing ha la sem.
Mawkyrwat, Jymmang 09: Ba jahrngai ka ‘Irrigation Project’ ha Shnong Nongkdait -Nongtwah (Nongnah), South West Khasi Hills District na ka liang ka Khasi Student’s Union (KSU) jong ka South West Khasi Hills District da ka RTI ka wad jingtip ban lap ïa ka jingshisha na ka Ophis Chief Engineer, Water Resources Department, Shillong.
Kum ban shu pynkynmmaw ba ïa kane ka project la dep khot tender naduh u snem 2018/19 hynrei kaba sngewsih ka long ba haduh mynta watla la jan dap 5 snem ei ei ïa kane ka projek ym pat shym la lah ban pyndep.
Namarkata, da ka jingsngewkhia bad hadien ka jingujor na ki nongshong shnong, na ka liang ka KSU jong ka South West Khasi Hills District ka la rai ban wad jingtip bha khnang ban sngewthuh shai hashwa ban leh ïa kaba donkam.
Ka KSU ka la buh ruh ïa ka jingkylli ba kaei ba ka sorkar ka thmu halor kane ka skhim “la ka la dep weng ne kan leh kumno naba ka la pynsahteng mynta la kumba 5 snem kynthih?.
Nongstoiñ, Jymmang 9: Kum shi bynta ban khring ïa ki samla ba kin lait na ki jingmlien kiba sniew, ki khun samla jong ka shnong New Nongstoiñ ki la mih madan ban seng ïa ki kam jingïalehkai kilan met kaba la tip kum ka Nongstoiñ Youth Calesthenic.
Kitei ki samla ki dei na ka kyntoid Mawlarshong jong ka shnong New Nongstoiñ.
La ong ba namar bym don jaka ïalehkai ba biang, ki ju pynlong parakhynnah ban ïalehkai ha rud wah ka Nondeiñ.
Ym tang ba ki ïalehkai ha katei ka rud wah, hynrei ki peitngor ruh ïa katei ka wah, namar don kiba leit ban leh jaboh kumjuh kiba pyrshang ban shoh dawai ïa ki dohum doh wah.
Haba ïakren bad u samla Aiborlang Marshillong President bad Banskhemlang Syiemlieh Secretary jong ka Nongstoiñ Youth Calesthenic, ki la pynpaw ba ki la sdang ïalehkai ïa katei ka jinglehkai naduh u snem 2020, ha ka por ba wan lyngshop ka khlam Corona.
“Mynta ka kynti ngin pynlong ruh ïa ka jingïakop ban ïalehkai ïa katei ka “Calesthenic", kaba ngi ai kyrteng ka “Street Workout Calesthenic Battle Meet Up Contest".
Ngi da wer ruh ïa ki para samla jong ka thaiñ Nongstoiñ ban ïashimbynta lang ha katei ka jingïalehkai khlem da donkam ban siew bai rung.
Ka por kan long naduh ka 1 baje shiteng nohphai sngi haduh ka por 5 baje janmied ha ka 13 tarik sngi saitjaiñ mynta u bnai Jymmang 2023 bad kan don ruh ka jingai ïa ki Khusnam", ong u samla Aiborlang Marshillong.
Kitei ki khynnah samla ki la pynpaw ruh ïa ka jingkyrpad ïa kino kino kiba lah ban noh synñiang lem ïa katei ka seng jong ki.
Namar ha katei ka jaka ba long harud wah, lada wan u slap ka ju dap um bad kim lah shuh ban ïoh ïalehkai.
Ki ong ruh ba ki don ka jingkyrmen ba ha kawei ka sngi katei ka jingïalehkai ruh kan long lang kum kiwei kiwei pat ki lympung.
Nongstoiñ, Jymmang, 9: Hadien ba la mih ka result ki khynnah skul pule jong ka klas Xll Commerce, ha kane ka kynti kaba mynta ha ka thaiñ Nongstoiñ don tang iwei i khynnah i ba la wan shakhmat bad i ba la ïoh rung ha ka thup jong ka kyrdan kaba 10.
Katei ka khynnah samla ka dei kaba la tip kyrteng kum ka Daïairi Nongrem khun jong u bah Playmingstone Byrsat bad ka kong Daïahunlang Nongrem, kiba shong ba sah ha ka shnong Mawkhlam Nongpyndeng bad kaba pule ruh ha ka skul ba pawnam jong ka sor Nongstoiñ, ka Anderson Higher Secondary School Nongstoiñ.
Kane ka khynnah samla ka la ïoh Distinction ha baroh ki subject bad ka highest mark ha ka subjek English da kaba ïoh haduh 82 bad kumjuh ruh ha ka Alternative English pat haduh 92.
“Ngam shym poi pyrkhat ba ngan ïoh kheit ïa u soh u ba ngam shym la khmih lynti.
Hynrei, nga la trei shitom bad aiti ha ryngkat ki kmie ki kpa kiba ju ai mynsiem bad kiba haïing ruh kiba ju ïarap ïa nga man ka por", ong ka samla Daïahunlang Nongrem.
Lah ban pynpaw hangne ba ka Anderson HSS ka la phah 18 ngut ha ka eksam Commerce.
Na ki 18 ngut, 15 ki la ïoh first division bad 3 ngut second division.
Ha ka science, la phah 28 ngut hynrei kiba pas ki long tang 25 ngut.
Nongstoiñ, Jymmang, 9: Ka jingksam marpoh khyndew ha Mawlangria kaba don hajan ka shnong Mawïawtep ka la ïaid la lai taiew kynthih bad ka jingkhihwin ki paitbah jong ki shnong ha katei ka thaiñ, ka la nang jur nang jur namar naduh ba sdang ki paitbah kim kwah satia ba ka jingksam marpoh khyndew ha katei ka jaka kan don.
Dei haduh hynnin ka sngi ba ki paitbah bad ki rangbah shnong jong ki hynñiew tylli ki shnong ki la lap ba ka jingbym sngap jong ki briew kiba ksam marpoh khyndew ha katei ka jaka ïa ka jingpyrshah ki paitbah ka dei namar ba ïa katei ka jing ksam marpoh khyndew la pyntrei da u bah Macdonal Lyngdoh, u ba dei u secretary jong ka hima Rambrai bad u la ïoh jingbit ruh na u Syiem ka hima Rambrai.
Katkum ka jinglap jong ki rangbah shnong, u Syiem ka hima Rambrai u la ai ïa ka No Objection Certificate kaba No.RS/Genl/11/2021-22 kaba Dated Rambrai 25th Jan 2022.
U bah B.Kharmawphlang sordar shnong Urkhli, bah Trowel Kharjahrin sordar shnong Mawliehpoh, u bah S.Myrthong sordar shnong Mawthaw,u bah D.Lyngkhoi sordar shnong Mawmluh II, haba ïakren bad u nongthoh khubor, ki la ong ba ka jingai jingbit sop sop jong u Syiem ban ksam marpoh khyndew, ka la long ka jingïuhroit ïa ka hok jong ki paitbah.
Kat ban ai jingbit ban pyntrei ïa katei ka kam, um shym la pyntip sha ki sordar bad um shym la pynlong ïa ka jingpynsngew paitbah.
Hynrei dei tad haduh ba ki kor ki bor bad ki mashin ki la poi ha katei ka jaka bad ka jingtrei ka la sdang ba ki paitbah ki sa tip.
Hadien ba ki la ïoh jingtip ki la leit ban jurip bad ki la lap ba ki nongtrei ki la don ha katei ka jaka bad kaba lyngngoh ka long ba ki don ki nongtrei bar jylla.
Hynrei man ka step la wan buh ïa ki da ka kali ha katei ka jaka bad janmiet pat ka leit shaw ïa ki bad ka leit buh shaei ruh ym lah ban tip.
Hynrei ki sordar shnong ki la suba jur ba u bah Makdonal u ba pyntrei ïa katei ka jingksam marpoh khyndew u la ai jaka sah sop sop hangno re hangno.
Ki sordar bad ki paitbah jong kitei ki shnong, ki la ong ruh ba wat la u Syiem u la dep ai jingbit bad ki bor District kim shimkhia ban phah sangeh ïa katei ka jingksam marpoh khyndew ha katei ka jaka, kin ïeng pyrshah beit namar ka la ktah haduh katta katta ïa ka umbam umdih kaba ki la ring na jan katei ka jaka.
Ki la ong ruh ba haduh mynta ki dak ki shin kiba ktah ïa ka jingkoit jingkhiah ki dang paw ter shi ter ym tang ha ki khunlung khynnah hynrei kiha ki rangbah ruh.
U sordar jong ka shnong Urkhli u la ong ruh ba dang hynne mynstep tang mar shu dep sum na ka um kor kaba ka jaka ring um ka don harum jong katei ka jaka ksam marpoh khyndew ka met ka phad ka la shu dait buit.
Ki sordar jong kitei ki shnong bad ki paitbah ki la ong ruh ba ka jingleh jong u Syiem, ka la pynsngewsih haduh katta katta bad ka pyni shai ba lada ki khun ki raïot jong ka hima kin dih da ka um kaba jngut bad kaba jakhlia kum ki sñiang ruh kam lei lei namar ba ïalade u bit u biang.
Ki la ong ba lada u Syiem um ñiew shuh ba ki paitbah nongshong shnong jong ka Mawmluh II bad Urkhli, ki dei ki khun ki raïot jong ka hima u dei ban da ong shai, khnang ba kin leit ïasoh noh bad kiwei ki hima.
Namar ka rukom baroh ka long ba u Syiem ne ki rangbah shnong shuwa ba un leh ïa kano kano ka kam, u dei ban ïatai shuwa ha ka Executive Committee bad sa pynsngew ha ka dorbar paitbah la ki sngew dei ne em.
Namar lada ki paitbah kim sngew dei u Syiem ne rangbah shnong un ym lah ban shu leh marwei ne synshar don bor, namar ka lah ban wanrah ïa ka jingbym shngaiñ ha ka imlang sahlang.
Ha kaba ïadei bad ka jingai jingbit sop sop, ki sordar jong ki hynñiew shnong ki la dawa ba u Syiem u dei ban pynshai sha ki paitbah bad lada um shym la shah thied hano re hano u dei ban pynduh pyndam noh ïa katei ka NOC lane un hiar noh shuwa na ka khet Syiem.
Lada um leh kumta ki paitbah ryngkat ki sordar shnong kin ïaid da kawei pat ka lynti bad kin shim da ka sien jam kaba kham tyngeh.
Nongpoh, Jymmang 09: Ka Dharshnana Jardosh, kaba dei ka myntri khynnah jong ka sorkar pdeng ba dei peit ïa ka tnad Railway bad ka tnad Textiles mynta ka sngi ka la hiar sha ka shnong Diwon ha ka thaiñ Umden ha Ri Bhoi, na ka bynta ban ïa kynduh kyrpang ïa ki nongthaiñ jaiñ bad ruh ki nongshna jingshna shi bynta ban lum jingtip la ki la ioh neem ïa ki lad jingïarap ba la ïarap kyrpang da ka sorkar pdeng.
Haba leit ban jurip ïa kitei ki jaka thaiñ Jaiñ bad ki kam shna jingshna jong ki nongrep la synran lang ruh ïa katei ka myntri khynnah jong ka sorkar pdeng da ka jingdon lang u MLA ka Nongpoh, u Bah Mayral Born Syiem, u MDC ka Nongpoh, u Bah Balajied Rani, u Deputy Commissioner ka Ri Bhoi, u Arpit Upadhayaya bad kiwei kiwei ki ophisar na Ri Bhoi District.
Lyngba ka jingwan jurip katei ka myntri khynnah ka sorkar pdeng ka la long ruh ka jingkyrkhu ïa ki nongthir ksai bad ki nongthaiñ jaiñ ha ka thain Diwon-Umden ha Ri Bhoi, kiba dei ruh kiba la paw bha ha ka kam pynmih jaiñ Ryndia (Eri Silk), namar ha kane ka sngi la sam ruh ïa kita ki ID Card ba la tip kum ka Pehchan ID Card bad la sam ruh ïaki syrnot ba la tip kum ka Samarth Training Certificate bad Hathkargha Samverdhan Sahayatha (HSS) Certificate sha ki Nongthaiñ jaiñ (Handloom) bad sha ki nongshna jingshna (Handicraft).
Kum ka myntri khynnah ka sorkar pdeng, ka Dharshnana Jardosh ka la ioh ban leit jurip ïa ki katto katne tylli ki jaka kiba pynmih jaiñ bad ki ksai ryndia kiba kynthup ïa ka Design Innovation Resources Center (DIRC) kaba dang dep ban plie shen ha Ka shnong Diwon, Umden, ka Zong Hi-I bad kiwei kiwei.
La pynkut ruh ïa kane sngi ba katei ka myntri khynnah ka leit ban jurip bad ban kynduh ïa ki nongthaiñ jaiñ da ka jingïalang kaba la pynlong ha DUYA Hall ban ïa kren halor ka jingmyntoi ki nongthaiñ jaiñ ba katei ka myntri khynnah ka la kular ruh ban dang shim khia ban ai ïa ki lad jingïarap ïa ki nongthaiñ jaiñ bad khamtam kiba thaiñ ïa ki jaiñ ryndia ba ka thaiñ umden ka la paw bha ym tang ha ka jylla bad ka ri bad ha ka pyrthei hi baroh kawei.
Nongpoh, Jymmang 09: Ha ka step phyrngap jong ka sngi Ba-ar kaba dei mynta ka sngi, ka ding ba shyrkhei ka la ioh ban bam duh haduh 7 tylli ki dukan jong ki paidbah kaba la wan rah ka jingduhnong kaba khraw ïa ki trai jong kitei ki dukan.
Kane ka jingjia ka la jia mynta ka step phyrngap ha ki ar tylli ki jaka kata, kata ki ar tylli ki dukan ha khmat ka Meghalaya Cooperative Apex Bank bad 5 tylli ki dukan hajan ka Nongpoh Town Shopping Complex.
Kumba la ioh lum jingtip, halor kane ka jingjia, la ong ba la iohi nyngkong da ki Pulit CRPF kiba dang don ha ka kam ban pahara ha Nongpoh ba ki la pyrshang ban leit pynlip ïa ka ding khnag ba kan nym pur sha kiwei pat ki dukan kiba don ha syndah jong kitei ki dukan.
Kumba la pynpaw da ki trai dukan ba la shah ktah, ki la pynpaw ïa ka jingsngewkhia kaba jur halor kane ka jingjia, ha kaba la suba ba la wan thang dusmon da ki runar bad ha kane ka jingjia ki tiar ki tar ba don ha ki dukan ki la shuh duh ei bad ki shah ktah da ki lak tyngka.
Halor kane ka jingjia, ki la buh ruh ka jingkyrpad ban tohkit bniah ïa ki runar ba don kti ha kane ka jingthang dusmon ïa kitei ki dukan bad na ka liang ki trai dukan ki la ujor ruh da ka ejeher ha Nongpoh Police Station.
Shuh shuh, la ong ruh halor kane ka jingjia la pyrshang ruh ban wad jingtip ïa ki runar kiba don kti ha kane ka kam lyngba ka CCTV ka MCAB bad kane ka CCTV kam treikam namar ba ym don bording ilektrik na ka daw ka jingdon jong ka jingpynlip bording (Load shedding) ka sorkar.
Jowai, Jymmang 09: Ka kynhun ïalehkai ha ka liang ki kynthei ka Amlarem Govt.
L.P School bad ka Padu United A na ki shynrang kila ïoh ban mih khmat ïa ka West Jaiñtia Hills sha ka State Level haka jingïalehkai phutbol Chief Minister U-12 Open Football Tournament 2023.
Kine ki ar kynhun napoh ka District kila long ki lahduh hadien ka jingïakhun phainal mynta ka sngi ha ka lympung bala tip kum ka “Chief Minister District Level U-12 Open Football Tournament 2023.
Haba phai sha ka jingïakhun Final mynta ha ka liang ki kynthei ka Amlarem Govt.
L.P School (Amlarem Block) kala pynliem da 1-0 ïa ka Mukhla Grassroot Centre (Thadlaskeiñ Block), katba ha ka liang jong ki khynnah Shynrang ka Padu United A (Amlarem Block) kala pynliem da 1-0 kol ïa ka Ummulong Grassroot Center (Thadlaskeiñ Block).
Jowai, Jymmang 09: Ka Hynñiewtrep National Youth Movement West Jaintia Hills District (HNYM-WJHD) hapoh ka jingïalam u President samla Pynhun Shulet bad u samla Samjur Suiam General Secretary ha ryngkat ka jingïadon lang ki dkhot ka seng bad ki nongïalam jong ka Central body, mynta ka sngi kila leit ïa kynduh ïa ka Dr.M.Ampareen Lyngdoh kaba dei ka myntri ba dei peit ïa ka tnad ka koit ka khiah jong ka sorkar.
Kane ka jingleit kynduh jong ki ka long halor ki mat ban dawa pyntrei kam noh ïa ka Maternal and Child Health Hospital (MCH) Jowai lane ka 100 jingthiah kaba la dep plie da u myntri Rangbah duh jong ka jylla u Conrad Kongal Sangma ha ka MDA-1 naduh ka 03 tarik December 2022, hynrei haduh mynta kim shym la pyntrei kam ïa kane ka hospital kumba la plie.
Kane ka jingïa kynduh jong ka seng ka dei hadien ba la wan jurip da ka seng ha ka 5 tarik u April 2023, ha kane ka jing jurip ka seng ka la ïa kynduh ruh ïa u Medical Superintendent jong ka MCH Jowai bad na ka liang jong u ruh ula pynsngew ba dang bun shibun ki jingduna hapoh ka Hospital.
Mynta ka sngi na ka liang ka seng ka la ïa kynduh syndon bad ka kong Dr.M.Ampareen Lyngdoh ban dawa pyntreikam noh mardor ïa ka MCH Jowai ryngkat bad ki jingdonkam hapoh ka hospital kum ka SMOs, X-rays operator, Electric gadgets bad kiwei kiwei ki jingdonkam hapoh katei ka MCH hospital Jowai, ha kane ka jingï kren ka seng bad ka Health Minister, ki long kiba seisoh ka la kular ruh ban shimkhia ïa ki jingdawa jong ka seng bad ka la rai ruh bad leit jurip hi dalade ha ka 01 tarik June, 2023 ryngkat bad ki nongïalam ka HNYM-WJHD.Ha kajuh ka por ka seng ka la leit ai ïa ka copy memorandum ha office jong ka Director of Health Service (MI) Shillong khnang ba kin ïashim khia ïa kane ka jing dawa jong ka seng, ka seng kan ïai ap ïa ka tarik ba la buh da ka myntri ka sorkar jylla.
Na ka liang ka seng ka la shim ruh ka rai ba kat bym pat lah pyndon kam ïa ka MCH Jowai kan nym shong kli kti namar kane ka jaka sumar ka dei ka ïap ka im jong ka jaid bynriew Jaiñtia baroh kawei bad ka seng hi kam nym shong thait kat bym pat pyntrei kam ïa kane ka Hospital, katkum ka kyrwoh na u President/Secretary HNYM-West Jaiñtia Hills District.
Jowai, Jymmang 09: Ka jingïoh lad katba mon jong ki nongshong die jingdie ha ki lynti ïaidkjat ha Ïawmusiang kala ktah bha ïa ka ïaid ka ïeng jong ki paidbah babun balang kynthup naduh ki khynnah skul bad khamtam ïa ki riew tymmen ban pyndonkam ïa kitei ki lynti ïaid kjai.
Kane ka jingshong die jingdie ha ki lynti ïaid kjat kala wanrah ruh ka jingkhapñiah ïa kali ki mator kiba la lymbub lang bad ki nongïaid lynti naduh ki bynta jong ka surok Iawshyiap ter ter haduh jingkhang (Gate) jong ka DC Ophis Jowai, ym tip shuh balei kine ki nongshong die jingdei wat hadien ba la dep mana ba ym bit ban shong dei hynrei kila nang ïaibteng ban pyndonkam ïa kitei ki lynti ïaid kjat jong ki paidbah.
Halor kane ka jingeh uwei na ki riew rangbah uba dei u nongshong shnong ka sor Jowai u ma O.R.Challam ula pynsngew ba ka Iawmusiang kadei ka ïew kaba don naduh ki por hyndai hynthai bad ka long ruh ka ïew kaba heh bha hapoh ka jylla.
Hynrei katba nang mih ki por la ïohi ïa ka jingeh jong kane ka ïew bad kaba la pynsniew dur ïa ka da kitei ki nongshong die madan kiba wan rah ïa ki mar ki mata jong ki ban shong ha ki lynti ïaidkjat bad kane kala buh ha ka umdum ïa kiba bun ba lang halor kane ka jinglong jingman jong ka Ïawmusiang.
Ula ong kala dei ïa ka bor pynïaid District bad ka tnad pulit ban shimkhia mardor ïa kane da kaba weng noh ïa kitei ki nongsong die madan khnang ba kan long ka nuksa sha kiwei de, “haoid kane kan ym jia tang ha Jowai hynrei ha kylleng ki jaka wat sha ki jylla ba shabar kumjuh" ong u ma Challam.
Ka por kala dei ban kyndit bynriew ban weng noh ïa kane ka jingeh ban lait na ka jingkhapñiah ha ka ïaid ka ïew da ka jingïatreilang jong baroh, da kaba u pynsngew wat ïa ki trep ïew ba la ai jaka da ka Seiñ Raij ïa ki hynrei kitei ki nongshong die ki leit bun ïa ki mar jong ki sha ki lynti ïaid kjat bad la sakhi ha ki bynta ka nan Kashari la dap satang da ki nongdie jaiñ Second Hand.
Shuh shuh ula ai jingmut ban weng ïa kane donkam ban buh da ki pulit kumba (saw) ngut khamtam ha ka por mynstep bad ka por mynsngi, namar ka jinglong jong kitei ki nongshong dei madan ha ka por mynstep ba la dep beh ïa ki katba ha ka por janmiet kila wan ban shong die biang.
Sa kawei ka jingeh kaba mih na kane ka jingshong die madan u ma Challam ula long ka la jia na ka daw ka jingbym pyndep shuh ïa ka Iawmusiang Complex kala eh sah da ki phew phew snem haduh mynta.
Lada ïa kane ka ïew la lah ban pyndonkam ym tharia ba ki nongshong die madan ki ïoh ban leh mon.
Nongpoh, Jymmang 09: Ban khanglad na ka jingpyndonkam ïa ki kynja ksai plastic ba pyndonkam da ki kynja plastic bad kiba ym lah ban pyut kaba buh jingma ïa ka mariang bad kaba wan rah ruh ïa ka jingpynjaboh ïa ka mariang, u District Magistrate ka Ri Bhoi District, u Arpirt Upadhayaya mynta ka sngi u la pynjari syndon da ka kyndon 144 CrPC ha baroh ki bynta jong ka Ri Bhoi District ba la khang pyrshah ban pyndonkam ïa ki kynja ksai plastic ne ki Plastic ba kane ka buh jingma ïa ka mariang.
Katkum ka kyrwoh ba la phah da ka ophis u District Magistrate ka Ri Bhoi, kane ka jingkhang ban pyndonkam, shna ne thied ïa kitei ki kynja ksai ne ki kynja plastic kiba ktah ïa ka mariang, ka dei ruh halor ka jingsdang kynrei kita ki Chinese Manjha, Synthetic Manja bad ki Nylon Thread lane kiwei kiwei ki kynja ksai ba long plastic ba pyndonkam ha kaba pynher kot kudi ne ha kiwei kiwei ki kam ba kane ka ktah jur ban pynjaboh ïa ka mariang bad ka buh jingma ruh ïa ka mei maring na ka daw ba kim pyut satia.
La pyntip ruh ba kino kino ki kynja plastic ne ki ksai plastic lada ym tehlakam ki ktah ym tang ïa ka mariang bad haba bret sha ki Nala ne ki wah ka set ïa ki nala kaba wan rah shuh shuh ka jingjaboh bad ka jingma ïa ka mariang.
Nalor kata, kitei ki kynja ksai plastric ki bym pyut ki buh jingma ruh ïa ki mrad bad ki sim ki doh bad ki don ruh ïa kata ka bor ban pynjot wat ïa ki kynja tiar kiba pyndonkam ha kaba tan bording ïa ki paidbah.
Namarkata, kane ka kyndon 144 CrPC ba la pynjari da u District ka la khang pyrshah ban pyndonkam ïa kitei ki kynja plastic ne ki kynja ksai ba long plastic ba ki paidbah kim dei ban thied, shna ne pyndonkam bad lada don kiba ïaleh pyrshah kin shah pynshitom katkum katei ka kyndon ba la pynjari da u District Magistrate ka Ri Bhoi.
Khliehriat, Jymmang 9: Ka Khasi Students Union Huroi Unit, hapoh ka jingialam u President ka Unit, u samla Wallam Lamin Gadew bad u Vice-president, u samla Gilbertstar Khonglah, mynta ka sngi ka la ioh ban iakynduh markhmat bad ka kong Santa Mary Shylla ha ka jingleit jurip jong ka ia ka shnong Huroi bad ki dawa na ka ba ka dei ban shim khia ban pynkynriah noh mardor ia ki shipai Border Security Force kiba ju shong ap pahara ha surok national highway ha Sonapyrdi bad la kynnoh ruh ba ka dei kaba beaiñ ba ki shipa iada khappud kin wan shong pahara ha surok national highway.
Ki nongialam ka KSU Huroi Unit, ki ong ba katei ka jingap pahara ki shipai BSF ka dei ka jingshna ktem beaiñ jong ki bad ka buh jingeh ruh ia ki nongleit nongwan kiba na ka Lejri, Lailong, Huroi kiba dei ban iaid lyngba na katei ka jaka ba don ki shipai BSF ha jingkieng ha Sonapyrdi bad ong ba ki la kylla long mawjynthut ia ka leit ka wan ki paidbah ka thaiñ khappud “Ym lah shuh ban ñiew la katno sien ba kine ki shipai iada khappud ki leh beiñ bad pyndik ia ki paidbah ba iaid lynti na katei ka jaka, ka jingdon jong ki ka kylla long ka jingsyier ia ki kynthei ki khynnah ruh namar ba kitei ki shipai BSF kim ju salia ban ktah kti wat ia ki khynnah skul ruh.
Ka jingkylli mynta ka long ba kumno kitei ki shipai ki iohlad ban shong ban thaw ktem ha wat ha surok National Highway ruh, balei ka sorkar kam phah ia ki sha ki jaka khlaw ba ha khappud bad ka Bangladesh ban peit ngor ia ka jingrungtuh ki khar Bangladeshi kiba ju thmu ban wanrung beaiñ sha ri India?" pynpaw kitei ki nongialam ka KSU kiba na Huroi.
Ha katei ka jingiakynduh ki nongialam ka seng bad katei ka MLA ka thaiñ, ki la pynsngew ruh ia ki jingeh jong ki paitbah nongshong shnong jong ka thaiñ khappud naduh shnong Lejri, Lahaleiñ bad ka shnong Huroi, ha kaba iadei bad ka jingktieh bad jingjyrsieh palat ka surok.
Ha kaba iadei bad ka jingdawa ban weng noh mardor ia ki shipai BSF na jingkieng Sonapyrdi, la ong ba na ka liang ka kong Santa Mary Shylla kaba dei ka nongmihkhmat na ka thaiñ, ka la kular hakhmat ki nongialam ka KSU Huroi Unit ba kan shimkhia halor kane ka mat kaba ka seng ka la dawa bad ka la kular ruh ban shimkhia bad ban pynsngew ia kane sha ka sorkar jylla bad kumjuh ruh sha ki bor ba dei peit ia ka tnat ki kam poh iing (Home) jong ka sorkar India, ka la ong ruh ba kan ia trei ryngkat ryngkat lang halor kane ka mat jingdawa jong ka seng.
Lyngba u kyrwoh, ka seng, ka buh ki jingmaham bad ong ba “Kumban shu pynkynmaw ba ka jingdawa pynkynriah jong ka Seng ia kane ka ktem shipai kaba don ha jingkieng ha ha Sonapyrdi, kam dei shuh ka ba dang thymmai hynrei ka dei ka mat kaba ka seng ka la dawa na ka por sha ka por, namar mynta hi ha katei ka jaka kam dei shuh ka ba dang shngaiñ ia ki paitbah ha ka leit ka wan, namar ka jingleh donbor bad leh riewkhlaw jong ki ne ki shipai BSF ka long sha ba palat, kumta na ka liang jong ka Seng ngi kyrpad jur bad dawa jur na ka sorkar jylla bad kumjuh ruh na ka MLA jong ka 5-Sutnga Saipung ba kin leh kloi noh ha kaba iadei bad kine ki shipai katba ka jingjia kaba sngewsih kam pat jia ha katei ka jaka.
Ka seng ka maham ruh ia kitei ki shipai ba ki dei ban mih noh shi syndon na katei ka jaka kaba ki ap pahara ha jingieng Sonapyrdi bad lada kitei ki shipai jong ka sorkar kim sngew ia kane ka jingmaham jong ka Seng, ka lah ban poi ruh shaduh u pud ban hap ban ia pyni bor".
Nongpoh, Kyllalyngkot 08: Haba leit ban pynïasoh noh ïa lade sha ka party NPP ha Ri Bhoi District ha ka jingïalang kaba la long ha ka 6 tarik u Kyllalyngkot 2023 ha Umsning, u Bah Donkupar Sumer, MDC barim ka Umsning bad u Working President ka UDP Ri Bhoi uba la mih noh na kane ka party ha khmat ki heh nongïalam ka NPP U la pynpaw ba lada ka NPP ka wan biang ha ka bor synahar kaba hakhmat eh ka dei ban pynurlong ïa ka Central Agricultural University ha Kyrdemkulai.
Kum ban pynkynmaw, u Bah Donkupar Sumer, u dei u nongïalam ka UDP na Ri Bhoi District bad ha kane ka kynti u la hap ban mih noh na kane ka party UDP bad ban pynïasoh noh ïa lade sha ka NPP halor ka nongrim kaba u la pynpaw ba u pyrshah jur ïa ki jingtreikam ki nongïalam ka UDP kiba shu leh don bor khlem da bud ïa ki riti treikam jong ka party.
Ha katei ka sngi, nalor kaba u la ther tyngeh ïa ka jinglong jingman ka party UDP kaba la pait la pra tang na ka daw ki nongïalam, u Bah Donkupar Sumer, u la pynshai paidbah ba mynta um don shuh ha ka party UDP bad u la don hapoh ka sem jong ka NPP party bad ka daw kaba u la phai khmat sha kane ka party, ka dei ruh halor ka nongrim ban wan rah ka jingkylla khamtam ha Umsning Constituency bad ha Ri Bhoi District.
Kawei na ka phang kaba u la kren sha ki paidbah ha katei ka jingïalang, ka dei ka jingangnud ban pynioh noh da ka Central Agricultural University ha Kyrdemkulai, ha kaba dan shen ruh ki nongïalam ka KSU ki la mih ban pyrshah halor ka jingwan iuhkjat u Myntri ka sorkarkmie ba peit ïa ka tnad rep, namar naduh ba sdang ha u snem 2010 la rai ban wan rah ïa ka Central Agricultural University ha kaba haduh 200 akar ka jaka la ai ban thaw ïa kane ka University, hynrei haduh mynta la shu wan rah tang ka College of Agriculture kaba ki nongïalam ka KSU ki la pyrshah jur ba khlem urlong da kata ka University bad tang ka College.
U la ong ruh kumba la thmu naduh kaba sdang ba ka sorkar jylla ka la ai haduh 200 akar ka jaka na ka bynta ban wan rah ïa ka University, hynrei mynta ka dei tang ka College ba la shu peit shu khmih da ka Imphal Central Agricultural University bad lada ym lah hi ban wan rah da ka University ka sorkar ka dei ban shim biang ïa ka jaka lane ban wan rah noh da ka Shillong Medical College namar tang ka College kam donkam ban ioh jaka haduh 200 akar.
U la kren ruh la jin ba ka sorkar ka lah ban wan rah da ka Central Agricultural University ka jingmyntoi kam dei tang ïa ki samla pule ka jylla ban ioh bsuh khlieh ban pyntbid ha ka kam rep ka kam riang, hynrei kawei na ka jingmyntoi ka dei ruh ka jingioh kam ioh jam ki khun samla ka jylla.
Namarkata, kumba u la wan ban pynïasoh sha ka party NPP, u Bah Donkupar Sumer hakmat ki heh nongïalam ka NPP U la pynsngew paidbah ba lada ka NPP ka wan biang ha ka bor synshar ka dei ban pynurlong ïa kane ka Central Agricultural University bad ym tang ka College of Agriculture khnang ba ka jingmyntoi kan long ïa ki nongrep, ki samla bad ha ka jylla hi baroh kawei, u la bynrap.
Khliehriat, K’Lyngkot 08 : Ka Seiñ Kur Shylla Khasi Jaiñtia, myn ha ka 5 tarik mynta u bnai ka la pynlong ïaka Dorbar Pyllun kaba saw ha ka Shnong Byndihati East Jaiñtia Hills District, ha kaba ha kane ka Dorbar Pyllun ka Seiñ Kur Khasi Jaiñtia la wan da ki hajar ngut ki dkhot ka Kur kiba na jan bad kiba na jngai hapoh ka Ri Lum Khasi Jaiñtia kumjuh ruh ki dkhot jong ka kur kiba shong ba sah shapoh ka jylla Assam (Silchar).
U MLA ka thaiñ u bah Kyrmen Shylla uba long ruh u myntri ka jylla u la long u kongsan ha kana ka Dorbar pyllun jong ka kur bad la ïa don ryngkat lang ruh u Waheh Shnong ka Byndihati, kong Santa Mary Shylla, ki Phadar, ki Pastor, ki Lyngdoh, u DM&HO Khliehriat Dr.Domenic Shylla, u BDO Wapung C&RD Block Dr.Tammiyaki Shylla bad kiwei de.
Ia ka prokram la pyniaid da u President Rangbah ka Kur Shylla,u ma Pyrkhat Shylla, ha kaba la pynher ruh ïa ka lama jong ka kur ha shwa ban sdang ka jingialang bad ïa ka Financial Reports & Annual Report la pynsngew da u General Secretary ka kur, u ma Eastenius Shylla, kumjuh ruh la pyllait paidbah ïa ka Calendar jong ka Kur da u Kongsan u ma Kyrmen Shylla.
Hadien kane la pynithuh bad pynskhem ïa ka seng samla Kur, la ïoh ruh ïa ki jingkren da ki nongmihkhmat na ki District jong ka West Jaiñtia Hills, South West Khasi, East Khasi District.
U kongsan, u bah Kyrmen haba kren u la ong kumno ban kyntiew ïa ka burom jong ka kur ka dei tang ka ktien ka thylliej kaba don akor bad ka jingsneng jingkraw kaba la ban kyntiew ïa ka nam bad burom jong ka kur, Na ka liang jong u u la kyntu ruh ïa ki khun samla jong ka kur ba kim dei ban long kiba sarong ne sngewmeng, ym dei ban ibeiñ ïa ki riew rangbah bad kumjuh ruh ba ki dei ban long kiba shlur na ka bynta ki kam ba bha.
Shuh shuh u ong ba la don kano kano ka jingeh jong ka kur ka jait un ïai don ryngkat bad un iarap kat kaba kot ka bor na ka bynta ka jingdonkam jong ka kur ka jait, u la pynpaw ka jingsngew kmen bad ong ba katno ka jingsngew sarong ba haduh mynta ka kur ka jait kam pat juh shah kynthoh ne kynnoh, lait tang uta uwei ar kata ka bym lah ban lait.
Ha katei ka sngi ka Seiñ Kur Shylla Khasi Jaiñtia kala pynkup burom ruh ïa u samla Edigio Paia Shylla uba la poi haka kyrdan 16th Position ha ka Eksam SSLC jong u snem 2022.
La pynphuh pynphieng shuh shuh ïa kane ka sngi da ki jingshad jingrwai kiba la shim bynta da ki dkhot ka Kur jong ka East Jaiñtia, Shad tynrai na ki dkhot ka kur na West Jaiñtia, ka Shad Pastieh naka Shnong Byndihati.
Haba kut jong ka jingialang u kongsan u la pynhiar ïa ka lama jong ka Seiñ Kur Shylla Khasi Jaiñtia.
Jowai, K’Lyngkot 08 : U ma Rikut N Parien uba dei ruh u President ka 4-MowBlock Congress Committee ha ka jingkren paidbah jong u ha ka jingïalang u ma Nehemayah Tyngkan kum u kyrtong MLA ba la khot pynlong da ka Dorbar 13 shnong ha ka 5 tarik mynta u bnai ha Iooksi West Jaiñtia Hills ula ong ba ka “Party Congress ka long kum uto u syntiew bateh tang shikhum bad uba don shibun ki rong ba itynnad ym kumba long ka sorkar NDA hapoh ka jingïalam ka BJP ban don noh tang shirong".
Halor kane u ma Rikut Parien ula pynsngew ruh ïa ki aiñ ba kane ka aorkar NDA kaba la dep pass ha nongbha Delhi kaba la tip kum ka ‘Uniform Civil Code’ kane ka mut ban wanrah ïa kawei ka ktien bad kawei ñiam da kaba u kren shai ba kane kan buh jingma haduh katta katta ïa ki jaitbynriew rit paid hapoh ka Ri.
Ula pynkymmaw halor ka jingpass ïa ka aiñ Citizenship Amendment Act (CAA) da ka sorkar NDA hapdeng ki jingpyrshah jur jong kiba bun ba lang, hynrei kane ka sorkar ba mynta kala monjur, wat ka nongmihkhmat na ka jylla kaba dei ka MP na Garo ka ai ka jingkyrshan ïa kane.
Ha ka por Election baroh baroh ki kyrtong ki thaw ïa ki sur jingrwai kiba pynsngew sha ki paidbah ban jied ïa ki nongmihkhmat ki ban ïasait na ka bynta jong ki hapoh ka ïing dorbar thaw aiñ, hynrei ki long pynbna da khongpong ynda kila jop kila leit shong klikti hapoh ka dorbar bad klet lut ïa ka nongrim ban ïada ïa ki paidbah, ula kynthoh ruh ba kam don jingmut satia ban sah ha ki ïing paki dulan ynda la mih pat nala ïing la hap ban pynbiang ryngkat ki Security ban pahara, ong ba Parien.
Kum ki kyrtong kam donkam satia ban shukor ïa ki paidbah haba pynsngew ïa ki jingkren ha ki jingïalang Election, hynrei kum ki kyrtong donkam ban pynsngew ïa ka nongrim kaba shisha bad ka ban treikam na ka bynta jong ki".
Shuh shuh ula ong “balei mynta kila mih kita ki High Level bad ki Low Level" ha ka por jong kane ka sorkar MDA ba mynta bad kaba lehbor wat ïa ki nonghikai ruh la pynthiah ha surok bad kawang da ki tiar pynsat khmat.
Ula kynthoh ruh ïa ki kam tuh kiba la leh hapoh ka sorkar MDA ha ka por jong ka jingïakhun ïa ka khlam Covid-19 wat lada ka dei jylla ba rit ruh ka jingpyllut jong ka kynjoh sha ka 816 klur 22 lak 52 hajar 312 tyngka.
Ha ka liang ka bording (MeECL) ruh kane ka sorkar kala pynjah ïa ka pisa kaba la kot da ki hajar klur.
Ula kyntu ïa ki paidbah nongthep vote ka 4-Mowkaiaw ba kin long kiba husiar ha shaw ka jingïathep Vote da kaba kiar na ka jingshah pynbam pisa ha kiwei pat ki kynhun seng saiñ hima sima namar kane ka lah ruh ban pynjot pynpar syndon ïa ka jaitbynriew.
Shillong, Kyllalyngkot : Shibynta pynurlong ïala ka kular, u MLA ka Mawlai u Bah PT Sawkmie ha ka 6 tarik, Kyllalyngkot 2023 u la aiti ïa ka work order ba 10 lak tyngka na ka bynta ka jingtei ïa ka community hall jong ka shnong Mawlai Kyntonmassar ha ka jingdon ryngkat u rangbah shnong Dr.Marco Mitri, ki rangbah dong, ki nongkitkam shnong, ki riew rangbah, ki longkmie bad kiwei kiwei.
Ha kane ka juh ka sngi u MLA u aiti ruh ïa ki tiar shet tiar tiew, ki syntek, ki tyrpar bad ki top syntek na ka bynta saw tylli ki dong kiba don ha Kyntonmassar.
Haba ai jingkren u Bah PT Sawkmie u pynpaw ka jingsngewkmen ba u la ïoh ban pyndep kumba la kular ïa ka shnong Mawlai Kyntonmassar ban ai ïa ka 10 lak bad kumjuh ïa ki tiar ki tar.
U pynpaw ba ha kine ki san snem ba la leit watla u don ha ka liang pyrshah u la pyrshang bha ban leh kaei kaba bha na ka bynta ka thaiñ bad na ka bynta ka jaidbynriew.
Nalor kata ula ong ba u khmih lynti lada u jop biang da ka jingisynei U Blei, un don ha ka bor khnang ba un ïoh ban trei kham bha ïa ka Konstitwensi.
U MLA ula ong ruh ba ka Trinamul Congress (TMC) ka la kular ban ai mar 1000 tyngka man la u bnai, lada wan ha ka bor, ma u ruh un palat ïa kaei kaba ka TMC ka ai, kaba lah ban long mar 10,000 tyngka na ka bynta ki tymmen ki kro, kiba la shong penshon bad kiba duk basuk, lada u jop bad don ha ka bor.
Katba na ka liang u rangbah shnong u Dr.Marco haba kren maitphang u la pynpaw ba ki la die ïa ka ïingshnong barim ha ka dor 27 lak bad ki la tei ïa ka ïingshnong ha Umshing sohlang ha ka jaka ba la noh synñiang da ka kur Malngiang.
U iathuh ruh ba dei tang u Bah PT Sawkmie uba la noh synñiang na ka bynta kane ka ïing shnong bad ym don da kiwei pat.
Ka kyrteng jong u Bah PT Sawkmie mynta kan sahkynmaw na ka bynta ka shnong Kyntonmassar.
Ha kajuh ka por u la ai khublei bad pynpaw ka jingsngewnguh ïa u MLA ha kaba ïa dei bad kane.
“Ngi pdiang kum ka jingai sngewbha snem thymmai ïa kine ki jingai u MLA," ong u rangbah shnong.
Ha kane ka sngi la ïoh ruh ka jingkren na bah Homer Kharkongor, President ka UDP Mawlai Circle, bah Teibok Kharkongor, Secretary UDP Mawlai Circle, na assistant rangbah shnong bah G.Kharkongor bad kiwei kiwei.
Shillong, K’lyngkot 08: U Myntri Sorkar ka Pdeng ba dei khmih ïa ka Tnat Fisheries Animal Husbandry and Dairying, u Parshottam Rupala, un leit jngoh ïa ka South West Garo Hills district jong ka jylla Meghalaya, kaba don ha khappud bad ka ri Bangladesh ha ka 9-10 tarik Kyllalyngkot, 2023 bad kane kan long ka sien ba nyngkong ba u Myntri ha ka Kynhun Myntri jong ka sorkar pdeng un leit jngoh ïa kane ka thaiñ khappud.
Ha ka 9 tarik Kyllalyngkot, 2023 u Myntri un pynïaid ïa ka jingïalang peit bniah jong ki skhim bapher bapher jong ka Sorkar India ha Ampati, South West Garo Hills ha ryngkat ka jingdonlang ki ophisar sorkar bad kito kiba don bynta ha kane ka kam.
