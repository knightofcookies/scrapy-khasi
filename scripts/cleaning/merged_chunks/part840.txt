Ka EJNC ka maham ruh ia baroh ki bank,ki Ophis Private ki dukan kiba don hapoh EJHD ba kim dei ban thoh dak bakla ia kino kino ki kyrteng shnong kiba don hapoh ka District haba ki thoh ha ki signboard ne  ha ki kot ki sla, ka la byrngem ba lada kan dang lap ia kum kine ki jingthoh kan pynshitom katkum ki kyndon jong katei ka seng.
Shillong, 25 Rymphang:  Ka lympung bah jong ki nongthoh poitri ne Myllung jong ka ri ka la sdang mynta ka sngi ha nongbah Shillong ha kaba ia ka jingialang la plie da ka myntri kam pohiing ka jylla ka Kong Roshan Warjri.
Palat 19 tylli ki jylla ka ri bad 3 tylli ki ri ki la wan iashim bynta ha kane ka lympung 16th National Convention jong ka All India Poetess Conference (AIPC) kaba sdang ha kane ka sngi Palei bad kan kut ha ka 28 tarik Rymphang.
Kaba kham ioh mynsiem ha kane ka lympung ka long ka jingwan iashim bynta bun ki myllung kynthei.
Ka phang jong kane ka lympung  la ai kyrteng ‘Ki kti ba lah, ki dohnud ba jai jai", kum ka phang pdeng.
“Kaei kaba donkam ha kane ka pyrthei mynta ka dei ka jingieid bad ka jingsbun, kine ki dei ar tylli ki dor ki bym lah ban iapein.
Ki jingtrei jong ki nongthoh ki iarap ban kyntiew ia ka imlang sahlang", la ong ka Kong Roshan haba kren ha kane ka sngi.
Ha kane ka lympung, kan iarap ia ki nongthoh ban kham pyntbit bad ban kham ioh jingmut lyngba ka jingiasam lem ia ki jingtip bad kiwei pat kiba na kylleng ki jaka jong k ri.
“Kano kano ka jait jingthoh dei ban niewkor bad ka dei ka nongrim jong jingpynpaw laitluid" ka la bynrap.
Ha ka ri kaba bun jait ki ktien ki thylliej ki rukom kren jong ki briew, dei ka jingialum lang kaban wanrah ia ka jingiatylli kaba long kum ka jingiatylli hapdeng ka jingiabun tylli.
Ha kane ka lympung, la pynlait ruh ia ka kot sahkynmaw ka  AIPC, Kalyajee bad ka JHSS (Journal of Humanities and Social Sciences).
Shillong, 24 Rymphang: Harud surok bah ha ka shnong Lyngkyr dem u don uwei u maw uba phylla uba jrong tang kumba shiphut tam, utei u maw u don ki jingthoh kiba phylla kiba la oh shrong bha na baroh ki liang na khmat na khlieh, nadiang,na ka mon bad na shadien ruh, ki dak kiba don ha utei u maw ki dei kiba ym pat don ba lah ban batai haduh mynta wat ki trai shnong na katei ka shnong ruh kim peiphang ka mut aiu katei ka jingthoh bad shano ka kdew.
Utei u maw haba shu peit u dei uba la rim bha uba la pynieng naduh ka por hyndai.
U Rupang u la leit ban peit ia utei u maw na baroh ki kynshrot kynshrot jong u,u dei uba maw uba la sieh pynieng ha ka khyndew bad na ki dak ba paw najrong la lah ban ithuh ba ki dang don jingthoh shapoh kiba la tap khyndew.
Na khliehduh jong utei u maw ki don ki dak oh shnong kiba la shu sam thliew ne ki ‘dot’ kumba lai ne saw tylli ki dot.
Na khmat duh utei u maw (najrong duh) la pynker tawiar da ki dot samthliew bad hapdeng pat la don ka dur jong ka sim kaba la pyni bad ka thapniang-kham sharum ka don ka dur u masi kyrtong ryngkat lai tylli ki dot.
Kham sharum shuh shuh la iohi ia ka jingthoh ba u dei u ‘B’ (don kiwei pat kiba ym ithuh bha shuh ban pule) bad sha trai duh ki don ki jingthoh da u nombar suda haba peit pynieng na ka mon ki dei da u nombar ‘666’ haba peit pat na ka diang ki dei ki nombar ‘999’.
Sha ka mon jong utei u maw najrong duh la thoh da u nombar 2734 + nangta la oh shrong pat da ka dur jong u shynrang uba lyngkhuit ryngkat ki dot + , shatrai duh na ka liang ka mon la iohi ia ka dur jong ka kynthei kaba lyngkhuit bad ki bynta ba dang sah la tap noh ka khyndew.
Na sha ka diang ki don lai tylli ki lain ba ladro pynieng naduh khlieh haduh kjat (kam don jingthoh eiei).
Na shadien duh ki don ki jingthoh kiba la thoh 9+B+TOLL+ROAD nangta lai tylli ki dot pynieng bad 8.
Aiu ki jingmut jong utei u maw bad shano ki kdew ym lah ban tip u Rupang u la pyrshang ban wad jingtip na ki rangbah jong katei ka shnong hynrei kim tip aiu ka kdew ka jingthoh.
Don kiba lamut dur ba katei ka jingthoh lehse ka kdew shata ka ri ban synshar marwei uta u mrad khlaw 666 bad don ruh kiba la mutdur ba u nombar 2734 lehse un dei pynban uta u snem ban sdang katei ka jingsynshar u 666.
( sngewbha sa pule biang ha ki sngi kiba bud shaphang utei u maw bad mano ba la thoh ia kitei ki jingthoh).
Shillong, 24 Rymphang:Ki pulit Assam mynta ka sngi, ki la pynsangeh da ka bor ia ka jingtrei ia ka jingkieng iaid kali, kaba ha Wah Myntang.
Ia katei ka hukum ban pynsangeh ia katei ka jingkieng, la pynmih da uwei u ophisar rit jong ka Jrikyndeng Police Station, uba dei tang U Sub Inspector bad ia katei ka hukum, la pynmih, kaba khlem don muhor jong katei ka tnat pulit na Assam.
Halor katei ka jingjia, na ka liang jong ka Khasi Student’s Union Jaintia Hills District Unit, ka la pynpaw ia ka jingbitar kaba jur, halor katei ka jingwan tuklar ki pulit Assam shapoh u pud u sam jong ka jylla, ha kaba ki lawan ban pynsangeh ia u kontraktor uba pyntrei iaka jingkieng Kureliya kaba don ha ka Wah Myntang.
Kitei ki pulit Assam, ki la wan rung shapoh u pud u sam ka Meghalaya bad ki la pynsangeh jubor ia u kontraktor u Ma Friday Hinge bad ki la hukum ruh ia utei u kontraktor ba u dei ban sangeh shisyndon ban pyntrei ia ka jingkieng, katba ym pat ioh ia ka hukum na ka DC West Karbi Anglong District.
Kaba lyngngoh ka long ba ki bor district ki  sngap jar bad pdiang ia ka shithi hukum jong u SI ka Jrikyndeng PS, bym don wat tang ka letter Head ne Seal (muhor).
Ka KSU ka la ong, ha shwa ba ki pulit kin wan mynta ka sngi, ki la phone lypa sha u kontraktor bad ki la dawa ruh ba un pynsangeh noh ia ka jingtrei bad ki phah wan ruh ia u kontraktor mynta ka sngi, sha ka jaka ba pyntrei ia ka jingkieng.
Ha ka jingiakynduh bad ki pulit Assam mynta ka sngi ha Wah Myntang, ha kaba la iadon lang  u kontraktor u Ma Friday Hinge, u Overseas ka PWD u Ma R.Lyngdoh, u Ma F.Syngkon na Sahsniang,  u Samla Joshwa Lathong President ka KSU Sahsniang Unit, u Rangbah Shnong ka Khatkasla bad ki wei kiwei ki riewpaidbah, ki pulit Assam, ki la ong ia u kontraktor ban sangeh trei noh shisyndon katba ympat dep ka jingiakren hapdeng ki arliang ki DC bad ki la bthah ruh ia u kontraktor ban wan sha Hamren, Karbi Anglong ha kaba na ka liang u kontraktor, ula kyntait mardor.
Kat kum ka jingiateh ki Chief Secretary ka Assam bad Meghalaya, la rai ba  ki pulit Assam bad ki magistrate kim lah ban rung sha u pud Meghalaya khlem ka jingbit na U DC jong ka District hapoh Meghalaya.
Ha kaba iadei bad kane, na ka liang u nongialam ka KSU JHDU, u la phone sha u Arun Kembhabi, DC ka West Jaintia Hills ha kaba na ka liang  jong u ula ong ba ula dep shimkhia ban iakren bad ki bor pyniaid District ka Assam, hynrei kam pat long kaba shai ka jubab jong u.
Ka KSU ka la rai ruh ban ia kynduh markhmat ia u DC lashai ka sngi, na ka bynta katei ka kam lehbor ki pulit Assam bad ha kajuh ka por ka Seng kala ong ba lashai ka sngi kan dawa ruh na u DC ban phah syndon da ka hukum sha ki pulit Assam ban nym wan tuklar shuh shapoh u sam ka Meghalaya khamtam ia ka jingpyntrei ia katei ka jingkieng bad ruh ban phah pahara da ki  pulit ba shipor hajan kato ka jingkieng Kureliya.
Kane ka jingkieng ka long kaba sdang trei  naduh 2005 bad sahteng shipor bad la sdang trei pat mynta.
Ka Seng ka byrngem ba lada ki bor District khamtam u Deputy commissioner,  kim shimkhia ia ki jingdawa; ka Seng kam banse ban pyni syndon da ki kam, ong ka kyrwoh na u Samla Ohibait Dkhar,President KSU Jaiñtia Hills District Unit.
Shillong, 24 Rymphang: U Chief Executive Member ka KHADC u Bah Pynshngain N Syiem u la iaroh ia ka sorkar NDA ba ialam da ka BJP kaba la ai pisa kylluid ia ki lai tylli Autonomous District Council ha kane ka jylla.
Kane ka jingiaroh u CEM ka KHADC ia ka sorkar pdeng, ka long mar khongphong ia ka jingkren jong u Myntri Rangbah ka jylla u Mukul Sangma uba la bein la khoh ia ka sorkar pdeng ha ka jingkren hynnin ka sngi bad ki nongthoh khubor.
Haba kren mynta ka sngi u Bah Pynshngain u la pynpaw ia ka jingsngew nguh ia ka sorkar NDA kaba la mang pisa, haduh T.1000 klur kum ka ‘special assistance grant’ ia ki 10 tylli ki Autonomous District Councils (ADCs) ha kane ka dong Mihngi ka India na ka bynta u snem 2015-2016.
U Bah Pynshngain u la pynkynmaw ia ka jingialang bad u myntri khynnah kam pohiing ka ri u Kiren Rijiju halor ka jingpynlait noh ia ka jingbei pisa na ka 14 Finance Commission ia ki district concil.
U la ong ba u la aiti ia ka shithi sha u myntri pla tyngka ka ri u Arun Jaitley bad la iakynduh ruh ia ki heh ka tnad kam pohiing kiba la pynpaw ba kim dei ban khuslai.
“Ngi la kren shai ha ka shithi ha u Arun Jaitley ba ngi la shah kyntait ban bei pisa na ka 14 Finance Commission," la ong u Bah Pynshngain.
U la ong ba ka KHADC kan ioh pdiang T.133.12 klur, ka Garo Hills Autonomous District Council (GHADC) kan ioh T.100.71 klur bad ka Jaintia Hills Autonomous District Council (JHADC) kan ioh T.33.57 klur.
U la ong ba ka North Cachar Hills Autonomous Council kan ioh T.24.66 klur, Chakma Autonomous District Council – T.4.58 klur, Lai Autonomous District Council – T.4.64 klur, Mara Autonomous District Council – T.7.64 klur, Bodoland Territorial Council – T.421.02 klur, Karbi Anglong Autonomous Council – T.94.11 klur bad ka Tripura Tribal Areas Autonomous District Council – T.175.95 klur.
“Nga sngew kmen ban iohi ba ka sorkar NDA kaba la ai pisa ngi", la ong u Bah Pynshngain.
U la ong ba kane ka dei ka jingiarap ba shisien kaba dei ka jingpynbeit na ka tnad pla tyngka ka ri namar ba ka tnad kam pohiing ka don ha ka jingpynkhreh ban pynkylla ia ka Sixth Schedule bad ka la don ka jingtyrwa ban pynhap ia ki District Council ha ka Article 280 khnang ba kin ioh pisa na ka 14 Finance Commission.
“Ngi kyrmen ba ka tnad pla tyngka ka ri kan bei pisa haduh ban gin pynhap ha ka Article 280 namar ba mynta ngi don ha ka Article 208", u la ong.
“Ka paw shai ba ka sorkar NDA ka sngew khia ia ki district council ha kane ka dong mihngi", la ong u Bah Pynshngain.
U la ong ba wat la ka pisa kan iaid lyngba ka sorkar jylla hynrei la kdew shai ba dei ban pynlait beit biang por sha ki district council.
Shillong, 24 Rymphang: U wei u pulit Havildar uba la tip kyrteng kum u Sengbath Marak u la shah siat ha ki lehnoh GNLA na ki bynta ki kti jong u bad u la mynsaw jur.
Katei ka jingjia ka la jia ha ka por 2:30 baje nohphai sngi ha ka shnong Kamagre.
Katei ka jingjia ka la jia katba u Incharge jong ka Jengjal PS bad ka kynhun jong u ki dang wan phai na Gabil ki la iohi ia uwei u ehrang GNLA uba kim ithuh uba la kieng atiar bha bad u iaid ha surok bah bad u phong da ki jain thohrew (jain shipai) bad utei u ehrang u dang thmu ban rahbor ia ki ar ngut ki nongkhaii na katei ka shnong bad ki la thep ia ki hapoh kali.
Hynrei haba ki pulit ki la tur sha ka phang ba ki don ki GNLA uwei na ki dkhot katei ka seng u la ther kuli sha ki pulit bad ka la dei na ki bynta ka kti utei u pulit Havildar.
Ia utei u pulit ba la mynsaw la pynkit sha Hospital, la ong ba ha katei ka por ka la mih ka jingiather kuli markylliang hapdeng ki pulit bad ki lehnoh hynrei ki lehnoh ki la phet krad noh sha ki khlaw kiba rben.
Ka kynhun ki SWAT na Tura bad u Commandant jong ka 2nd Batallion ryngkat u ASP ka Baghmara ki la leit sha katei ka jaka ban khynra lehnoh kaba ki nongshong shnong ki la iathuh ki don hynriew ngut ki dkhot ka GNLA.Nongpoh, 25 Rymphang:Kumba naduh ba la mih ki jingpyrshah halor ka jingthmu jong ka sorkar ban wanrah ia ka lynti rel sha ka Jylla, mynta ka sngi ka KSU, North Khasi Hills District (NKHD), da ka juh hi ka rai, ka la pynpaw pyrthei biang ia ka jingpyrshah kaba jur halor ka jingwan jong ka lynti rel ha Meghalaya.
Haba iakren bad ki nongthohkhubor, u president ka KSU NKHD, Samla Ferdynald Khar kamni, u la ong, ba ka seng kan ym sangeh bad kan dang bteng ia ka jingpyrshah halor ka jingwan jong ka Railway sha ka jylla.
“Ym lah ban len, ba ka jingthmu jong ka sorkar ban wanrah ia ka Railway sha ha jylla ka long kum ka jingkyrkhu ia ki paidbah, namar lyngba jong ka Railway kan wanrah ruh ia shibun ki jingmyntoi, khamtam eh ha ka roi ka par, hynrei ka nongrim ba kum ka seng ka ieng pyrshah kadei namar ba ka sorkar kam shem la shimkhia ban pynmih ia ki kyndon ain ba pyrkhing, khamtam haba iadei bad ka jingwanrung kyrthep jong ki mynder ri" ong u samla Ferdynald Kharkamni.
Ha ka jingshisha kum ka jylla ka la donkam ban don noh ia ka jong ka kad rel, na ka bynta ban kit ia ki mar ki mata ha ka dor ba bit, hynrei lada kane ka Railway kan wan sha ka jylla, kan wanrah ruh ia ka jingtuid ba khlem sangeh jong ki mynder, kaba wanrah ruh ia ka jaidbynriew ha pdeng ka jingma bakhraw, bynrap u samla Ferdynald Kharkamni.
U la ai ruh ia ka jingkhublei ia ki paidbha ka thain Byrnihat, kiba la ai ka jingkyrshan ia ka seng naduh kaba sdang, ha kane ka jingpyrshah ia ka sorkar ban wanrah ia ka Railway, kaba la pyniasnoh na Tetilia-Byrnihat bad u la kyrpad ia ki paidbah jong ka thain Byrnihat ba kin ieng halor ka nongrim ban pyrshah ia ka Raliway, tad haduh ba ka sorkar kan pyntreikam noh ia ki kyndon ain ba pyrkhing ban tehlakam ia ka jingwantiud ba khlem sangeh jong ki mynder bad ban shna ruh ia ki ain ka ban iada kyrpang ia ki paid ka jylla na ka jingshahtyllep ha ki mynder.
Kumba ngi la pyrshah ia ka jingwan jongka Railway bad kumjuh ka seng ka maham tyngeh ia kiwei kiwei ki kompani, kiba wan ban syrvey ia ki jaka ha ki thain Lailad, Umsohlang, Kyndemkulai bad ha kiwei kiwei ki jaka, ba ki sangeh noh mardor ia kane ka jingwan ban survey ban shna ia kilynti rel hapoh jong ka District.
Namarkata, u la kyntu ia ki Dorbar Shnong bad kumjuh ruh ia ki trai jaka ban kin long kiba husiar, na kane ka jingwan ban survey jaka da kine ki kompani ba khyllah, kiba wan thew wan woh ia ki jaka khlem ka jingtip jong ki Dorbar Shnong bad trai jaka, pynkut u Samla Ferdynald Kharkamni.
Shillong, 25 Rymphang:Ki pulit ki la lap haduh 30 tylli ki bom IED kiba la pynap da ka seng lehnoh ka GNLA ha kawei na ki surok shnong ha East Garo Hills.
Ia kitei ki bom la lap ha ka por ba ki pulit ki la leit ban khynra lehnoh ha Durama Hills ha kaba ka la don ruh ka jingiasiat bad ki dkhot katei ka seng,hynrei ki lehnoh ki laphet krad noh sha khlaw bad ki la ieh ia utei u bom ha surok shnong.
Kane ka dei ka sien nyngkong ba ki pulit ki la lap haduh 30 tylli ki bom, ki bor syntiat jong ki pulit ki la suba ba ia kitei ki bom ka GNLA ka la pynap da ka jingiarap jong u nongialam ka ULFA u Drishti Rajkhowa.
Shillong, 25 Rymphang:U Myntri Rang bah ka jylla u Mukul Sangma u la khot iakren biang bad ki 12 sengbha lang kum ka KSU, FKJGP, HNYF bad kiwei ban pyniaid shakhmat ia ki kam ba la dep iamynjur kham mynshwa ban pyntreikam ia ki kyndon ban tehlakam ia ka jing wan rung ki mynder sha kane ka jylla.
Ka jingiakynduh kan long janmiet ha Secretariat, kaban la kular hi da u Myntri Rangbah kham mynshwa, ban khot jingialang biang shwa ban sdang ka dorbar mang tyngka.
La sngewthuh ba ka sorkar ka la pynkhreh ban pynkylla ia ki kyndon jong ka ain shong iing wai, khaii Benami kiba la dawa da ki sengbhalang naduh kham mynshwa.
Hadien kane, kan sa don ruh ka jingialang jong ka kynhun myntri, kaban shim ia ki rai ba kongsan kiba lah ban pdiang na kane ka jingialang.
Shillong, 25Rymphang:Ki shipai BSF ka BOP Baldamgiri kaba hap ha South West Khasi Hills district hynnin ka sngi ki la ioh kurup haduh 29 tylli ki masi kiba thmu ban pyniaid tuh sha Bang ladesh da ki nongkhaii tuh.
Ki BSF ki la ong ba ia kitei ki masi la wanrah na ka thain Dubri, Assam da ki nongkhaii tuh ban die sha Bangladesh lyngba ki lynti khappud ka Meghalaya, hynrei da ka jingstet ki shipai BSF kiba ap pahara ha khappud ki la ioh kem ia kitei ki masi katba ki briew ki la lait phet noh hapdeng ka jingdum ka miet.
Kane ka long ka sien banyngkong ba ki BSF ki ioh ban kurup ba bun tam na ki nongkhaii tuh ha katei ka thain.
Ha kawei pat ka jingjia ki BSF ki la ioh kurup 950 bilor ka kyaid phareng na Patharghat, East Khasi Hills district, kiba thmu ban shalan tuh sha sha Bangladesh.
Ki nongkhaii tuh  mar iohi ia ki shipai BSF ki la lait phet noh ha ka jingdum ka miet.
Ki BSF ki la pynlong ia ka jingpahara kaba jur ha ki khappud jong ka India bad Bangladesh ban iada ia ki nongkhaii tuh bad kiwei kiwei ki kam pyntriem da ki kynhun lehnoh.
Ia kitei ki masi bad kiwei ki tiar ba ioh kurup la aiti noh sha ki bor ba dei peit ban pynlong ia ka jingtohkit ba bniah.
Shillong,  25 Rymphang:Ha ka Kyrwoh ba la phah da u Director ka Jaintia Hills Development Society, Bishop House’s Jowai Diocese Lumbih syntu Mihmyntdu u Rev.Phadar Manbha Pakem la ong ba ka Public Health Centre (PHC) Barato kaba la shimti da ka Jaintia Hills Development Society, ka la kmen shibun haba ka la ioh ia ka jaka sumar ha kane ka PHC na ka bynta ki briew kiba pang TB (Tuberclusis).
Shuh shuh ka kyrwoh ka ong ba ka jingioh ia kane ka jaka sumar jingpang TB ha kane ka PHC ka iarap ia ki briew kiba ioh ia kane ka jingpang (TB) Test bad ioh jingsumar ha kane ka PHC.Ia kane ka jaka Test bad sumar ia kiba pang TB la plie mynta ka sngi (25/2/2016) da u ma Hilarius Dkhar MDC barim ka thain ha ka jingiadon lang ka Dr.Evalinda Laloo District Tuberclusis Officer, Phadar Manbha Pakem Director ka Jaintia Hills Development Society kawei na ki Seng treimon sngewbha , u Phadar John Michel Marboh Asst.Parish Priest ka Parish Khrist Syiem Barato,  ki Rangbah shnong, Secretary shnong ka Barato A,B & C, ki khynnah skul bad ki nongshong shnong jong ka shnong Barato bad ki shnong ba marjan.
U Director jong ka Jaintia Hills Development Society Phadar Manbha Pakem haba kren ha kane ka sngi, u la pynpaw ia ka jingkmen haba la ioh ia kane ka jaka Test bad sumar ia ia ki Nongpang TB bad ha ka juh ka por u pynpaw ka jingsngewnguh ia ki Doctor, ki Nurse bad ia ki paidbah nongshong shnong bad kyntu ia baroh ban iatrei lang khnnang ba kane ka jingioh ia ka jaka Test bad sumar jingpang TB kan long kaba wan rah jingmyntoi ia ki Nongpang TB kiba wan shah Test bad wan shah sumar ha kane ka PHC kaba pyniaid da ka Jaintia Hills Development  Society.
Shillong, 25 Rymphang:  Ka jingialang ban pyndam noh ia ka seng kieng atiar ka United A’chik Liberation Army (UALA) kan long ha ka 29 tarik Rymphang, 2016 ha madan Dikki Bandi, Dakopgre, Tura ha kaba baroh ki dkhot ka seng UALA kin don ha katei ka sngi ban aiti ryngkat ki tiar ialehkai sha ka sorkar ban don lang u Myntri Rangbah u Dr Mukul Sangma, ka myntri kam pohiing ka kong Roshan Warjri bad kiwei kum ki nongialam niam, ki riew shemphang.
Ka UALA ka la iasoi ia ka jingiateh kular bad ka sorkar ha u 18 tarik Nohprah, 2015.
Na ka seng kieng atiar la mihkhmat da u Chairman jongka, u Novembirth Ch Marak ba khot sin kum  u Chiindik  ba la don lang ki heh sorkar kynthup u Myntri Rangbah, ka myntri kam pohiing ha Tura Circuit House.
Ia ki dkhot ka seng la  bthah ba kin leit sha ki pulit ka district ban pynshisha bad ia ki kyrteng bad ki tiar ialehkai jong ka seng, yn phah sha u chairman ka UALA.Ia ki dkhot ka seng yn sa ai ia ka jinghikai ba kin kylla ka jingim kumba long lem kiwei ban sangeh noh ki kam bymman bad yn hikai ruh ba kin seng kam seng jam ban ieng ha la kijong k kjat lyngba ka jingiarap ka sorkar.
Shillong, 25 Rymphang:Ka dorbar jong ka KHADC kan sdang lashai ka sngi ka 26 tarik u rymphang bad katei ka dorbar kan neh haduh hynriew sngi kata haduh ka 1 tarik u Lber,2016.
Kumba long myn shuwa la iohi ba ka Dorbar ka KHADC ka ju shong shit bha naba ka liang pyrshah ruh ka ju don bun ngut ki dkhot, hynrei kumba long mynta katei ka Dorbar ka KHADC kan long kaba kynjah naba ki don tang ar ngut kiba don mynta ha ka liang pyrshah kata tang u bah Pyniaid Sing Syiem, MDC ka Sohryngkham bad ka kong Teilinia Thangkhiew MDC ka Mylliem konstitwensi, baroh ar ngut kitei ki dei ki MDC jong ka seng HSPDP.Katba baroh ki MDC kiba don ha KHADC mynta ki don ha ka liang synshar jong ka PDF.Shillong, 25 Rymphang:Ka BJP, ka dang pynap ia ka jar jongka ban khwai kha heh ha ki khyndiat sngi ban sa wan.
Katei ka long katba kum ka jingiakren bad uwei u nongialam ba rangbah jong katei ka seng, mynta ka sngi.
La iathuh ba ka jar kan kham dap bha ha kane ka sien, na sha Jaintia Hills, ha kaba la iathuh ba ki don ki heh jong ka seng UDP bad kumjuh na ka Congress, kiba ka jingiakren, ka la nang iaid shakhmat bad ba kan long sa tang ka por, ba kin pynrung dkhot ialade sha katei ka Seng.
Ki heh BJP, ki kam ruh, ba ki arngut ki kha heh jong ka seng UDP, kiba la mih ialade na katei ka seng, kiba kynthup ia U Ma Sing Mulieh bad kiwei de, kin dei ki khyndiat ngut ki ban sa iohi shen, ba kin pynrung dkhot ialade sha ka seng BJP, ong utei u nongialam jong ka seng ha ka Jylla.
Na ka jing ia thuh jong utei u nongialam, la sngewthuh ba ki don ruh ki MLA jong ka seng Congress, kiba dei hi na Jaintia Hills, kiba ka jingiakren, ka la nang iaid ha kine ki sngi bad kiba lah ban rung sha ka seng BJP, ha shwa ka elekshon 2018.
Shillong, 25 Rymphang: Mynhynnin ka sngi u Rupang u la batai ia ka dur ka dar ka rynieng ryniot bad ki jingthoh phylla kiba don ha u maw ha Lyngkyrdem, ka shnong kaba don ha ka lynti shuwa ban poi Pynursla.
Hadien ba la lap ia utei u maw u Rupang u la rung hapoh ka shnong Lyngkyrdem ban ia kynduh ia ki riew rangbah jong katei ka shnong bad kumjuh ia kiba la kham tymmen ban tih bniah shaphang utei u maw.
Ha ka jingiakren bad uwei na ki riew tymmen katei ka shnong u bah Peter Rynjah u la ong ba ia utei u maw la ju khot u maw u ‘She’ bad ia katei ka jingthoh ruh u la ong ba la thoh da utei u briew uba dei na ka kur Rynjah bad ka kyrteng utei u briew u dei u bah Shedwel Rynjah.
U bah Peter u la ong ba um tip thikna ha u snem aiu u la thoh ia utei u maw, hynrei u shu kynmaw ba ha katei ka por u dang khynnah bad u dang don kumba 10 snem eiei karta.
Mynta u bah Peter u la don 78 snem karta bad la shu antad ba ia utei u maw la naduh 70 snem eiei mynshuwa.
Kaba kham phylla kaba u Rupang u la ioh jingtip na utei u rangbah ka long ba u nongthoh ia utei u maw um dei u briew uba nang ba stad hynrei u dei u Misteri bad um dei ruh u briew uba biang ki jingmut jingpyrkhat kumba long ki para briew hynrei la ong ba u dei u briew uba pher jinglong bad uba long kyrpang naba u im u sah marwei hi bad ka rukom pyrkhat pyrdaiñ jong u ka ia pher na ki para briew kaba ha katei ka shnong la ong ba u dei uba don jingduna.
Haba kylli shaphang ka jingim utei u nongthoh ia kitei ki dak ha u maw u bah Peter u la ong ba u She u don tang ar ngut shipara kata ma u bad ka para kynthei jong u (baroh ar ngut ki la khlad noh).
U la iathuh biang ba u She u shong u sah marwei ha synrang maw kaba don sharum surok jong katei ka shnong, u shong samla marwei hi haduh ki sngi ki jingiap jong u.
U bah Peter u la ong ba u kynmaw ba ki don ar tylli ki maw kiba u She u la thoh dak kumtei hynrei uwei na ki la ong ba la wan shim noh da ki briew ka sorkar bad la ong ba mynta u don hapoh Museum ha State Central Library, katba uwei pat u sah kumtei ha katei ka jaka ha ka kyntoit kaba ki ong ka Mawlieh.
U la iathuh ba ha ki por mynshuwa ki phareng ruh na ri Germany bad France ki la wan ban shondur shondar bad ban peit bniah ia utei u maw, hynrei ki nongshong shnong kim tip eiei aiu ki la leh bad kaei ka jinglap jong ki watla ha ka por ba ki wan la ong ba lada ki lap kaei kaei kaba phylla ne ia ka jingmut ka jingthoh ba kin pyntip lem sha ka shnong.
Shillong, 25 Rymphang:Ka Joint Action Committee (JAC) Against Meghalaya Agrovet ba kynthup ia ka KSU Umsning Circle bad ka RBYWO ka la bitar ia u Executive Member ba peit ia ka tnad Khaii ka KHADC u Bah James Sylliang da kaba kynnoh ba u la leh donborjongu ban ai licence ia ka plot-1 jong katei ka kompani ri syiar kaba don ha Tdoh Umsiang, Mawhati Kon stitwensi.
Ka JAC ka la kynnoh ba u EM u la ai license ia katei ka kom peni wat hapdeng ki jingpyrshah na kiba bun balang bad byrthen ban kiew sha iing Kashari halor kane.
Ha ka kyrwoh ba la phah da u Chairman ka JAC, Bah P Kylla bad Secretary Bah Ban  Kharnaior ki la ong ba ki paidbah ki pyrshah jur ban ai license ia kane ka kompeni hynrei u EM ula leh donbor ban ai licence bad wat ka Executive Committee ruh kam tip halor katei ka jingai licence.
Ka JAC, ka pynrem jur ia ka jingleh lyndet u EM marwei khlem ka jingtip ka EC bad la buh jingkylli kaei ka jingiadei jongu bad ka Meghalaya Agrovet.
Ka la ong ba shen kan sa leit ban iakynduh markhmat ia u CEM, KHADC ban dawa pyndam noh ia katei ka licence ban ruh ban weng ia ka trade na utei u EM ba mynta.
Nongpoh, 25 Rymphang:Kumba naduh ba la mih ki jingpyrshah halor ka jingthmu jong ka sorkar ban wanrah ia ka lynti rel sha ka Jylla, mynta ka sngi ka KSU, North Khasi Hills District (NKHD), da ka juh hi ka rai, ka la pynpaw pyrthei biang ia ka jingpyrshah kaba jur halor ka jingwan jong ka lynti rel ha Meghalaya.
Haba iakren bad ki nongthohkhubor, u president ka KSU NKHD, Samla Ferdynald Khar kamni, u la ong, ba ka seng kan ym sangeh bad kan dang bteng ia ka jingpyrshah halor ka jingwan jong ka Railway sha ka jylla.
“Ym lah ban len, ba ka jingthmu jong ka sorkar ban wanrah ia ka Railway sha ha jylla ka long kum ka jingkyrkhu ia ki paidbah, namar lyngba jong ka Railway kan wanrah ruh ia shibun ki jingmyntoi, khamtam eh ha ka roi ka par, hynrei ka nongrim ba kum ka seng ka ieng pyrshah kadei namar ba ka sorkar kam shem la shimkhia ban pynmih ia ki kyndon ain ba pyrkhing, khamtam haba iadei bad ka jingwanrung kyrthep jong ki mynder ri" ong u samla Ferdynald Kharkamni.
Ha ka jingshisha kum ka jylla ka la donkam ban don noh ia ka jong ka kad rel, na ka bynta ban kit ia ki mar ki mata ha ka dor ba bit, hynrei lada kane ka Railway kan wan sha ka jylla, kan wanrah ruh ia ka jingtuid ba khlem sangeh jong ki mynder, kaba wanrah ruh ia ka jaidbynriew ha pdeng ka jingma bakhraw, bynrap u samla Ferdynald Kharkamni.
U la ai ruh ia ka jingkhublei ia ki paidbha ka thain Byrnihat, kiba la ai ka jingkyrshan ia ka seng naduh kaba sdang, ha kane ka jingpyrshah ia ka sorkar ban wanrah ia ka Railway, kaba la pyniasnoh na Tetilia-Byrnihat bad u la kyrpad ia ki paidbah jong ka thain Byrnihat ba kin ieng halor ka nongrim ban pyrshah ia ka Raliway, tad haduh ba ka sorkar kan pyntreikam noh ia ki kyndon ain ba pyrkhing ban tehlakam ia ka jingwantiud ba khlem sangeh jong ki mynder bad ban shna ruh ia ki ain ka ban iada kyrpang ia ki paid ka jylla na ka jingshahtyllep ha ki mynder.
Kumba ngi la pyrshah ia ka jingwan jongka Railway bad kumjuh ka seng ka maham tyngeh ia kiwei kiwei ki kompani, kiba wan ban syrvey ia ki jaka ha ki thain Lailad, Umsohlang, Kyndemkulai bad ha kiwei kiwei ki jaka, ba ki sangeh noh mardor ia kane ka jingwan ban survey ban shna ia kilynti rel hapoh jong ka District.
Namarkata, u la kyntu ia ki Dorbar Shnong bad kumjuh ruh ia ki trai jaka ban kin long kiba husiar, na kane ka jingwan ban survey jaka da kine ki kompani ba khyllah, kiba wan thew wan woh ia ki jaka khlem ka jingtip jong ki Dorbar Shnong bad trai jaka, pynkut u Samla Ferdynald Kharkamni.
Shillong, 25 Rymphang:Ki paidbah ka sor Shillong ki la kulmar thlim ban wad kyrteng ialade ban ioh jingmyntoi na ka skhim khaw tad ne ka National Food Security Scheme (NFSS) namar ba bun kim don kyrteng ha ki jaka ba ki sah hynrei la mih kyrteng sha kiwei pat ki jaka bym sah.
U nongthoh khu bor u la iakren bad katto katne ki briew ha sor, la iathuh ba kane ka jingleh ka sorkar ka la pynkulmar thlim ia ki namar ba bun kiba mih kyrteng kim tip ba ki mih namar ba ia ka kyrteng jongki, la pynmih sha kiwei ki jaka ba kim sah satia.
“Ngi tip ba don kyrteng da ka jingiathuh ki paralok ba ithuh na kawei ka jaka, hynrei ngi mut ba ngim mih kyrteng namar ba ngim iohi haba leit peit ha ki dukan sam reshon ha jaka ba ngi sah", la ong iwei I longkmie ba sah ha Jaiaw.
Don kiba la leit sha DC ophis ban wad jingtip halor kane namar ba ki jah kyrteng hynrei na DC ophis ki la bthah ba dei ban leit peit sha man ki jaka ba sam reshon namar ba ki kyrteng jongki, ki lah ban don.
Namar kane ka jingleh ka sorkar, ka la pynlong ia ki briew ban leit wad kyrteng ialade kylleng ki jaka ba sam reshon la ki mih kyrteng ne em ban ioh jingmyntoi na kane ka skhim khaw tad.
Ha kawei ka liang na DC ophis, la iathuh ba ia ka kyrteng jong ki briew ban ioh jingmyntoi na kane ka skhim, la leh da ka tnad khein briew ne khanasumari naduh u snem 2011, bad ia ki thup kyrteng la leh da ka National Informatic Centre (NIC) kaba shu thep jhulum beit naphang ia ki briew katkum ka Block ne ka jaka khlem dab uh kyrpang ia kiba dei na kano kano ka jaka ba sam marbam ne Fir Price shop.
“Na ka bynta ka Jaiaw, la thep ia ki kyrteng ha ka thup ka Jaiaw khlem da buh ne thep kyrpang ia kano kano ka jaka bas ah", la ong ka thymmei khubor na DC ophis bad bynrap ba na kane ka daw, don ki briew ba sah ha kawei ka Dong, ki mih kyrteng sha kawei ka Dong.
La iathuh ba kito kiba ioh bynta na kane ka skhim, ki lah pat ban pynkylla sha ka jaka ba ki sah da kaba leit shim jingbit na ka ophis jong u DC kham hadien.
La iathuh shuh ruh ba ka jingpaw kyrteng jong ki briew ba trei kam sorkar ban ioh jingmyntoi na kane ka skhim, ka lah ban long ba ha ka por ba leit khien briew ne thoh khanasumari ha u snem 2011, kim pat ioh kam sorkar hynrei ki lah ban ioh kam hadien.
Hynrei kum kine ki briew lada ki mih kyrteng ki dei ban leit pyntip sha ka ophis jong u DC namar ba katkum kane ka ain, ym shah ia ki nongtrei sorkar ban ioh jingmyntoi na kane ka skhim bad lada ki leh kumta, ki lah ban shah pynshitom ruh katkum ka ain.
Lah ban kdew ba kham mynshwa, ka khasi Students Union (KSU) ka pyrshah  ia ka rukom pyntreikam ia kane ka skhim marbam tad  namar ba bun kiba la mih shibun ki kynrum kynram kiba la ktah mationg ia ki trai ri muluk.
Kaba kham lyngngoh shuh shuh ka long ba ki trai ri trai muluk  kiba don ia ka hok ban ioh bynta ha ka National Food security Act ki la shah kyntaid mardor bad kane ka wanrah ia ka jingsah umdum kaba pynshaiong ia kiba bun ki balang.
Ka KSU ka la ong ba kiba bun hi kiba ioh ki dei ki bar jylla katba ki trai ri trai muluk ki shah kyntait bad shah iehbein.
U Myntri ka tnad sam marbam ka jylla u Clement R Marak, u la ong ba ka NFSA kan ai jingmyntoi ia 21, 49, 095 ngut ki nongshong shnong ka jylla.
Na kane ka skhim kin ioh khaw tad ha ka dor T.3 shi kilo bad u kew T.2 shi kilo.
Na ki 21,48, 095 ngut ki nongshong shnong, 18, 45, 631 (77.79 per cent) ki dei na nongkyndong bad 3, 03, 464 (50.87 per cent) ki dei na jaka sor.
Ki nongioh bynta na ka  NFSA  kin ioh khaw 5 kilo shi bnai shi khlieh katba kito kiba dei jong ka  Antyodaya Anna Yojana (AAY) kin ioh 35 kilo shi bnai.
Ka sorkar jylla kan ioh 8792.18 metric ton u khaw bad 1483.85 metric ton u kew katba u khaw AAY yn ioh 448.53 metric ton ha ka shi bnai.
Ka sorkar kan hap pynlut haduh T.3.28 klur ha ka shi bnai ha kaba ka jinglut kan long 90 percent yn bei ka sorkar pdeng bad 10%  yn bei ka sorkar jylla.
Ka East Khasi Hills District ka dei ka district kaba bun tam kiban ioh khaw tad kiba don haduh 1, 86,439 ngut katba ka  North Garo Hills District kan dei kaba khyndiat tam kaba don tang 6694 ngut kiban ioh ia kane ka skhim.
Shillong, 25 Rymphang:Ka sorkar jylla ka la pynkhreh ban mang pisa noh ban ai Contributory Provident Fund (CPF) sha baroh ki nonghikai skul LP skul bym dei sorkar ha ka jylla.
Ka CPF ka dei kaba ju ai ka sorkar tang ia ki nonghikai deficit naduh kham mynshwa bad ha kane ka kynti, sa ki nong hikai LP kin sa ioh lem ia kane ka jingmyntoi, kaban long kum ka kynja baibam tymmen hadien ba la shong thait.
Ia kane ka CPF la pynkhreh ban pynrung noh ha ka mang tyngka jong mynta u snem 2016-17, ha kaba ka sorkar ka la pan ia baroh ki jing donkam jong kito ki nonghikai kiba dei ban ioh ia kane ka  jingmyntoi.
“Kane ka CPF kan treikam naduh u Lber ban wan jong mynta u snem", la iathuh u Joint Secretary ka KJDSTA Babu Kular Khongjirem mynta ka sngi.
U la ong ba kito ki nonghikai ki bym pat ioh ia ka jingpynthikna, ki dei ban leh noh wut wut namar ba khlem ka jing pynthikna (confirmation)  kim lah satia ban aplai ia katei ka jingmyntoi.
Shillong, 26 Rymphang:Ha ka dorbar jong ka KHADC kaba la long mynta ka sngi u MDC ka Sohryngkham-Maw ryngkneng Konstitwensi u bah Pyniaid Syiem u la wanrah ia ka jingkylli hapoh Ing Dorbar haei ka District Council ka la pyndonkam ia ka khlaw ban thung ia ki diengjri, ka jubab ba la ioh na ka EM in Charge jong ka khlaw ka kong Grace Mary Kharpuri ka long ba la thung ha Lailad, Ri-Bhoi.
Utei u MDC u la kylli biang katno la pynlut ban thung ia kitei ki diengjri, ka la jubab ba la pynlut haduh T.16,64,850 tyngka (Khadhynriew lak saw phew hajar phra spah tyngka).
U bah Pyniaid u la kylli biang katno tylli ki tynrai dieng jri la thung ha katei ka khlaw, ka kong Grace ka la ong ba la thung 9000 tylli ki tynrai diengjri ha katei ka jaka kaba don 20 hektar.
Katkum ka jubab jong ka kong Grace ka la ong ba la thung ia kitei ki dieng jri naduh u snem 2006 bad la khmih lynti ba kin mih soh noh shen ha kine ki khyndiat sngi.
Ka la ong ruh ba ka jingpynlut baroh na ka bynta ban thung ia kitei ki dieng lapynlut hi na ka pla tyngka jong ka District council bad ki ophisar kiba la phah ban peit ia katei ka kam ruh ki dei kiba la dep ban pyntbit.
Shillong, 26 Rymphang:Ka jingialang jong ki sengbhalang bad ka sorkar hynne ka sngi ban iakren ia ka jingpyntreikam ia ka ain shongwai iing ne ka Meghalaya Tenants Verification and Regulation Bill 2016, kam pat long kaba hun, bad kan don biang ka jingiakynduh biang lashem taiew shwa ba ka sorkar kan rah ban pynlong ain noh ha iing dorbar.
“Ngi la dawa na ka sorkar ba dei ban pynlait ia ki trai shnong ka jylla na kane ka ain shong wai iing ne ka Meghalaya Tenants Verification and Regulation Bill 2016 da kaba pynrung ia ka kyn don halor kane", la ong u general secretary ka HNYF Bah Sadon K Blah hadien ba la wai ka jing iakynduh bad u Myntri Rangbah ka jylla u Mukul Sangma mynta ka sngi.
Katkum ka jingong jong kine ki nongialam sengbhalang, ka sorkar ka la don ha ka jingthmu ban pdiang ia kane ka jingdawa jong ki sengbhalang tangba kan sa khot jingialang biang lashem taiew ban iakren kham bha ia kane ka kam.
“Ka sorkar ka la ong ba kan pynlait ia ki trai jaka kane ka jylla na ka thapbiang jong kane ka ain", la ong u President ka FKJGP Bah Joe Marwein bad bynrap, “tang ki briew ba nabar ki dei ban shah trei ha kane ka ain ba ki dei ban leh affidavit bad kiwei ki jingdonkam".
Kane ka ain Meghalaya Tenants Verification and Regulation Bill 2016 kan nym treikam ia ki ophis sorkar pdeng bad ki PSU.“Ngi la iakren ia kane ka kam bad ngi pdiang ia kane ka jingpynlait noh ia ki ophis sorkar pdeng, ki PSU namar ba lada ngi sngewthuh ba kim nym lait pat na ka  jinglait haba ki wan sha kane  ka jylla na ki jaka rung bad jaka mih", la ong u Bah Sadon.
Halor ka Meghalaya (Benami Transaction Prohibition) Amendment bill 2016, ki sengbhalang ki la dawa ba dei ban bsuh shuh sa ka kyndon Detection (Lap) ban pynshitom ia ki briew kiba leh benami ia ka kam ka jam.
Shillong, 26 Rymphang:Ka jingialang ka kynhun myntri hynne ka sngi ka la rai ban thaw ia ka Administration Rules and Regulation Revision Advisory Committee ban bishar bad peit bha ia ki ain bad ki rule kiba la shim na ka Assam.
Haduh ban thaw ia ka Meghalaya ha u snem 1972, ka jylla ka don ha ka jingsynshar ka Assam bad hadien ba la ioh ia ka jylla Meghalaya kala shu shim ia ki ain na ka sorkar Assam.
“Hadien ba la ioh ia ka jylla Meghalaya, la shu shim ia ki ain bun bah na Assam bad bun bah mynta kum kine ki ain ki donkam ban pynkylla.
Namarkata, ka donkam ban don da ka Komiti ban khlieh da ki ophisar ba la shong thait", la ong u Myntri Rangbah u Mukul Sangma hadien ba la wai ka jingialang ka kynhun myntri.
Ha kajuh ka por, ka jingialang ka la pdiang ia ka jingkren ban ai da u Lat ka jylla u V.Shanmu ganathan ha ka sngi ba sdang ka dorbar mang tyngka ha ka 4 tarik Lber.
Ha kajuh ka por, ka kynhun myntri ka la pdiang ruh ban thaw ia ka Directorate of Information Technology and Communications (DITC).
Shillong, 26 Rymphang:UMLA ka Sohra Konstitwensi u bah Titos Chyne u la thoh shithi sha u myntri rangbah ka jylla u Dr.Mukul Sangma ba un shimkhia ban pynioh noh ia ka tulop ki nongtrei ka MCCL kaba la sahteng la jan shisnem eiei mynta.
Ha katei ka shithi u MLA u la kdew ba mynta ka la dei ka por long skul ki nong trei jong katei ka karkhana pynmih dewbilat ki la ia kynduh jingeh ban pynbiang ia ki bai rung skul, ki bai kot bai sla ki khun jong ki bad u la ong ruh ba katei ka jingbym ioh tulop ka lah ruh ban pynpait pynpra ia ka longing longsem jong ki.
U la ong ba um donlad ban leh da kumwei pat hynrei ban kyrpad jur ban tuklar noh ia katei ka kam kham kloi.
Jowai, 26 Rymphang: Sa shisien, ki sur jingrwai kiba la rim ki la sawa biang ha ka meit sngi Thohdieng ha District Library Jowai lyngba ka Discover Jaintia- ka tamasa ban kyntiew ia ka kam jngohkai pyrthei.
Mynta ka sngi ba-ar ka Discover Jaintia la rakhe ia kane ka Tamasa ha ki ar jaka.
Ha  Tuberkmai Shnong ha ka jaka kaba la tip kum ka Sniriang kaba don hajan ka ‘Khloo Blai’ lane ‘Law Kyntang ha kaba ka la don ka jingshad tynrai katkum ka kolshor bad ka Para Gliding kaba la wan ban leh da ka kynhun na Sikkim bad kumjuh na East Jaintia Hills.
U ma Justine Dkhar u la long u kongsan ban plie ia katei ka tamasa ha katei ka jaka ha ryngkat ka jingiadonlang ka kong RS Manner, ADC EJH, u ma Sing Mulieh MLA barim bad Obil Kyndait MDC barim, u ma Helping Phawa, MDC barim bad uba dei ruh u President ka Sein Raij Tuber nalor kiwei kiwei ki dkhot bad nongialam ka JTES.Katei ka tamasa ka la khring ia ki spah ngut ki paidbah na kylleng ka ri lum Jaintia.
Hadien kane, ka la don pat sa kawei ka program ha District Library Jowai, ha kane ka program ki sur jingrwai kiba la rim bha bad kim bym kham ju iohsngew shuh ki la sawa biang lyngba ki nongrwai ba la ithuh da ka All India Radio.
Ki Nongrwai kiba kynthup ia u Shandalang Talang, u Sahep ka DIPR ba la shongthait, u bah Phyrnai Marbaniang , u ma Phomlin Lytan bad u khun jong u, u bah Bari Mawthoh uba dei u pulit uba trei ha East Jaintia Hills ki la rwai ia ki jingrwai kiba pynhun ia ki nongsngapHa kane ka program la donlang ruh u National Icon ba la shah jied da Election Commission ka ri India bad uba la shah pynkup burom ruh ha ka sorkar jylla, u bah Headingson Ryntathiang.
Fr.Michael Makri sdbKa synduk ïa kaba la don ruh ïa ka met jong U Don Bosco Bakhuid, ka la wan poi ha Shillong mynhynin ka sngi(26th Rymphang) shiteng synïa bad kan ïai sah ruh bad ngi baroh shi junom.
Kane ka Relic ïa kaba la juh iohsngew ruh ba bun na ki kam phylla ba ka la leh ha satlak ka pyrthei khamtam eh ha kito ki jaka ba ka la ioh ban ïuh kjat bad kadei ruh kane ka juh ka relic ka ba la leh ia ka kam phylla ïa i wei na i heprit iba kyrteng Larisa Khongsit na ka shnong Sohra, ïa ka ban sa buh ruh na ka bynta ki paidbah kiba kwah ban wan jngoh bad ban dwai ia ka – ha Don Bosco Technical School Shillong kata naduh ka 27 tarik jong u bnai Rymphang haduh ka 5 tarik jong ubnai Lber.
Hadien kata yn sa rah pat ïa ka sha Don Bosco Shrine ha Cherrapunjee bad yn sa buh ia ka junom hangtai.
U Don Bosco u dei u nong seng ïa kakynhun Salesian, u ba la sngew ruh ïa ka jingkhot ha ka jingim ka jong u ban jngoh ïa ka pyrthei salonsar ha ki ri bapher bapher, namar ba u bun kam ha kaba iarap ia ki khynnah samla ha ka jingim ka jong u.
Kane ka Relic jong u ne u riewkhuid nong ïalam lynti jong ki khynnah samla shynrang bad kynthei, ïa uba la pynkyntang riewkhuid ruh da u Pope Pius XI ha ka snem 1934, ka la wan poi ruh ha jylla jongngi ha ka snem 2011 kum shi bynta ban pynkhreh ïaka jingrakhe ïa ka jingdap ba 200 snem jong sngi ïa kaba la kha ia U ha u snem 2015 kaba la wan rah ruh ïaka jingkoit jingkhiah ïa i Larisa Khongsit na Sohra.
U Don Bosco ïa u ba la heh la san ruh ha ka ing baduk ha Turin(Italy).
Uba la kloi ruh ban aiti ïa la ka jong ka jingim na ka bynta ki khynnah samla, khamtam ïa kito kibym don ïing don sem bad ïa kito ruh kiba la sah jngai na ka jingngeit ka jong ki ha u Blei na kadaw jong ka jingkiew sted jong ki kar khana ha ki lam shatei jong ka Italy.
Uba la plie ruh ia ka skul ba la iarap ruh ïa ki khynnah samla ha ka ban ioh kam ioh jam bad ban ioh jinghikai na ka bynta ka jingngeit ka jong ki – bad kumjuh ba ïa kane ka kam la pynsah pateng haduh mynta mynne da ki nong bud ki jong u ha kylleng sawdong jong ka pyrthei bad kynthup ruh ïa kane ka jylla ka jong ngi.
Da shisha ruh ngi sngew ban ong ba ngi long shisha ki paid ba la kyrkhu da u Blei ba kane ka Relic jong u Don Bosco kan ïai sah bad ngi ha kane ka jylla ka jong ngi baroh shi junom.
Ka long ruh kum ka dak ba u Don Bosco Bakhuid u la ieid kyrpang eh ïa ngi.
Ngi ai nguh kyrpang ruh ïa kito ki briew ki ba la ïarap ïa ngi ban pynurlong ia ka jingphohsniew jong u Don Bosco ban wan jngoh ia kane ka jylla jongngi.
Shillong, 26 Rymphang:Lashai ka sngi ka 27 tarik u rym phang kan don ka jingialang bah jong ka seng UDP, na ka bynta ban jied nongialam ba thymmai hapoh katei ka seng.
Shuwa ba katei ka jingialang kan long u Rupang u la tih bniah mano ban ioh long President bad mano ban long General Secretary hapoh katei ka seng.
Kat kum ka kyndon jong ka seng UDP ban jied nongialam kam dei ha ka elekshon, hynrei ka dei ha ka mon jong ka Nomination Committee kaba don kumba 30 ngut eiei ki dkhot kiba dei ki nongkitkam ba ha khmat katei ka seng na kylleng ki jakaa.
U Rupang u la ioh ban ia kren bad kiba bun ki dkhot jong katei ka Nomination Committee halor ka kam jied nongialam ka UDP; hynrei ha ka jingiakren la sngewthuh ba hadien ba u bah Bindo M Lanong u la weng noh ia la ka kyrteng kum u nongiakhun ia ka kam President, kiba bun hi ki dkhot katei ka seng ki la noh mynsiem ban bynshet biang ia ka kam nongialam ha u Dr.Donkupar Roy u MLA ka Shella Konstitwensi ba un dang bat biang kum u President Rangbah ka seng UDP.Katkum ka jingioh lum khubor jong u Rupang la sngewthuh ba ka jingialang jong ka UDP ka ban long lashai ka sngi la dep ban pynbeit lypa ba ia ka kam President yn dang shimti hi u Dr.Donkupar Roy, u Rupang u la tih bniah ruh na kitei ki dkhot ka Nomination Committee la ka don ne-em ka jingpynkylla ia ka kam General Secretary hynrei ka jubab kaba la ioh na ki ka long ba ia ka kam General Secretary mynta ka kynti yn jied da u MLA, haba la kylli bniah iano ki don jingmut ban jied GS na ki MLA ka UDP ka jubab ba la ioh ka long ia u Dr.Jemino Mawthoh.
Ha kawei pat ka liang, U bah BM Lanong, uba dei U Working President jong ka UDP bad uba la pynkhreh bha ban iakhun ia ka elekshon President, ha kane ka kynti, kaba mynta, ula pynmih ia i jingthoh lyngkot mynta ka sngi, ha kaba ula ong “Nga la rai ban weng noh ialade na ka jingialeh ha ka jingiajied ia u President ka Seng, khnang ban wanrah ia ka jingjai-jai ha ka jingialang ka UDP General Council, ha ka 27 tarik February 2016".
Nongpoh, 28 Rymphang: Ka jingai jinghikai ne (Training) ba 12 sngi kaba la long naduh ka 16 haduh 27 tarik u Rymphang, halor ka phang ba kumno ban pynneh pynsah ia ki Wahduid, ki Um pohkhyndew ne ka “Participatory Groundwater Management & Springshed Development" kaba la long ha Conservation Training Institute (CTI) Byrnihat, Ri Bhoi District, mynha ka sngi Saitjain la pynkut noh ia kane ka training da ka jingshim bynta shitrhem jong ki samla ba shah hikai bad ryngkat ki ophisar na ki tnat sorkar bapher bapher bad kiIa kane ka jingai jinghikai ba 12 sngi lynter, la pynlong da ka People’s Science Institude (PSI), Deradun, ha ryngkat ka jingiatreilang bad ka sorkar Meghalaya lyngba jong ka tnat Soil and Water Conservation, ia kaba la bei pisa da ka Arghyam, Bengaluru.
Ha kane ka jingai jinghikai ki don haduh 22 ngut ki nongiashimbynta kiba na ka jylla Meghalaya, kynthup ia ka Soil and Water Conservation, Meghalaya Water Resources Department, Meghalaya  Water Pollution Control Board, District Rural Development Agency (DRDA), SLNA jong ka sorkar Manipur bad ka All Mizoram Farmers Union (AMFU), Aizawl.
Kumban shu pynkynmaw hangne dang shen, ka People’s Science Institute (PSI) Deradun, ha ka jingiatreilang bad ka sorkar Nagaland, lyngba ka tnat ka Land Resources, ka la pynlong ia kane ka juh ka jingiajinghikai ha katei ka jylla, ban ai jinghikai halor kumno ban tyngkai bad pynsah ia ki tyllong umbam umdih, namar kumba ka long mynta ka jylla Nagaland kadei kawei na ki jylla, kaba la shah ktah ha ka jingduna jong ki umbam umdih.
Ki nongai jinghikai ba la kham paw ha kine ki prokram ki kynthup ia ki resource person na PSI ba kynthup ia u Dr.Ravi Chopra, Dr.Anil Gautam, Ms.Khrolhiwe-u Tsuhah, Mr.Rajesh Kumar, Mr.AnkitSaxena bad Mr.Vargish Bamola.
Kadaw kaba pynlong ia ka PSI, ba kan wanrah ia kane ka training, ka long namar ba bun ki shnong ha ka thain sharing jong u lum u Himalaya, khamtam ki jylla ba hap ha ka thain shatei lam mihngi, ki shaniah ia ka umbam ka umdih na ki wahduid bad ki umpohliew ban ia ki wah kiba heh kiba don ha ki jylla ha ka dur jong ki pung ne ki pukri bad ka jingkylla khongpong jong ka maraing teng teng ba u slap u duna ka la ktah ia ki ban ioh ia ka umbam ka umdih kaba bit babiang daka jingrngad noh ki umpohliew ne ki wahduid.
Ka jingdawa ban ioh ia ka umbam ka umdih kaba bit babiang, kadei ka mat kaba baroh ki iatai, ha kaba ym tang ha ka ri India, hynrei wat ha ka pyrthei hi baroh kawei bad ka la dei ka por ban pynlong ia ki prokram bapher bapher ban hikai bniah kumno ban iada ia ki wahduid bad ki umpohliew katkum ka jingstad kaba thymmai, ka ban nym ktah ia ki umpoh khyndew bad khamtam ban iarap ruh ia ka jingwan kloi jong u slap.
Ka jingthmu ba kyrpang kane ka prokram halor ka phang “Participatory Groundwater Management& Spring shed Development" ka la dei ban don bynta lang ki nongshong shnong, khnang ban lah ban iada na ka jingtyrkhong um kaba long ka jingma kaba khraw ha ka ri hi baroh kawei.
Ka jingthmu bakyrpang jong kane ka prokram ai jinghikai ka dei ruh ban pynsngewthuh paidbah shaphang ki um kiba don hapoh jong ki mawsiang, ka jingdonkam ban pynneh ia ki umpohliew, ki um poh khyndew bad ki jingkhuid jongki um bad khamtam ban tip ia ki jaka ba don ki um, kaba long ruh ka jingdonkam ban pynneh pynsah ia kitei ki jaka.
La pynlong ruh ia ka jingleit jurip ban batai sha ki nongshah hikai ha Nongpoh ba kin tip ia ki jaka ba don ki um bad la leh ruh katkum ka jingstad saian lyngba ki GPS ban tip bniah ia ki jaka ba don ki um kiba donkam ban pynneh pynsah.
Ha kaba pynkut noh ia kane ka prokram, ki nongshah hikai halor kitei ki phang ba la ai jinghikai kumno ban iada katkum ka jingstad thymmai, la ai jinkren ruh da u Bah David L.Warbah (Joint Director, CTI, Byrnihat) u Dr.Ravi Chopra (Founder, PSI, Dehradun), ki nongwan training lem bad kiwei kiwei, ha kaba ki la pynpaw ia ka jingkmen kaba khraw ban don kum kine ki jaid prokram na ka bynta ban pynsngewthuh ia ki paidbah ban don ka jingiatrei lang na ka bynta ban iada ia ki tlong um, kiba long ka jingma kaba khraw ia ki pateng kaban wan lada ngim lah ban pynneh pynsah ia ki naduh mynta.
Shillong, 26, Rymphang:Ka sorkar Meghalaya kan pynlait pisa T.80 klur ban siew ia ka tulop jong ki nongtrei ka Maw mluh Cherra Cements Limited (MCCL) bad kiwei ki jingdonkam.
“Ka MCCL ka la iakynduh jingeh mynta katto katne por, bad ka daw ka dei namar ba kam lah ban pynmih dewbilat", la ong u Myntri Rangbah ka jylla u Mukul Sangma hdien ba la wai ka jing ialang ka kynhun myntri mynta ka sngi.
“Nga la bishar bha ia ka jingtreikam ka MCCL bad ngi donkam kumba T.80 klur ban siew ia ka ram, ka tulop, ka bai ding bad kiwei ki jingpynlut", la ong u Mukul Sangma.
Ka sorkar ka la don ruh ka jingthmu ban bei ia ki jingdonkam kane ka karkhana sorkar hynrei ha kajuh ka por, ka la kyntu ia ki nongtrei ban shim noh da ka voluntary retirement scheme (VRS).
“Ka sorkar kan pynthikna ban bei pisa ban pynim ia kane ka karkhana", la ong u Mukul Sangma.
Ha kawei ka liang, ki nongtrei ka karkhana sorkar ka Meghalaya Cement Cherra Limited (MCCL) ki la im tyrkhong haduh 13 bnai mynta namar ka jingbym siew tulop ka sorkar.
Mynta ka sngi, ki nongtrei kane ka karkhana hapoh ka lama ka MCCL Employees Union (MCCLEU) ki la iakynduh ia u Myntri Rangbah ka jylla u Mukul Sangma hapoh ka jingialam u MDC u Bah Donevan Khrwanlang, ban kyrpad kyrpon ia u ban pynlait noh ia ka tulop jongki kaba la kot kumba 11 klur tam eiei kiba dei jong ki 13 bnai ba la dep.
“U Myntri Rangbah u la ong ba un sa bishar bha ha kine ki khyndiat sngi ban pynlait noh ia ka tulop jong ngi", la ong u President ka MLCCLEU u Bah S Wahlang haba kren sha ki nongthoh khubor hadien ba la iakynduh bad u Myntri Rangbah ka jylla.
U Bah Wahlang u la ong ba la kyrpad ruh ia u Myntri Rangbah ban un wan jngoh ia katei ka karkhana kaba la shu sah kumtu khlem treikam mynta naduh ba la wanrah da kaba thymmai hadien ba kaba rim kam shym la lah shuh ban treikam.
Ki nongtrei ka MCCL ki don kumba 460 ngut tam eiei haduh mynta bad na kine, ki don kumba 100 tam kiba la thmu ban shim Voluntary Retirement Scheme (VRS).
Ha kajuh ka por, u Bah Wahlang u la ong ba ka karkhana thymmai kan sa treikam noh hi shen namar ba ia mynta la dep test lut ia baroh ki tiar ki tiar ia ka rukom treikam jongki.
“Ka karkhana barim kaba seng naduh u snem 1966 ka la sangeh treikam haduh u 2014 bad ka karkhana thymmai kaba la sdang shna naduh u snem 2006, kam pat lah treikam haduh mynta bad la kyrmen ba hapoh kine ki khyndiat bnai kan sa treikam noh", u la ong.
Katkum ka jingiathuh jong u Bah Wahlang, hadien ba la lah ban pyntreikam da ka karkhana thymmai, kan sa lah ban pynmih dewbilat haduh 600 metric ton shi sngi.
Ha ka jing ia kynduh jong ki nongtrei ka Meghalaya Cement Cherra Limited (MCCL), ki la iathuh ha u myntri rangbah, ba ki la im tyrkhong haduh 13 bnai mynta namar ka jingbym siew tulop ka sorkar.
Ki nongtrei kane ka karkhana hapoh ka lama ka MCCL Employees Union (MCCLEU) ki la iakynduh ia u Myntri Rangbah ka jylla u Mukul Sangma hapoh ka jingialam u MDC u Bah Donevan Khar wanlang, ban kyrpad kyrpon ia u ban pynlait noh ia ka tulop jongki kaba la kot kumba 11 klur tam eiei kiba dei jong ki 13 bnai ba la dep.
“U Myntri Rangbah u la ong ba un sa bishar bha ha kine ki khyndiat sngi ban pynlait noh ia ka tulop jong ngi", la ong u President ka MLCCLEU u Bah S Wahlang haba kren sha ki nongthoh khubor hadien ba la iakynduh bad u Myntri Rangbah ka jylla.
Shillong 26 Rymphang: Ka sorkar jylla ka la pyntip ha ki nongialam ki 13 sengbhalang ba ka la ioh ia 14 tylli ki jaka rung bad mih (entry &exit point) ban buh na ka bynta ban khang lad ia ka jingrung pathar ki briew nabar sha kane ka jylla.
“Ia kine ki 14 tylli ki jaka la dep ioh ia ki jaka ban shna ia ki jaka mih bad rung ha ka bynta ba nyngkong (1st phase) bad ha kaba yn pyndep ia ka jingjurip ia ki jaka ne ka social Impact Assessment (SIA) ban buh ia kine ki jaka mih bad rung hapoh ar bnai shwa ban tei noh ia ki", la ong u President ka FKJGP Bah Joe Marwein haba kren sha ki nongthoh khubor hadien ba la wai ka jingiakynduh bad ki nongthoh khubor mynta ka sngi.
Kine ki jaka ba la ioh ban buh ia ki jaka rung bad mih, ki kynthup ha Khasi bad Garo Hills, kum ha Khanduli, Byrnihat, Meridor, Mendipara bad ka Mirjungla bad kiwei pat.
“U Myntri Rang bah u la kular ban pyndep noh ia ka Social Impact Assessement (SIA) hapoh ar bnai bad ia kane ka SIA, yn leh da ka Meghalaya Institute of Governance (MIG) kaban don 14 kynhun ban leit sha man ki jaka ban pynlong ia ka jingjurip", la ong u President ka KSU u Bah Daniel Khyriem.
Na ka liang u Bah Khyriem u la ong ba ha kine ki jaka ba buh ia ki jaka rung bad mih, yn don ki tnad sorkar bapher bapher kum ka tnad Bylla, ka tnad Jngohkai ban shim jingtip ia ki briew kiba wan bad kiba mih.
U la ong ba kane ka dei ka jingialang buddien kaba la khot da ka sorkar hadien ba la iakynduh la katto katne por mynshwa ban iakren kham bha ban pynlong kam ia kane ka jingthmu.
Katkum ka jingkren jong kine ki sengbhalang, ka sorkar ka la shim khia ia kane ka kam bad ki kyrmen ba kan urlong noh shen ban pyntreikam ia ka bynta ba nyngkong (1st phase) bad hadien yn pynbud sa ka bynta baar ne 2nd phase.
Shillong, 26 Rymphang: U Myntri Rang bah ka jylla u Mukul Sangma u la kular hakhmat ki nong ialam ka sengbhalang ban pyn sangeh shwa ia ka jing pyntreikam ia ka skhim ioh khaw tad ne ka National Food Security Scheme (NFSS) ha ka jylla haduh ban ailad shwa ia baroh ki briew ba dei hok kin ioh rung ha ka thup jingiarap.
Ia kane la iathuh da u President ka KSU u Bah Daniel Khyriem haba kren sha ki nongthoh khubor hadien ba la mih na ka jingialang ba la khot da u Myntri Rangbah mynta ka sngi.
U Bah Khyriem u la ong ba ki sengbhalang ki la rah ia kane ka mat ha ka jingialang mynta ka sngi hadien ba la ioh jingtip ba bun ki briew ba dei hok ban ioh bynta na kane ka skhim, kim shym la mih kyrteng satia.
“U Myntri Rangbah u la kular ban pynmih hukum ban sangeh shwa ia ka jingpyntreikam ia kane ka skhim khaw tad haduh ban pynbeit thymmai ia ka thup kyrteng", la ong u President ka KSU.U la bynrap biang, “Kito kiba duh ne ki bym mih kyrteng ki dei ban aplai biang mynta, namar ba ka sorkar ka la kular ban leh ia kane",.
Ha kawei ka liang, u President ka KSU u la ong ba u Myntri Rangbah u la kular ban hukum ia u Deputy Commissioner ban iakren bad ka Assam ban pynthikna ba ka jingshna ia ka jingkieng ha Kuliang ba la pynsangeh jubor da ka Assam ha kine ki sngi, kan bteng biang ban shna.
Shillong, 28 Rymphang: U Dr Donkupar Roy u MLA na Shella, un bteng ban ialam ia ka seng trai ri kaba heh tam ha ka jylla ka United Democratic Party (UDP), haduh 15 snem pura ban long haduh u snem 2018 naduh u snem 2003.
U Dr Donkupar uba la shah jied President nyngkong ha ka UDP, ha u snem 2003, u la shah jied biang ban ialam ha ka jingialang bah jong ka party kaba la long ha kane ka sngi Saitjain ha Shillong.
Shwa ia kane, ar ngut ki Working President ka UDP kynthup u Bah Bindo M Lanong bad u Paul Lyngdoh ki la paw ba ki lah ban shimti ia ka kam President lada u Dr Donkupar u treh ban iapynbeit ban shong thait noh na ka kam.
Ia ka kyrteng jong u Dr Donkupar Roy la pynbna da u chairman ka Nomination Committee u Bah Metbah Lyngdoh bad la pdiang da ka jingialang bah ka party.
Ia ka kam general secretary la bujli noh da u Dr Jemino Mawthoh kaba bat da u Bah Allan F Dkhar.
Wat la, ka don ka jingsawa jur ka sur nabar ba ka UDP ka la dei ka por ban pynkylla ia ki nongialam khamtam ia u President hynrei, hapoh ka seng, ki dang bun kiba dang kwah ban pynneh ia ujuh u President.
“Baroh ngi ia angnud ia ka jingkylla hynrei kam mut pat ka jingpynkylla ia ki nongkitkam ka party.
Ka jingkylla ka long ka lynti kumno ban iaid shakhmat ban pynkhlain ia ka party", la ong u Dr Don haba kren sha ki nongthoh khubor hadien ba shah jied biang kum u President ka party hynnin ka sngi.
“Ka jingkylla kaba khraw, ka dei ka jingkylla ha ka jingiaid lynti shakhmat kiban sa wan", u la bynrap.
U ong biang, “Ngin pyrshang da ka bor baroh ban pynthikna ba ka UDP kan dei ka party kaba jop bun tam ki MLA ha ka elekshon 2018".
Kat kum ka jingong u President ka UDP, ban pynthikna ia kane, ka party ka dei ban pynthikna ba baroh ki nongtrei, ki nongkitkam kin long kiba tip bha bad sngewthuh ia ki jingeh ba ki paidbah ki iakynduh.
Halor ka jingkylli ba ki briew ki ong ia u, uba jem uba satlup, u Dr Donkupar u la jubab, “Nga lah ban dei uba jem hynrei ngam dei uba tlot.
Ngam shah pyniaid ha kano kano ka bor ba nabar, nga lah ban shim ia ka rai bad leh ia ka kam da ka jinglaitluid".
U la ong biang, “Haba ong tlot, ka mut ba dei u briew u bym lah ban shim ia ka rai".
Katkum ka jingong jong u Dr Donkupar, ka jingdon bun ki seng national party kum ka BJP bad ka Congress, kan sa plie kabu ia ka UDP ba kan leh khambha ha ka elekshon.
Tangba u la ong ba ka party ka lah ban iatreilang bad ki party ba iahap jingmut lang ha ka elekshon, bad ia kane yn sa rai da party hadien.
Ha kane ka jingialang la jied ruh ia kiwei ki nongialam kynthup Senior Working President Bah Bindo M Lanong, Working Preside- Bah Paul Lyngdoh, Bah Titosster Well Chyne, Bah Metbah Lyngdoh,Bah Moonlight Pariat, Bah Donbok Khymdeit bad u Maham Singh Sangma.
Vice President- Bah HB Nongsiej, Kong Rona Khymdeit, JA Lyngdoh, Allantry F Dkhar, Utpal Arengh, Welcome Dkhar.
General Secretary- Dr Jemino Mawthoh.
Secretaries-  Marki Mulieh, Violet Lyngdoh, Gilbert Nongrum, Reynold Kharkamni, GG Bung Snaitang, Lindin Ch Monin.
Joint Secretary secretaries-Highlander Kharmalki, Arun Marak, Aibor Roy Thangkhiew.
Finance secretary-Micheal War.
Treasurer-Kong OB Tariang.
Youth President-Embhahlang Syiemlieh, Secretary-Hamletson Dohling, President Farmer Wing-Remington Pyngrope, Secretary- Roland Nongrum.
President Women Wing-Pretty Pyngrope, Vice President-Banalari Khongwar.
Nongpoh, 28 Rymphang:Da ki hajar ngut ki paidbah na ki lai tylli ki shnong ba kynthup ia ka Pyllun, Mawpun bad Nongsder, ki la tuid ha ka jingialang ba la pynlong da ka Joint Action Committee (JAC), mynha ka sngi Saitjain ha madan Nong sder, ban pynpaw ia ka jingsngewkhia bad ka jingpyrshah kaba jur halor ka jingthmu ka sorkar ban ai jaka ia ki shipai jong ka Umroi Cantonment.
Kumban shu pynkyn maw hangne, ka sorkar jylla ka la thmu ban iapli ia ka jaka kaba don ha Nongsder, hadien ba ki shipai ka Umroi Cantonment ki la dep ban ai ia ka jaka sha ka sorkar jylla, ha ka jingdonkam ban pynheh ia ka Umroi Airport.
Kum ka jingiasnoh kti lang ia kane ka jingdawa jong ki paidbah ban pyrshah ia ka jingthmu jong ka sorkar ban ai jaka ia ki shipai ha katei ka thain, arngut ki nongmihkhmat jong ka Umroi Constituency, kynthup ia u Bah Ngaitlang Dhar, MLA bad u MDC Bah Arbinus Lyngdoh, ki la wanpoi lang ha kane ka sngi ba la pynlong ia ka jingialang paidbah ha Madan Nongsder.
Ha kane ka sngi ba la pynlong ia ka jingialang paidbah ha Madan Nongsder, la wan ban ai mynsien na ki nongialam sengbhalang ba kynthup ia ka Confederation of Ri-Bhoi People (CoRP), Khasi Students Union, KSU, Umiam Circle bad ka Federation of Khasi Jaintai and Garo People (FKJGP), Umiam Circle, kiba la pynmih ia kajuh ka sur ban kyrshan ia ki jingdawa jong ki paidbah khamtam eh ia ki nonialam jong ja JAC bad kum ki sengbhalang ki la rai ban ieng pyrshah ia ka jingthmu jong ka sorkar ban ai jaka ia ki shipai ha Shnong Nongsder.
Haba kren sha ki nongthohkhubor hadien ka jingialang, U Bah Welcome Shangpliang, Chairman ka JAC, u la ong ba ka Dorbar Shnong jong ki lai tylli ki shnong ki la rai ban iai pyrshah beit ia kane ka jingthmu jong ka sorkar ban ai jaka sha ki shipai hapoh u pud u sam jongka shnong Nongsder.
Shuh shuh, u la ong ruh kumba la iathuh da ka DC, ba ka jingshim jaka na ka bynta jong ki shipai la tuklar da ka High Court, hynrei kum ki nongshong shnong kiba la mad ia shibun ki jingshah thombor bad ki kam lehdonbor da ki shipai, ki banse ban ujor kylla sha ka Court ba kan bishar bha halor ki nongrim ba ki paidbah ki pyrshah bad lada ka sorkar ka dang bteng ban shim ia katei ka jaka, na ka liang ki la rai ruh ban iamih paidbah sha ka ophis treikam ka DC ha Nongpoh ban pynpaw ia ka jingpyrshah kaba jur halor ka nongrim ba ki paidbah ki pyrshah ban ai jaka sha ki shipai ha katei ka thain.
Ha kane ka sngi, la ioh ruh ia ka jingkren na u MLA ka Umroi Constituency, Bah Ngaitlang Dhar, u la ong ba na ka liang jong u, u la wad jingtip na ka DC, hynrei u la ioh jingtip ba ia kane ka kam la tuklar da ka High Court, watla katta ruh na ka liang jong u kum u nongmihkhmat jongki paidbah, u la kular ban iakren bad ka sorkar na ka bynta ban pynpaw halor ka nongrim ba ki paidbah ki pyrshah ban ai jaka sha ki shipai.
Shillong, 28 Rymphang: Ka CSWO ka la kam ba katkum ka jingtip ba la ioh da ka ain wad jingtip (RTI), ka Committee on Man Power Mapping ka MeECL (Megha laya Energy Corporation Limited) kala pan jingmut na u Attorney General ka sorkar ban pyndam noh ia ki kyrteng jong kito ki briew ba la mih kyrteng ban ioh kam Jugali.
Katkum ka jingpynlait kyrwoh ka president ka CSWO Kong Agnes Kharshiing, ka MeECL ka la pynmih jingpynbna ban thung kam Jugali ha ka 15 tarik Jylliew 2011 bad ia ka interbiw la pynlong ha u bnai Nailar bad Nailur 2012 bad ka result ym pat pynmih haduh mynta.
“Haduh mynta, kim pat pynmih ia ka result watla ki don 306 tylli ki kam bal ait haduh u snem 2011", la ong ka CSWO.Ka CSWO ka la ong ba ki shnong nongkyndong ki donkam bha ban don ki jugali ban shna ia ka ding haba ka thut bad kiwei ki kam.
Hynrei ka jingthmu ka sorkar ban pyndam noh wat hadien ba la ialeh ia ka eksamin, ka long ka jingpyndik bad leh tohmet ia kiba aplai ia kane ka kam, kaba long kum ka jingthok.
“Lada ki sngew bym don pisa, ki la dei ban nym pynmih jingbna", la ong ka CSWO bad bynrap ki don Ki don ruh ki Casual Jugali haduh 649 bad na kine 319 ngut ki dei ki Regular Jugalis.
Ka CSWO ka la ong ba katkum ka jubab na u PIO, ka jingbym lah ban pynmih ia ka result dei namar bym don pisa.
Hynrei ha ka por ba pynlong ia ka interbiw, don ki Casual Jugali kiba ioh TD/DA ruh bad don bym ioh.
Namar ba ka MeECL ka dei trai da ka sorkar, ka CSWO ka dawa ba dei ban pynshitom pyrshah ia ki ophisar kiba shim iakane ka rai ban khot thungkam khlem iaid ia ki kyndon ba dei ban leh.
Ka seng kala ong ba ki don shibun bah ki samla kiba khlem kam khlem jam ha kine ki sngi kiba aplai da ka jingkyrmen ban ioh kam hynrei mynta kin long langknia ei lada pynduh noh ia kaei kaba ki la dep ialeh iaka eksamin.
Katkum ka jingtip ba la ioh da ka CSWO, ki don 5328 tylli ki shnong ha Meghalaya kiba la ioh ding haduh 30 tarik Nailur, 2015.
Nongpoh, 28 Rymphang:Ha kawei ka jingjia aksiden ba sngewsih, kaba la jia mynta ka sngi ha u surok Shillong By-Pass, hajan jong ka ICAR, Ri Bhoi District, ha ka por 5.30 baje janmiet, ha kaba ar ngut ki nongshong kali ki la iap hashen bad uwei u la mynsaw jur.
Katkum ka khubor ba la ioh na ki pulit, la ong ba kane ka Maruti Car kaba don ia u No.AS 01BC 0129, kaba thmu ban hiar sha Guahati ka la iatyngkhuh bad ka trok kaba don ia u No.AS 01 S 6675, kaba thmu ban leit sha Jowai, ki la iakynduh noh ia ka jingjia ba sngewsih haba ki la poi hajan jong ka ICAR.Shuh shuh ki la iathuh, ia uwei pat uba la mynsaw jur la kit noh sha Civil Hospital Shillong da ka 108, haba iadei bad kane ka jingjia na ka liang jong ki pulit kin dang pynlong ia ka jingtohkit ban lap ia kadaw jong ka jingaksiden kaba la wanrah ia ka jingduh noh jong ar ngut ki mynsiem briew.
Shillong, 28 Rymphang: Ha ka kyrwoh khubor ba la pyllait paidbah mynta ka sngi ka GNLA ka la ong ba ki pulit ka Meghalaya kim da ia pher than na ki Taliban bad ka la kynnoh ba ki la pyndonkam bakla ia ki ktang suloi jong ki ban pyntieng pynsmiej ia ki paidbah kiba lui lui ha ka jaka ba kin iada ia ki.
Ka kyrwoh khubor na u Publicity Secretary ka GNLA u Gantong Marak u la ong hadien ba ki pulit ki la lap Bom  na Pathalgre (East Garo Hills) ki la siat pathar ha ki jaka paidbah.
Ka GNLA ka la ong ba ka la ioh jingtip ba ki kynthei ki khynnah kiba leit wad diengiap na khlaw ki shu lait im ha kikuli ki pulit hynrei bun na ki kilamynsaw na ka daw ka jingphet kulmar ba ki tieng palat.
Ka GNLA ka la ong ba ki pulit ki la siat pathar naduh ka miet sngi saitjaiñ baroh shimiet bad kumjuh ruh mynta ka sngi ha kaba bun ki briew ki la tieng wat tang ban leit sha ki jaka long jingiaseng jong ki ruh bad katei ka jingleh ki pulit ka la ktah ia ka jingshakri blei ki paidbah, ong katei ka kyrwoh.
Shillong, 26 Rymphang:Ka MDC ka Nong poh ka kong Rona Khym deit ka la ong ba ki nong bishar ka ing kashari ka District Council bad kumjuh ruh ki Addl.Judge ki donkam ban buh ding sohsaw ha ki kali jong ki namar ba kitei ki nong bishar ki donkam ban ioh ia ka jingiada kaba paka ia ka jingim jong ki bad namarba ka rai ba ki pynmih ka dei bunsien kaba ia dei bad ki kam jong ki riew bymman.
Haba ka kong Rona ka la wanrah ia katei ka jingkylli hapoh iing dorbar ka jubab u CEM ka long ba ka KHADC kan eksamin bha shuwa ia katei ka kam.
Haba jubab ia katei ka jingkylli u bah Pyn shngaiñ u la ong ba kam shym la don ha ki kyndon aiñ ba ki nongbishar ka District council kin ioh buh ding soh saw ha ki kali jong ki hynrei u la ong ba un sa shimkhia ia katei ka kam namar ba ka jingong ka MDC ka Nongpoh ka long kaba dei.
Shillong, 28 Rymphang:Mynta ka sngi ki pulit ki la pynlip san tylli ki Bom IED kaba ki lehnoh ki la buh ha kawei ka Primary Skul ha East Garo Hills,kitei ki bom ki dei kiba la buh ha phyllaw jong ka skul Adugre kaba don haWilliamnagar.
Ar tylli na kitei ki Bom ki dei kiba la buh ha kawei ka kamra klas, “U Bom IED uba khia kumba 20 kilo latep hapoh khyndew ha kawei ka kamra klas" ong u GHP Raju,Inspector General of Police.
La lap ruh ia ki bom na phyllaw katei ka skul ,ki dei ki bom kiba la pyndait da ki waiar kaba don battery,ki pulit ki la kem ia ki suba lehnoh kiba la pynap ia utei u bom bad uba la shah kem u dei u nongiarap ka GNLA uba la tip kyrteng kum u Enison Ch.
Momin, 34 snem karta uba ju khot sin kum u Vodafone na ka shnong Adugre.
Ha kine ki sngi la iohi ba ka GNLA ka la pyntriem khlem sangeh ha ri lum Garo haba tang hapoh 4 sngi ka la buh da ki phew tylli ki bom IED ha kylleng ki jaka ka ri Lum Garo.
Shillong,26 Rymphang: Ka KHADC ka la mang T.40 lak tyngka na ka bynta ban pynlut ha ka tamasa Mawbynna lane kaba ki ong ka Monolith Festival.
Ia katei ka la pynpaw da u EM ba dei peit ia ka Arts and Culture u bah Antonio N War haba jubab ia ka jingkylli ba la wanrah da kong Rona Khymdeit MDC ka UDP na Nongpoh Konstitwensi.
Katei ka jubab u bah Antonio ka dei hadien ba la kong Rona ka la bynrap hadien ki jingkylli kiba ka la buh la hato ka KHADC ka dang don jingthmu ne –em ban pynlong ia ka Monolith Festival mynta u snem ha kaba la jubab ho,oid haba ka la kylli biang lano yn pynlong, ka jubab ba la ioh ka long sdang naduh ka 31 tarik u lber, 2016 haduh ka 2 tarik u iaiong,2016.
Katei ka MDC na Nongpoh ka la kylli ruh hato la maramot ne-em ia ki ing ki sem kiba don ha katei ka shnong tynrai kaba la tip kum ka Heritage Village, ka jubab ba la ioh n a u bah Antonio ka long ba la thaw ia ka komiti ban peit ia ka jingpynbha ia katei ka shnong tynrai bad mynta la pynbha lut ia baroh ki ing trei kiba don ha katei ka shnong Tynrai.
Ka kong Rona ka la wanrah ruh ia ka jingkylli la hato la thung ne em ia ka kam 1st Class Magistrate, ka jubab ba ka la ioh na u CEM ka long em, ka la kylli biang balei ka jubab ba u la ai ka long ba ym pat dep ban pyndep ia ka personal interview.
Ka kong Rona ka la kylli biang lano yn pynlong ia ka personal interview ka jubab ba la ioh ka long ba yn pynbna shuwa ia ka result ia ki Top Ten bad mynta ki don 13 ngut ki Top Ten kiba la ioh ha ka position bapher bapher bad shen yn sa khot interview ia ki.
Shillong, 28 Rymphang:Ka myntri ka tnad Social Welfare ka sorkar jylla ka Deborah Marak ka la takraiñ tyngeh ia ki pulit da kaba ong ba ki duna palat ka jingtip kaba ki lum ha kaba kim shym la tip tang ia ka jingleit jong ka ban plie ia kawei ka skul ha ka shnong Dorenkigre ruh kaba don sha shiliang ka wah Simsang kaba hap hapoh ka konstitwensi jong ka.
Ka Deborah ka la ong ba ha katei ka sngi ka la leit sha katei ka shnong ha Williamnagar ryngkat u Deputy Commissioner bad kumjuh ruh ki nong ialam ka balang Katholik na ka bynta ban plie ia kawei ka skul, hynrei ka la ong ba ki pulit ki la pyn saphriang khubor bakla sha kikotkhubor da kaba kynnoh ba ka la leit ban ia kynduh ia ki lehnoh.
Halor katei ka jingkynnoh ki pulit ba kim tip eiei ia ka daw shaphang ka jingleit jong ka Deborah sha katei ka jaka, ka la ong ba ka la pyntip lypa sha ki pulit shaphang ka jingleit jong ka sha katei ka shnong.
“Kaba phylla ka long ba ym don pulit ha katei ka jaka ba nga wan, kane ka pyni ba ki kham tieng lehnoh pynban ki pulit ban ia ki nongshong shnong bad ki nongleit jngoh ia katei ka shnong" ong ka Deborah Marak ha ka sngi saitjaiñ jong ka taiew.
Ka la ong ba ka dei ka kamram jong ka kum ka myntri sorkar bad kum ka nongmihkhmat ban ia kynduh ia ki briew jong ka konstitwensi bad ban leit sha kano kano ka jingialang khlem da khot bor pahara.
“Ngan kmen eh lada ki pulit ki wan ban pahara pyllun ia nga khnang ba kan don ka jingkhuid bad ka jingshai iano nga leit ban ia kynduh" ka la ong.
Shillong, 28 Rymphang:U Finance Secretary ka GNLA u Rakkam D Shira u la lait salit na ki pulit ha ka step sngi saitjaiñ jong ka taiew, katei ka jingjia ka la jia ha ka por ba ki pulit ki la leit ban khynra ha ka jaka kaba utei u heh GNLA u dang ia kynduh ia ka samla jong u.
Ki pulit ki la ioh jingtip shaphang ka jingdon u Rakkam ryngkat ka samla jong u ba ki don ha kawei ka ing skul ha ka shnong Nengsangre kaba don ha South Garo Hills bad ha ka step sngi saitjaiñ ki pulit ka Nangalbibra PS ki la leit ban khynra ha katei ka shnong hynrei shuwa ba kin tur sha katei ka ing skul ki dkhot ka GNLAkiba ap pahara ia u heh jong ki -ki la ther kuli sha ki pulit.
Katkum ka khubor pulit ki la ong ba ki don hynriew ngut ki dkhot ka GNLA kiba ap pahara ia u Rakkam.
Ki pulit ki la ong ba ka jingiather kuli kaba mar kylliang ka la neh kumba 15 minit eiei bad ki la ong ba ki dkhot ka GNLA kiba ap pahara ia u Rakkam ki dei ruh ki dkhot ba kham rangbah jong ka kum u Geloram, Tolang ba ju khot sin u Lala bad u Robi ba ju khot sin kum u Tarzan.
Ki pulit ki la kam ba ha katei ka jaka ka don ruh ka kynthei kaba kilasuba ba ka dei ka samla jong u Rakkam.
Ha katei ka jingiasiat kam shym la don kano kano ka jingiamynsaw bad ki dkhot ka GNLA ki la ioh ban phet krad, hynrei na katei ka jaka ki pulit ki la ioh kurup ia ki tiar shimet jong u Rakkam ba kynthup ia ka kot Dairi, ka mobile, ki Sim Card, ki shithi dawa pisa, ki muhor ka GNLA, ki kuli na katei ka kamra skul.
Ka khubor pulit kala iathuh ruh ba ka la ioh ban kem ar ngut ki snar khaii tiar siat sha ka GNLA bad kitei ki dei kiba la tip kyrteng kum u Rajiv M Sangma (25 snem) na Rangmal Badim bad u Malstone N Sangma ba ju khot sin u Malket (37 snem ) uba dei na ka shnong Upper Chidekgre.
Katkum ka jingphla kitei ar ngut ki la ong ba ia ki tiar la pynpoi na Dimapur bad la thied pat da ka GNLA.Jowai, 28 Rymphang: Ka Tamasa kyntiew ia ka kam jngohkai pyrthei kaba la tip kum ka ‘Discover Jaintia’ kaba 10 ka la kutnoh ha Ialong Park hynnin ka sngi Saitjain.
U bah FR Khar kongor uba dei u Deputy Commissioner barim ka Jaintia Hills uba la sdang ia kane ka Tamasa 10 snem mynta u la wan ban sakhi ia kane ka tamasa kum u kongsan.
Haba pynhap pyrda ia kane ka tamasa ha Ialong park, ki paidbah ki la ioh ban sakhi ia ka jingpynher parachute lane ka Para Gliding, ka jingking lieng ha wah Myntdu bad ka Nohsa kyriat kaba la pyniaid da ka Ialong Tourism Promotion Society.
Ha ka por meit pat katei ka Park ka la phyrnai khrek da ki Dongmusa kiba la thang palat hajar tylli.
Nalor katta ka pynshongshit shuh shuh ia katei ka tamasa da ka jingpynher ia ka ‘Ding Kum’ kiba da ki spah tylli.
Ki kynhun nongtem kiba kynthup ia ka Insider, ka Symphony bad kiwei kiwei nalor u jingtem sur DJ.Ka Discover Jaintia ka la pynbna pyrthei ia kane ka karkhana kaba heh tam ka pyrthei kaba lah ban ai kamai ia ki paidbah ban pyntoi bad ban kiew ka ioh ka kot, hynrei mynta kaba donkam eh ka long ban pyniaid iew ia kane ka jingdon jingem kaba ka Disttrict ka don.
Shillong, 29 Rymphang: Lashai ka sngi kan dei ka sngi ba ka KHADC kan jied ia u Deputy Chairman jong ka ,haduh mynta ka sngi ym pat don ba thep kyrteng ban ia khun ia katei ka kam lait noh u bah Donevan Kharwanlang u MDC ka Sohra Konstitwensi.
U bah Donevan u la shah pynhiar na ka kam EM ha ka EC jong u bah Pynshngaiñ N Syiem, CEM ka KHADC bad la phah noh ia u sha ka kam Dy.Chairman.
U nongthoh khu bor u la ioh jingtip ba ka jingpynhiar u CEM ia u ba Donevak ka dei na ka bynta ban ai bhah ia kiwei pat ki Party ba la wan kyrshan PDF ba kin ioh shonglang ha ka shuki EM.Katkum ka jingioh lum jingtip la ong ia ka shuki u bah Donevan u bah Pynshngaiñ un ai noh sha ka seng UDP, katba khyndiat sngi mynshuwa pat u nongialam ka UDP ha KHADC u bah Teiñwell Dkhar u la ong ba un ym treh shuh ia ka shuki EM hynrei un ailad noh ha kiwei pat ki para MDC jong u, bad ka tyllong khubor ka la ong ba ka UDP kan phah da u bah Donkupar Sumer, MDC ka Umsning ban leit shimti ia katei ka shuki kaba thylli u bah Donevan.
Ha kawei pat ka khubor la ioh jingtip ba shen ha kine ki khyndiat sngi ki ban sa wan u CEM un sa pynhap shuki biang ia ki EM jong u bad katei ka jingpynhap shuki jong u ka dei hadien ba la mih sa kawei pat ka jingdawa na ka KHNAM ba u dei ban ai bynta lem ia ka KHNAM ruh ha ka shuki EM bad hadien katei la ong biang ba u CEM u don jingmut ban ai shuki EM ia u bah Latiplang Kharkongor ruh u MDC shimet hynrei haduh mynta ym pat tip la kan dang don biang ne-em ka jingpynhap EM hangtei.
Shillong, 29 Rymphang: Ka WJNC hadien ba ka leit jurip ia ka Civil Hospital kaba don ha Shnong Ialong West Jaintia Hills District kala lap ia ka jingtuid ka um jakhlia ba wan na civil hospital bad katei ka la pynjynjar ia ka leit ka wan u paidbah bad ka la pynsniew dur ruh ia ka surok bah.
Katei ka seng ka la dawa na ki bor ba dei peit khamtam ka incharge ba dei peit ia ka civil hospital ba ka dei ban kit khlieh khamtam ia kane ka um ba jakhlia ba wan napoh katei ka hospital bad na ka liang katei ka seng ka la ai por shitaiew eiei ban pynkhuid ne ban pynduh noh ia katei ka um ba jakhlia ha katei ka jaka, lada kam leh eiei halor kane ka la byrngem ban shim da ki lynti pyrshah ia kate ka Hospital, kane ka long katku ka kyrwoh khubor na u bah P.S.Phawa WJNC President.
Shillong, 29 Rymphang: U MDC na Nongstoiñ u bah L.G Nongsiej u dang dei u MDC na ka seng HSPDP ne u dei u MDC shimet haduh mynta ki paidbah ki dang dum naba kam shym la don ka jingkren shai ia ka jingiadei utei u MDC bad ka seng HSPDP.Mynta ka sngi u Rupang u la ioh ban ia kren markhmat ban kylli na u bah L.G Nongsiej hato u dang dei u MDC ka seng HSPDP ne u la dei u MDC shimet, “Ka bha eh ba phi kylli kumta u paidbah u la dang sah dum shisha, ia nga ki la beh seng ha ka jingialang jong ka Party kaba la long ha Nongstoiñ bad hangtei ki donlang ki nongialam ka Central Body kynthup u President u bah Ardent M Basaiawmoit, mynta ka mut ba nga la dei u MDC shimet" ong u bah L.G Nongsiej.
“Naduh ba la weng ia nga ha katei ka jingialang kim shym la khot jingialang shuh kaba mut ba ngam dei u HSPDP mynta" u la ong biang.
La kylli ba u bah L.G Nongsiej hato katei ka jingsha beh jong u ka long beit tang marwei ia u lane ki donlang ki paralok kijba ju don ha kti ha kjat jong u kiba la shah beh seng, “Em ki beh tang ia nga marwei, hynrei ki paralok nongkyrshan jong nga kiba ju kitkam ha ka Party la weng kam noh ia ki , ym shym la kynthup shuh ia ki ha ka thup ki nongkitkam, nga tip ioh ki don pynban kiba kha shemphang ban ia ki ban kitkam nongialam Primary Unit, ngam tip shuh" ong u bah L.G.Mynta ka la shai ba u bah L.G Nongsiej um dei shuh u dkhot jong ka seng HSPDP, u Rupang u la kylli biang na u hato un pyniasoh noh bad kano kano ka Party, “Ngam pat don jingmut ban pyniasoh bad kano kano ka Party haduh mynta te, ngi ha ban dang ia peit shuwa" u la kren phuh samrkhie.
Ha ka jingiakren u bah L.G Nongsiej u la kren diaw bha ia ka jingshah behseng jong u ha ka HSPDP bad la sngewthuh na ka jingkren jong u ba u ieit bha ia katei ka seng, ha kaba u la ong ruh ba haduh ka sngi ka jingiap u maieid Hopingstone Lyngdoh u don ha syndah jong u bad u la ong ba lada dei ba un phet seng tang mar ia pynbna tiket elekshon shiteng samoi u la dei ban phet hynrei um treh.
U la ong ba bun ki nongkyrshan ka HSPDP ki la pynbor ia u ban ia khun elekshon shiteng samoi hadien ba u duh tiket, “Hynrei em-nga kynmaw ia u Maieid , nga burom ia u nga ong ngam treh,ngan trei beit na bynta ban pynjop ia ka Party" u la ong.
“Ha ka jingshisha ngam kwah shuh ban dang ia khyllie biang ia katei ka mat ia kren hynrei jait ba phi ia kylli nga hap ban jubab" ong biang u bah L.G Nongsiej.
U Rupang u la ioh ruh ban ia kren bad u MDC ka HSPDP na Mawshynrut u bah Morningstar Mawsor uwei pat u paralok u bah L.G Nongsieh uba la leit ban pyniasoh sha ka PDF halor katei ka kam byrngem beh seng.
U bah Morning u la ong ba la don ar tylli ki jingialang hynrei ym pat lah ban shim rai la yn beh seng ia u ne-em.
Ula ong ba ka jingialang kaba khadduh eh ka Area Unit ka la bthah ia u ban weng noh ia ka jingkyrshan ia ka PDF bad ka la ai por ia u shibnai ban jubab.
Ha katei ka jingialang jong ka Area Unit u la ong ba ki don kumba 5 ne 6 tylli ki Primary Unit kiba la wan ban ia shim bynta hynrei tang khyndiat hadien katei u la ong ba u President Youth Wing jong ka Mawshynrut u la lum jingialang biang ban pyrkhat na ka bynta katei ka kam bad ha katei ka jingialang u la ong ba la wan ban ia shim bynta da ki 22 tylli ki Primary unit bad ha ka jingialang ki la pynpaw ba kim hun ia ka rai ka Area Unit naba la wan tang da ki 5/6 tylli ki Primary Unit.
Ha katei ka jingialang u la ong ba la rai ba ka Area Unit ka dei ban khot jingialang biang sa shisien ban ia kren ia katei ka kam namar ba ha ka jingialang ba la dep ki don tang 5/6 tylli ki Primary bad ki kwah ba ki Primary Unit baroh kin ia don bynta lang ban shim ia kano kano ka rai, bad kat bym pat khot jingialang la bthah ia u (bah Morning) ba um pat dei ba ai jubab kumba la shim rai da ka jingialang ka Area Unit.
“Haduh mynta ym pat don ba khot jingialang biang" ong u bah Morning uba la bynrap biang da kaba ong “Nga ruh nga dang sah ha ka umdumla nga dei ne-em u dkhot ka HSPDP naba ia nga ruh kim shym la khot jingialang shuh, ar tylli ki jingialang District ki la long kim shym la pyntip ia nga" u la ong.
Ha kaba ia dei bad ka jingkyrshan PDF u la ong ba u lshuwa ban shim ia ka rai da kawei ka jingmut ki la ia rai lang bad u bah L.G Nongsiej bad um lah ban weng noh ia ka rai khlem da ia pynbeit bad u bah L.G Nongsiej.
Lah ban pynkynmaw ba ka rai ban pyniasoh PDF u la bah Morning ha ki sngi ba la dep haba ia kren bad u nongthohkhubor u la ong ba ka dei ka rai rangbah jong u.
Nongstoin, 29 Rymphang:Ka Seng Khasi Student Union (KSU) Mawiawet Unit hapoh ka jingialam jong u samla Kyrmenborlin K.Bani hynne ka sngi ka la leit ban noh jingiarap sha ka long iing jong u bah Skhem borlang Nongphud bad i kong Darity Syiem na ka Shnong Mawiawet kiba la duh noh ia ka iing hadien ba ka ding kaba klang kala bam duh lut ia ka iing bad ia baroh ki jingdon jingem kiba don hapoh jong katei ka iing.
Nalor u President ha katei ka jingialang noh synniang la iadon ryngkat lang ruh ki dkhot jong ka seng kiba kynthup ia u samla Alistarson Kharbani Organising secretary, Bikram Kharbani Publicity, Mikdarlan Wahlang kiba la ia sei bor bah da ki para dkot jong ka seng na ka bynta ban ia noh synniang sha katei ka long iing da u khaw bad ki jainkup thiah kum shi bynta ban pynpaw ia ka jingsngew lem na ka bynta katei ka long iing.
Kumban shu pynkynmaw ba katei ka jingjia pluh iing kala jia ha ka 6 tarik mynta u bnai katba I wei na ki ba ha iing jong katei ka iing I dang thlieh kseh bad thmu ban pynmeh ding ha iing, u khun jong katei ka iing u ba dang 2 snem ka rta u la shim ia ki kseh lyngkhot bad leh kai ia ka ding bad kumno re kumno ki thylliej ding kila kem bad pur sted bha ha kaba kala bam duh lut ia ka iing baroh kawei haduh ban da iing khong khait.
Ha katei ka jingjia donbok ba ym shymla don kano kano ka jingjia kaba sngewsih bad ym shymla don ba mynsaw hynrei kila shu duh lut ia ki tiar ki tar bad ia baroh ki jingdon jingem bad jingbuh jing sat.
Na ka liang jong katei ka long iing kala pynpaw ia ka jingsngewnguh ia ka seng KSU Mawiawet Unit, ia ka jingleh isynei lem na ka bynta ka jong ki.
Jowai, 28 Rymphang: Ka jingiatyng khuh bad hap kali ha ka surok bah NH-44 naduh Sunapur shaduh Malidor ka la jia khah khah tang na ka daw ba sniew palat u Surok.
Kane ka jingsniew palat utei u surok ka la wanrah ruh ka jingdheng kali man ka por ha katei ka thain kaba ktah ia ka iaid ka ieng jong ki nongleit nongwan, ymtang ia ki paidbah ha katei ka thain hynrei wat kiba kiwei pat ki jylla kiba kynthup ia kito kiba wan na Mizoram, Tripura, Silchar bad thain Barak Valley.
Ha ka 24 tarik dang step phyrngap, uwei u briew uba la tip kyrteng kum u Saurakh Chow dhury (47) u la khlad noh hashen hadien ba ka Night Supper ka la hap sha synrang ha Rattacherra.
Ha katei ka jingjia bun ngut bha kiba la mynsaw bad la kit ia ki sha Khlieh riat CHC.Ha ka step phyrngap jong ka 25 tarik pat kawei ka trok kit Cement ka la ia tyngkhuh bad ka trok kit umphniang ha jan jing kieng Malidor, Ratta cherra ha katei ka jingjia ruh u nongniah jong ka trok kit cement kaba don ia u No.ML04C-0654 u la khlad noh ha shen.
Na ka liang ki paidbah nongshong shnong bad kumjuh ruh na ka liang ki nongialam ka Jaintia Youth Federation (JYF) ka la kyntu ia kibor ba dei peit ia une u surok ban shimkhia ban mara mot shwa ia katei ka bynta jong u surok uba la sniew haduh katta katta, na bynta ka bha ka miat ki paidbah kiba leit ba wan.
Shillong, 28 Rymphang: Ka UDP ka la buh jingkylli ia ka sorkar ba ka la leh aiu ka Ain Khang Bat Ar Kam ia u CEM ka KHADC uba dang neh haduh kine ki sngi watla kiwei ki la dep iehnoh slem mar ia pdiang ia kane ka ain da ka iing dorbar thaw ain ha u Nailur mynshem snem.
“Kaei kaba jia ia u CEM ka KHADC u Bah Pynshngain N Syiem u bym la iehnoh ia ka kam MLA/MDC haba la pdiang ia ka ain Khang Bat Ar Kam.
Ka sorkar ka la ong ba kan iaid sha khmat ban pyntreikam ia kane ka ain lada ka long ha kane ka dur, kaei kaba ia kito ki MDC kiba la dep iehnoh ha ka jinghukum jong u Myntri Rangbah ka jylla", la buh jingkylli u Senior Working President ka UDP u Bah Bindo M Lanong haba kren sha ki nongthoh khubor ha kane ka sngi Saitjain hadien ba la wai ka jingialang ka party.
“Ka sorkar ka dei ban pyndonkam da u juh u diengkot  ia baroh ym ban leh shiliang", la ong u Bah Lanong.
“Ka kam MDC kam dei ka kam ioh nong (office of profit),  bad kam don jingktah satia ha ka ain Khang Bat Ar Kam.
Ka sorkar ka dei ban shim ia ka jingkitkhlieh ia ka jingphah iehnoh kam ia ki MDC", la ong sa u Dr Don kupar Roy.
Ka UDP ka la takrain ruh ia ka sorkar ka bym la lah ban synshar ia ka jylla namar ba ka ioh ka kot ka kamai kajih jong ki paidbah, ka la hiar bym long shuh ban iakren.
“La khang ia ka tih dewiong, mawshun, shyiap, pom dieng bad kiwei, kine ki la ktah jur ia ka ioh ka kot jong ki paidbah ka jylla", la ong u Bah Bindo.
Ym tang katta, ka suk ka sain ka la phet ha kaba ki kam pyntriem ki la leh trai khlieh ha ka jylla.
“Ka sorkar ka dei ban pynthikna ba ka jingsuk ka dei ban wan noh kloi", la ong u Bah Bindo.
Ha kajuh ka por, ka UDP ka la kyntu ia ka sorkar bad ka kashari ba kin kiar na kaba tuklar ia ki kam kiba iadei bad ka riti dustur, ka kolshor, bad ka rukom im jong ki briew ha kane ka jylla, namar ba lada ki leh kumta, ka mut ba ki la pynkhein ia ka hok laitluid jong ki briew.
“Ka sorkar bad ka Kashari ka dei ban sangeh ban lushia ia ki kam riti dustur, ka rukom im jong ki briew ha kane ka jylla", la ong u Bah Bindo, da kaba kdew ba ka jingthmu ban thaw ain ia ki Rangbah Shnong da ka sorkar jylla lyngba ka jingbthah ka kashari ka long ka bym iahap satia.
Shillong, 29 Rymphang: Lashai ka sngi kan dei ka sngi ba ka KHADC kan jied ia u Deputy Chairman jong ka ,haduh mynta ka sngi ym pat don ba thep kyrteng ban ia khun ia katei ka kam lait noh u bah Donevan Kharwanlang u MDC ka Sohra Konstitwensi.
U bah Donevan u la shah pynhiar na ka kam EM ha ka EC jong u bah Pynshngaiñ N Syiem, CEM ka KHADC bad la phah noh ia u sha ka kam Dy.Chairman.
U nongthoh khu bor u la ioh jingtip ba ka jingpynhiar u CEM ia u ba Donevak ka dei na ka bynta ban ai bhah ia kiwei pat ki Party ba la wan kyrshan PDF ba kin ioh shonglang ha ka shuki EM.Katkum ka jingioh lum jingtip la ong ia ka shuki u bah Donevan u bah Pynshngaiñ un ai noh sha ka seng UDP, katba khyndiat sngi mynshuwa pat u nongialam ka UDP ha KHADC u bah Teiñwell Dkhar u la ong ba un ym treh shuh ia ka shuki EM hynrei un ailad noh ha kiwei pat ki para MDC jong u, bad ka tyllong khubor ka la ong ba ka UDP kan phah da u bah Donkupar Sumer, MDC ka Umsning ban leit shimti ia katei ka shuki kaba thylli u bah Donevan.
Ha kawei pat ka khubor la ioh jingtip ba shen ha kine ki khyndiat sngi ki ban sa wan u CEM un sa pynhap shuki biang ia ki EM jong u bad katei ka jingpynhap shuki jong u ka dei hadien ba la mih sa kawei pat ka jingdawa na ka KHNAM ba u dei ban ai bynta lem ia ka KHNAM ruh ha ka shuki EM bad hadien katei la ong biang ba u CEM u don jingmut ban ai shuki EM ia u bah Latiplang Kharkongor ruh u MDC shimet hynrei haduh mynta ym pat tip la kan dang don biang ne-em ka jingpynhap EM hangtei.
Jowai, 28 Rymphang:Mynta ka sngi U Blei, ki pulit ka nongbah Jowai ki la ioh kem ar tylli ki kali kiba pyniaid ia ka kyndon 144 CrPC kaba la hukum da u Deputy Commissioner ban khang pyrshah ia kiba sait kali ha wah Myntdu –Treiongriang.
Kitei ki kali kiba la shah kem ki dei ka Maruti 800 local taxi bad kawei pat kadei ka Maruti 800 kali shimet kiba don ia u No.ML04A-3608 ML 04 A 8706.
Ia ki trai kali la pynngat hapoh ka kyndon 188 IPC.Shillong, 29 Rymphang:U Air Marshal C Hari Kumar  u heh shipai suin ba dei peit ia ka Eastern Air Command u la ong ba ka lynti ban leit sha Shillong peak na  ka bynta ki nongjngohkai pyrthei kala dei ban don da kawei.
Haba kren ha ki nongthoh khubor mynta ka sngi, u la ong ba ka don ka jingeh ban shah ia ki paidbah ban iaid lyngba jong katei ka surok namar ha kane ka jaka ki don bun ki jingtei kiba don kam, kala don ka jingiakren ban shna noh da kawei ka surok bad ia kane ka kam dei ban leh da ki bor jong ka sorkar jylla.
La ong ba na ka liang jong ki bor sorkar kila pyrshang ban shna da kawei ka surok hynrei ka la mih ka jingpyrshah.
Na ka liang jong ki bor pyniaid ia ka kam shipai suin ki hap ban peit bniah la kin plié biang ne em ia namar ka jingjia ha Pathankot ka la pynlong ia ki shipai baroh ba kin pyrkhing.
Halor ka jingpynlong ka Pawan Han ia ka ALG  jong ki shipai ha Hynniew mer kum ka jaka leit jaka wan jong ki paidbah u ne u heh shipai suin jong ka EAC u la ong ba kane ka kam don jingeh lada ka biang ka jaka , kumba ka long mynta ka Air Port  Authority jong ka sorkar pdeng ka dang ialeh ban pynheh ia ka kad lieng suin ha Umroi ban suk ki paidbah.
Haba ia dei bad ka HADR Seminar kaba la long ar sngi lynter  ha katei ka jaka ban ia mir jingmut lang kumno ban iada ha ka por jong ka jingpynjulor ka mariang, U Air Marshal C Hari Kumar  u la ong ba ka jingialang ka long kaba jop ha kaba baroh ki heh shipai bad ki heh jong ki sorkar jylla kila ia wan ban ia shim bynta ha kane ka jingialang.
Ban ai ka jingshakri kaba kham bha sha ki paidbah kane ka thain ha ki por ba don ki jingshah pynjulor ha ka mariang, ka tnat shipai suin ka la buh sa lai tylli ki helicopter ha kane ka dong shatei lam mih ngi jong ka Ri India bad kawei na kine ki helicopter ka dei kaba la shna hi hapoh jong ka Ri India.
(SP News).
Shillong, 29 Rymphang:Ka Khasi Students’ Union, seng kmie ka pynpaw ia ka jingsngew sih kaba Khraw halor ka jingkhlad noh ba kyndit jong u samla Orisiwell Sten uba long u General Secretary ka KSU Nartiang Circle ha ka 28 tarik mynta u bnai.
Ka kyrwoh na katei ka seng ka la ong ba u samla Orisiwell u la long u dkhot ka seng naduh u 2009 ha ka por ba la pynkha ia ka KSU Barato Unit.
Une u samla u long u ba shitrhem shikatdei eh ha kaba ia dei bad ki dawbah ka Jaidbynriew bad u long u bym ju kynran dien ha kaba ia dei ba ki kam ki jam ka seng.
Ka KSU ka phah ia ka khubor sngewlem sha ka iing ka sem ka jong u lem bad kiba ieid ba thoiñ jong u bad ka ngeit skhem bad ki matti ki jong u kin long nuksa ia ki pateng ki ba hadien.
Shuh shuh ka seng ka kitbok kitrwiang ruh ia ki ar ngut ki dkhot ka KSU Barato Unit kiba dang don ha ka jingshitom ba kin ioh noh kloi kloi ia ka met ba koit ba khiah krat.
Shillong, 29 Rymphang: Ka tnad khaii pateng ka KHADC ka kamai haduh T.1,69,03,111 tyngka tang hapoh shisnem na ka bai laisen khaii ki bar jylla, katei ka kamai ka dei na bynta ki laisen thymmai bad ki laisen ba wan pynthymmai.
Ia katei la jubab u EM ba peit ia katei ka tnad u bah James Sylliang haba jubab ia ka jingkylli ba la wanrah da ka kong Teilinia Thang khiew ha ing dorbar ka KHADC.Ka kong Teilinia ka la buh jingkylli ruh ia u EM ba peit ia ka Iew u bah Hadrian Lyngdoh katno ka KHADC ka lum pisa na ka Professional Tax kata naduh ka 1 tarik u iaiong, 2015 , ka jubab ba la ioh ka long T.5,97,78,556 tyngka haduh ka 31 tarik u kyllalyngkot , 2016.
Ka la kylli biang katno ngut ki nongsiew Professional Tax ki don, ka jubab ba la ioh na u EM ka long 19,492 ngut.
U la ong ruh ba ka jingsiew ia ka Professional Tax ka sdang naduh ka dor T.200 tyngka haduh ka dor T.2500 tyngka shisnem bad ka shong katkum ka jingioh kamai jong ki briew ba hap ban siew.
New Delhi, 29 Rymphang:Ka sorkar India mynta ka sngi, ka la rai ban pynduh noh, ha ka jingmang pisa jongka, ia ka plan bad ka non plan naduh ka snem 2017-18.
Ia kane la iathuh da u myntri pla pisa jong ka sorkar India, U Arun Jaitley, haba buh ia ka mang pisa jong ka sorkar India, ha ka dorbar Lok Sabbha mynta ka sngi.
Ha ka jingkren jong U Jaitley, ula ong ba ha ka jingpeit ha kine ki bun snem ba ladep, la iohi, ba ka mang pisa, na ka Plan ka dei kaba bha, katba ka jingiaid jong ka pisa na ka Non Plan, ka long kaba sniew bad halor katei ula ong ba ka sorkar India, kan ia trei lang bad ki sorkar Jylla, na ka bynta ban pynurlong ia kane ka mang pisa.
U myntri pla pisa, ula iathuh ba ka sorkar, ka la shim ia ki lad ki lynti ban iarap ia ki briew kiba duk bad kiba don ha ka jingim kaba eh bad u iathuh ba ka don ka skhim, ba la pyntreikam da ka sorkar India, ka Pradhan Mantri Fasal Bima Yojana (PMFBY), ka ban iarap ia ki nongrep na ki jingshah lynshop jongki ha ka mariang.
Nangta u iathuh ba ka don ruh ka skhim ban iarap ia kiba pang, ka ban iarap ia shi bynta na ka lai bynta jong ki briew kiba pang ba shitom.
La iathuh shuh da u myntri, ba ka sorkar India, ka la mang T.500klur, na ka bynta ban pynkhlain ia ki Scheduled Tribe/Scheduled Caste bad nangta ia ki kynthei kiba trei kam lajong.
Katei ka tnat, kan iaid ha ryngkat jong ka tnat Ministry of Micro Small and Medium Enterprises (MSME), na ka bynta ban iarap ia ki Scheduled caste/scheduled tribes (SC/ST).
La iathuh ba katei ka skhim, kan ai lad ia ar tylli ki projek, na kawei ka bank bad ha katei ka skhim, kin don 2.5lak ngut ki trai kiba trei kam lajong, ki ban myntoi na katei ka skhim.
U iathuh ruh ba ka don ka jing iakren ha kine ki sngi bad ka Dalit India Chamber of Commerce and Industry, na ka bynta ban pynkhlain ia ka jingtrei kam jong kitei ki rit paid.
Ha ka mang pisa jong U Jaitley, ka dor jong ki kali kan kham rem, ka dor jong u sikret kan kham rem, kaba leit bam sha ki restaurant kan kham rem, ka bill mobile kan kham rem bad kumjuh ruh ka bai leit jingleit da ka liengsuin lane da ka rel ruh kan kham rem.
Shillong, 29 Rymphang:Ka Jaintia Coal Miners and Dealers Association kan pynlong ia ka jingialang paidbah, ha ka 2 tarik u lber, 2016 ha madan ialehkai phutbol U ma Teilang Phawa, ha Dkhiah West, East Jaintia Hills District.
Katei ka seng ka khot ia kane ka jingialang paidbah, ban pynsngew ia ki mat ba kongsan ha ka jingiadei bad ka jingiaid lynti hapoh ka Iing Bishar ka National Green Tribunal New Delhi ia ka kam tih dewiong hapoh ka jylla Meghalaya naduh ba sdang khang ia kane ka kam khaii pateng.
Ka la buh jing kyrpad hakhmat u paidbah ba ha kane ka sngi ban long ka jingialang ban khang shwa shipor ia ka jingthep (iadie iathied) ia u dewiong tad haduh ban wai ka jingialang paidbah.
Ka khot ia baroh ki nongtrei dewiong naduh u nongthep,nongdie kwai dong,nong die dukan ja bad sha naduh ki nong niah kali haduh u nongdie bad nongthied dewiong ban iabeh sha kane ka Durbar bah jong u dew iong hapoh Jaintia Hills, la khot la wer ruh kumjuh na kiwei kiwei ki District ban iadon lang hakane ka jingialang paidbah bala khot sngewbha da ka JCMDA.Shillong, 29 Rymphang: Ka Meghalaya State Planning Board (MSPB) kaba dei ka met ban saindur ban kyntiew ia ka ioh ka par bad ka ioh ka kot jong ka jylla, ka la kylla pynban tang kum ka ktem shong jah thait jong ki politishian ka bym don jingmut eiei.
Ka jing takrain ka la mih na u General Secretary ka UDP u Dr Jemino Mawthoh uba dei ruh  MLA ka Nong thymmai.
“Ka Planning Board ka jylla ka long tang kum ka ktem shong jong ki politishian ka bym phoida eiei", la ong u Dr Mawthoh.
U la ong ba ka jinghiar ka ioh ka kot, ka jingmih ka kynrum kynram kaba jur ha ka jylla ha kine ki sngi, kam dei shuh kaba kai hynrei kane ka met jong ka sorkar kaba niew kum ka met ban saindur ia ka jylla ha ka ioh ka kot, kam ler eiei.
“Lada ka sorkar jylla ka sngew khia bad shim khia shisha, kum ia kane ka Board, dei ban buh da ki briew kiba tbit bad ba shemphang  bha, ym da ki politishian", la ong u Dr Mawthoh uba la hikai teng ha NEHU.Ia ka MSPB la khlieh da u Myntri barim ka jylla u Salseng C Marak ba la don bun ki dkhot hynrei kumba ka paw, kane ka Board ka dei kaba shu thiah thai bad kam don eiei ka kam ban saindur ia ka jylla.
Ka MSPB ka don 12 ngut ki dkhot kiba niew kum ki heh khlieh ban long ki nongsain dur ka jylla ba ka thung da ka sorkar MUA-II.Kine ki dkhot ki kynthup ia ki MLA barim bad kiba mynta ruh, ba kynthup ia u Salseng C Marak kum u chairman uba dei ruh u Myntri Rangbah barim, ki Co-Chairman kynthup ia u Bah Shitlang Pale, MLA barim, Bah Lahkmen Rymbui, MLA barim, u Adolf Lu Hitler R.Marak u MLA barim, u Fersen C.Momin u MDC barim,  u Dr Advisor Pariong MLA barim, u Francis P.R.Sangma MLA barim.
Nangta ki Deputy Chairman kynthup u Dr.Manas Das Gupta, u Polycarp K.Marak, u Grithalson Arengh, bad ka Dr.Eureka Lyngdoh.
Shillong, 29 Rymphang: U MDC ka Maw lai u bah P.T Sawkmie u la shah jied kum u Vice President ka Shillong City Congress Committee bad ia ka shithi ba la thung ia u bah Sawkmie kum u Vice President la phah sha u da u bah Kamol Mar baniang General Secretary ka Shillong City Congress Committee.
Ha katei ka shithi la thoh ba katei ka long katkum ka hukum jong u President ka SCCC u bah Charles Pyngrope bad la bthah ia u bah Sawkmie ba un phah noh ia ka shithi pyniasoh Congress jong u.
La phah kopi ia katei ka shithi sha u bah D.D Lapang President ka MPCC.Hadien ba la ioh jingtip ia katei ka khubor u Rupang u la leit ban ia kynduh ia u bah P.T Sawkmie ban ia kren ia ka kam jong ka seng Congress ha Mawlai kaba la iohi ba ka don hapdeng ka kyn rum kynram ha kine ki sngi.
Ha katei ka jing iakren u bah Sawkmie u la ong ba ka Congress ha Mawlai ka hap hapoh ka jingpeit jong ka MPCC, “Mynta nga la dei u Vice President ka Shillong City , ka Mawlai ka hap hapoh ka jingpeit jong nga, ngin jied thymmai lut noh ia baroh ki nongkitkam naduh ka Block bad Mahila Congress ha Mawlai" ong u bah Sawkmie.
Hadien ba la iohi ia ki kybrum kynram hapoh ka seng Congress ha Mawlai kaba ki nongialam jong ka Block Congress kim da sngewtynnad ia ka jingwan ia soh Congress u MDC ka Mawlai bad ruh ba ka seng Congress ka la phah sha ka MPCC ia ka kyrteng ka kong Sarita Lyngdoh (kurim u bah Founder Strong Cajee) ban long kum ka President jong katei ka seng, u bah P.T Sawkmie u la ong ba u dang ia kren bad baroh ki Congress ha Mawlai ba kin wan ban ia snohkti lang hajuh, “90% na ki –ki la wan bad ki don bad nga".
Haba kylli pat hato u la sngew thikna ne-em ba ka tiket Congress na Mawlai kan leit sha u, “Baroh ki nong Mawlai ki la tip lypa ba u MLA ka Mawlai ha u 2018 un dei u bah P.T Sawkmie na ka seng Congress" jubab u bah P.T Sawkmie.
Utei u MDC ka Mawlai u la ong ruh ba ka tiket Congress na Mawlai ka la thikna ba kan leit beit sha u.
Kumba ka long mynta hadien ka jingkhlad kyndit u bah Founderstrong Cajee ka Congress ha Mawlai kam pat ioh ia u lane ka President ba pura , la kylli na u bah P.T Sawkmie hato ma u kum u MDC uba la pyniasoh sha ka seng Congress un khot jingialang noh ban jied President –ka jubab ba la ioh na u ka long ba shen ha kine ki khyndiat sngi un lum jingialang noh ban jied ia u President ba pura jong ka seng Congress ha Mawlai.
La kylli biang hato un pynduh noh ne-em ia ka seng Congress barim ha Mawlai ban wanrah da ka Congress kaba thymmai kaba yn ialam da u, “Em ngin ym pynduh noh ia kaba rim,ngi dang ia kren mynta shen hadien katto katne sngi ngin sa leh ia kaba donkam" pynkut u bah Process T Sawkmie.
Shillong, 29 Rymphang: Ha ka dorbar ka KHADC kaba la long mynta ka sngi u bah Teiñwell Dkhar MDC ka Shella u la wanrah ia ka motion ban ia kren halor ka jingeh ba ki Rangbah Shnong ki ia kynduh ha kine ki sngi hadien ba la pynkylla thymmai ia ka Meghalaya Conduct and Service Rule 1990, hynrei haba jubab ia ka jingkren ki nongiashim bynta halor katei ka mar u EM Incharge ia ka Elaka u bah Lamphrang Blah u la ong ba kam long kaba be-aiñ ia ki nongtrei sorkar ban bat kam Rangbah Shnong lane kino kino ki kynja seng.
U la ong ruh ruh ba halor kane ka ishu ka KHADC ka lah ban thoh ruh sha ka sorkar.
Ha katei ka Dorbar u bah Donkupar Sumer, MDC ka UDP na Umsning u la wanrah ia ka mat ia tai halor ka jingeh ki paidbah kiba shong ba sah ha khappud bad ka jylla Assam kiba don ha ka thaiñ Ri-Bhoi, ha kaba u bah Sumer u la kren ia ka jingeh ki shnong kum ka Sabuda, ka Langpih bad ka Umwang kiba la jus ha pyndik ha ki pulit Assam.
Utei u MDC u la ong ba ka donkam ia ka KHADC ban wanrah ia ki kam pynroi ha kitei ki thaiñ bad ban don ka jingiasngewthuh jingmut bad ka Karbi Anglong District Council.
U bah Pynshngaiñ N Syiem haba jubab ia katei ka jingkylli u la ong ba ka FOCUSS kan shim ia ka jingkitkhlieh ban ia kren ia katei ka kam.
Kawei pat ka mat kaba la ia kren mynta ka sngi ha ka dorbar ka KHADC ka dei ka mat ba la wanrah da ka kong Teilinia S Thangkhiew kata ban pynkylla thymmai noh ia ka Assa and Meghalaya Autonomous District (Constitution of District Council) Rules 1951 bad katei ka dei ha kaba ia de ibad ka jingjied MDC shu sieh ha KHADC khnang ban lait na ki jingiatyngkhuh bad ki aiñ ka sorkar.
Ia kate ka mat u CEM ka KHADc u bah Pynshngaiñ u la ong ba ka la don ka jingiakren ha kipor ba la leit bad ka la don ruh ka komiti ban peit ia katei ka kam bad mynta ka kynti u la ong ba ka long kaba dei ban pynkylla noh ia ka A.D Rules ban weng noh ia ki ktien ‘lah’ hynrei ban buh da ki ktien ‘dei ban’.
U CEM u la ong biang ba ha ka jingshisha ka GHADC ka don la ka jong ka aiñ kaba skhem halor ka jingjied MDC shu sieh bad katei ka aiñ ka dei ba la ai bor beit ha ka District Council ban sieh MDc shu sieh, hynrei wat nalor ba la khlaiñ katei ka aiñ ruh u la ong ba u MDC shu sieh jong ki haduh mynta um ioh jingmynjur.
Utei u khliehduh ka District Council u la thalaiñ ia ka sorkar jylla kaba la leh politik ia kitei ki kam baroh.
Nongpoh, 01 Lber: Haduh 25 tylli ki shnong ha Ri Bhoi, kiba hap hapoh jong ka Umling C&RD Block, mynta ka sngi ki la ioh ban pdiang ia ka khusnam ‘Open Defecation Free’ Certificate, jong ka Swachh Bharat Mission, ha kaba ia kane ka khusnam kaba la sam tang ia kito ki shnong kiba la lait na ka jingleit pain khana pathar bad kiba don la ki jong ki painkhana ha manla ki thliew iing.
Ia ka khusnam jong kitei ki 25 tylli ki shnong la sam paidbah da u kongsan ha kane ka sngi, Bah R.Kharbihkhiew, Block Development Officer, ka Umling C&RD Block, ha ka jingialang kaba la long mynta ka sngi ha Community Hall, jong ka Umling C&RD Block.
Ki shnong kiba ioh ban pdiang kane ka ‘Open Defecation Free’ Certificate, ne kum kita ki shnong ba lehkhuid, ki kynthup ia ka Shnong Sohkhar, Upper Bangan, Umsohma, Umta Thymmai, Umphriling, Umshit, Umpyrdong, Rongsikong, Sohlait Thymmai, Pahambirlum, Quinine, Nongspung A, Nongkylla Khasi, Mawiong, Lum nongthymmai, Kynton Phanram, Jemanai, Joigang, Ingjal A, Baridua, 15mer Nongthymmai, Nongrimjyrmie, Umtarim, Umlyngkdait, bad MawkangiHa ka jingsam ia kine ki sertiphiket sha kitei ki shnong, la sakhi lang ruh da ka jingdonlang ka Kong A.Shangpliang, kaba dei ka District Coordinator Swachh Bharat Mission Ri Bhoi District, u Bah O.B.Ranee, Asst.District Coordinator Swachh Bharat Mission, Ri Bhoi District, ka Kong Bahun Basaiawmoit, Block Coordinator ka Umling C&RD Block bad kiwei kiwei ki ophisar, katba ia ka jingialang pat la pyniaid da u Bah U.Kurbah, SDO, PHE Nongpoh Sub-Division.
Haba iadei bad kane ka jingiohpdiang jong kitei ki 25 tylli ki shnong ia katei ka khusnam lehkhuid, ka dei halor ka jinglah jong ki nongialam shnong ban shimkhia ia la ki shnong bad ban btin lynti ia ki paid nongshong shnong, lyngba jong ka Swatch Bharat Mission, khnang ban wanrah ia ka jingkhuid jingsuba ha shnong ha thaw.
Kumban shu pynynmaw hangne, ba ia ka ka Swatch Bharat Mission la sdang ban pyntreikam ha jylla Meghalaya naduh u snem 2014, hadien ba u Myntri Rangbah ka ri, u Narendra Modi, u la pynbna paidbah ia ka jingthmu lyngba jong kane ka skhim.
Ka jingthmu jong ka sorkar kmie lyngba ka Swachh Bharat Mission, ka long ban wanrah ia ka jingkhuid jingsuba hapoh jong ka ri bad buh ruh ia ka thong ba ha u snem 2019, ka ri India kan long kawei na ki ri kaba khuid bad ki longing ha man la ki shnong kin don noh ia ki painkhana.
Ha kane ka sngi, la ioh ruh ia ka jingkren na u Bah O.B Ranee, Assistant District Coordinator ka SBM, Ri-Bhoi, uba la batai shai halor ki jingma kiba wanrah na ka jingleit shabar pathar sha lum sha wan, u la batai ruh ba dei na kane ka jingleit painkhana pathar, kaba wan rah ia ki khniang jingpang bapher bapher, kiba ktah ia ka koit ka khiah jong ki paidbah nongshong shnong bad dei na kane daw ba ka sorkar ka angnud ban pynlong ia ka ri kaba khuid bad kumjuh ruh ba ki briew kin lait na ki jingpang kiba bun jait.
U Bah R.Kharbihkhiew, haba kren kum u kongsan, ha kaba nyngkong eh u la ai ia ka jingiaroh kaba khraw ia kitei ki shnong kiba la ioh pdiang ia kane ka khusnam lehkhuid, khamtam eh ia ki nongialam shnong kumjuh ruh ia ki paid nongshong shnong, kiba la ialeh shitom ban wanrah ia ka khuid ka suba ha shnong ha thaw.
“Kane ka jingioh jongphi ia kane ka khusnam kan long ruh ka nuksa kaba bha tam ban pyni nuksa sha kiwei pat ki shnong, khnang ba kiwei ki shnong ba marjan kin tip bad iohi ia ka jingkordor jong ka jinglehhuid" ong u Bah R.Kharbihkhiew.
U la kyntu ruh naduh ki Rangbah Shnong, ki nongialam Shnong bad ki paidbah ba kin dang bteng ia kane ka jinglehkhuid, namar ka sorkar kan nym lah ban pyndep ia ka thong jong ka Swach Bharat Mission, khlem da ia trei lang ki paidbah nongshong shnong bad ka dei ka kamram jong ki paidbah nongshong shnong ban iatrei lang ba ka sorkar, khnang ba kane ka thong jong ka sorkar ba kan long kaba jop bad ba ki paidbah ruh kin ioh jingmyntoi ha ka koit ka khiah.
Shillong, 01 Lber: U MLA ka Nongthymmai u Dr Jemino Mawthoh u la ong ba ka sorkar jylla ka la dei ban pynsangeh shwa ia ka jingpyntreikam ia ka skhim khaw tad ka National Food Security Scheme (NFSS) ha kane ka jylla namar ba ka la don bun ka jingmih ka kynrum kynram ha kane ka jylla.
Haba iakren mynta ka sngi, u Dr Mawthoh u la ong ba u la ioh shibun ki jingujor ia ka jingdkoh ha ka jingpyntreikam ia kane ka skhim ha ka jylla khamtam ha jaka sor ha kaba bun bah ki briew ba dei hok kim shym la mih kyrteng bad don ruh kiba la mih kyrteng sha kawei pat ka jaka kaba la pynkulmar thlim ia ki paidbah.
“Ha ka jingsngew jong nga, la dei ban pynsangeh shwa ia ka jingpyntreikam ia kane ka skhim namar ba ka donkam ban pynbeit shwa ia ki jingdkoh", la ong u MLA ka Nongthymmai.
U la ong ba ka katkum ka jingtip ba la ioh, ia ka khanasumari la leh da ka tnad Khein Briew ne ka Census katba ia ka kyrteng la phah sha ka tnad Sam Marbam (Supply) bad dei na kane ka daw, ba ka sa mih ka kynrum kynram.
Ka jingbym paw kyrteng jong ki briew kiba la dei hok ban ioh ka dei kawei kaba ka sorkar jylla ka dei ban pyrkhat bha ban pynbeit ia ka jingtreikam haduh ban pynrung  lut ia baroh kito kiba dei hok.
Lah ban kdew ba kham mynshwa, ka KSU bad bun ki shnong ha sor, ki la pyrshah jur ia ka jingpyntreikam ia kane ka skhim khaw tad (NFSS) hadien ba ki la lap ba bun ki trai jaka kiba dei ki Khasi, kim shym la ioh ne mih kyrteng satia katba ki dkhar kiba shu wan nabar ruh, ki la ioh rung lut plain ban ioh jingmyntoi na kane ka skhim.
Shillong, 29 Rymphang:Ka liang pyrshah hapoh ka iing dorbar thawain ka jylla ka Meghalaya People Forum (MPF) kam kwah ban rah da ka jingbym shaniah shuh ne No Confidence Motion (NCM) ia kane ka sorkar MUA-II hynrei kan shu syllad naphang ia ka sorkar halor kiba bun ki mat kiba kane ka sorkar ka la pynring sdot ia ka jylla.
Haba iakren bad ki katto katne ki MLA ka liangpyrshah, ki la ong ba ha kane ka kynti kim kwah ban rah ia ka NOM bym shaniah shuh ia kane ka sorkar, namar ba lada ka khyllem, kin hap kit hap bah khala ia ka ram kaba dap shi rynieng ba la leh da kane ka sorkar ba ialam da u Myntri Rangbah u Mukul Sangma.
“Ngi la rah ia ka NCM ha ka dorbar kaba la dep hynrei ngi la shah rem noh hadien ba la shah shet kylla", la ong u General secretary ka UDP u Dr Jemino Mawthoh, uba la pynkynmaw ba ha ka dorbar ba la dep, ka liangpyrshah ka la rah ia ka NCM pyrshah ia u Lamphang ka AT Mondal bad ia u Myntri Rangbah ka jylla u Mukul Sangma.
Katkum ka jingkren jong u Dr Mawthoh, kane ka sorkar ba ialam da u Mukul Sangma, ka la shlei miar ki ram ba ka la shim nalor ba kam don pisa shuh ban pyntreikam ia ki kam pynroi ha ka jylla.
“Kaba lyngngoh ka long ba u Myntri Rangbah u la kop pia pynban ba ka jylla ka pahuh pisa, bad u la  kam ruh ba ka jingioh duna pisa na ka sorkar pdeng ka dei namar ba ka ioh ka kot jong ka jylla ka la kiew", la ong u Dr Mawthoh.
“Hynrei mynta pat, u Mukul u la thnum ia ka sorkar pdeng ba kam ai pisa ia ka sorkar jylla bad kane ka jingkren khlieh khlieh tdong tdong jong u Mukul Sangma, ym dei ban biej satia", u la bynrap.
U la ther ba ka jingkam kane ka sorkar ba ka jylla ka la kiew bha, ka dei tang ka ktien shu thaw nang ban pynbiej ia ki paidbah namar ba lada ka jylla ka kiew shisha, ki samla ki dei ban pahuh ka kam ka jam, ka rep ka riang ka dei ban kiew, ka ioh ka kot jong ki paidbah ruh ka dei ban kiew.
“hynrei mynta kat shaba phai, ki paidbah ki la ud la nam ba kim biang shuh ka kamai ka kajih jongki", u la ong.
U la ong ba ka jingkam ka sorkar ba ka jingkiew jong ka GDP ka long haduh 15 percent, ka dei tang kaba shu kam hynrei ka jingshisha ka long em.
“Haei ka roi ka par ha nongkyndong.
Katkum ka kaiphod ka sorkar pdeng, ka jylla Meghalaya kam lah satia ban pyndonkam haduh T.400 klur, balei ka ud bym don pisa haba kam lah ban pyntreikam ia kaba la ioh ruh", u la  buh jingkylli.
Nalor kane, ki kam pyntriem kiba jubor ha ka thain Garo Hills, ka jingkhapngiah ka sor Shillong, ki dei sa kiwei ki mat ba ka UDP kan syllad ia kane ka sorkar.
Shillong, 29 Rymphang: Ka Meghalaya State Planning Board (MSPB) kaba dei ka met ban saindur ban kyntiew ia ka ioh ka par bad ka ioh ka kot jong ka jylla, ka la kylla pynban tang kum ka ktem shong jah thait jong ki politishian ka bym don jingmut eiei.
Ka jing takrain ka la mih na u General Secretary ka UDP u Dr Jemino Mawthoh uba dei ruh  MLA ka Nong thymmai.
“Ka Planning Board ka jylla ka long tang kum ka ktem shong jong ki politishian ka bym phoida eiei", la ong u Dr Mawthoh.
U la ong ba ka jinghiar ka ioh ka kot, ka jingmih ka kynrum kynram kaba jur ha ka jylla ha kine ki sngi, kam dei shuh kaba kai hynrei kane ka met jong ka sorkar kaba niew kum ka met ban saindur ia ka jylla ha ka ioh ka kot, kam ler eiei.
“Lada ka sorkar jylla ka sngew khia bad shim khia shisha, kum ia kane ka Board, dei ban buh da ki briew kiba tbit bad ba shemphang  bha, ym da ki politishian", la ong u Dr Mawthoh uba la hikai teng ha NEHU.Ia ka MSPB la khlieh da u Myntri barim ka jylla u Salseng C Marak ba la don bun ki dkhot hynrei kumba ka paw, kane ka Board ka dei kaba shu thiah thai bad kam don eiei ka kam ban saindur ia ka jylla.
Ka MSPB ka don 12 ngut ki dkhot kiba niew kum ki heh khlieh ban long ki nongsain dur ka jylla ba ka thung da ka sorkar MUA-II.Kine ki dkhot ki kynthup ia ki MLA barim bad kiba mynta ruh, ba kynthup ia u Salseng C Marak kum u chairman uba dei ruh u Myntri Rangbah barim, ki Co-Chairman kynthup ia u Bah Shitlang Pale, MLA barim, Bah Lahkmen Rymbui, MLA barim, u Adolf Lu Hitler R.Marak u MLA barim, u Fersen C.Momin u MDC barim,  u Dr Advisor Pariong MLA barim, u Francis P.R.Sangma MLA barim.
Nangta ki Deputy Chairman kynthup u Dr.Manas Das Gupta, u Polycarp K.Marak, u Grithalson Arengh, bad ka Dr.Eureka Lyngdoh.
Nongpoh,1 Lber:Ia ka phlim khasi kaba itynnad bad kaba la pawnam bha kaba kyrteng sa shisien yn sdang ban pyni paidbah sa ha ka cinema hall kaba don ha Byrnihat naduh ka 3 tarik mynta u bnai.
La iathuh ba ia ki poster la dep tah ha kiba bun ki jaka ha thain nongpoh bad na ka liang jong ki paidbah hadien ba la ioh ia ki poster ki la pynpaw ia ka jingsngewkmen bad ki la ong ruh ba kin leit peit khnang ia kane ka phlim khasi ba la pynmih da u bah Commander Shangpliang.
La ban kdew hangne ba ka phlim sa shisien ka la shah jied ban leit iakob ia ka Tamasa ha Itanangar dang shen bad ki la don bun ki phlim na kylleng ki jylla kiba la shah jied ban pyni ha kane ka tamasa.
Shillong, 1 Lber: Katba u dang iaid harud surok uwei u rangbah uba la tip kyrteng kum u Ehbok Khongsngi, 28 snem karta u la shah tynrah ha kawei ka kali, katei ka jingjia ka la jia hajan iew Pynursla ha ka 29 tarik u rymphang ha ka por 5:49 baje janmiet.
Ka 108 Emergency Service Ambulance kaba don ha Pynursla ka la kit ia utei u samla sha Pynursla CHC.Shillong, 1 Lber:Ki nongpyniaid ia ka Meghalaya Superstar ki la pynkynriah noh shuwa ia ka phainal jong ka rynsan ia kob sha ka 2 tarik u Iaiong ka ban long ha Shillong bad ia ka jaka yn sa pyntip hadien.
La pynkynriah noh shuwa ia katei ka rynsan ia kob na ka daw ba ka ia tyngkhuh bad ka por long eksamin ki samla pule.
Ha kajuh ka por, ki nongpyn iaid ki pyntip ruh sha kito ki nong kyrshan jong ki nong ia shim bynta ha ka Megha laya Superstar kylleng ki shnong lada ki kwah ban kyrshan ia u ne ka nong ia shim bynta, lada kim lah ban ia kynduh ia ki, ki lah ban wan ia kynduh ia ki nong pyniaid jong ka Meghalaya Superstar ha Office trei kam jong ka AMDA ha Synod Super Market Ground Floor Room No.20 bad lah ban iohi ruh ia kane ka programme lyngba ki Channel T.V kum ka Betesi Channel, Media Plus man la ka miet naduh kapor 7: 30 mynmiet ter ter.
Ka AMDA ka pyntip ruh sha ki paidbah la da ki don kam ia ki nong shim bynta ki ba ki itynnad ban pynrung ha ki prokram bapher bapher kin sngew bha ban ia kynduh ia ki nong ialam jong ka All Meghalaya Dancer’s Association ne ph 8575667940/,8794837810.
Shillong, 01 Lber:Ar tylli ki seng na Jaintia Hills, ki la byr ngem ban pynlong ia ka jingiakhih kaba jur halor ka jingset ka sorkar jylla khop khop ia ka kaiphod siat iap ki pulit ha Mookhep kaba la jia ha u 24 tarik Nailur, 2014 ha Shnong Mookhep, kaba la shim ia ar ngut ki myn siem briew.
Ha ka jingpynmih khubor ha kane ka sngi Hatmajai, ka Jaintia National Council (JNC) bad ka Hynniewtrep Achik National Movement (HANM)  ki la ther ia kane ka sorkar khamtam ia ki nongialam ka Congress kiba la leh mynleh pynslem khnang ban buhrieh ia ka kaiphod ban pynioh ia ka jingbishar hok ia ki longiing ba kynduh ia kane ka apot.
Kine ki nongialam seng bhalang ki la ther ia ki nongialam kane ka jylla kiba mih shongshit ban pyrshah ia ka jingjia ha  Jawaharlal Nehru University (JNU) ha New Delhi katba kim patiaw eiei ia ka jingjia ha la kajong ka jylla kaba ktah ia ki briew ba duk ba jynjar.
“Ngin pynjur ia ka jingiakhih ban pynbor ia ka sorkar ban sei madan ia ka kaiphod siat iap ha Mookhep," la ong u chairman ka JNC u Bah Sambormi Lyngdoh.
U la kynnoh ba ka jingpynslem ban sei madan ia ka kaiphod, ka kdew shai ba kane ka sorkar jylla ka iada ia kito ki pulit siat briew kaba la pynduh ei ia ar ngut ki mynsiem briew kynthup Kong D Siangshai bad Bah S Phawa.
“Ngi sngew lyngngoh ia ka jinglong jong ki nongialam ka Congress kiba shim khia ban leit sha Delhi ban iashim bynta ha ka jingiakhih jong ki samla pule ka JNU" la ong u President ka HANM Bah Shaniah Suchen.
U la ong ba ka long ka sngew lyngngoh ba haba dei eiei ka kam kaba ktah ia ki briew kane ka jylla, kim pushe eiei.
Shillong, 1 Lber:Ka Dorbar Shnong Wapungskur East Jaiñtia Hills District ka la dawa na ka National Highway Authority Of India (NHAI) ba ka dei ban siew shuwa ia ka bai lutksan sha baroh kito ki trai jaka bad trai iing ki ba hap hapoh u pud u sam jong ka Shnong, kiba ka NHAI ka dei shim jaka na ka bynta ban pynheh ia u NH 44, ha shuwa ban pyntrei noh ia ka surok Arliang, NH 44 ba dei  iaid lyngba ka Shnong Wapungskur.
“Ka Dorbar Shnong Wapungskur ka ieng ha ka nongrim kat kum ba ka la ia kren bad u Deputy Commissioner jong ka East Jaiñtia Hills District bad ruh bad ki Ophisar jong ka NHAI naduh duh ki por ba mynshuwa bad ruh na ka por sha ka por ba NHAI ka dei ban siew shuwa ia ka bai lutksan sha baroh ki nongshongshnong ki ba ka NHAI ka dei shim jaka bad pynpra iing na ka bynta ban pynheh ia utei u surok lym kumta ka Shnong kan ym ai lad satia ia ka ia ka NHAI ba kan pyntrei ia u tei u surok u ba dei iaid lyngbah u pud u sam jong ka Shnong" la ong u Bah Satly Ryngkhlem, Rangbah Shnong jong ka Shnong Wapungskur.
“Ka Dorbar Shnong Wapungskur ka pynpaw ia ka jingkmen ka ba khraw haduh katta katta ba ka NHAI ka la sdang ban pyntrei ia u tei u surok ha ki katto katne ki bynta jong u, hynrei  ka Dorbar Shong Wapungskur hi ka ieng beit ha la ka jong ka nongrim ba ia ka hok kaba ki paidbah nongshong shnong jong ka shnong pat kaba ki dei ban ioh, ka NHAI ka hap beit ban pynioh lada kumno kumno ruh khnang ba kan ym mih kano kano ka jingthut ha kaba pyntrei ia utei u surok da ka NHAI" pynkut ka kyrwoh khubor na u Bah Ryngkhlem.
Pomshutia, 1 Lber:Ka dei ka sngi ka kaba kmen ia ka shnong Pomshutia bad ki shnong ba marjan jong ka kiba don ha ka thaiñ Pynursla naba mynta ka sngi la plie ia ka Secondary School ha katei ka shnong kaba ki khynnah pule katei ka shnong ki lah ban bteng ia ka jingpule jong ki ha la shnong haduh ka Matrik.
Katei ka skul kaba la plie mynta ka sngi da u MLA ka Pynursla u bah Prestone Tynsong ka dei kaba la tip kum ka Pomshutia Secondary School, kaba don ha Pomshutia (Pynursla).
U bah Prestone u la pynbna paidbah mynta ka sngi ba la plie ia katei ka skul bad ha kajuh ka por ruh u la plie ia ka ing skul thymmai jong katei ka skul kaba bteng ha ka mala kaba ha jrong.
Ka jinglut ban tei ia katei ka ing skul ka long haduh T.18 lak tyngka bad ka dei kaba la mang na ka SCA (BADP) 2016-17, hynrei haduh mynta u bah Prestone u la ong ba katei ka skul kam pat ioh pdiang pisa tang shi naia ruh na ka tnad Border Area hynrei la pyndep ia katei ka ing skul da u Rangbah Shnong katei ka shnong u bah Nibaron Khongbinan.
Ha katei ka jingialang nalor ki Sordar, ki nongkitkam shnong, ki kmie ki kpa jong ki khynnah skul, la donlang ruh ka Director jong ka Border Area ka kong R.M Kurbah.
Haba kren ha katei ka jingialang u bah Prestone Tynsong MLA ka thaiñ bad uba dei ruh u myntri ka tnad Border Area, C&RD Block bad ka tnad khlaw ka sorkar jylla u la ong ban plie skul ka long kaba suk hynrei ban pynbit pynbiang pat ia ka skul ka dei kaba eh haduh katta katta.
U la ong ba don ki por ba ki nongseng skul watla ki dei ki heh spah ruh pynban ki kut noh tang ha ka shiteng lynti.
Ka jingeh u la ong ba kaba nyngkong eh ka dei ka tulop ki nonghikai, kaba ar ban pynbit pynbiang ia ka ing skul bad ia kane ka kam u la ong ba u la ia thir jingmut bha bad ki Rangbah na ka shnong Pumshutia hynrei ha kaba kut u la ong ba ki la rai da ka mynsiem shynrang ban sdang noh ia ka Secondary School mynta u snem u 2016.
Haba kren shaphang katei ka skul u bah Prestone u la ong ba ha ki khyndiat snem ba la dep ki briew jong ka thaiñ Ri-War ki ia kynduh jingeh bha naba tang shu poi ha ki klas kiba kham heh ym don skul shuh ha shnong bad ka ktem bah jong ki ka long ha Pynursla bad hangtei ka pynlut ksan ia ki kmie ki kpa naduh ka bai wai ing bad kiwei ka lamih pat sa kawei ka jinglut ksan bad kata ka long ba la mih ar tylli ki khiewja.
U la kyntu ia ki kmie ki kpa ba kin phah ia ki khun jong ki sha katei ka skul, “Nga la ioh jingtip kaba thikna ba ki nonghikai ha kane ka skulruh ki dei kiba tbit, nga kyrmen skhem ba kin pyn iwbih ia kane ka skul bad nga ruh ngan kylla thiah kylla dem, ha Wahkdait nga i kala biang ngin dang hap ban dang pynbiang shuh shuh, ha Mawshun ka la biang ngin iai pynbiang shuh ha Pomshutia ruh ka la biang ngin dang iai pynbiang shuh shuh" ong u bah Prestone haba iathuh ba tang hapoh katto katne snem ba u la long u nongmihkhmat ka thaiñ u la lah ban plie haduh 6 ne 7 tylli ki skul.
Haba kren shaphang ka jingnang jingstad u la ong ba ka pisa kaba dei ban pynlut kham bun ha kane ka juk mynta ka dei ha ka jingnang jingstad (investment), “Kam dei ka spah ka hajar,ka riam ka beit, ka dur ka dar hynrei ka dei ka jingnang jingstad, haba ki kmie ki kpa ki pylut pisa ban pynnang pynstad ia ki khun ka long kumba ki btep ia u mawkordor u ban phyrnai ha ka ing ka sem,ka shnong ka thaw,ka ri bad ka jaitbynriew baroh kawei" ong biang u bah Prestone.
Shillong, 1 Lber:U nongai buit ai bor ka sorkar jylla u bah D.D Lapang u la ia kynduh ia ki samla na kane ka jylla kiba sah ha Mumbai bad katei ka jingiakynduh jong u ka dei hadien ba u la wanphai na Pune ha ka 27 tarik u rymphang.
Kitei ki samla ki dei ki samla Khasi, Jaintia bad Garo bad kumjuh ruh ki samla Kristan.
Ha katei ka jing iakynduh kitei ki samla ki la pynpaw ha u bah Lapang ia ka jingdonkam ban pynbit pynbiang ia ki briew jong ka jylla kiba leit sha Mumbai ban shah sumar na ka jingpang bampong ha TATA Institute bad kiwei pat ki Hospital ha kaba ki la ong ba ka donkam ban don kawei ka bos bad ki nongtrei ki ban iarap ia ki briew kane ka jylla bad ban don ruh ka Meghalaya House ha Pune.
U bah Lapang u la ia kren ruh bad u Shri.CB Sahkhar, Deputy Residence Commissioner, Meghalaya House Mumbai, bad u la kular ban pyntip ia katei ka kam sha ka sorkar ban leh ia kaba donkam,u bah Lapang u la bamja miet ryngkat ruh bad kitei ki samla.
Shillong, 2 Lber:Namar ba ka jing shna ia ka jingkieng BUG No.52.5 ha ka surok Mawphlang-Balat kaba pyniasoh ia ka Balat, Ranikor bad kiwei pat ki shnong , u District Magistrate, East Khasi Hills District, Shillong u la pynjari da ka Section 133 CrPC kaba la khang pyrshah ia ki trok kit dewiong ba kin iaid na katei ka surok katba ki bos kiba kit nongleit nongwan pat ki hap ban pynhiar ia ki nongleit nongwan shuwa ban jam sha shi liang ka jingkieng katba ki kali kit umphniang kali pat ki hap ban iaid lyngba ka Mawkyrwat.
Ki kali kiba iaid kim dei ban iaid palat ia ka jingsted kaba 5km shi kynta, kiba pynkheiñ kin ngat ha ka kyndon aiñ.
Shillong, 01 Lber:Ka Synjuk Ki Nongsynshar Shnong ka Bri u Hynniewtrep (SNSBH) kan sa shong jingialang ha ka 5 tarik Lber ban iakren bad iathir ia ki mat kiba iadei bad ka jingmih na ka jingiakren ba la khot da u Myntri Rangbah u Mukul Sangma ha u bnai ba la dep.
“Ka jingialang kan iakren iathir halor ki 12 tylli ki point ba la phah da ka tnad kam pohiing ka sorkar pdeng kiba dkoh ha ka Village Administration Bill (VAB) ka KHADC", la ong u chairman ka SNSBH u Dr Werlok Kharshiing haba iakren bad u Rupang ha kane ka sngi Hatmajai.
U Dr Kharshiing u la ong ba ka SNSBH ka la dep ioh ia ki 12 tylli ki mat ba ka tnad Kam Pohiing ka ri ka la pynphai ia ka VAB sha ka sorkar jylla bad bun na ki, kim da dei kiba eh hynrei ki don tang katta katto kiba kham kongsan.
“Ngi la ioh ia ki 12 tylli ki mat ba ka sorkar pdeng ka la pynphai ban bishar biang ia ka VAB ka KHADC.Ki don tang kumba 3 tylli eiei ki mat kiba kham kongsan hynrei kiwei kim da long kiba donkam eh haduh katta katta", la ong u Dr Kharshiing.
Katkum ka jingiakren bad u Dr Kharshiing, ha katei ka jingialang kaban wan iashim bynta ki nongkitkam shnong kiba dei ki dkhot ka Executive Committee ka SNSBH, kan iakren ia ka jingmih na ka jingiakren bad u Myntri Rangbah ha kaba iadei bad ka jingdawa ban pynlait noh ia ka jingbuh kyndon ia ki nongtrei sorkar ban bat kam shnong, ban pynsangeh ia ka jingtam pud ka MUDA sha jaka ka DistrictCouncil bad kiwei ki kam.
Shillong, 2 Lber:Ka KHADC ka pynlut T.35,95,82,347 tyngka (laiphew san klur khyndai phew san lak-phra phew ar hajar lai spah saw phew hynniew tyngka) naduh u iaiong, 2015 haduh mynta, ia katei ka la jubab u bah Neil Antonio War EM haba jubab ia ka jingkylli ba la wanrah da ka kong Teilinia Thangkhiew MDC ka HSPDP na Mylliem ha ka dorbar kaba la long mynta ka sngi.
Ka kong Teilinia ka la kylli kino ki jinglut kiba kham heh napdeng kitei ki jingpynlut, u bah Antonio u la ong ba kaba kham heh ka dei ban siew tulop ia ki nongtrei katba ia ki jing pynlut kiba bniah ia katei u la ong ba un sa phah jingthoh sha ka MDC.Ka kong Teilinia ka la buh jingkylli ruh haduh mynta katno la pyndep ia ka ing thymmai ka KHADC (Legislative Building) u bah JM Tyn song EM ka building u la ong ba la dep 40%.
U bah Pyniaid Sing Syiem pat MDC ka HSPDP na Sohryngkham u la kylli haduh mynta katno ka KHADC ka la siew sha u kontraktor ba pyntrei ia katei ka ign ka KHADC, ka jubab na u bah J.M Tynsong ka long ba la dep ban siew T.1,05,94,800 tyngka, u bah Pyniaid u la kylli biang katno ka mang tyngka baroh na ka bynta katei ka building u bah Tynsong u la ong ba ka long T.4,74,14,000 tyngka.
Ka jingpynlut ia katei ka Building u bah Tynsong u la ong ba ka dei na ka jingbei tyngka na ka 13th Finance Commission hynrei ia kaba duna ia kata yn pyndap na ka Article 275 (1).
Ka kong Teilinia ka la wanrah jingkylli ruh ka long ne-em kaba shisha ba la pyndait da u Iron Remover Filter da ka Executive Committee , ka jubab ba la ioh na u bah Tynsong EM ka long ho,oid.
Ka la kylli biang katno la pynlut la jubab ba ka long T.6 lak tyngka bad ki don ar tylli kiba dei na bynta ka ophis jong ka KHADC bad ka leit lang ruh sha ka MDC Hostel.
Shillong, 1 Lber:U MDC ka Congress na Sohra Konsti twensi u bah Donevan Kharwanlang mynta ka sngi u la shah jied kum u Deputy Chairman ka KHADC khlem don nong iakhun pyrshah.
U bah Donevan u la leit ban shimti ia ka kam Dy.Chairman da kaba iehnoh ia ka kam EM ha KHADC, u la bat kum u EM jong ka tnad Land, Mines and Minerals shuwa ba un shimti kum u Deputy Chairman.
Hadien ba la pynbna ia katei ka jingjop u khlem don nongiakhun pyrshah kaba la pynbna da U Chairman ka KHADC u bah Mansturdy Nongrem la leit ban synran ia u bah Donevan sha ka shuki ba u dei ban shong mynta da u CEM ka KHADC u bah Pynshngaiñ N Syiem bad u EM u bah Neil Antonio War.
Hadien ka jingshah jied jong u ki MDC ka PDF ki la ai kren ai khublei ia ka jinglen lade jong u na bynta ka bha ka miat jong ka Council da kaba iehnoh ia ka kam EM ban leit sha ka kam Dy.Chairman kaba la sah thylli la katto katne bnai mynta bad ki la ai khublei ruh ia ka jingkloi jong u ban leit shimti ia katei ka kam kaba baroh ki EM ki kynran dien.
U CEM ka KHADC haba ai jingkren u la ong ba ka jingleit u bah Donevan kam dei tang ba ka myntoi ba u iarap ia ka kam u chairman bad ka Legislative hynrei kan pynkhlaiñ ruh ia ka rukom treikam ka Council.
U bah P.T Sawkmie Dy.CEM ka KHADC u la ong ba u bah Donevan u dei u Dy.Chairman uba lai jong ka KHADC ha kane ka samoi treikam kaba mynta.
Katba u bah Adelbert Nongrum pat u la ong ba u bah Donevan u la pynsah kynmaw ha KHADC da kaba iehnoh ia ka kam EM hynrei ban leit kum u Dy.Chairman.
Haba pynpaw ia ka jingkmen jong u ban leit sha ka shuki Dy.Chairman u bah Donevan u la ong “Nga kmen ba ha kine ki ar snem ba la dep nga la mad lut ha ka jinglong MDC, nga la don ha ka liang pyrshah, nga la long EM bad mynta nga long kum u Dy.Chairman, u la pan ka jingkyrshan jong baroh khnang ban pynthikna kumno ban pyniaid ia ka Council.
Shillong, 2 Lber: “Ka pung Dohkha ka District Council kaba don ha Lailad ka dei tang ban pynmuja ia ki MDC bad ki paralok jong ki" ong u bah Albinus Lyngdoh MDC ka Umroi, uba dei ruh U EM jong ka tnad Fishery haba jubab ia ka jingkylli kaba u bah Donkupar Sumer MDC ka UDP na Umsning la ka pung dohkha ka District Council ka pynmih pisa ne-em.
U bah Sumer u la kylli na u bah Albinus kino ki jait dohkha kiba don ha ka pung ka District Council ha Lailad, u bah Albinus u la ong “Kham bun ki jait dohkha ban ia ki jaitbriew, ki don ki dohkha Marshal, Maral, Rahu bad kiwei kiwei".
Katei ka jubab u bah Albinus ka la pynsamrkhie ia ka ing dorbar hynrei u bah James Ban Basaiawmoit u la bitar ia ka jingong u bah Albinus ba ka dei ban pynmuja ia ki MDC bad u la dawa ban jer kyrteng mano kita ki MDC.U bah James Ban u la ong ruh ba ka jubab u bah Albinus ba ki don lai tylli [bteng sla 7] ki pung dohkha ka District Council ha Lailad ka deikaba bakla naba ki don saw tylli ki pung lai tylli kiba treikam katba kawei pat kaba ym shym pyntreikam.
U bah Albinus u la ieng biang ban jubab biang ia ka jingkren u bah James Ban da kaba ong “Kaei kaba nga jubab hangne ka dei kaba la pynkhreh da ki ophisar jong katei ka tnad,nga shim katkum ka rikod ha ka bui ( file)".
Hapdeng ba ka jingiatai nia ka la sdang ban khluit la iohi ba u bah Pynshngaiñ N Syiem u la phai dien bad pasiaw sha u bah Albinus ban weng noh ia katei ka jingkynnoh pynmuja ia ki MDC,u bah Albinus u la ieng bad u la ong “Nga weng noh ia kita ki jingkren jong nga".
Hadien katei ia ki jingkylli kiba dang sah kaba ia dei bad katei ka tnad la ieng ban jubab hi noh da u bah Pynshngaiñ N Syiem, CEM.Shillong, 01 Lber:Ka jinghiar ka rep ka riang khamtam ka rep ia u sohniamtra ka jubor bha ha kane ka snem na thain Riwar kaba ju bna nam kum ka ri u soh u pai ne ka Eden Kper Soh ka ri Khasi bad Jaintia, kumba la thoh da u Babu (L) H Elias ha ka kot Mihngi sha Sepngi.
U nongthoh khubor u la iakren bun bah ki nongrep ka thain Riwar ha kine ki sngi, ban kylli bad twad jingmut ia ka jing long ka rep sohniamtra ha kine ki snem, hynrei ka jubab na ki nongrep, ka long kaba kthang bad sngew jaw ummat.
“Mynshwa, ka bri kaba shi akar, ka pynmih sohniamtra da ka phew trok hynrei mynta, tang shi trok ruh la eh ban ioh sohniamtra", la ong uwei u nongrep na Wahkhen ka thain Pynursla.
Kat kum ka jing iakren ba ki nongrep, mynta u snem lei, ka aiom ka la sniew bha ha kaba ha uwei u dieng don tang kumba 20-30 tylli ki sohniamtra, uba ju sei ia ki soh da ki spah tylli.
Ka shnong Wahkhen kaba pawnam bha ha ka jingpynmih soh niamtra bad ka jingbang jingthiang jongu, mynta u snem, ka la hiar bha ka jingioh sohniamtra.
Bun kim sngew nang ban batai ia kane ka jingktah ka mariang namar ba katba nangmih ki sngi, ka jing sei soh ka la nang sdot.
Ym tang katta, ka iew Pynursla kaba ju saw lep da ki sohniamtra ha ka por tlang ha ki snem ba la dep, mynta pat ka pjah slam slam namar bym don sohniamtra.
Ka iew ka hat ruh ka kynjah bha namar ba ka ioh ka kot jong ki paidbah nongrep ka la hiar na ka jingsniew ka rep ka riang.
U nongthoh khubor u la ioh ruh ban iakren bad iwei I Kong ba ju die sohniamtra ha Iewduh, Shillong, I la iathuh ba mynta u snem, im ioh sohniamtra shuh na thain Riwar bad bun ki soh ba I ioh dei tang na ka thain Nongjrong.
“Nga shu ioh sohniamtra ban die ba wanrah ki briew na thain Nongjrong hynrei ngam ioh sohniamtra shuh na thain Riwar mynta u snem", la ong ine I kong haba kylli na I hynne ka sngi.
La iathuh ba im ju die ia ki soh ba wanrah nabar jylla, namar ba ki khlieh dawai palat bad kim da bang bad shngiam kum ki soh na thain Riwar.
Katkum ka jingiakren bad ki nongdie soh ha thain Motphran, Iewduh, ki soh ba ki die kynthup u sohniamtra u dei ba la wanrah nabar jylla na thain Sikkim, UP, Uttarakhand, Nagpur bad kiwei ki jaka kiba wanrah jngai bah sha kane ka jylla.
Kine ki soh nabar jylla ki kham heh bad kham sngaid hynrei kim lah ban iakop bad ka jingthiang bad ka jingbang jong ki soh kiba pynmih na kane ka jylla.
Ia mynta ka dor jong u soh na kane ka jylla long T.40 shi hali kiba kham rit bad ba kham heh, ki kham rem dor katba ka dor u soh nabar u shong dor tang kumba T.10 eiei uwei.
Na ka liang ka tnad Rep Soh ruh ka Horticulture ka la kubur ba ka jingpynmih sohniamtra ha kine ki snem ka la nang hiar bha namar ka jingduna ka jingthung ia u sohniamtra nalor kiwei ki jingpang.
“Ka jingduna pynmih sohniamtra dei namar ka jingduna um, namar ba ki nongrep kim ai um ia u jingthung", la ong u nongtrei kane ka tnad Rep Soh ka sorkar.
Kaba sngew duh jingkyrmen ka long ba ka tnad Rep Soh kam don pisa ban ai jingiarap ia ki nongrep ban ai um ia ki diengsoh.
U Bah PS Kharnaior u District Horticulture Officer dang shen, u la ong ba ka sorkar ka don ar tylli ki jaka sara soh kawei ha Pamshutia bad ha Wahjain bad na kine ki jaka, ka sam dieng soh sha ki nongrep nalor kiwei pat ki jaka sara diengsoh jong ki riew shimet ba la ithuh da ka sorkar.
U la ong ba ia ki diengsoh la die shiteng dor sha ki nongrep bad ki don ruh ki skhim ba la bei da ka sorkar pdeng bad ka sorkar jylla.
Ki don ki skhim sorkar pdeng ai jingiarap mar shiteng bad mar shiteng kum ka ram sha ki nongrep kiba rep soh rep pai.
Shillong, 1 Lber:Na ka daw ka jing wan poi slem ki nongtrei, ka ophis jong u Chief Engineer PWD, kaba don ha Lachumiere ka la buh noh da ki mashin kiba ia syriem bad kaba don ha Secretariat bad la ong ba katei ka mashin kan ai jingtip lut katno baje ki nongtrei ki wan poi ha ophis bad katno baje ki mih na ophis.
Ha ka dur kaba la shon ar sngi myn shuwa la iohi ba katei ka ophis ka dang pyndait ia katei ka mashin hynrei mynta la ong ba la dep lut baroh bad ka la treikam.
Ka la don ka jing suba ba la wan buh noh da katei ka mashin dei hadien ba la don ki riew paidbah kiba la pan jingtip na ka tnad PWD ia ka daw ka jingwan poi slem ki nongtrei jong ka kaba ka PWD kam shym lah ban ai jubab bad namar ka jingbym ioh jubab u nongwad jingtip lyngba ka RTI u la ujor sha u CIC.Ka la don ka jingkynnoh na ki paidbah ba ka daw ba ki wad jingtip da ka RTI ka dei hadien ba ki la lap ba ki nongtrei ha katei ka ophis ki ju wan poi slem sha jaka trei bad katkum ka jinglap u nongwad RTI u bah Disparsing Rani u la ong ba u la lap teng bad u la dep shon dur ruh ba wat haduh 12:30 mynsngi ha ka por longtrei ym pat don nongtrei ha ka ophis PWD.Shillong, 02 Lber:Ka Synjuk Ki Nongsynshar Shnong ka Bri U Hynniewtrep (SNSBH) ka pynkynmaw ba ka jingialang bah jong ka, kan long ha ka 5 tarik Lber, 2016 ha Jaiaw Shyiap Lum Pyllon Community Hall por 11 baje mynstep.
Ha kane ka jingialang, ka SNSBH ka la iawer ruh ia ki nong ialam jong ki seng kynthei ban iawan lang sha kane ka jingialang nalor ki nongkitkam shnong.
Kane ka jingialang kan iakren na ka jingmih na ka jingiakren bad u Myntri Rangbah ha ka 10 tarik Rymphang 2016.
Ha ka jingpynlait khubor, u generl secretary ka NSBH u Bah RL Blah u la ong ba ka Executive Committee ka la rai ban khot da ka jingialang bah ha ka 05 tarik ban ia phylliew jingmut lang halor ka repot jong katei ka jingiakynduh bad u Myntri Rangbah bad ban wad ia ki lad ki lynti kumno ban ioh ia ki jingdawa.
U la ong ba la kyrpad ia baroh ki Rangbah Shnong/Nongsynshar Shnong, ki Nongkitkam Shnong lem bad ki dkhot ka Executive Committee jong ki Dorbar Shnong ka Ri Khasi bad Jaintia ban pyllait por khnang khnang ban poi sha kane ka jingialang.
“Ka Synjuk ka iawer kyrpang ruh ia ki Nongmihkhmat na ki Seng Kynthei/Seng Longkmie bad ki Seng Samla jong ki Dorbar Shnong ban ia poi lang sha kane ka jingialang kaba donkam", la ong u Bah Blah.
U la ong ba namar ka jinglyngkot ka por, ka Synjuk ka pan map ba kan nym lah ban pynpoi ia ki notis sha man la ki Dorbar Shnong bad ka kyrmen ba baroh kin shim ia kane ka kyrwoh kum ka jingpynbna halor katei ka jingialang.
Shillong, 2 Lber:Ka Krishi Vigyan Kendra (KVK), kaba don ha 5mer, Upper Shillong, ka la pynpep noh ia ka interbiw, kaba dei ban jied nongtrei ha ka 7tarik Lber 2016.
Katei ka jingpynpep jong katei ka ophis, kaba dei ban jied nongniah kali bad kiwei de, ka long kaba khlem ai daw eiei ruh em bad kaba pyn lyngngoh pynban ia kito kiba la pynkhreh ban leit interbiw ialade ia katei ka kam.
Ka Kiang Nangbah Govt College, ka kwah nonghikai step ha ka Economics, Political Science bad ha ka English bad kito kiba kwah trei  kin ioh tulop kaba long T.5,000 shibnai bad kiba la pyndep ia ka Post Graduate bad kiba ioh marks 50 percent shaneng, kin thep kyrteng ha shwa ka 7tarik Lber 2016 bad ka sngi interbiw, kan long ha ka 9tarik Lber.
Ka Meghalaya Aids Controll Society, ka donkam Assistant Director, ha kaba uba la pyndep ia ka jingpule Bachelors Degree bad uba la trei lai snem, ha ka jingtrei na bynta ka koit ka khiah bad uba dang 27snem ka rta.
Un ioh tulop T.25hajar shibnai.
Katei hi ka ophis, ka donkam ia U Lab Technician ha Byrnihat PHC, ha kaba ka jingsiew kan long T.13 hajar shibnai.
Kiba kwah kin thep kyrteng ha shwa ka 15tarik Lber 2016 ha Oakland, Shillong.
Shillong, 02 Lber: Ka Hills State Peopke Democratic Party (HSPDP) hapoh ka  jingialam u President Bah Ardent M Basaiawmoit  ka la pynkhreh ban aireng ha baroh san tylli ki konstitwensi ha ka elekshon MDC shiteng samoi 2016.
Haba kren bad u Bah Pyniaid Sing Syiem, MDC ka Sohryngkham ula ong ka seng la pynkhreh ban aireng ha baroh san tylli ki konstitwensi bad ki kyrtong kiba ka seng ka dep pynbna ki long u Bah Hurbert Riang na Nongkrem konstitwensi, kaba long ka konstitwensi ba mihkhmat da u President rangbah ka seng Bah Ardent M Basaiawmoit.
Katba u Bah Brani Wahlang un iakhun na Laban ha jaka u Bah Sanbor Shullai  (NCP), Bah Blandingstar Warjri na Mawthadraishan ha jaka u Bah Brol Nongsiej (UDP) bad u C hampion Paliar un  iakhun na Rymbrai- Jyrngam konstitwensi ha ka jaka u Bah KP Pangniang (HSPDP).
Ula ong ba na bynta ka Sohiong kin sa iashong pyrkhat bad ki nongialam ban ioh ia u kyrtong ia mon lang ki paidbah.
Kum ban shu pynkynmaw ki MDC kiba jop na kine ki konstitwensi ki dei ruh kiba bat ia ka kam MLA, kumta hadien ba ka sorkar ka la pynmih ia ka hukum ban mait kyrteng ia ki nongmihkhmat ba bam ar maloi ki la iehnoh noh ia ka kam MDC bad bat tang ia ka MLA.Kitei ki konstitwensi ki la long thylli noh bad ka long ka jingduh nong kaba khraw ia ki paidbah ka konstitwensi.
Shillong, 02 Lber:Mynta ka sngi hynriew ngut ki nongtuh ba satar hapoh ka jing ialam u runar ba la ngat MPDA, ki la ngat ha kti jong ki pulit hadien ba ki la lute na uwei u nong khaii synsar ha thain Mawkyrwat.
Kat kum ka khubor na u SP ka East Khasi Hills u Bah Mariahom Kharkhrang, kine kiba shah kem ki kynthup ia u Pynshai Rani uba la ngat MPDA bad uba la don ki kam runar palat 20 tylli ei, u  Gulshan Masi u nong niah ka Local Taxi (ML 05 E 2782) , u Amar Deb Burman na Lumparing, u Pyndngen Kurbah na Pomblang, u Labhor Lyngdoh na Golf Club, Mawpun, bad u Kostar Marngar na Pomblang.
Haba batai bniah ia kane ka jingjia, u SP u la ong ba mynta ka sngi ha ka por 8:30 baje mynstep ne 9 baje mynstep, ki pulit ka Mawsynram Police ki la ioh ban kem ia kine ki runar.
U la ong ba kine ki runar ki la bud ia kawei ka Bolero Camper na Shillong ka jong u Bah Banshanniah Nongrum uba thmu ban leit theid synsar na thain Mawkyrwat bad ynda la poi ha jingkieng wah Umngi ki la khang kdong ia kane ka kali jong u Bah Nongrum bad ki lute T.1,53,500/- bad her krad ha ki ar kynhun.
Hadien kane mar ia ioh jingtip, ki pulit ki la mareh bran bran sha katei ka jingjia bad da ka jingiarap jong ki paidbah ka shnong Pongkung ki la ioh ban kem shwa 3 ngut bad ka kali ba ki shong bad ioh ruh ban kurup biang ia ka pisa.
Hadien kane, sa 3 ngut la ioh ban kem katba ki dang dih sha haJakrem.
U SP u la ong ba u Pynshai Rani u dei uba la shah set teng ha ka MPDA bad u don ki kam runar ba la rejister haduh 15 haduh 20 tylli.
Shillong, 02 Lber:Uwei u samla pule ka St.Edmund College, Shillong u la shah kem halor ka jingkynnoh ba u la donkti ban tuh ia ki mobile jong ki samla pule jong kane ka kolej hi.
U SP ka East Khasi Hills u Bah M Kharkrang u la ong ba u Principal ka kolej, u la pyntip sha ki pulit, ba ki samla pule kane ka kolej ki la pyntip sha u ba ki mobile jongki, ki jah na ki pla jongki ha kolej kaba la buh ia ki ha ka jingsngew lyngngoh.
Hadien ba la pyn long ia ka jingtohkit, ki pulit mynta ka sngi, ki la lap ba u Abhimanu Kr.
Rai uba  20 snem na Pynthor umkhrah uba pule hi ha kane ka kolej u donkti ban tuh ia ki mobile jong ki samla pule bad la rah ia u ban pynlong ia ka jingtoh kit ba kham bniah.
Shillong, 2 Lber:U bah James Ban Basaiawmoit MDC ka Mawkhar-Pynthor u la wanrah ia ka jingkylli ha ing dorbar ban kylli katno tylli ki laisen khaii ( Trading License) ba ka Khasi Hills Autonomous District Council ka la ai naduh u 2014 haduh mynta, u EM jong ka Trade u bah James Sylliang u la jubab ba la ai 282 tylli ki laisen.
U bah James Ban u la kylli biang katno ngut kiba aplai laisen naduh u snem 2014 haduh mynta, ka jubab ba la ioh na u bah James Sylliang ( MDC ka Mawhati) ka long ba ki la don haduh 525 ngut ki nong aplai, u bah Basaiawmoit u la kylli biang katno tylli ki laisen kiba la shah mait naduh u 2014 haduh mynta u bah Sylliang u la jubab ba ki don 253 tylli.
Hadien ba la ioh ia kitei ki jubab u bah James Ban u la pan jingkheiñ katkum ki District, u bah Sylliang u la jubab ba ha East Khasi Hills la ai 216 tylli, ha West Khasi Hills 31 tylli, ha South West Khasi Hills 14 tylli, ha Ri-Bhoi 147 tylli.
Kham sa shiphang la ieng sa u bah Latiplang Kharkongor MDC ka Nong thymmai ban pynpaw ba katei ka jubab u EM kam lah ban long naba ka jingkheiñ kam mih haba ia khate na kiba aplai bad kiba la shah kyntait ka pyni ba ki don haduh 408 tylli pynban kiba ioh Trading License.
La ieng biang u EM Trade ban jubab ba ka jubab kaba u la buh ha ka miej jong ki MDC ka bakla bad u la ai biang da kawei pat ka jingkheiñ ba ha East Khasi Hills kiba ioh laisen ki don 132 ngut, ha West Khasi Hills 16 ngut, ha South West 6ngut bad ha Ri-Bhoi 73 ngut bad 55 tylli pat ki dei ki kali (Transport).
Nalor kitei ki jingkylli ka la don ruh sa ka jingkylli ba la buh da u bah Donkupar Sumer ia ka tnad khaii pateng ka KHADC kaba u la kylli katno tylli ki laisen khaii ba dang shu ai thymmai mynta ha Iewduh, u bah James Sylliang u la jubab ba ki don 9 tylli.
Hadien ba la ioh ia katei ka jubab la ieng sa u bah Teiñwell Dkhar bad u la ong ha u 2014 ka EC kaba rim kam shym ai Trading License shuh sha ki bar jylla hynrei tang i por ba lyngkot mynta ka tnad khaii pateng ka KHADC ka la ai haduh 9 tylli ki laisen thymmai sha ki bar jylla.
Hadien ka jingiashim bynta ki MDC ban ia kren halor katei ka phang, ka la mih ka jubab na u bah Sylliang ba u hap ban ai laisen ia ki bar jylla naba ki la biang lut ia ki kot ki sla bad lada ym ai ruh u la ong ba ki la byrngem ban leit sha kashari.
Hangtei la ieng biang sa u bah Sumer ban kren ia kaba ia dei katei ka tnad bad ka kashari, kaba ka kashari ka la pynksan ia ka KHADC ha kaba ia dei bad ka kes jong ka Seven City kaba don ha Ri-Bhoi.
Hamar ba ka mat ia kren shaphang ka tnad khaii pateng ka KHADC ka dang khluit bha ha ing dorbar la iohi ba u bah Pynshngaiñ N Syiem,CEM u la khaprip khmat bad ka kyrngah khlieh sha uwei na ki MDC u ba dang thmu ban ia shim bynta biang ha ka jingiakren, u bah Pynshngaiñ u la pyni dak ba un sangeh noh bad hangtei u la ieng artad dalade ban jubab ia ki jingkylli kiba ka iing dorbar kam ioh jingshai na u EM ka Trade u bah James Sylliang.
Shillong, 3 Lber:Ka Parish Sohra kan sa pdiang ia ka jing wan phai ka relic u Don bosco ha ka sngi u trai 6 tarik Lber 2016,ha  ka ba kin pdiang paid bah ha shnong Laitryngew ha ka por 11baje mynstep ryngkat ki program ba bun ba ka shnong Laitryngew ka la pynkhreh.
Hadien kata kan don ka jing  iaid paidbah da ki kali ha duh Sohra bad ban bteng da ka procession na duh gate sohra ha duh ban da poi ha ka shrine u Don Bosco ban pynbud da ka mass bakhuid ha ka por 1baje mynsngi bad kiwei de  ki jingleh burom ki ban bud.
Kum ban shu ia pynkymaw biang  kane ka relic ka la wan ha u Jylliew, 2011 da ka jing ai ei ba bun ba u Donbosco u la leh  kum  kaba ai jingkoit ia I Larisa Khongsit bad ia kiwei kum ia I babu Katekist ka sub-district Laitryngew iba la hab  sangeh na ka kam ha ka tei ka por  bad dei ha miet ba ka relic u Donbosco ka wan poi ba I la ioh biang ia ka jingkoit, bympoi pyrkhat na ka jing shitom ba la ban ia i.
U Parish Priest Fr.Roy Anthony bad ki paid riewngeit ka parish Sohra ki khot ki wer ia baroh ban wan leh riewblei na ka bynta ki jing donkam jongki lyngba ka jing   ia said u Don bosco  ha ka Shrine jong u ha Sohra.
Na ka bynta kane ka Parish council ka ai khublei shibun ruh ia I fr.
Gervasis (ex parish priest),fr.
Provincial bad ia kiwei kiba la pynurlong ia kane ka jing kyrkhu u Blei.
Shillong, 02 Lber:Napdeng ki 12 tylli ki mat ba la pan jingshai ka tnad Kam Pohing ka ri, ka jingdon kam ban iashim bynta baroh ki nongshong shnong ba la biang rta ban jied kam Rangbah shnong, ka dei kawei ka mat, kaba ka Village Administration Bill (VAB) ka KHADC ka paw ba ka dang dkoh.
Kat kum ka kopi ba la ioh da u Rupang jong kine ki 12 tylli ki mat ba la pan jingshai u Lat na ka sorkar jylla hadien ba phah ka tnad Kam Pohiing ka ri, ka la ong ba ka jing bym kynthup lang ia kiwei ki jaitbynriew kiba dei trai shnong, kynthup ki kyn thei ban iashim bynta ha ka jingthaw ia ka dorbar shnong kan nym long kum ka synshar paidbah bad bym long katkum ka riti synshar ka ri.
“Ia ka dorbar shnong dei ban pynlong da baroh kiba la dap 18 snem", la ong kane ka jingpan jingshai kaba la pan da u Lat ka jylla sha ka sorkar.
Kawei pat ka mat ka la ong ba ka jingthaw ia ka Village Council ne Town Committee ba khlem kdew eiei ban jied da ka elekshon katkum ka hok thep vote jong ki nongshong shnong ha kane ka Bill, ka dei kawei pat ka jingduna ha ka VAB ba  u Lat ka jylla u pan jingshai na ka sorkar ba ka dei ban pynbeit.
Ym lah ruh ban pyniakhlad hapdeng ka dorbar shnong katkum ka paragrapth 3 (g) ka 6th Scheduled bad ka rukom synshar juk mynta ka paragrapth 3 (e) ka 6th Schedule.
Ia kine ym lah ban pyniakhleh lang namar ba kan iatyngkhuh bad ka riti synshar ka ri, la ong sa kawei pat mat pan jingshai halor kane ka VAB.U Lat u la pan jingshai ruh katkum ka amendment jong ka Rule 128 ka Assam bad Meghalaya Autonomous District Council Rule 1951 kaba iadei bad ka kyrdan jong ki nongjied ban pyntreikam ia kane ka Bill, ka don ka jingduna.
Ka la pan jingshai ruh ba katkum ka Paragrapth 6 ka Sixth Scheduled, ki don ki phang kiba la bynshet ha ka District Council ba la pdiang shwa da u Lat kiba iadei bad ka synshar ka khadar.
Hynrei, kine ki phang ne ki mat ka District Council kam lah ban aiti ne bynshet ha ki dorbar shnong khlem pynkylla shwa ia ka Sixth Schedule.
Ka jingpan jingshai, ka la ong ruh, hato ka District Council ka pyndep ia ki kam ne ki bor katkum ka Para 6 ka Scheduled ne em.
Ka jingpyniakhlad ia ka bor jong ka Executive bad ka Judiciary ha District Council, ha kaba kiba shah jied (elected representatives) kim lah ban leh ia ka kam jong ka Executive, ka dei kawei pat ka jingdkoh ha kane ka VAB.Shuh shuh ka la pan jingshai ba ka Para 5 kaba iadei bad ka jingpynneh pynsah ia ki khlaw kyntang, khlaw lyngdoh, khlaw niam, khlaw adong ne khlaw shnong, ym dei ban khang ia ki briew namar ba ka iadei bad ka jingngeit niam, bad ym dei ban khang ia kiwei ki jaitbynriew ba dei trai shnong.
Kawei pat ka jingkdew ba ka VAB ka dkoh, ka long ba ka jingaiti ha ki bor shnong ban peit ia ka  ai kam ai jam kam iahap katkum ka kyndon ka Sixth schedule.
Ka la pan jingshai ruh ba katkum ka PIL No.4/2015 kaba la thep ha ka Meghalaya High Court, ka la ong ba haba ka Meghalaya ka la ioh ia ka jylla, ka district council la dei ban pynduh noh halor ka nongrim  ba ia ka jylla Meghalaya kiba bun paid ki nongshong shnong ki dei Khasi bad Jaintia bad ka jingbuh ia ka Sixth Schedule ka iahap bha tang ha ka por ba ka dang don bad ka Assam ban pynneh ia ka kolshor bad ka ioh ka kot.
Hynrei namar ba ka jylla Meghalaya ka la ioh ia ka jylla lajong, kaba bun paid da ki Khasi bad Jaintia, ka jingong ban shah noin ha kiwei ki jaitbynriew kam don jingmut satia.
Kawei pat ka jingdkoh ba la kdew ha ka VAB, ka long katkum ka Paragrapth 14 ka Sixth Schedule,  ka ong ba u Lat ka jylla u lah ban thung ia ka Commission ha kiba iadei bun ki mat kynthup ka jingtreikam ka District council, bad halor ki ain bad ki rule ba la thaw da ka district council.
“Kaei ka kam ba la shim halor kane?", la buh jingkylli ka jingpan jingshai kaba la phah u Lat sha sorkar jylla.
Kaba khadduh ka jingpan jingshai, ka long ba ka jingaiti ban pyniaid ka dorbar shnong ia ka kam pisa pilain bad ban pyntreikam ia ki kam pynroi, dei ban bishar bniah ia kane.
Namar ba ia kum kane ka kam pisa tyngka, la ju peit bad pyniaid da ka bor ba la jied da u paidbah.
Jowai, 3 Rymphang:Ki shipai iada pud lane ki BSF, ym tang ba ki iada ia u pud u sam, hynrei ki la theh ruh ia ki jingiarap lyngba ki skim pynroi bad skim ai jing iarap bapher bapher sha ki paidbah kiba shong basah ha ki thain khappud lyngba ka Civic Action Program kaba dei ka skim ba kyrpang na ka bynta ban pynroi ia ki thain khappud.
Ka Meghalaya ka don haduh 443 km ka jingjrong khappud hapdeng ka Meghalaya bad Bangladesh and ia kine ki khappud la iada da ki shipai BSF na ka bynta ban shngain ki nongshong shnong ka thain border.
Ki paidbah ha shilynter ka khappud ki la ioh bad ki dang iai ioh ia ka jingiarap jong ki shipai BSF ymtang ba ki la iada ia u pud u sam, hynrei ruh lyngba ki kam pynroi khamtam eh ki jingiarap ia ki shnong ki thaw ia ki riew shimet bad wat ia ki khynnah skul lyngba ki tiar ki tar.
Na ka bynta ban pyntreikam ia ki skim khappud lyngba ki shipai BSF, ka 30 Bn.
BSF Dawki ka la pynlong ia ka Civic Action Program mynta ka sngi haka shnong Umsyiem, East Khasi Hills kaba don marjan bad ka shnong Dawki, West Jaintia Hills.
“Kane ka Civic Action Program la pyllong lyngba ka skim ka sorkar pdeng na ka bynta ban iarap shuh shuh ia ki shnong khappud ban kyntiew ia ka rukom im bad ban kyntiew ruh ia ka bha ka miat jong ki paidbah ka thain khappud", la ong u Deputy Commandant ka BSF Jowai Sector kaba don ha Khliehriat, u ME Zingkhai.
Ha kane ka Civic Action Program kaba la pyllong ha Umsyiem la sam ei sha ki Dorbar Shnong ba la shah jied ia ki sentex, ki kor suhjain, ki tiar ialehkai, ki khulum ki let, ki pla kot bad ki blanket (kubor) sha ki nongshong shnong.
Ki shnong kiba la ioh ia kane ka jingmyntoi mynta u snem ki kynthup ia ka shnong Bakur, Pyrdiwah, Naya Bazar nalor ar tylli ki skul kiba kynthup ia skul ha Umsyiem bad ka skul ha shnong Hat-thymmai School.
Ka 30 Bn.
BSF ka la sam ruh ia ki kubor (Blankets) sha ki katto katne ngut ki nongshong shnong ka shnong Amdoh, Amlympiang, Naljuri, Lyngkhat, Bakur bad Pyrdiwah.
La sam ia kine sha kito ki longing kiba la jied napdeng kiba duk tam.
Haba kren ha ka jingialang lyngkot, u DIG ka BSF, Jowai Sector, u ND Bahuguna u la kyntu jur ia ki paidbah ban iaibteng ka jingiatreilang bad ki shipai BSF na ka bynta ban wanrah ia ka suk ka sain ha ki thain Khappud.
“KI khun ki kti jong ngi kidei ka lawei jong ka ri bad kito ki khun ki kti kiba la nang la stad khlempep kin wanrah burom ia ka iing ka sem, ka dong ka shnat bad ia ka ri hi baroh kawei naka bynta ka roi ka par bad ka shong suk shongsain", la ong u BahugunaIa kane ka jingialang la pyniaid da u Officiating Commander ka 30 Bn BSF, Dawki, u Vikram Sharma ha ka jingiadonlang u Dy.Commander ka BSF, u Saiantis ka ICAR, Umiam, u Dr.Pankaj Baiswar nalor ki rangbah shnong, ki riew paidbah bad ki khynnah skul.
Ha kane ka sngi, na ka liang utei u Saiantis ka ICAR u la pyni nuksa ruh ia ka rukom rep tit katkum ka juk ba thymmai jong kane ka juk ia kaba la pynkylla sa ka ktien khasi da u Rangbah shnong ka Umsyiem, u bah SB Ryngksai.
Utei u rangbah shnong u la iathuh ruh ba ki BSF ha ki thain border ki long ki nongiarap ba hajan eh jong ki paidbah.
Nongstoin, 02 Lber:Ki heh pulit ka Shallang ha ryngkat ka kynhun SWAT hynnin ka miet kila pynlong ia ka jingkhynra lehnoh kaba jur bha ha kawei na ki jaka ap khyrdop ha Rongtok ka jaka kaba don kham sharum na ka shnong Shallang WKHD.Na ka liang jong ki pulit ki dang iai bteng ia katei ka jingkhynra haduh mynta ka step bad katba ki pulit ki dang iai bteng ia katei ka jingkhynra ha kapor 7 baje mynstep kala don ka jingiather kuli kaba jur bha hapdeng ki kynhun kaikhlaw ka GNLA bad ki Pulit SWAT ha katei ka jaka.
