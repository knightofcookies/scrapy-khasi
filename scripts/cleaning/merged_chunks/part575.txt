Haba ia dei bad ka tnad Pule puthi, la ong ba mynta kam shym don ka jingmang tyngka, hynrei ka Council kan wat ki lad ki lynti kumno ban iarap ia ki skul, namar ka long kaba don kam ban iarap ia ki, haba ia dei bad ka Professional Tax la ong ba ka ophis kan sa leh online ban pynsuk ia ki briew.
Ha ka  Ba iadei bad ki Pri-primary schools hato  lah ne em ban ioh jong iarap Na ka Khadc.
Shillong: U Symbud myntri rangbah ka jylla u bah Prestone Tynsong, haba iakren bad ki lad pathai khubor u la iathuh ba ha ka jingialang kaba la long hynnin ka sngi, ka sorkar jylla ka la thaw ia ki ar tylli ki Commitee na ka bynta ban ailad ia ki nongdie madan ba kin ioh ban register khnang ba ka sorkar kan ioh ban pynbiang ia ki jaka ban die madan na ka bynta jong ki.
Haba ia kren bad ki ladpathai khubor na ka liang u bah Prestone u la ong ba ka lyngba ka jingregister jong ki nongdie madan ha kine ki artylli ki committee, ba la thaw da ka sorkar ka long ban ioh ban pynbiang ia ki jaka na ka bynta kine ki nongdie madan namar ka sorkar kan ym ai jaka shuh ia ki nongdie madan ba kin shong harud surok.
U bah Prestone u la iathuh ba ka sorkar jylla ka la thaw ia ki ar tylli ki Committee, kawei ka long ban ialam  da u CEO jong ka Shillong Municipal Board,bad kawei ba la ialam da ki Deputy Commissioner.
U la ong ruh ki nongdie madan ha ki jaka kiba hap ha ki Municipal Area kin register ia lade ha u CEO jong ka SMB, katba ki nongdie madan ha ki jaka ki ba hap shabar ki Municipal area kin register ia lade ha ki Deputy Commissioner jong ki district.
Na ka liang u bah Prestone, u la pynshai ruh ba ka jingphah register ia ki briew kiba shong ha madan ka long ban ioh jingtip ia ka jingbun briew jong ki,khnang ba ka sorkar kan ioh ban pynbiang ia ki jaka na ka bynta kine ki briew kiba wad jakpoh da ka ba shu die jingdie ha madan.
Kum shi bynta ban pynjynsur ia ka jingpakhang shnong ka sorkar jylla hadien ba la ioh ia ki report na ki Deputy Commissioner ka sorkar jylla ka la rai ban shah noh ban plie ia baroh ki hotel ki ba don ha ka jylla baroh kawei naduh ka 1 tarik u Naitung 2020.
Ha ba iakren bad ki lad pathai khubor u bah Prestone u la iathuh ba ki don katto katne ki Hotel ki ba ithuh da ka sorkar ban pynlong kum ki  jaka leh quarantine,kine kin dang trei kam beit kumjuh; hynrei la shah ia baroh ki hotel ha ka jylla ba kin sdang noh ia ki jingtrei kam.
U la ong ruh ba baroh ki Hotel kin hap ban bud pyrkhing ia ki jingbthah ba la pynmih da ka tnad ka koit ka khiah.
Shillong: U Bah Paul Lyngdoh, EM incharge  ia ki town committee, haba jubab ia ka jingkylli jong u Bah Lamphrang Blah ha ingdorbar mynta ka sngi halor ka ain ban shna ia ki ing, u la ong ba ka ain ban shna ia ki iing jong ka sorkar ka trei kam tang ha ki  katto katne ki bynta kiba hap hapoh ka Shillong Agglomeration.
Kumta na ka liang ka KHADC, kan sa shna ia ki kyndon ban tei ing na ka bynta ki jaka ki ba hap shabar ka Shillong Agglomeration.
Haba jubab ia ki jingkylli bynrap, u Bah Paul u la iathuh ruh ba ka ain shna iing jong ka sorkar jylla ka trei kam ha baroh kawei ka jylla, kane ka long kat kum ka jingpynbna jong ka sorkar ha ka 10tarik u Lber 2015 ba ka ain ban shna iing ka dei jong ka sorkar jylla.
Haba batai shai halor ka ne ka bynta u bah Paul u la ong ba ha ka 26tarik u risaw 2015, ka sorkar ka la wanrah ia ka jingpynkylla bad lyngba kane ka jingpynkylla ba ki ain shna iing jong ka sorkar ka long tang hapoh jong ka Shillong Agglomeration bad ia ki bynta kiba shabar jong ka, ka KHADC ka hap ban shna ia laka jong ka ain shna iing.
U bah Paul u la iathuh ruh ba ka District Council kan sa thaw da ki “Kynhun Treikam" ki ban peit ia kane ka kam shna iing bad kan ia leh katba lah ban pyndep noh kloi.
Ia mynta ki briew ki ba hap hapoh ki jaka jong ka District ki bym dei hapoh Municipal ki lah ban shim ia ka jingbit ban shna iing na MUDA lane na KHADC.Kiba hap shabar jong ka Municipal lane sha bar jong ka Shillong Agglomeration ka ain shna iing kam pat trei kam,dei na kane ka daw ba ka KHADC kan hap ban leh kloi ia kane ka kam ban shna ia ki kyndon shna iing ha kynhun trei kam hapoh jong ka KHADC.U bah Paul Lyngdoh ha ba jubab ia ka jingkylli jong u Bah Balajied Rani, ha kaba ia dei bad ki Town Committee, u la ong ba kumba ka long haduh mynta ka tnad Town Committee kam shym la trei kam bha,ka daw ka long ba ki briew ki pyrshah ia ka jingshim khajna.
Shillong: Ka iing dorbar jong ka Khasi Hills Autonomous District Council myn hynnin ka sngi, ka la pdiang ia ka mang tyngka jong u snem 2020-2021 ka ba long T.243.72 klur khlem da don kano kano ka jingiatai na ka liang jong ki khatwei tylli ki tnad ki ba don hapoh jong ka District Council.
Myn hynnin ka sngi, ka iing dorbar ka la pdiang ruh ia ki lai tylli ki bill ki ba la wanrah da ka Executive Committee khlem da don kano kano ka jingpynkylla.
Ki lai tylli ki bills ki kynthup ia ka Khasi Hills Autonomous Distrcit (Allotment, Ocupation, or Use or Setting apart of Land) Regulation Bill, 2020,Ka Khasi Hills Autonomous Distrcit (Regulation and Adminstration of Land) Bill, 2020 bad ka Khasi Hills Autonomous Distrcit (Solid Waste Management ) Bill, 2020.
Ha kane ka sngi ka iing dorbar kala pdiang ruh ia ka United Khasi-Jaintia Hills Autonomous Distrcit (Trading By Non Tribal’s) (Tenth Amendment Regulation Bill, 2020.
Ka iing dorbar ka la pdiang ia ki bill baroh khlem da don kano kano ka jingiatai hapoh ka iing dorbar, u Bah Gabriel Wahlang MDC jong ka Nongstoin na ka seng Congress u la wanrah ia ka jingpynkylla ha ka ba ia dei bad ka Khasi Hills Autonomous Distrcit (Allotment, Ocupation, or Use or Setting apart of Land) Regulation Bill, 2020, hynrei u la weng noh ia ka jingwanrah ia ka jingpynkylla.
Na ka liang u Lamphang ka iing dorbar u bah Pyniaid Sing Syiem ha dien ka por jingkylli u la pynbna ba ha kane ka dor bar mang tyngka baroh ki jingkylli kiba la ioh pdiang ki long 21 tylli bad ki ba ka EC kala jubab ki long 15 tylli bad ha ba shim ha ka jingkhein ka long 71.42%.
Shillong: Uwei u shipai, uba wan na Bihar, u ioh jingpang covid 19, ong u Conrad Sangma, myntri rangbah ka Jylla, ha facebook peij jongu.
Haduh mynta, ki don baroh 5 ngut kiba don ia katei ka jingpang, na 48 ngut baroh kiba ioh ia katei ka jingpang.
Ka Ai Jingim Voluntary Blood Donors Organisation, Shillong ha ka jingiatreilang ryngkat ka Regional Blood Bank, Pasture Institute, Shillong bad ka Dorbar Shnong Thainthynroh, Lyngiong Lyngdohship, ka la pynlong ia ka jinghikai ban pynshai halor ka jingdonkam ban ai snam ei.
La pynlong ia katei ka prokram, ha ka 26tarik u Jylliew, 2020 ha Seventh Day Adventist English Secondary School, Lyngiong.
Ka jingai jingpynshai ka bud ryntih ruh ia ki kyndon jong ka jingiajngai ne social distancing iwei ia iwei da kaba iashong jngai ha ryngkat ka jingpyndonkam ia ki jingdeng iada durkhmat ne ki masks bad ki jingpynkhuid kti ne hand sanitizer, katkum ki kyndon ka tnat ka koit ka khiah da kaba don ruh tang khyndiat ngut ha katei ka jingpynshai namar ki kyndon jong ka jingkhang dam.
La ioh ia ka jingpynshai kaba bniah na U Dr.C.Budnah incharge ka Regional Blood Bank Regional Pasture Institute, Shillong, uba la pynshai ba ka jingai snam kam don jingma eiei kumba don kiba ju tieng hynrei ka iarap ban pynkhuid ia ka snam jakhlia na ka met.
Shuh shuh u la batai ba kiba don ha ka met kaba shait ba khlain hapdeng ka rta ba 18 haduh 65 snem ki lah ban ai.
U Dr.B.Lato na ka National Health Mission ruh, u la batai ba ka sorkar ka buh ia ka thong ba dei ban don ka mon sngewbha ban ai snam sha ka Regional Blood Bank khnang ban ioh pyndonkam ha kano kano ka por ba ki nongpang ki donkam ym ban shu bujli tang lada donkam na bynta kiba ha iing ha sem ne ki paralok.
U bah Andreas Marwein u Secretary ka Seng u la batai ia ka jingshakri ka seng na ka por sha ka por ban ai snam sha bun ki nongpang kiba donkam snam bad pynshlur ia kiwei ruh kumjuh ban mih shakhmat bad don ka mynsiem kaba shlur khlem kano kano ka jingsheptieng.
U Ma Hamphrey L.Ryntathiang, u Lyngdoh ka Hima Lyngiong Lyngdohship, u la long u Kongsan ha katei ka lympung ai jinghikai bad jingpynshai u ong ba ka kam ai snam ka long kaba donkam ban iarap ia ki para mynsiem kiba donkam snam ha kano ka por bad ym dei satia ban don ka jingtieng bad pynpaw ruh u la ju ai snam na ka por sha ka por.
Ka jinghikai ka long kaba jop ha kaba ki nongshong shnong ki la mih shakhmat ban ai snam ei, kynthup ia u Lyngdoh ka Hima, U Rangbah Shnong Thainthynroh bad kiwei kiwei ha ryngkat ki dkhot ka seng.
Shuwa ban wan jia kiei kiei kiba shyrkhei ia ka thaiñ Langpih, nga don ka jingai jingmut ia ka KHADC, ia ki paidbah ka thaiñ, ia ki nongpynshit ia u bah Nongmynsaw bad ia u bah Raidmynsaw; bad ia ki arngut ki radbah ka thaiñ Langpih kiba long u bah Hindro Samakha bad bah Phlowing Syiem Nongbah, ba kine baroh lada ki pdiang to shim da ka dawai kyllan ba la ai kyrteng “Dawai Langpih" sa kyllan bad sop spain ia ka jingmong.
Ïa ka jinglong Syiem jong u bah Phlowing Syiem Nongbah ia ka hima Nongmynsaw la pynwit da u bah Hindro Samakha uba la long teng u Sirdar ka Raidmynsaw.
Kumta kane kan ym poi shano shano ruh.
Ki Nepali bad ki pulit Assam kin nang peit suh na jngai thik kum uta u myrsiang uba ap peit ia ka jingialehthma hapdeng u sniang bad u khla hyndai haduh ba ki la iap baroh 2 ngut.
Lah ban weng noh ia u shiah uba thar bad sa sop noh da ka dawai Langpih ia kato ka kjat ba la mynsaw.
U bah Hindro Samakha, watla um dei hok ban dawa ia ka kam Syiem, hynrei ka jingdawa bai khaw jong u ka long kaba dei.
Namar baroh shi katta u im ja bad bsa ia la ka ïing ka seng da ka tulop Sirdar.
Haba la thung syiem ia u Phlowing Syiem Nongbah, katba ia Hindro Samakha pat yn shu phah shongkhop khlem kano kano ka kam, hato un bam daei?Katkum ka riti dustur jong ka jinglong syiem ki Khasi, u Phlowing Syiem Nongbah u don hok ban ioh long Syiem namarba u hiar pateng na u Khing Syiem Nongbah; bad ia ka post myntri bad Kongor ba ha khmat dei ban thung ia u Hindro Samakha uba long u nongwan shongkha.
Ïa ki jingmih napoh ka hima dei ban ai bynta lang ia u Hindro Samakha kumba ai ia u Phlowing Syiem Nongbah.
Kine arngut kin ioh mar kajuh ka tulop.
U bah Hindro Samakha bad u bah Phlowing Syiem Nongbah ki iadei kynum.
Hato kam bha ba kin pyrkhat lem ruh ia la ki khun ki kti?Kiba pynshit ia kitei ki arngut kiba mynsaw kin sngewbha ban sangeh noh.
Pynkhat lem na ka bynta ki longdien mandien kane ka thaiñ.
Ma phi ki arngut kiba ialeh, to peit isynei lem ia u phlang uba phi la iuh pynlwet.
Namar ka jingiatur jong phi ka pynjot ia u phlang.
Lada ia ki jingeh ba mih napoh ïing la lah ban pynjem, kyrmen ba ia ki jingeh ba wan nabar yn sa lah ban weng noh.
Lada phi kyntait ia kane ka dawai ka long kumba phi khot sngewbha ma phi hi ia ki Nepali bad ia ki pulit Assam.
Te ka long kumba phi thung syiem hi ia u Boss jong ki Nepali.
Ka jingialeh markynti jong phi ka long diengpyngkiang ia ki pulit Meghalaya.
Hato kin peit tang ia ka jingialeh para khasi jong phi ne kin iada na ka jingwan thom bor ki Nepali bad pulit Assam?To ia shongsuk para khasi, bret noh ia ka jingbishni bad iarap mar kylliang haba iakynduh jingeh.
Te U Blei Un iarap ia phi bad un iai kner da la ki kti.
Shillong: U lapbah, uba jur ula pyn julor ia ki surok ha kylleng ka thain Riwar bad ka surok shuwa ban poi ha shnong Nongjri, kam long shuh ban iaid kali, ha kaba ka um, ka la iaid mynta ha ha surok.
Kumba ka long mynta, ka don ka skhim PMGSY, kaba dei ban trei thymmai ai katei ka surok, kaba naduh Phlangtyngor, hynrei katei ka jingtrei ka dang sahteng haduh mynta.
Nongpoh: Ha ki ar-tylli ki jingjia aksiden kiba la jia ha Ri Bhoi, mynta ka sngi, kata kawei ka jaka kaba don hajan ka thain Plasha bad kawei pat ka la jia hapoh ka surok bah NH-6 kaba hap hapoh ka shnong Nongthymmai Umsning, ka la wanrah ia ka jingmynsaw ia arngut ki briew.
Haba phai halor ka jingjia aksiden kaba la jia hapoh ka shnong Plasha, la ong ba ka la don kawei ka Local Taxi kaba don ia u number ML-10B-9064, kaba mih na Nongpoh da ka jingthmu ban leit sha ki thian Umden, hynrei haba la poi ha kawei ka jaka kaba don ha Plasha, katei ka Local taxi kaba kit ia Lai ngut ki Pasenger, ka la kylla sha Pynthor bad ha kawei ka jingjia kawei ka Longkmie kaba la kham mynsaw jur, katba kitei kiwei pat ki mynsaw malu mala.
Kawei pat ka jingjia, ka dei halor ka Aksiden ha surokbah NH-6 ha Nongthymmai, ha kaba kawei ka Bike kaba don ia u number ML-05H-2864, ka la shah tynrah ha kawei ka kali kaba ym lah ban tip, namar katei ka kali kaba la tynrah ia katei ka Bike ka la phet krad na katei ka jaka tang mar ia syllad ia katei ka Bike.
Shillong: Uwei u briew, uba wan na Assam bad uba shong ba sah ha Ri Bhoi District, ula ioh ia ka pang khlam Covid 19, ong U Conrad Sangma, myntri rangbah ka Jylla, haba thoh ha ka twitter jongu.
Utei u briew, u don ha ka jaka ba marwei jongu lane ha ka jaka quarantine, ong u myntri rangbah.
La ioh khubor, ba utei u briew, u dei na ka shnong Mawlong, Nongtluh, kaba don kumba 28 Kilometre na Nongpoh.
Baroh kiba ioh ia katei ka pang khlam ha ka Jylla, ki long 47 ngut baroh bad kiba dang don ha ka jingpang, ki long 4 ngut haduh mynta ka sngi, ong shuh ka jingthoh jong u myntri rangbah.
Shillong: Ka KHNAM Youth Wing, ha ka kyrwoh kaba pynmih mynta ka sngi, ka pyntip, ba ka la ioh jingtip ba bun bha kiwei pat ki jaitbynriew na ki jylla rithor jong ka ri India ki pyrshang ban wan shong riehtngen shong shngain ha ka jylla Meghalaya.
Ka jingioh lum jingtip jong ka seng, ka long ba haba ki briew kiba wan ha Byrnihat ka long da ki kynhun la shu phah ia ki sha civil hospital Shillong ban test bad nganta pat la phah sha ki quarantine Center bad lada ki kynhun ki poi ha ka por mynmiet la shu phah ia ki sha ki quarantine centre bad hadien pat ki nongtrei ka Health kin hap ban leit shim ia ki sample jong ki ban test.
La ioh jingtip bad suba jur ba ha kine ki taiew ba la dep kiba bun ki ba wanrung sha ka jylla ki dei ki bar jylla ki bymdei kiba juh sah ha Meghalaya.
Ia kane la sngewthuh namar kiba bun na kine ki bar jylla kiba don ha ki quarantine centre kim tip eiei ruh shaphang ka jylla bad kim tip ruh ia ki Shnong ki thaw ka jylla.
Lada kylli ia ki shano phin leit? Ki la shu jubab da kaba ong “Ap ngan phone ia u ba haiing jong nga u ba sah ha Shillong".
Ka Seng ka dawa na ka sorkar Jylla ban khang khyrdep biang ia ki jingkhang sha ka jylla, khamtam haba ki Nongmihkhmat Meghalaya kiba don shabar ka jylla ki la wanphai.
Bad dei ban ai bor ia ki dorbar Shnong ban talasi ia kiba rung ha ki Shnong jong ki.
Ka Seng ka dawa ba ka sorkar kan pyrkhing bha ia ka jingtalasi ha byrnihat, ym dei ban test tang ia ka temperature hynrei dei ruh ban check balei u wan sha ka jylla bad kaei ka jingiadei jong u bad ka jylla, ong ka kyrwoh na U bah Thomas Passah, President KHNAM Youth Wing.
Shillong: U symbud myntri rangbah ka jylla u bah Prestone Tynsong, mynta ka sngi, u la iathuh ba ka sorkar Meghalaya ka la dep bthah ia u CEO ka Shillong Municipal bad ki ophis treikam Deputy Commissioner (DC) ban wad ki lad lynti na ka bynta ban ailad ia ki nongdie madan, ban sdang biang ia ka jing iadie iathied jong ki.
Kumban shu pynkynmaw dang shen, ka seng ki nongdie madan ki la leit ban iakynduh ia u symbud myntri rangbah, na ka bynta ban dawa ba dei ban ailad noh ia ki ban sdang shong die jing die noh.
“Ka sorkar naduh ki por mynshwa ka la aiti sha u CEO ka Shillong Municipal ban wad ki jaka ban ailad ia ki nongdie madan ban sdang ia ka jing iadie iathied jong ki bad shen ka sorkar kan sa pynbna iaki jaka naka bynta jong ki" la bynrap u bah Prestone Tynsong.
Nalor kane u symbud myntri rangbah, u la ong ruh ba ia ki nongdie madan ba shong ha ki jaka shabar ka jing peit ka Shillong Municipal, la aiti sha ki Deputy Commissioner jong man ki district ban lum jingkhein ia ka jing don ki nongdie madan khnang ban ailad ia ki ban sdang ia ki kam jong ki.
Haba kylli halor ka jing pyrshah ki Lympung Ki Hynriew Shnong ia ki nongdie madan ban shong die jing die ha ki surok, u bah Prestone Tynsong, u la ong ba ka sorkar kan nym shah ia ki nongdie madan ban shong ha ki surok, hynrei kan pyrshang ban ai jaka ia ki shawei.
U bah Prestone Tynsong u la ong ruh ba ki nongdie madan ki dei ban bud ia ki kyndon ka sorkar bad ka tnat ka koit ka khiah lada la shah ia ki ban sdang ia ki kam jong ki khnang ban teh lakam ia ka jing pur ka jing pang ‘corona virus’.
Mynta ki la mih sa kiba pyrshah ban tap mask ha America bad kitei ki ialum ha kine ki sngi, ha Florida bad kitei ki ai daw, ba ka jing tap khmut tap khmat, ka dei ka jingleh soitan bad ba ka pynthut ia ka jingring bad pynhiar mynsiem.
Katei ka mat, ka la mih ha ka jingiakren, ba la pynlong ha  Palm Beach County Committee.
Ki don na kitei kiba don ha katei ka jing ialang, kiba la maham ruh ia ki stad lane ki doktor, kiba don ha katei ka jaka ba kin sa shah kem, lada ki tap shyntur, namar ba ki pynkhein ia ka hok longbriew manbriew.
“Uwei na ki nongkren, haba kren ha katei ka jingialang, u ong ngam tap ia ka shyntur la jong bad ngam ju phong patlun poh ruh; namar ba ki dei ki tiar kiba donkam suda ban ring bad pynhiar mynsiem"  bad katei ka jing iakren, ka la pynmih ia ka jing ia rkhie ia kyrkait shaid ha katei ka jaka jingialang.
Kawei ka riew tymmen, haba kren ka ong “Ki kwah ban pynduh noh ia ka met kaba la shna da U Blei, ha kaba ki kwah bret noh shabar jong ka jingkhang.
Baroh phi ialeh bym salia ia kata".
Uwei na ki nongkren, u ong  “Haba U Blei u thaw ia u briew, u shu pyrsad ba un don ia ka jingim ha u bad kumta ka dei ka mynsiem, kaba u ai ha ka long rynieng jong u briew".
Katba sa uwei pat u ong “Naei phi ioh bor, ba phi khanglad ne thaw ain, ba u briew, un ring bad pynhiar mynsiem" ong sa uwei pat ha katei ka jingialang ha  Florida.
Uwei u samla, uba don ha katei ka jingialang, ula kdew ia uwei u doktor, da kaba ong “Mame doktor, men sa shah kem, namar ba pynbor ia u briew ban  leh pyrshah ia ka jingim jongu, ba me pynbor ia ki briew, ba kin deng mask".
U  Abhishek Singhvi, uba dei u nongialam bad u nongkren jong ka seng Congress bad ka tnga jongu, ki ioh jingpang khlam covid 19, mynta ka sngi ha New Delhi.
U Singhvi, u ioh khieshoh bad ka tnga jongu ruh, ka ioh jingpang khlam  bad kitei ki don ha ka jingshong jngai ha la iing, ha kine ki sngi.
Mynta ki dang test ruh ia u khun bad kiwei pat kiba ha iing U Singhvi lem bad ki nongtrei ruh, ioh ki ioh ia katei ka khlam covid 19.
Shillong: U symbud myntri rangbah ka jylla u bah Prestone Tynsong, mynta ka sngi, u la kyntu iaki paidbah ka jylla ban kiar ka jingleit sha Assam kum shi bynta ban lait bit jing pang ‘corona virus’.
U bah Prestone Tynsong u la iathuh ba ka sorkar Meghalaya ka la shim ruh ia ka rai ban khang ia ki briew na bar ban wan sha Meghalaya lait noh tang kiba donkam ban shim dawai ne kum kiwei pat ki jing donkam bym lah ban kiar.
“Hadien ba ka sorkar Assam ka la pyntreikam biang ‘Lockdown’ ryngkat bad ka jing pyrkhing kaba jur, ka sorkar Meghalaya ruh kan pyrkhing bha ia ka jing wan rung ki briew na bar ban iada ia ka jing pur ka khlam ‘COVID-19’ hapoh ka jylla" la bynrap u bah Prestone Tynsong.
U symbud myntri rangbah u la iathuh ruh ba ka sorkar Meghalaya, ka shim ia ka rai ban khanglad iaka jing rung ki briew sha Meghalaya ka dei hadien ba uwei rangbah ba wanphai na Guwahati ha ka 24 tarik Jylliew u la ngat jing pang ‘corona virus’.
“Namar ba jur bha ka jing pang ‘corona virus’ hapoh ka jylla Assam ka sorkar Meghalaya kan nym shah ia ki briew na bar ban wan sha Meghalaya lait noh tang ia ki ba wan na ka bynta ki kam bym lah ban kiar" la ban biang u bah Prestone Tynsong.
Nalor kane u symbud myntri rangbah u la ong ba haduh mynta sngi ki don saw ngut kiba dang don hapdeng ka jing pang ‘corona virus’ hapoh Meghalaya.
Shillong: Ka Sohra, ka mad ia ka jinghap slap kaba jur shi katdei ha ki ar sngi ba ladep, kaba long mynta bad hynnin ka sngi ruh kumjuh.
Hynnin ka sngi, ka jinghap slap, naduh ka por 8.30 mynstep haduh ka por 8.30 mynmiet, ka poi sha ka 332.1mm, katba mynta ka sngi, haduh ka por 8.30 mynstep, haduh ka por 5.30 mynta ka janmiet, ka long 277.8mm.
Hynnin ka sngi, ka Shillong, ka ioh slap 44.5 mm, katba mynta ka ioh 11.4mm bad ka Umiam, hynnin ka sngi, ka ioh 27.2mm bad mynta ka sngi, ka ioh 2.2 mm.
Ka tnat peit mariang, ka maham ba lashai ka sngi, ruh kan don ka jinghap slap kaba jur ha ki bynta jong ka Jylla.
U Himanta Biswa Sarma, myntri ka koit ka khiah ka Assam, u la pyntip ba ka sorkar kan khang shnong, na ka bynta 14 sngi kynthih, ha baroh kawei ka Kamrup District bad katei kan sdang naduh ka 28tarik Jylliew 2020.
U Sarma, u ong ba katei ka dei ka rai, ba la shim, namar ka jing nang kiew ka jingpang khlam covid 19 ha ka sor bah Guwahati.
Nga thoh ia kane katba nga dang thiah ha NEIGRIHMS hospital ban shah sumar.
Haba nga iohi ia ka khubor ha ka 25.06.2020 kaba ong, “Ban thaw ia ka ktem pulit ha Langpih, yn bei pisa ka KHADC", ka la pynlong ia nga ban thoh ia kane.
Khublei shibun ia u CEM uba la thaw ia kane ka buit.
Kane kan iarap shibun ia ki paidbah kiba la pynlut por mynshuwa ban shna ia ka jaka sah ki pulit; bad ka la iarap ruh ia ki pulit jong ka jylla jong ngi ha kiba bun ki liang.
Ha ka 21.06.2020 nga la thoh ia ka khubor kaba ong, “Shano kan poi ka hima ba ialeh markynti?"Ka daw ba nga thoh ia kato ka khubor ka long namar ba ki nongshong shnong ha kane ka thaiñ kim iadei jingmut para khasi bad ki im tang ka ia shrut na ka por sha ka por.
Ka daw ba la ia tip paidbah ka dei na ka jingset lang ia ki artylli ki masi kyrtong ha kajuh ka sem.
Kita ki dei – u bah Hindro Samakha uba long u sirdar ka Raidmynsaw bad u Phlowing Syiem Nongbah uba long u Acting Syiem ka Hima Nongmynsaw.
Ha ka jingiohi jong nga kum uwei na ki riewtymmen ba ju poi khah khah sha Langpih, kan da la bha shibun ia ka sorkar District Council ban leh X-Ray shuwa khnang ban lap ia ka daw jong ka jingpang jong ki Khasi ba shong basah sha kane ka thaiñ.
Ynda la lap ia ka daw ka sorkar kan thaw noh da kano kano ka buit ban pyniatylli ia kitei ki 2 ngut ki radbah.
Kata kan long ka dawai bah ban pynkoit ia ka jingpang hiar raibi.
Ngi dei ban sngewthuh ba ki jingeh ba mih napoh ïing ki kham shyrkhei ban ia kiba wan nabar.
Ynda kitei ki radbah ki la iasuk iasaiñ bad ki la ia bam na u juh u khiew, kata, ia ka daw bah jong ki jingeh la weng marshiteng.
Ïa ki jingeh ha ka jingiadei bad ki Nepali bad ki pulit Assam yn sa lah ban pynbeit kham hadien.
Ka khlam covid 19, ka la nang kiew na ka sngi sha ka sngi bad ha ki 24 kynta ba ladep, ki don sa  17,296 ngut kiba ioh pang thymmai bad kiba iap, ki long  407 ngut.
Kumta kito kiba ioh pang ha India, ki la poi sha ka  4,90,401, ba kynthup ia  1,89,463 ngut kiba dang shah sumar bad sa  2,85,637 kiba la jem bad  15301ngut kiba iap.
Ka jingpang khlam covid 19, ka la nang kiew sa 276 ngut ha Assam bad baroh kiba ioh ia katei ka jingpang, ki la poi sha ka  6,646 ngut ha ka Jylla, ong U  Himanta Biswa Sarma, myntri ka koit ka khiah ka Assam.
Ha kawei pat ka khubor, la iathuh ba ki don 50 ngut kiba shah sumar, na bynta ka khlam Covid 19 ha Gandhi hospital ha Covid, kiba la shah kyntait ha la ki jong ki long iing jongki bad ia kitei, la leit rah biang sha hospital ba kin shong kin sah bad kawei na kitei ka dei ka kynthei kaba 93 snem ka rta, namar ba ki khun jongka, kim treh satia ban ialam ia ka sha iing.
La iathuh ba ki bor hospital, ki la pyntip sha kiba ha iing jong kitei ki 50ngut, hynrei kim shym la treh satia ban leit shaw ia la kiba ha iing, wat la ki la phone ia ki man ka por.
Kitei ki la shah sumar ha katei ka hospital, na ka bynta 10 haduh 15 sngi bad ki la koit la khiah, ong U   Dr Prabhakar Rao, Nodal Officer ha Gandhi Hospital.
Ka jingtied pyrthat bad ka jing thaba leilieh, ka la ktah jur ia ka jylla Bihar, ha ki ar sngi ba ladep.
Haduh mynta, ki don 107 ngut kiba iap, na ka jingtied pyrthat bad ka jing thaba leilieh, ong ka khubor bad nangta ki don sa shibun ngut kiwei kiba mynsaw bad ki jingdon jingem, kiba la julor jur, ong ki lad khubor.
Ka jingiap na ka jingtied pyrthat bad thaba leilieh, ka jia ha ki 23 tylli ki District jong katei ka Jylla, ha kaba ka  Gopalganj, ka mad ia ka jing iap briew, kaba bun tam.
Kiba iap na katei ka jingjia, ki long ha  Nawada bad Madhubani; Siwan bad Bhagalpur; East Champaran, Darbhanga bad Banka; Khagaria bad Aurangabad; West Champaran, Kishanganj, Jehanabad, Jamui, Purnea, Supaul, Buxar bad Kaimur; bad Samastipur, Sheohar, Saran, Sitmarhi, Madhepura.
Ki don sa 20 ngut kiba shah sumar ha ki hospital bapher, namar ka jing mynsaw, shah tied pyrthat.
U Nitish Kumar, myntri rangbah ka Bihar, ula pynbna, ban siew pisa T.4 lak sha kito kiba iap na katei ka jingjia.
Sa 16 ngut, kiba dang shu ioh pang  COVID-19 mynta ka sngi thohdieng ha Nagaland.
Baroh kiba ioh pang covid ha katei ka Jylla, ki la poi sha ka 371 ngut, ong U   S Pangnyu Phom, myntri ka koit ka khiah jong ka Nagaland, ha ka twitter jongu, mynta ka step.
Lyngba kitei ki 16 ngut, kumta baroh kiba don jingpang ha Nagaland, ki long –Positive : 371Active : 211Recovered : 160Death : 00Kitei ki 16 ngut, ki kynthup ia 15 ngut na Kohima quarantine centre bad sa iwei na  Peren quarantine centre.
Haduh mynta, ym pat don ba iap na ka khlam covid ha katei ka Jylla.
Guwahati: Ki bor pyniaid District jong ka Kamrup (Metro), ki la khang noh ia ka iew  Beltola, kaba ju pynlong man ka sngi bad nangta kaba pynlong ruh ar sien shi taiew, naduh ka sngi palei.
Ka jingkhang ia katei ka iew, ka dei namar ba ka la nang kiew jur ka jingpang khlam covid 19 ha katei ka thain.
U Additional Deputy Commissioner bad U  Chief executive officer jong ka  Kamrup District Disaster Management Authority, ha ka hukum ba la pynmih hynnin ka sngi, u iathuh ba ka daw, ka long namar ka jing ia lum paidbah ha katei ka thain bad ba kim ia jngai iwei ia iwei pat bad dei na kata ka daw, ba ka jingpang covid 19, ka nang kiew jur ha ka nongbah Guwahati bad kumta, la khang noh ia kitei ki ar tylli ki iew jong ka Beltola.
Shillong:U bah Bajop Pyngrope, u MDC ka Rambrai Jyrngam haba aijingmut  ha ing dorbar ban wanrah jingmih ia ka council, u la ong “Ha ka por ba pynjari ia ka Administrator Rule, ka Administrator ka la ai wai ia ki khyrdop bapher bapher  jong ka Council, ha ka ba ka la pynlyngngoh ruh ia nga namar ba ha kano ka rukom ba ki la ai wai ia kine ki gate,hato ka don kano kano ka jingkhot ia ki tender bad ka don ne em ka jingkhot tender paidbah.
"U Bah Bajop u la iathuh ruh  ba ha ka constituency jong u ha Rambrai Jyrngam kaba long ka jaka ka ba ia rung ia mih bha ki kali dewiong ki ba leit sha Assam, kaei kaba ki siew ki contractor ia ka KHADC ka long ka ba duna eh ban ia ka ba ki ioh na kine ki gate.
Na ka liang u MDC ka Rambrai Jyrngam, u la kyntu ia ka Council ba ka dei ban phai khmat ha kine ki mat ki ba kongsan ban peit shani bha bad ban khot ia ki tender paidbah bad ka jingia khun kan long kaba shai khnang ba ka Councilbad ban pynkiew ia ka bai lum ia kine ki gate  kan wan rah ia ka jingmih ba kham bun na ka bynta ka council.
Na ka liang u Deputy CEM u bah Gigur Myrthong, haba jubab halor kane ka bynta u la ong ba kane ka jingai jingmut jong u MDC Rambrai Jyrngam,ka Council kan hap ban peit noh ha u snem u ban wan, namar ba ka tender la dep ban ai da ka Deputy Commissioner ka East Khasi Hills, ha ka por ba pynjari ia ka Administrator Rule ha KHADC.Shillong: Ban kham kyn tiew ia ka jingioh jingkot ha KHADC, na ka liang pyrshah myn hynnin ka sngi, ki la ai jingmut ban thoh ia ka sorkar ba kan shah noh ia ki trok ban kit ia u dewiong na ka 9 ton sha jrong kat kum ki kali mynta.
U bah Ronnie  V Lyngdoh, u MDC ka Mylliem Constituency, u la ong ban khang lad ia ka jinglaittuh jong ki trok ba kit dewiong ka KHADC ka dei ban thoh ia ka sorkar jylla kan shah ban kit noh ia u dewiong  palat ia ka 9 ton, namar kum ki kali mynta ki ba dei ban kit 9 ton hynrei ki kit saw san shah ia kata.
Kane ka pynduh nong ia ka Council, namar ba ka ki kali kit dewiong kim kit tang 9 ton u dewiong bad ha ka por ba pynmih ia kane ka hukum ka lah ban long ba mynshuwa kam pat don ki kali ki ba lah ban kit katta,hynrei mynta ki kali ki la biang ban kit palat ia ka 9 ton badkane kan pynduh nong ia ka council.
u la ai jingmut ruh ba ka KHADC ka dei ban don bynta lang ha ki khyrdop ki ban shim ia ka khajna ia ki kali kit dewiong khnang ban tip ia ka jingmih na kine ki khyrdop.
U bah RV Lyngdoh u la ai jingmut ruh ban thoh sha ka sorkar, ba ka sorkar pdeng kan ai ia ka jingiarap pisa ia ka Council kum ba ka iarap ia ki jylla kiba don ia ki Panchayat Raj bad kane ka lah ban iarap shibun ha ka jingioh jingkot jong ka Council.
Na ka liang u Bah L.Blah u ai jingmut ban pynkiew ia ka jingioh jong ka KHADC, da kaba ka Council ka lah ban thung ia ki dieng jri bad kiwei kiwei ki jingthung ki ba lah ban ai jingmih ia ka council ha ki jaka kiba ka KHADC ka don.
U la ong ruh ba na ka liang ka Council ka dei ban don bynta lang ha ki khyrdop shim khajna ia ki mar hapoh khyndew.
Na ka liang u bah Charles Marngar, u la ong ba ka council ka dei ban don ia ki khyrdop na ka bynta ki kali  kiba wanrah ju wanrah ia ki syiar sha kane ka jylla.
Lada don kine ki khyrdop kan iarap shibun ia ka jingioh jingmyntoi jong ka KHADC.U bah Pynshngainlang Syiem  u la ai jingmut ban wad ia ki lad ki lynti ban iakren bad ka sorkar jylla na ka bynta ban ia kren halor ka bhah kaba ka Council ka dei ban ioh.
Nongpoh:U Bah Bantei dor Lyngdoh, Myntri ka sorkar jylla myn hynnin ka sngi u la leit ban plie paidbah ia ka Iew die jingdie bad kaba la tip kum ka Agri Lay-bye kaba don harud surok bah NH-6 kaba don hapoh ka shnong Umryngksai, Ri Bhoi District.
Kiba la donlang ha katei ka sngi, ki kynthup ia u Bah Mayrald Born Syiem, MLA ka Nongpoh, ka R.M Kurbah IAS, Deputy Commissioner ka Ri Bhoi, u Bah B.Syiem Director of Agriculture, ka Kong S.Nongbet Director of Horticulture, u Paiem Wanphrang Syiem, Sordar Elaka Nongpoh, kiwei ki heh ophisar sorkar, ki nongialam shnong lem bad shibun ngut ki riew paidbah.
Katei ka Agri Lay-bye Market, la tei lyngba ka Special Plan Assistance, Special Central Assistance jong u snem 2013-14 bad 2014-15, ia kaba la pyntrei da ka District Rural Development Agency, Ri Bhoi ha ryngkat bad ka District Horticulture Department, ha kaba ka jinglut jingsep baroh ha ka jingtei ia katei ka Lay-Bye Market ka la kot kumba T.75 lak ei ei.
Hapoh katei ka Agri Lay-bye Market, ki don shibun tylli ki dukan, ki ban sa die ia ki soh ki pai lem bad kiwei pat ki jait tiar, nalorkata la don ruh ki Restaurant lem bad ki painkhana paidbah.
Haba iadei bad ka jingplie ia katei ka Agri Lay-bye Market, u Bah Banteidor Lyngdoh, u la ai ka jingiaroh ia ki sienjam kaba la shim da ka DC Ri Bhoi, kata ha ryngkat ka jingiatreilang bad ki ophisar ka DRDA bad Horticulture.
U la ong ruh ba ka jinglah ban plie ia katei ka Agri Lay-bye Market, kan da long ka jingmyntoi kaba khraw ym tang ia ki nongshong dukan ha katei ka jaka, hynrei kan da long ruh ka jingmyntoi kaba khraw ia kito ki nongrep, namar ki lah ban pynpoi ia ki mar rep ki jong ki sha katei ka jaka.
Nongpoh: Myn hynnin ka sngi u Bah Dasakhiatbha Lamare MLA Mawhati, ha ryngkat ki Nong kitkam ka NPP Mawhati Block Committee, ki la leit ban kynduh ia u Bah Prestone Tynsong, Symbud Myntri Rang bah ka sorkar jylla, kata ka long ban iakren halor shibun ki kam pynroi kiba iadei bad ka Mawhati Constituency.
Haba leit ban kynduh ia u Bah Prestone Tynsong, u MLA lem bad kitei ki nongkitkam ka NPP na Mawhati Block, ki la ioh ban pynsngew halor ka jingsniew ka surok na Umsning shaduh Umsiang kaba don ia ka jingjrong kumba 80 KM, ka surok na Liarbang-Mawlasnai bad shaduh Jingkieng Wah Umkhen, ban kyntiew kyrdan noh ia ka Mawhati  PHC sha ka CHC, ka EKLAVYA Residential School ha Umtrai, ki Surok shnong lane Approach road ha ki shnong bapher bapher.
Halor kitei ki mat jingiakren kaba la rah da u MLA bad ki nongialam ka NPP, u Symbud Myntri Rangba, u la ai ka jingkular ba un sa shimkhia bad khamtam haba iadei ka jingthmu ban maramot ia ka surok na Umsning sha Umsiang bad ruh ban kyntiew kyrdan noh ia ka Mawhati PHC sha ka CHC, nalorkata na kitei kiwei pat ki mat jingiakren ka sorkar kan sa shimkhia.
Hadien ba lah pynsngew bad pynkynmaw ia kitei ki jingdonkam da u MLA bad ki riewrangbah bad longkmie na ka liang u Dy CM u lah kular ban pynioh noh shen ia ki Surok kumba lah kdew haneng, ban Upgrade ia ka Mawhati PHC sha ka CHC bad ruh ia ka Eklavya Residential School ha Umtrai bad ban ioh repair ia u Surok Mawhati na mar ka jingsniew palat.
Bad u la kular ruh ban ialeh shitom katba lah ban pynbiang ia ki tei ki mat ba lah ia kren.
Nalor kitei ki mat jingiakren, u MLA bad kitei ki nongialam NPP, ki la iakren ruh halor ka jingthut kaba khah khah ka bording ha ki shnong kiba don hapoh ka Mawhati Constituency.
Shillong: Ka seng ki nongdie madan ka Meghalaya Greater Shillong Progressive Hawkers and Street Vendors Association (MGSPHSVA) bad ka Thma U Rangli (TUR) mynta ka sngi ki la leit ban ia kynduh ia u Principal Secretary ka tnat Labour bad ia u Chief Secretary ban kyntu ia ka sorkar ban pyndep noh ia ki kynrum kynran ha badei bad ka jing dawa ki nongdie madan kaba la sahkut ha ing kashari kumba saw snem.
Nalor kane ka kynhun ki nongdie madan, ki la pynshai ruh ba la shem taiew kin ia shong ban shim ia ka rai kumno ban pynbor ia ka sorkar ban pynbiang ia ka hok jong ki.
Na ka liang ka kong Angela Ryngad, ka la ong ba kum ha kane ka por ka sorkar ka dei ban ai jing iarap ia ki ba die madan khnang ba kin ioh kamai jakpoh, hynrei ka sorkar Meghalaya ka shu sngap mynthi khlem da pynsngew ia ki jingeh ki nongdie madan.
“Ha jing shisha ka sorkar kadei ban wan shakhmat naka bynta ban ai jing iarap ia ki nongdie madan ban iarap iaki ban ioh kamai ban pynbiang hala ki ing ki sem, hynrei kalong kaei kaba sngewsih ban iohi baka sorkar ka pyrshah pynban iaki ban shong die madan" la bynrap ka kong Angela Ryngad.
Nalor kane ka kong Angela Ryngad, ka la ong ruh ba haduh mynta, na ki 36 ngut kiba la pynrung kyrteng ban ioh jing iarap kaba 700 tyngka na ka sorkar tang 5 ngut kiba dang ioh kata ruh tang 700 spah tyngka haduh mynta.
Ka kong Angela Ryngad ka la pynpaw ba ka kynhun ka sngewtynnad ba ka sorkar ka ai jing iarap pisa ia ki nongdie madan, wat la tang 5 ngut kiba dang ioh, hynrei ki nongdie madan ki kwah hi ban ieng kamai ha la ki kjat ban pynbiang ha ing ha sem.
Ka kong Angela Ryngad, ka iathuh ruh ba ka seng ki nong die madan ka kloi ban iatreilang bad ka sorkar naka bynta ban iaid beit ka jing pyntreikam iaki kyndon ka sorkar bad ka tnat ka koit ka khiah, hynrei haduh mynta ka sorkar kam pynsngew ia ka jing tyrwa ka Meghalaya Greater Shillong Progressive Hawkers and Street Vendors Association.
“Lada ka sorkar Meghalaya kam lah ban pynurlong ia ka jing dawa ki nongdie madan, na ka liang ka kynhun ki nongdie madan kiba don kumba 1500 ngut kim banse ban wad da kiwei ki lad ban pynbor ia ka sorkar" la bynrap biang ka kong Angela Ryngad.
Nongpoh:Kan da long ka jingkmen kaba khraw na bynta ki nongrep ha Ri Bhoi, namar mynta ka sngi kata ha ka por ba u Bah Banteidor Lyngdoh, Myntri ka sorkar jylla u hiar sha Ri Bhoi, ki nongialam jong ki kynhun nongrep ha Ri Bhoi, ki la ioh ban pynsngew markhmat ia ki jingeh kaba la kynduh da ki nongrep.
Katei ka jing iakynduh hapdeng ki nongrep bad utei u Myntri Sorkar, ka la long hapoh ka District Library kaba don ha Nongpoh, ha kaba lyngba katei ka jing iakynduh, kaba la donlang da u Bah Mayrald Born Syiem, MLA ka Nongpoh, nangta ki ophisar kiba peit ia ki kam rep lem bad ki nongialam na ki seng Nongrep.
Lyngba katei ka jingiakynduh hapdeng ki nongrep bad Myntri, ki la don shibun ngut ki nongrep kiba la ioh ban pynsngew markhmat sha utei u Myntri, halor ka jingeh kaba ki iakynduh bad khamtam eh ha kaba kum kane ka por ba don ka Lockdown.
Haba la iohsngew ia ki jingeh kaba la pyni da ki nongrep, u Myntri sorkar, u la jubab ba ka sorkar ka sngewthuh eh ia ka jingeh kaba la iakynduh da ki Nongrep bad halor kata ka sorkar ka la dep ban shimkhia, namar ka sngewthuh ba ki nongrep ki dei kiba donkam tam bad kiba lah ruh ban khot ba ki dei u Budlum jong ka ioh ka kot ha ka jylla bad ka Ri hi baroh kawei.
Ka long ruh ka khubor kaba sngewtynnad na bynta ki nongrep bad kata ka long hadien ba la iohsngew ia ka sur na utei u Myntri sorkar, uba la ong ba ka sorkar ia mynta ka la wad jaka, na ka bynta ban tei ia ka iew kaba kyrpang na bynta ki Nongrep bad kaba la tip kum ka Agriculture Regulated Market, ia kaba ka sorkar ia mynta hi ka dang wad ia ka jaka kaba biang ban buh ia katei ka jaka.
Shillong: Myn hynnin ka sngi ki nongialam ka Dorbar Shnong jong ka Iawmusiang (Tympang Club), ha ka jingialam u Waheh Shnong u ma E.Shylla ryngkat ka jingdonlang ki dkhot shnong, ki la leit ban ai dorkhas ia u Deputy Commissioner ka West Jaiñtia Hills District, u bah Garod LSN Dykes, halor ka jingshim kabu jong  ki nongdie madan ban shongdie ha ki jaka iaid kjat (Footpath) ha baroh shi lynter ka Iawmusiang Jowai kaba la ktah bad wanrah ruh ia ki jingma ia ki padibah ki ba donkam ban iaid lyngba kine ki jaka iaid kjat.
Na ka liang u Waheh Shong ka Iawmusiang u ma E.Shylla,u iathuh  ba nalor ba ka ka shnong ka la ai lad ia ki nongdie madan kiba kynthup ia ki nongdie soh die jhur bad kiwei de ban shong ha ki jaka ba la buh, hynrei don na ki katto katne ki nongdie madan ki ba la  shim kabu ban shong die jingdie ha ki jaka iaid kjat,  u la iathuh ruh ba kane ka jingshong die ha ki  jaka iaid kjat ka buh jingma ia ki paidbah nongleit nongwan iew bad ki ba iaid lyngba u surok ba ka Iawmusiang, namar ba ki briew ki la hap ban iaid ha u surok bah na ka daw ba la khapngiah ki jaka iaidkjat kumta kane ka lah ban wan rah ia ka jingmynwsaw bad  ka jingjia ba sngewsih ha kano kano ka por na ka jingshah lymbub bad shahiuh ha ki kali.
U la iathuh ruh ba,kum ba long mynta kine ki nongshong die ki la bret pathar ia ki ñuit ki jaboh hadien ba ki la dep ban shong die bad kane ka lah ban  wan rah ia ki jingpang ba ha rukom,khamtam ha kum kane  ka por ba ka jylla ka dang iakhun ia  u khinang jingpang  Coivd-19, la iohi ba kine ki nongshong die kim shembud ia ki aiñ bad kim don kata ka jingiatreilang.
Na ka liang ka shnong ha ka jingthoh sha u Deputy Commissioner ka la pyntip ba kan sa pynkhuid ia ka Iew bad kyntu ia ka bor District kin kyr shan lang ia kane ka jingthmu jong ka Dorbar shnong na ka bynta ka jingkhuid jingsuba.
U la ong ruh na ka liang ka shnong kan ai por ia kine ki nongshongdie hapoh shi taiew ban kynriah na kine ki jaka iaidkjat bad na ka liang ka shnong ruh kan ai jingtip shuwa ia ki hapoh kane ka shitaiew.
Ha kane ka jingiakynduh jong ki bad u Deputy Commissioner, u la kular ban shim khia ia ki jingkyrpad jong ka Dorbar Shnong na ka bynta kane ka kam.
Ka kynhun ki nongdie madan, ka Meghalaya Greater Shillong Progressive Hawkers and Street Vendors Association (MGSPHSVA) mynta ka sngi, ki la kynnoh ba ka sorkar, ka pyrshah ia ki nongdie madan ban sdang die jingdie ka dei halor ka nongrim ba ki nongdie madan kim donkam siew khajna sha ka sorkar.
Na ka liang ka kong L Marbaniang, kaba dei ka dkhot ka MGSPHSVA, ka la kynnoh ruh ba ka sorkar ka la shah ia ki dukan heh naduh Khyndai Lad haduh Iewduh, ban plie, namar ba ki dukan ki siew khajna sha ka sorkar; hynrei ki nongdie madan kim donkam siew bad kane kam pynioh nong ia ka sorkar, namar kata ka sorkar kam pynsngew iaka jing dawa ki nongdie madan.
“Balei kane ka khlam ‘COVID-19’ ka ktah tang ia ngi kiba die madan hynrei ia kiba don dukan heh kam ktah mo?" la buh jing kylli ka kong Dafi, kaba dei ruh ka dkhot ka MGSPHSVA.Nalor kane ka kong L.Marbaniang, ka la ong ruh ba ka sorkar ka dei ban ai lad ia ki ban sdang ia ka jing iadie iathied jong ki na ka bynta ban pynbiang ha ing ha sem lym kumta satang lano bun kin iap thngan.
Ka kong L.Marbaniang, ka pynpaw ruh ba bun ki bor pulit bad ki seng samla kiba ju wan beh ia ki, ba shong die madan bad ki ju kren tohmet bha iaki nongdie madan hynrei kim ju pynsngap ia ki kyntien tohmet namar ki donkam ban kamai ban pynbiang ha ing ha sem.
Haba ym shym la aibor ban shong kumno hi yn shu shim khajna, haba kren da pyrkhat artad ym ban shu kren ruma rutit tang ban ioh jingkyrshan khlem nongrim pat.
Tura: Ki pulit jong ka  West Garo Hills, ki la ioh ban pynpra ia ka ktem jong ki ehrang  Garo National Liberation Army (GNLA).
La iathuh ba katei ka kynhun, ka la ioh ban pynpra ia katei ka ktem, hadien ba ki lap ksai, ba ka dei kaba donkti ban rah bor ia uwei u nongniah kali ha ka sngi hat majai.
La iathuh ba ki pulit, ki la kem ia ki 7 ngut kiba don kti ha katei ka kam rahbor bad kitei ki dei ki dkhot jong ka seng GNLA.Kitei ki ehrang, la iathuh ba ki la rah bor ia uwei u nongniah bad u trai jong ka   Mahindra Pickup, na ka shnong  Romba Adingre, kaba hap ha ka West Garo Hills District, ha ka 23tarik Jylliew 2020 bad la iathuh ba utei uba shah rahbor, u dei uba wan phai na East Garo Hills, hynrei la pyllait noh ia u, ha ka 24tarik Jylliew 2020,  hadien ba ula siew ia ka pisa kaba ki dawa.
Na kitei kiba shah kem, la ioh ruh ban leit wad ia ka jaka, ba ki buhrieh ia ki tiar, kiba kynthup ia ka carbine, ka  3 7.6mm Chinese pistol, 4 ki magazine, 2 ki live grenade,  2 ki mobile phone bad ka pisa kaba shongdor  ₹3,26,500.
Kitei kiba shah kem, ki kynthup ia U  Probitdro A Sangma (35) na Rombagre, U Dipit Ch Marak (30) na Najing Bazaar, Tura, U Pillington Ch Marak (@Rakcheng na Chiading ha EGH), U Dunia K Sangma (30) na of Upper Babupara ha Tura,  U Prewin R Sangma (@Walnang, 35 na Chokpot, SGH) U Rakseng Ch Marak (Geloram, 33 na Rongsak ha Williamnagar PS ha EGH) bad u Bandi Ch Sangma na Asibra ha Tura.
Kitei baroh, ki dei ki dkhot ba la pyndem wait suda jong ka seng ehrang GNLA.Shillong: Ka khusnam eNabling North East Development (eNorth East) Award ba la pynbit pynbiang da ka North East Development Foundation (NEDF) ha ryngkat bad ka Digital Empowerment Foundation (DEF) bad ka United Nations Development Programme (UNDP) kum kawei na ki tnat nongkyrshan ka la pynbna paidbah ia ki nongjop ha ki bynta bapher bapher ha ka 20 tarik u Jylliew 2020.
Ka jingiashim bynta ha kane ka khusnam ka la sdang naduh u bnai Risaw 2019 ha kaba la khmih bniah ban ithuh ia ki jingpyrshang ha ka liang jong ka roi ka par ha ka jylla jong ngi.
Ia kane ka jingiashimbynta la pynhap pyrda da ki jingai presentation kaba lai sngi jong ki kynhun kiba poi sha ka phainal bad ka jingiashimbynta ba khadduh da baroh halor ka phang “Sustaining the Pursuit of UN SDGs Post in Covid-19 North East India.
" Ia kine ki prokram baroh la pyndep da ki kor ki bor online na ka daw jong ka khlam Covid-19.
Ka tnad Centre for Gender Equity and Diversity Education and Research (GENDER) jong ka Martin Luther Christian University ka la long kawei na kiba ioh rung sha ka phainal ha ka thup Gender Equality and Social Inclusion na ka bynta ka projek jong ka halor ka phang Gender, reproductive health and life skills education for university students, broader effects on faculty, academics, policy and community.
Ia ka Centre for GENDER la mih khmat da I hehduh jong ka Centre, Dr.Jennifer War iba long ruh I Dean, Academics jong ka MLCU ha ryngkat bad I Dr.Lavinia Mawlong, Assistant Professor, Centre for GENDER.I Dr.Monisha Behal, CEO, North East Network (NEN) ha ka jingkren jong I, I la bynrap halor ka jingdonkam ban ioh ia ka jingiaryngkat ha ka imlang sahlang kaban treikam bad kaba seisoh ha baroh ki tnat jong ka imlang sahlang bad kaban iaid ryngkat ruh bad ka jingaibor ia ki kynthei.
Ka Trei ka Ktah ka bylla ka sngi ki kam ki jam ki kamai kajih,ka dei ka kamram jong man la iwei pa iwei i briew ha ka pyrthei ban pynbit pynbiang ia ki jingdonkam ia ka ïing ka sem, ki khun ki kti,kiba ha ïing ha sem,ban pynlait na ka kpoh kaba thylli bad na ka jingshah thngan.
Haba ngi ong ka kamai kajih ka don ia ka jingmut kaba iar bha shalyndet jong ka, kumta, teng teng don ki katto katne ki bym lah ban peiphang bad sngewthuh bha ia ka jingmut jong ka “Kamai Kajih" Bad ki sdang ban pyndonkam bakla ha ka lynti ka bym iahap bad ka rukom im ha ka imlang sahlang tang ban ioh lum suk ia ka pisa.
Kiba bun napdeng jong ngi ki paid hynniewtrep kim da peiphang lada ngi ong ka kamai kajih hynrei ngi kham sngewthuh bha da kaba ngi ong “Bussiness" ha ka ktien nongwei.
Don ki katto katne ki sngew ba ka business ka dei beit tang ia kito kiba" Trei dewiong, trei mawshun,da ki heh saipan bad kumta ter ter.
Haoid kata ruh ka long kaba dei pynban ka jingmut kaba shisha jong ka ktien “Kamai Kajih" ka dei ia kino kino ki jait kam kiba ngi trei man ka sngi,ha ka ban pynioh ja, pynioh pisa ia ngi, bad kaba lait na kaba ngi leh ia ki kam sniew balaiphew jait tang ban ioh pisa ban pynbit pynbiang ia ki jingdonkam jong ngi kaba man la ka sngi.
Ka kamai kajih,ka bylla ka sngi,ka trei ka ktah, la ka dei ha ki kam ophis sorkari ne kiwei ki jait kam,kiba rit ne kiba heh ha ka jingioh lum pisa ka dei hi ka klongsnam bad ka kyrdon sha ka ioh ka kot, ka bit ka biang jong man la kawei pa kawei ka longing longsem jong ki paid ka Bri u Hynniewtrep bad ki briew ha ka pyrthei.
Ka ktien “kamai kajih" Ka dei ka ktien kaba iajan bha bad ngi bad kaba ngi shait pyndonkam ban kren khana hajan man ki kam.
Pynban ha ri-khasi jong ngi kam pat da peiphang ne sngewthuh bha ia kane ka ktien"Kamai Kajih" dei na kane ka daw ia ka pliangja jong ngi ki trai Ri trai muluk la shah knieh bad long trai lut da kiwei kiba peiphang bad sngewthuh bha ki bym dei ki paradoh parasnam jong ngi, bad bun na ngi, ngi im khlem ki kam ki jam ha kine ki sngi.
Bunsien haba phai sha ka kamai kajih ha ri-khasi jong ngi ka long kaba kham pher bad phylla na baroh ki jylla ne ki ri ha ka pyrthei namar ha kiwei pat ki jylla bad ki ri,ka kamai kajih,ka iaid ka ieng ka dei tang ka kam jong ki shynrang pynban ha Ri-khasi jong ngi pat ki kam kamai kajih,ka iaid ka ieng,ka dei pynban ka kam jong ki kynthei ha bun ki bynta.
Bad kane ka lah ban dei ka daw ba ka ioh ka kot ha ri-khasi jong ngi kam lah ban kiew sted bad ka dei ruh ka kabu ksiar ia kiwei ki bym dei ki paradoh parasnam jong ngi,ban pynbiej bad ban ioh lok da kaba suk ia ki samla kynthei bad ki longkmie ka Bri jong ngi.
Khatduh iawai, nga kwah ban pashat jingmut lem sha baroh ki paradoh parasnam khamtam ki rang samla ki rang kynsai ka Bri u Hynniewtrep ba ka kamram jong ngi iwei pa iwei i shynrang briew ka dei ban bylla ban sngi, ban kamai kajih, ban pynbit pynbiang ia ka ing ka sem bad ban ieid hok sumar hok ia la ka lok bad ki khun kiba ngi la shimti da ka jingieid naduh ka por ba ngi la khlei ia la ka juban.
Bad ka kamram jong man la iwei pa iwei i kynthei pat ka dei ban kham hapoh khyndiat ia ki shynrang,ban ieid bad burom hok ia la u lok shijunom,kaba dei ka nuksa ia ki khun ki kti bad ki longdien pateng jong ngi.
“Ka Jingiaieid bad jingiaburom markylliang, ka pynlong ia ka ïing ka sem kaba suk kaba kmen".
U nar post lait uba don ha ka shnong Nongsder Riwar (East Khasi Hill District Pynursla Civil Sub Division)uba la bam sarang bad jan khyllem ub hna la buh ïaki paitbah nongshong shnong haka jingma lada ym bujli noh da u wei pat namar u lah ban khyllem ha kano kano ka por khamtam ha kane ka aiom slap.
Shillong: U symbud myntri rangbah ka jylla, U bah Prestone Tynsong, mynta ka sngi u la iathuh ba na ka liang ka sorkar jylla, ka la dep siew lupa ia ka bai rel na ka bynta kito ki samla ki ban wan phai sha kane ka jylla ha kine ki sngi ban wan.
U bah Tynsong, u iathuh ba ia kane la  rai mynta ka sngi ha ka ba ka sorkar ka la dep ban siew lupa ia ki bai rel, na ka bynta ki khun samla ki ban wan phai sha ka jylla.
U la ong ruh ba ki khun samla kiba sahkut ha ki jylla bapher bapher kim dei ban khuslai ia ka bai rel, namar ba ka sorkar ka la dep ban shim wai lupa ia ki rel ba kyrpang ban wan buh ia ki  haduh Guwahati Railway station.
U la iathuh ruh ba ka sorkar jylla kan pynbiang ia ki kali ban leit shaw na Guwahati bad ban pynpoi ia ki sha la ki jong ki shnong kiba ki sah.
U la iathuh ba ki rel ki ban wan ki long, na Chennai ka la dep ban mih mynnin ka sngi bad kan poi ha Guwahati ha ka 15 tarik u jymmang 2020, kaba na Gujarat kan mih ha ka 15 tarik U Jymmang 2020  bad kaba na Bangalore kan mih ha ka 16 tarik u Jymmang 2020 bad ia kine ki rel baroh ka sorkar jylla ka la dep ban siew ia ka bai rel.
U la iathuh ruh ba na ka liang ka sorkar jylla ka la dep ban thoh sha ka Tnad Rel jong ka West Bengal, Maharashtra, Telengana, Kerala, Uttar Pradesh, Delhi, Rajashthan, Andhra Pradesh, Uttarakhand, Punjab, Bihar, Haryana, Goa, Pondichery, Madhya Pradesh bad Jharkhand ban kyrpad ia ki ban ai ia ki rel ba kyrpang ban wan buh ia ki khun samla ka jylla ha Guwahati.
hynrei ha duh mynta ym pat ioh kano kano ka jubab na ka liang jong ki.
Ngi ba   mangalore pat,Ngi ba shane sha mangalore pat.
New Delhi: Ha Dharavi, kaba dei ka jaka sah ki riew khlem iing, ki don sa 33ngut kiba ioh pang Covid-19 mynta ka sngi bad ki don sa arngut kiba iap bad baroh kiba ioh pang ha katei ka jaka sah ki riew khlem iing, ka long 1061 ngut.
Ha Delhi, ki don 168 ngut ki pulit, kiba ioh jingpang Covid-19 bad na kitei ki don 57 ngut kiba la jem na katei ka jingpang.
Ha Maharashtra, ki don  1,001ngut ki pulit, kiba ioh jingpang coronavirus bad na kitei ki don 851 ngut kiba dang ioh pang bad sa 142 ngut kiba lah jem.
Phra ngut ki pulit, ki la iap na katei ka jingpang.
Ha Delhi, ki don 472 ngut kiba dang shu ioh pang thymai bad baroh kiba ioh pang, ki la poi sha ka 8,470ngut.
Haduh mynta ki don 3,045 ngut kiba la jem na katei ka jingpang bad 115 ngut kiba iap.
Baroh kiba ioh pang ha India, ki long 78,000ngut bad kiba iap, ki long 2,549ngut.
Ha ki 24 kynta ba ladep, kiba ioh pang thymmai, ki long 3,722ngut bad kiba iap ki long 134 ngut.
Ha Tamil Nadu, kiba ioh pang thymmai, ki long 447ngut bad tang ha Chennai, ki don 363 ngut.
Baroh kiba ioh pang ha Tamil Nadu, ki long 9,674 ngut.
Kiwei pat ki lad khubor, ki iathuh ba ki don 167 ngut kiba dei ban leit sha Haridwar na Surat jong ka jylla Gujarat, kiba la jah napoh rel.
Ki bor pyniaid rel, ki dang wad ia kitei kiba jah, ha kaba ym tip, la ki jah hadien ba ka la iaid ka rel ne ha shwa ban shong rel, hynrei la lap ba ka jingkhein bad ka jingdon briew kam iahap satia.
Ha Pakistan, kiba ioh pang, ki la poi sha ka  35,788ngut bad 1,452 ngut kiba dang ioh pang thymmai.
Baroh kiba iap, ki long 770ngut bad kiba dang shu ioh pang thymmai, ki long 33 ngut.
Ka jingdon kiba pang COVID-19 ha Assam, ka la kiew sha ka 86 ngut, hadien ba ki don sa hynniew ngut kiba ioh ia katei ka jingpang, kiba shong ba sah ha Guwahati.
Kitei ki dei ki nongpang, kiba ioh ia ka jingpang bampong lem bad ki nong synran jongki, kiba wan phai sha Guwahati na Mumbai lem bad uwei u khynnah uba dang 13 snem ka rta.
U Himanta Biswa Sarma, myntri ka koit ka khiah ka sorkar Assam, u iathuh ba kitei ki 7 ngut ki dei kiba dang shu wan phai na Mumbai.
Ki kyrteng jong ki nongpang, kiba la thoh da U Sarma, ha ka tweet jongu, ki long “Cancer: 1.
Manoranjan Saha 2.
Pradip Kumar Bania 3.
Gopindra Chandra Malakar; Heart: 4.13-year-old (name withheld).
Ki nongsynran ki long :5.
P Basudev Patowari 6.
Nilakantha Deb 7.
Mina Rani Bania".
Shillong: U slap, ula ther jur ha ka nongbah Shillong, hynnin ka sngi, ha kaba ka jinghap slap, ka la poi sha ka 47.4mm.
Katei ka dei ka jingai jingtip jong ka tnat peit mariang, ha kaba la khein naduh ka por 8.30 mynstep haduh ka por 8.30 mynmiet hynnin ka sngi.
Ha katei kajuh ka kynta, ka jinghap slap ha Sohra, ka long 22.0mm, katba ha Umiam, ka long 36.2mm.
La iathuh ba lashai ka sngi, kan don ka jingkhie eriong ha ki bynta jong ka Jylla, ha ka jingstet kaba 40 haduh 50 Kilometre ha ka shi kynta bad kan don ruh ka jinghap slap kaba jur ha ki bynta jong ka Jylla.
Shillong: Mynta ka sngi, ka KSU Nongtrai Unit hapoh ka jing ialam u samla Nowel Rapmai president ryngkat ka jing don lang ki dkhot ki la leit ia kynduh ia u officer in charge jong ka police station Mawsynram u P Burma.
Ka jing leit kynduh ka long hadien ba ka seng ka la ioh ia ka jing ujor na kawei ka longkmie ba uwei napdeng ki langrut, jong katei ka police station ki la ia kren khlem akor ia katei ka long kmie ba armet da kaba u pynmih ia ki kyntien “Armet ne laimet ruh ngin ym pyllait".
Katkum ka jing u jor jong katei ka longkmie ba ha ka 13tarik jymmang 2020 kane ka longkmie ba armet ka mut ban leit phah checkup sha Shillong ha ryngkat ka  jing bit na u Rangbah shnong.
Ynda la poi ha Mawsynram ki pulit Jong katei ka police station ki la bat ia katei ka Kali ba ka longkmie ka shong kaba don ia u number ML 05 R 7300 da kaba ong ba kim shah ban iaid ia u number Kali ba kut ha u" 0″ kata u even no.
Ha ka jing shisha katkum ka order Jong ka Government of Meghalaya lymba ka political department ka ong ba ha ka sngi Wednesday ki Kali ba dei ban iaid ki dei ki even number kita ki dei kiba kut 0, 2,4 ,8,.
Kne ka jing leh Jong ki pulit ka la pynlyngoh wat ia U Rangbah Shnong uba ai NOC ia ka tei ka nongpang ban leit da katei ka kali ha kaba utei u constable u khlemshah bad hap ban wan phah shaw thymmai noh da kawei ka Kali hadien ba la ap da ki bun kynta.
Na ka liang ka seng ka pyrem jur ia ka jing leh heh bad jing leh don bor jong ki pulit, ong ka  kyrwoh na u samla Samborlang Shabong, General Secretary KSU Nongtrai Circle uba dei ruh u Asst.Organising Secretary jongka KSU South West Khasi Hills District.
Guwahati: Ki don sa 15ngut kiba ioh ia ka jingpang Covid19, ha ka sor bah Guwahati.
Kitei ki don jingiadei bad uwei uba iabit ia katei ka jingpang ha  Fancy Bazar, ong U Himanta Biswa Sarma, myntri ka koit ka khiah ka sorkar Assam.
Haduh mynta, ki don 37 ngut kiba don ia katei ka jingpang ha Assam bad baroh kiba ioh ia katei ka jingpang, ki la poi sha ka 79ngut, ong shuh u myntri.
Kane kam dei shisha ba ngn kylli Shap hang kane ka topic tangba ngm banse nga mut bn ong ki pule khadwei-11 kmne.
New Delhi: Kiba iap ha India, na ka jingpang Coronavirus, ki la poi sha ka  122ngut ha ki 24 kynta ba ladep bad kiba ioh pang, ki long 3,525.
Mynta baroh kiba iap, ki la poi sha ka 2,415 ngut bad kiba ioh pang, ki la poi sha ka  74,281, katba kiba la ioh jingkoit, ki long 24,385ngut.
Ha pyrthei, ka jingiap ka la poi sha ka 3lak ngut eiei bad ki don sa 40lak ngut kiba ioh ia katei ka jingpang.
Ka jingiap briew, ka bun tam ha US, ha kaba ki don  83,356 ngut kiba iap bad ha  UK, ki don 33,263, katba ha Italy  ki don 31,106 ngut.
Shillong: U symbud myntri rangbah ka jylla Megha laya u bah Prestone Tynsong mynta ka sngi u la ong ba ka jing pynkylla iaka ‘Agricultural Marketing Act 1980’ kan long ka jing kyrkhu iaki nongrep ka jylla haka ba ka sorkar Meghalaya lyngba kane ka ain kan lah ban thaw kham bun iaki iew dielang na ka bynta ki nongrep ka jylla.
U bah Prestone Tynsong u la ong ba ka kabinet ka la rai ban rah ia kane ka Bill ban iathir hapoh ka dorbar mang tyngka ka jylla kaban long naduh 20 haduh 22 tarik jymmang 2020.
“Lyngba ka jing lah ban pynkylla ia kane ka Act, ka sorkar jylla ka lah ban seng kham bun ki iew dielang na ka bynta ki nongrep, ha kaba ki kharkaia kilah ban wan thied beit naki nongrep haka dor bala buh bad bala ithuh daka sorkar" la bynrap u bah Prestone Tynsong.
U bah Prestone Tynsong u la ong ba haduh mynta ka jylla Meghalaya ka don tang 2 tylli ki iew dielang lane ki ‘Regulated Market’ kata kawei ha Mawiong bad kawei hapoh Garobada ha West Garo Hills District bad kine ki iew kin ailad iaki nongrep ban ioh shalan iaki mar rep kum u synsar, sla tyrpad, u kwai, tympew bad kiwei kiwei de shabar ka jylla Meghalaya.
Naka liang u symbud myntri rangbah u la ong ruh ba ka jing don bun ki iew nongrep kan ailad iaka sorkar ban buh iaka dor ki mar rep, bad kane kan khanglad iaka jing shim kabu ki kharkaia ban khniot bein iaka dor ki mar rep napoh ka jylla.
Nalor kane u bah Prestone Tynsong u la ong ruh ba ka kabinet mynta ka sngi kala kala shim ruh ia ka rai ban wan rah ia ka jingpynkylla iaka ‘Labour Act’, ‘Industrial Dispute Act’ bad ka ‘Contract Labour Act’ hapoh ka dorbar mang tyngka ka jylla, ka ban long ha ka 20 tarik jymmang 2020.
Shillong: Ka ingbishar jong ka Khasi Hills Autonomous District Council (KHADC) lane ka ‘Judicial Court’ mynta ka sngi kala kyntu iaki paidbah ban ujor iaki mokutduma lyngba ka ‘online’ haba dei bad ki kam ba donkam kyrkieh.
Naka liang u Dr.S Kharsyiemlieh u nong bishar ka KHADC ‘Judicial Council’ u la iathuh ba ki paidbah kiba kwah ban ujor mokutduma ki dei ban ujor lyngba ka ‘online’ da kaba leit sha ka website districtcouncilcourt@gmail.
com daka ba shim jing iarap naki plidar jong ki.
“Kum shi bynta ban ai ia ki paidbah ban ioh iaka hok naka bynta ban ujor iaki mokutduma hapoh ka ‘district council court’, na ka liang ka ‘Judicial Council’ kan pdiang noh iaki mokutduma lyngba ba ka buit ‘online’ naka bynta ki kam ba kyrkieh" la bynrap u Dr.S Kharsyiemlieh.
U Dr.S Kharsyiemlieh u la ong ruh ba wat lada kim lah ban batai bniah halor kita ki kam ba kyrkieh, hynrei ki paidbah ki lah ban wan shim jing iarap naka ‘District Court’ haba dei bad ki kam shah knieh jaka, lane ki ‘maintainence’ kum ki kam ban dawa bai bam bad kiwei kiwei de.
Naka liang u V.K Kynta, u la ong ba ki paidbah kiba donkam iaka ‘District Court’ ki lah ban shim jing iarap naki Rangbah Shnong bad ki nongsaid ain lane ki plidar lajong naka bynta ban ioh ujor iaki mokutduma sha ka ‘District Court’ ban dawa iaka hok jong ki lyngba ka ‘email’ bala ai.
“Ka Ing Bishar ba Khlieh Duh ka ri (SC) haka 6 tarik iaiong 2020 kala pynmih iaka hukum ban bishar iaki mokutduma lyngba ki ‘video conferencing’ iaki kam ba kyrkieh kum shi bynta ban khanglad iaka jing ialum paidbah ban iada ruh naka jing pang ‘corona virus’" la bynrap u bah V.K Kynta.
Shillong:Ki ASHA kim don kam ia ki PPEs ong u myntri ka tnad ka koit ka khiah.
U myntri u ba dei peit ia ka tnad ka koit ka khiah, u bah Alexander L Hek mynta ka sngi u la pynshai ba ki ASHA kim donkam ia ki PPEs ha ba ki leit ban iarap ia kito ki ba leh ia ki quarantine ha ing.
Kane ka long halor ka jingdawa jong ki ASHA ba ki donkam ia ki PPEs ha ka ba kin hap ban leit ban peit ia ki briew ki bal eh quarantine ha ki ing ki sem.
U bah A L Hek u la iathuh, ba ki ASHA kim don kam ia ki PPEs, hynrei ki ba donkam ia ki PPEs ki long tang ki briew kiba leit ban sumar ia ki to ki briew ki ba don ia ka jingpang Covid-19.
U myntri ka tnad ka koit ka khiah u la pynshai ba ki ASHA ki donkam ia ki Glove, ki hand Sanitizer bad ki mask.
Hynrei ia kito ki ba hap ban sumar ia ki ba don ia ka jingpang Covid-19 kiba la tip kum ki “High Risk" ki don kam ia ki PPEs.
Shillong: U Chief Executive Member (CEM) ka Jaintia Hills Autonomous District Council (JHADC) u Ma Thombor Shiwat myn hynnin ka sngi u la ong ba ka daw ba kyrduh Pisa hapoh ka JHADC kadei namar ka sorkar Meghalaya kam pat lah ban siew iaka bhah marpoh khyndew kaba la kot shaduh 94.40 klur tyngka naduh u snem 2008.
U Ma Thombor Shiwat ryngkat bad u Deputy CEM u Ma Lasky Rymbai hadien ba ula wan ia kynduh ia u myntri rangbah ka jylla u Conrad K Sangma, u la ong ba namar ba ka JHADC kam pat ioh iaka bhah marpoh khyndew, ki nongtrei ka District Council kiba don haduh kumba 1900 ngut tam kim pat ioh iaka tulop jong ki la 7 bnai tam.
“Lada ka sorkar Meghalaya kam pyllait iaka bhah marpoh khyndew kaba 94.40 klur sha ka JHADC, ngim banse ban hap leit tied iaka jing khang ka ing Bishar ka jylla ban ioh iaka hok" la bynrap u Ma Thombor Shiwat.
U Ma Thombor Shiwat u la ong ruh ka JHADC ka donkam kumba 42 klur tyngka naka bynta ban siew tulop iaki nongtrei ka JHADC.U la ong ruh ba kane kadei ka sien kaba ar baki nong ialam ka JHADC ki wan ban iakynduh ia u myntri rangbah ka jylla naka bynta ban pynsngew iaka jingeh hapoh JHADC.Naka liang u CEM ka JHADC, u la ong ruh ba u la bthah ia u Conrad K Sangma ban pyllait kumba 7 klur tyngka man u bnai bad ka sorkar Meghalaya kadei ban sngewthuh ba ka JHADC ka dawa iaka hok ym iaka ‘Advance payment’.
Kumban shu pynkynmaw ba ki nongtrei ka JHADC ki la mih ban pyrshah halor ka jing bym ioh tulop kumba 7 bnai tam wat ha kane ka por ba don ka jing pakhang shnong lane ka ‘Lockdown’ ha baroh ka ri India.
U Ma Thombor Shiwat u la ong ruh ba ka JHADC kam pat kyrkieh ban leit tied jing khang kashari bad kan ai por shwa iaka sorkar ban pyllait iaka bhah marpoh khyndew ha shwa ban shim iaka rai.
Shillong:U Chief Executive Member (CEM) ka Jaintia Hills Autonomous District Council (JHADC) u Ma Thombor Shiwat myn hynnin ka sngi, u la ai jing iaroh sha baroh ki nongtrei ka JHADC kiba la ia shah shitom bad ka JHADC wat hapdeng ka jing duh tulop jong ki la 7 bnai tam mynta.
U Ma Thombor Shiwat ryngkat bad u Deputy CEM u Ma Lasky Rymbai mynta ka sngi haka sien ba ar sien u la wan ban kynduh ia u myntri rangbah ka jylla u Conrad K Sangma ban dawa naka sorkar ban pyllait iaka bhah marpoh khyndew jong ka JHADC kaba la kot shaduh 94.40 klur tyngka naduh u snem 2008.
“Nga ai nguh ia baroh ki dkhot ka JHADC naduh ki MDC haduh ki nongtrei kiba la iatreilang bad ka district council wat hapdeng ka jing kyrduh tulop kaba la 7 bnai tam mynta wat kum ha kane ka por ba don ka jing pakhang shnong lane ka ‘Lockdown’ ha baroh ka ri India" la bynrap u Ma Thombor Shiwat.
U Ma Thombor Shiwat u la iathuh ruh ba ki don bun ki nongtrei ka JHADC kiba don hapdeng ka jing kyrduh Pisa kum ha kane ka por ba ka jylla ka don hapdeng ka jing iakhun pyrshah ka jing pang ‘corona virus’, hynrei ka JHADC kam lah leh ei ei naka bynta jong ki namar baka district council ruh kam don Pisa.
“Ka long kaei kaei kaba sngewtynnad ba baroh ki dkhot hapoh ka JHADC ki ia tylli bad iashah wat kum ha kane ka por ba kyrduh pisa, hynrei kum ki briew haduh katno kein ngi lah ban iashah? la buh jing kylli u CEM ka JHADC.Shillong: Ka Khasi Student Union ka South East Khasi Hills District myn hynnin ka sngi ka la ioh ban kem ia ki trok dumper ha Sohra Rim ka ba kit ia ki nongtrei bylla jong ka Dhar ki ba thmu ban leit phai noh sha la ki jong ki shnong.
Na ka liang u Bah Reebok Diengdoh President jong ka KSU South East Khasi Hills District u la iathuh ba haba ka seng ka la ioh ban bat ia ki ne ki nongbylla ka la pyntip sha u OC bad u SDPO jong ka Sohra.
Bad na ka liang u OC bad u SDPO ki la wan hiar marmar sha kane ka jaka ban tohkit ia kine ki nongbylla.
Ha kane ka jingtohkit la shem ba ki dei ki nongtrei jong ki Dhar bad kil a ioh ia ka pass ba kin leit ban phai sha la ki shnong bad ki kali ban kit, ki ioh ia ka pass jong ka Jaintia Hills District.
Na ka liang jong ka KSU ka la pyllait ia kine ki ba trei bylla ba kin leit phai noh sha la ki jong ki shnong da ka ba kyntu ba ki ba la leit phai kim dei shuh ban wan phai biang sha kane ka jylla.
Na ka liang ka KSU ka la bud ia ka jingkylli ba balei kine ki briew shuwa ba kin leit phai ki khlem pyntip sha ki bor pulit bad sha u SDO jong ka Sohra Civil Sub Division ha kaba ka sorkar ka dei ban leit buh ia ki ha ka rukom kaba biang balei ban shu kit ha ki trok.
Na ka liang jong ka KSU kala kyntu ia ki bor pulit jong ka Sohra Civil Sub Division ba ia kine kiba la leit phai kim dei shuh ban dang shah ban wan phai ha kane ka por ba mynta bad kala kyntu ba ki pulit ki dei ban da peit bha ia ki kali ba rung ba mih.
Shillong:Myn hynnin ka sngi ka Synjuk Khlieh ki Nong Synshar Shnong napoh ka Mawkynrew konstitwensi kila thoh sha u myntri ka tnat rep ka jylla Megha laya u bah Banteidor Lyngdoh ban plie noh daka iew dielang hapoh Lad Smit naka bynta ki nongrep ban iadie iathied iaki mar rep.
Lyngba ka shithi sha u myntri, naka liang ka Synjuk Khlieh ki Nong Synshar Shnong ka Mawkynrew kila pynpaw sha u myntri baki nongrep haka por mynta ki shem jing jynjar bha ban ioh die iaki mar rep kiba dei ruh ki mar pyut namar ba don ka jing pakhang shnong lane ka ‘Lockdown’ ha baroh ka ri India.
Ka Synjuk Khlieh ki Nong Synshar Shnong kila pynpaw ruh ba bun ki nongrep ki hap ban die tad noh ia ki jhur kum u kubi haka dor ba 3 tyngka shi kilo namar ba kim ioh lad ban die sha iew.
Ka Synjuk Khlieh ki Nong Synshar Shnong ka Mawkynrew konstitwensi, haka jing ialang ba pynlong myn hynnin ka sngi haka shnong Thynroit kila shim iaka rai ban dawa naka sorkar lyngba u myntri ka tnat rep ka jylla ban plie noh daka iew dielang ba shipor ha Lad Smit ban ailad iaki nongrep ban die iaki mar rep jong ki.
Ka Synjuk Khlieh ki Nong Synshar Shnong ka Mawkynrew kila pynpaw ruh ba lyngba ka jing buh daka iew dielang ba shipor hapoh kane ka thain kan khanglad iaki riew shim kabu ban khniot dor iaki nong rep naka bynta ki mar rep jong ki.
Nongpoh: Ha ryngkat ka jingiatreilang ki briew ka tnat ka koit ka khiah lem bad kiwei, kiba la trei shitom na bynta ban teh lakam ia ka jingwan ki briew kiba nabar shapoh ka jylla, hynrei ki Pulit ka Ri Bhoi, ki la pyrkhing bha wat ia kito ki nongniah kali, kiba la pyrshang ban rung shapoh ka jylla, khlem da pyndep ia ki jingdonkam kaba ki dei ban leh hapoh ka Screening Centre kaba don ha 13Mer Ri Bhoi District.
Ka long shisha kaba ishongkun ban iohi ia ka jingtrei shitom ki Pulit ka Ri Bhoi, namar na kaei kaba la lap, la iohi ba ki pulit ka Ri Bhoi, ki la trei shitom shisha bad kata ka long ba nalor ba ki pyrkhing ba peit ia ka rung ka mih jong ki briew kiba nabar, hynrei ki trei shitom ruh ha ka ban peit pyrman ia ka jingwan rung ki briew kiba nabar shapoh ka jylla, kata ka long na bynta kito kiba wan na ki kali rit bad wat ia ki kali kamai, kali shimet wat na ki trok ruh kumjuh.
Kumba ka long mynta, ha ka Screening Centre kaba don ha 13mer, la iohi ba ka jingtrei shitom ki Pulit ka long kaba ihun bad kata ka long ba ki la trei shitom shaba palat, kata ka long ba kim ailad ia kano kano ka kali ba kin knieh pass jubor bad haba ki lap ba kano kano ka kali kaba knieh pass jubor, ki pynphai kylla ia kito ki kali kiba kwah ban shim pass jubor, laitnoh ia kito ki kali kiba don shisha ia ki kam kiba kyrkieh, kum ha ka pang ka shitom lem bad kiwei.
Haduh kat mynta ym pat shem lane lap ia ki dawai da shin ban sumar ia ka jingpang Covid-19 watla ki stad wad bniah ( Medical Scientist) jong ka pyrthei ki don hapdeng ka thma bah ba jur bha ban pynlut ia ka por jong ki ban wad bniah ban shem ia ki dawai ban pynkoit ia kane ka jingpang.
Ha ka pyrthei baroh kawei ki la poi sha ka 4,399,070 ki ba ioh (Positive) ia kane ka jingpang, 296,092 kiba la khlad noh bad 1,644,398 ki ba la koit (Recovered).
Bad kiba kham bun hi na kine kiba koit ka long ba dei kito ki briew ki ba dang eh dang khlain ha ka bor met bor phat bad ka met jong ki ka dang lah ban ialeh pyrshah ia u virus.
Hynrei kaba kham ktah pat ka long ia ki ba la noh karta.
Kane ka paw shai ba ka jingkoit jong ki na kane ka jingpang, kawei ka dei na ka daw ba ka bor met jong ki ka da khlain ban ialeh pyrshah ka ki sa kloi ban koit hynrei haba phai sha ki ba la noh karta pat wei la ioh ia kane ka jingpang la duh jingkyrmen namar ba ym pat lap ia ka dawai ban pynduh jait ia une u virus.
Dei namar ba ym pat lap ia ki dawai ban pynjah ne pyniap tyrkhong ia u ne u virus, ka jingpang bad ka jingiap ka nangkiew sted na kawei ka sngi sha kawei ka sngi ha baroh kawei ka pyrthei.
Kumta kum ban shu bynrap lem halor kane Kumno ban iada na u ne u khniang jingpang? Kawei na ki dawai ba bha eh ban ia da ia u ne u khñiang ka dei ka jingkohnguh bad ka jingleh ryntih (DISCIPLINE IS THE BEST MEDICINE OF COVID- 19) ia kino kino ki jingbthah na ka liang tnad ka koit ka khiah bad na ka liang ka Sorkar kumjuh.
Lada u paidbah hi u kohnguh bad bud ryntieh ia ki kyndon kumba la bthah da ka tnad ka koit ka khiah, Ban sait ia ki kti da ka sabon kumba 20 sekhon, ban ym biah pathar, ban deng ia ki Mask ha ki jaka paidbah ne haba ia kren briew, ban ia jngai iwei ia iwei, (Social Distancing) ban pyndep hok ia ka shongiing (Home Quarentine) ban ym ia lang paidbah palat ha kano kano ka jaka, ban pyndonkam da ka rumar haba jyrhoh ne synriah, ban ym ia khublei kti haba kynduh, bad kiwei kiwei ki jingbthah da ka tnad ka koit ka khiah.
Kane ka la long kawei ka dawai kaba bha tam eh bad kaba nyngkong kaba lah ban ialeh pyrshah ia u virus bad kane ka dawai ka don ha ki kti jong nga jong phi.
Hynrei kumba ka paw mynta pat ka long ba bun ki briew kim lah ban bud ia ki rule bad ia ki kyndon ba la bthah da ka tnad ka koit ka khiah khamtam eh ha ki jaka red zone kane kan wanrah ka jingma ba khraw bah ia ka jaitbynriew, don bun ki daw haba kren halor ka jingbymlah jong ki, kane ka daw baroh ka dei tang namar ba ki briew kim don jingkitkhlieh ia lade bad khamtam ia ka jaitbynriew ki ai daw bymlah.
Bad kawei pat ka long ba kim pat sngewthuh ba ka jingiada ka kham kor ban ia ka jingkoit, lada ki briew ki la sngewthuh shaphang ka jingkordor ka jingiada nga ngeit ki la nang kumno ban leh ia kiei kiei baroh.
Hoiod ka donkam ban lei ban wan ban thied ban pet tangba leit wan ha ryngkat ki kyndon namar ka sorkar ka la pyllait ban leit ban wan ryngkat ki kyndon (social distancing) hynrei dei ma nga bad ma phi kiba pynkhein.
Shi kyntien bad ar kyntien ban shu ia kynpham lem la ka long ia phi ia nga katba lah ngi dei ban bud ryntih ia ki kyndon kumba buh bad la pynbna, namar kane ka long kaba donkam bha haduh katta katta, yn ym don dawai ba kham bha ban ia kane ban iada na ka jingpang Covid-19 lait na ka jingkohnguh bad ka jingleh ryntih ia kiei kiei baroh.
Kumta ko ki paidbah baieit ka dawai ban iada ia u ne u virus ka don ha kti jong phi hi kumta sngewbha ban shim khia bad dih ia ka lada phi kwah ban lait na kane ka jingpang.
Namar tang uwei u kyndok jingpruid un pynpluh ia kawei ka shillynglun jong ka iing, bad tang uwei u nongpang covid 19 un pynjot ia baroh ka jaitbynriew.
Lada ngi bet ia ki symbai bet ha ka khyndew sboh ngin ioh ot kham bun, hynrei lada ngi bet harud lynti bun ki sim kin sa puh noh.
Khublei shibun.
Facebook, WhatsApp, Google , YouTube , Instagram , Tiktok, Likes, etc ki dei tang ki software hynrei ki nongshna ia kine Ki lah dei ki millionaire tang namar ba bun ki nongpyndonkam.
Teng teng ngi bunkam ban lehkai ne pyndonkam tang ia kine ki software, ban pynriewspah ia ki nongshna hynrei ngim kymmaw kaei Ka software kaba biang eh ban kamai pisa ia ki nongshna bad ki nong pyndonkm.
Hynrei nga ong ia phi khamtam kito kiba Interest ha ka online networking, Ka mobile phone jong ngi ka dei ka bank naka bynta jong ngi baroh.
Ki don Ka company bapher bapher ba ngi lah ban kamai Pisa lyngba ka mobile phone Jong ngi.
Kawei na kine nga kwah ban ai mynsiem ia phi khamtam kito kiba don Ka Interest ban leh networking ban join bad iatreilang haka “Raising Indian Campaign" Indian national Economic Social and cultural organisation INESCO.Kane ka company ka la dep registered bad ka Indian Government under “Indian trust Act 1882" , Registered no : 4/5 / 2020, Pan :AABTI760C , ISO certification 900-2015 ISO certified.
Ban peit kham bniah ia kane phi lah ban leit ha ka website INESCO.Kane ka company ka ailad ia baroh ki baduk ne ba riewspah ruh ban join bad iatreilang, lada phi kwah ban join ka company ka shim tang 155 tyngka ban active iaka ID Jong phi, hynrei ki jingioh pat lada ngi trei bha ngi lah ban kamai da ki hajar tyngka ha ka shisngi ne da ki phew hajar ruh.
Khamtam ki Samla, ban ia kaba ialeh games man la por, ka bha shibun lada ngi pyrshang ban leh eiei kaba bha ban iarap dalade ialade.
Lada phi kwah tip kham bniah ia kane ka company phi lah ban pule ha ka website INESCO lane txt ha WhatsApp 9366094204 , lane phi lah ban register direct hangne hangne.
Haba ka Sorkar jylla ka la pynbna paidbah ban shah iaid ia ki kali kamai 50% bad kali riew shimet 50%, bad ia kane yn pyniaid ruh da ki odd bad even number.
Ha ka 12 tarik Jymmang 2020 la mih ha kot khubor “Na ki even number na Laitlyngkot, kamai ki pulit T.50,000" haduh 25 tylli ki kali kiba don ia u even number ha ka ki la shah dain kuna ha ki pulit ka Pynursla Police Station namar ba ki dei kin ki kali ba kut (ending) ia u even number (0.2.4.6.8) bad ha kane ka sngi ki dei ban iaid ki kali bad don ia ki odd number.
(1.3.5.7.9) Kane ka jingdain kuna ka ktah shibun eh ia ki paidbah bapli ba dang duna ka jingnang jingtip shaphang ki even bad ki odd number khamtam eh ha kane ka por hiran khim khait ba don ka lockdown mynta.
Lada ngin ia kren ia ka jingshisha kum ba ka paw hapoh jylla Meghalaya ki ba bun hi ki nongshongshnong khamtam na nongkyndong ki bym tip ne sngewthuh shaphang kita Even bad ki odd number.
Kiei kita ki even bad ki odd number? Ia kane nga sngewthuh bad nga mad haba nga bat kum u wei na ki ba ju ia trei ia ki kam shnong kam thaw hapoh shnong.
Kumta tang namar ka jingduna jingtip yn shu shah shim kabu noh da kaba shah dain kuna kane kam sngewiahap, ha ka jingshisha la dei ban hikai pynban ia ki ba kin tip.
Hooid lada kren ia kata ka jingbakla hi baroh ka dei ka jong u paidbah, ha lehse bapli ioh ba kim tip shisha pat ia u odd bad u even number, shu don ba iathuh ne batai mano re mano, ne Hato ki tip tangba ki leh khnang ne? Tangba bakla ka iaid ka ieng ban shu pynhap kuna noh ia ki paidbah bapli nga sngew ka long kaba bakla.
Ha kum kane ka por ban dain kuna hap da pyrkhat arsien arwat lem ia ki duk ki suk bun ki ba ym don pisa wat ban thied khaw thied dawai, wat na ka liang ka sorkar ruh ka iarap bad isynei ia u paidbah bapli wat u khaw rashon ka ai ei khlem jingsiew pisa, ki bor pahara pat lada tang shu bakla khyndiat la dain kuna.
(Ong noh bapli wat ban thied khaw la syrtok ka pisa, lane pynlang pisa ba mut leit thied bam bym don bam shuh ne thied dawai ba pang, phew se ynda poi ha jaka ap pahara la shah dain kuna noh tang namar ba kum ialeh pyrshah ne bym tip ia ki ain.
Lada ka jia ba ioh dain kuna ia kum kita, da ei pat bapli kin thied khaw jhur thied dawai shuh? Hato mano ban niad ia ki ummat jong ki ha kum kata ka por?) Ha ka jingshisha ki pulit haba iohi ia kum kane ka jingjia ba ki iaid ki kali bym dei ki ending number ki dei ban shu pynphai mardor noh ia ki ba kin leit phai sha iing bad ban ym shah iaid, hynrei ym ban dain kuna ia ki.
Bad ha ka juh ka por ngi buh ruh ka jingkyrpad ia ka sorkar jylla ba kan weng ia kum kane ka kyndon kaba ktah ia u paidbah, ha ka long briew man briew don beit ka bakla, khamtam ha ki bym tip eiei ia kita ba la bthah ka sorkar, namar ha meghalaya hi ym ba don kali tang ki ba nang ba tip ki ba bun ki bym tip iu A iu B ruh ki don kali na ka bymtanka jingdonkam jong ki.
Kumta ban wanrah ia ka jingiatrei lang hapdeng ki paidbah nongshongshnong bad ka sorkar dei ban weng mardor ia katei ka kyndon lane ain.
Bun ki nongshongshnong ki bym pat sngewthuh ia u Even bad u Odd number, Balei ki Pulit kin shu dain kuna noh ia ki?.
Ka Sur u Paidbah ka Bri u Hynniewtrep lyngba ka WhatsApp Group kaba buddien ia bun ki jingjia ha kylleng sawdong ka Bri u Hynniewtrep, ka pynpaw ia ka jingsngewsih ka bakhraw halor ka jingiohlad jong ki Bar Jylla ban ruh sha Meghalaya da ki truck na Dkhiah, East Jaintia Hills District.
Lada kan jin da la dei ia u Khasi u Pnar ki Pulit kin da la dain kuna khlem duna Rs.2000.00 marwei kumba ki la leh ha Laitlyngkot kiba ki hap ban mih na kidaw bym lah kiar, hynrei ia kitei ki Bar Jylla kiba wan rung syndon da ki truck kaei ba ki Pulit ki la leh.
Ngi dawa ia ka jingpynshai kaba thikan na u Home Minister.
Ngi pynpaw ruh ia ka jingsngewpyrshah kaba jur ia ka rai jong ka Sorkar Meghalaya ban phah Home Quarantine ia kiba wan phai na Rajasthan bad Assa.
Haba ka Sorkar Jylla ka la dei thaw ia ki Community Quarantine Centre ha man la ki Shnong ia kiba yn khmih bniah da ka IDSP Committee jongka Sorkar namar ka Sorkar kam lah bor ban phah Quarantine ia baroh ha ki Government Quarantine Centres.
Baroh ngi la iohi bad tip ba ka Home Quarantine ka long kumba tong um ha ka ruh syiar kumba ka la jia ha Nongrim Hills Shillong na ka Quarter jong ki Doctors ki Nurses, ki Staff jong ka Bethany Hospital, ba kato ka briew kaba la shah quarantine ka mih ban leit thied doh bad kiwei kiwei kaba tang hadien katto katne sngi la ioh ia ka report jong ka ba ka dei kaba la long Positive, kata kaba la ngat ia u Coronavirus, bad ka Sorkar ka la hap ban leh tracking ia kito baroh kiba la ia kynduh ia ka.
Hangne ngim sngewthuh shuh balei ka Sorkar kaba la rai ban buh ia kiba leh Quarantine ha ki Community Quarantine Centre mynta ba hadien ba la lap ia ka case ba iwei iba leh Home Quarantine I leit thied doh, ka sorkar ka pynkylla ia ka rai ban leit hi sha ka Home Quarantine.
Lada jia ba jia kaba sniew na kine kiba wan phai na kylleng ka Ri India, kata, ba ki long Positive haba leh Qujarantine ha la iing, kane ka Sorkalr ka la dei ban risain shi syndon namar ka don jingthmu ha lyndet ban ailad ia u COVID 19 ban pur ha ka Ri jongngi, ka shim ia ka risk kaba khraw tam; ngi la jan jop ia u Coronavirus namar la sah sa tang ine I khynnah trei u khun u (L) Dr.Sailo, ka Sorkar imat ka myntoi haba Lockdown lymda kumta balei ia kiba wan na ki Red Zone kan phah Home Quarantine.
Kiba bun ki Shnong ki la pynkhreh bha ia ka Community Quarantine Centre kum ka Shnong Mawryngkneng, ka Shnong Umphrup, ka Shnong Mawtharia Ponlakrai bad kiwei kiba ngim lah ban jer kyrteng.
Ka Sorkar kan hap ban risain l namar ka iaid da ka lynti bym thikna (Home Quarantine).
Ngi pynpaw ruh ia ka jingsngewsih ka bakhraw ba ka la long kum ka jingthok jingshukor ia ki paidbah baduk batoi ba la kular ia ka Shihajar Tyngka hynrei ba la pynhap sha ka Hynniew spah bad ia kata ruh haduh mynta bun hi ki bym pat ioh la jan dap ar bnai tam ne duna.
Ki Steel Fabrication Industries (Karkhana) kiba nud ki la plie la ka plie kiba ap hukum Sorkar ki shah tyrkhong raw, la shah ban tei ia ki building hynrei khlem ki karkhana shna grills, windows, kumno ka kam kan iaid.
Ka Group da kawei ka jingmut ka kyntu ia ka Sorkar ba kan bthah ia ki Pulit ba kin ym lute na ki paidbah kum ha kane ka por, ba kaba ki don ruh ka dei ka pisa ia pan kylliang.
Dei ban sngap ia ka jingeh jong ki paidbah ym dei ban fine kum ha kane ka por.
Lada ka Sorkar kam sngap ia kine ia jingai jingmut ka group kan pynlong da ka jingiakhih paidbah pyrshah ia ka Sorkar.
Sd/- Sd/-Sd/-.
Shillong: Mynta ka jan miet ha ka por kumba 4.00 baje ei ei ki briew kiba don kumba 15 ngut eiei ki la shoh ia u waheh shnong jong ka shnong Muskut haduh ba u la mynsaw jur bad la pynkit ia u sha Civil Hospital Ialong Jowai ban phah sumar.
Katkum ki khubor ba la ioh la iathuh ba ha ka por ba u waheh shnong ka Shnong Muskut u bah Kyrsiew Kharbithai, u dang wan phai na ka shnong Ummulong ryngkat bad u paralok jong u, u la shah thombor ha ki briew kiba don kum ba 14 lane 15 ngut eiei.
Ha kane ka jingthombor u paralok jong u waheh shnong u la ioh phet noh, hynrei u waheh shnong u la shah shoh ha kaba u la mynsaw jur.
Ia ka daw jong ka jingshah shoh haduh mynta ym pat lah ban tip.
Na ka liang jong ki pulit ki la pynlong ia ka jingthoh kit ban lap ia ka daw.
Halor kane ka jingjia la dep ujor da ka   ejahar sha ki pulit jong ka Jowai ba kin kem ia ki riewbymman kiba la don kti ban shoh ia u waheh shnong Muskut.
Shillong: U symbud myntri rangbah ka jylla u bah Prestone Tynsong, u  iathuh ba ki rel, ki ban wan buh ia ki briew kiba sahkut shabar ka jylla kin sdang ban iaid noh naduh ka 13 tarik u Jymmang 2020.
Haba iakren bad ki ladpathai khubor, na ka liang u bah Prestone u la iathuh ba ka ka rel ka ban wan buh ia ka kynhun kaba nyngkong ia ki briew ki ba sah shabar jylla kan mih mynta ka mied 9:00 baje na Chennai bad kan poi ha Guwahati ha ka 15 tarik u Jymmang 2020.
kane ka train kan wanbuh ia ki 1000 ngut ki briew ki ba la dep ban register bad ka sorkar.
U la iathuh ruh ba na Bangalore ka train ka ban wan buh ia ki briew ki ba dei na ka ne ka jylla kan mih ha ka 16 tarik u Jymmang 2020 bad kan poi ha Guwahati ha ka 18 tarik u Jymmang 2020,bad ka ne ka train kan pynpoi ia ki 1500 ngut ki briew ki ba sah ha ka jylla Karnataka.
Katba ka train ka ban wan buh ia ki ba sah kut ha Gujarat kan mih ha ka 15 tarik u Jymmang 2020 bad kan poi ha Guwahati ha ka 17 tarik u Jymmang 2020,kan pynpoi ia ki 225 ngut ki briew ki ban wan phai sha kane ka jylla.
U bah Prestone Tynsong, u la iathuh ba na ka liang ka sorkar jylla kan pynbiang ia ki kali ban leit shaw ia kiba wanphai sha ka jylla na station rel,Guwahati.
Shillong: U symbud myntri rangbah ka jylla u bah Prestone Tynsong, haba iakren bad ki lad pathai khubor u la ong ba kiba wan phai na ki jylla ki ba hap shabar ka dong shatei lam mihngi, hap ban shim beit ia ki baroh ba ki dei ki ba wan na ki Redzone Area.
U la ong “Ia ki ba wan phai na shabar ka dong shatei lammihngi, hap ban shim beit ia ki baroh ba ki wan na ki Redzone area namar ba lada ki wan phai ka train kan hap ban iaid na ki redzone area ruh".
U bah Prestone u la iathuh ba na ka liang ka sorkar bad kumjuh na ka liang ka tnad ka koit ka khia kin shimkhia bad kin peitngor bha ia kine baroh ki ba wan phai na shabar ka jylla.
Na ka liang u symbud myntri rangbah u la kren shai ba kine baroh ki ba wan phai ha ka jylla na ki jylla bapher bapher kin hap ban bud ia ka kyndon ba phyrkhing ban leh quarantine ha ing ha duh 28 sngi bad ka jingtest ia ki kan long na ka por sha ka por haduh ba kin da pyndep ia ka jingleh quarantine kaba 28 sngi.
U la ong ruh ba mar sien poi kin hap ban screen shuwa ha ki jaka screening ba la buh bad lada kim don khniang jingpang ha met jong ki, yn phah noh sha ing ba kin leh ia ka quarantine kaba 28 sngi.
Na ka bynta kine kiba wan phai sha ka jylla kin thoh ryntih ia ka jinglong ka koit ka khiah ha kine ki sngi ki ba kin leh ia ka quarantine, ha kaba ka sorkar jylla ka la dep ban ai ia ki Home Quarantine Dairy ha ki dorbar shnong baroh ban sam sha kito ki ba wan phai na shabar ka jylla.
Mumbai: Mynta ka sngi, ki nongpang kiba dang shu ioh ia ka Covid-19, ki don  1,495 ngut ha Maharashtra bad sa 54 ngut kiba iap, ha kaba 40 ngut na kitei ki dei kiba na Mumbai.
Mynta kiba ioh pang ki la poi sha ka  25,922 ngut bad kiba iap ki la poi sha ka 975 ngut.
Kito kiba don ia katei ka jingpang tang ha Mumbai, ki long mynta 15,000 ngut, hadien ba ki la don sa 800ngut kiba dang shu ioh pang thymmai.
Shillong:U myntri rangbah ka jylla u Conrad K Sangma, mynta ka sngi u la ong ba ka jing thmu ka sorkar Meghalaya ban kit dewiong na Assam sha East Jaintia Hills kan iaid beit katkum ba la mynjur nyngkong.
Kum ban shu pynkynmaw ka sorkar Meghalaya ka la mang dewiong napoh ka jylla Assam, na ka bynta ban pyntreikam ia ki karkhana dew bilat hapoh ka thain East Jaintia Hills.
Haba jubab halor ka jing kylli halor ka jing iakhih ki paidbah ha East Jaintia Hills namar ba ki pyrshah ia ka jing thmu ka sorkar ban wanrah dewiong na Assam, u myntri rangbah ka jylla, U Conrad K Sangma u la ong baka jing wanrah ia u dewiong na Assam kan iaid katkum ki kyndon ka sorkar bad ka jing donkam ha ki karkhana.
U la ong ruh ba ka sorkar ka la bthah ia u DC bad SP ka East Jaintia Hills ban leh ia kaba donkam halor ka jing iakhih ki paidbah.
“Nga sngewthuh iaka jing angnud ki paidbah ka thain East Jaintia Hills halor ka jing pyrshah ban wanrah dewiong na Assam bad ka sorkar ka ialeh katba lah ban pynsngewthuh ia ki paidbah bad nga kyntu ruh iaki paidbah ban ia treilang bad ka sorkar khnang ba kam kan iaid sha khmat" la bynrap u Conrad K Sangma.
Nalor kane u myntri rangbah ka jylla, u la ong ba ka sorkar shen kan sa ioh noh ia ka jing mynjur naka bynta ban die lilam noh ia kumba 2 lak MT u dewiong hadien ba ka sorkar Meghalaya, ka la iakren bad u myntri ka tnat dewiong ka sorkar India.
Shillong: U Director jong ka tnad ka koit ka khiah u Dr A.War mynta ka sngi, u la iathuh ba haduh mynta ki don 33 ngut ki briew, kiba iajan bad kane ka briew ka ba dang shu ngat ia ka jingpang Covid-19 ha ka jylla.
Haba iakren bad ki lad pathai khubor, u la iathuh ba ki don 33 ngut ki briew kiba iajan bad kane ka briew kaba don ia ka jingpang Covid-19 ha ka jylla na kine 14 ngut ki dei kiba don ka jingiadei ka ba iajan (high risk) bad 19 ngut ki dei ki bynm da ia jan (lowrisk).
U Dr A War u la iathuh ba ka test ia kine ki 33 ngut ki briew ladep ban leh ha kaba baroh na ki, ki long negative.
Kine baroh mynta ki dang don hapoh ka jingleh quarantine ha la ki jong ki ing.
U Dr War u la iathuh ruh ba ka jing leh test ia ki  briew kiba leh quarantine ha la ki jong ki ing, kan long biang hadien ka 10 sngi.
New Delhi:Ka Nirmala Sitharaman, myntri pla pisa ka sorkar India, ka iathuh sha ki kotkhubor mynta ka sngi, halor ka jingthmu jong ka sorkar, na ka bynta ban pynkhie im biang ia ki tnat trei kam karkhana kiba don ha ka Ri lane kiba la tip kum ki Micro, small, medium enterprises (MSME), kiba la shah ktah jur naduh ka jingsdang jong kane ka khlam coronavirus.
Haba batai shai ia ka mang pisa kaba T.20lak kur, ban pynkhie im ia ka ioh ka kot jong ka Ri, ka Sitharaman, ka ong ba la mang na ka bynta ban pynlut T.3lak klur, ban ai ram ia kiba trei kam lajong, ba kynthup ia ki SME bad kiba lah ban shim ram, ki dei kito kiba don ha ka jingshah ram, kaba T.25klur haduh T.100klur.
Kitei ki ram, yn ailad ba siew ram na ka bynta saw snem bad ka jingmap ram, kan dei na ka bynta shisnem, da kaba siew ia ka trai.
Katei ka jingshim ram kan kynthup ia ki Bank bad ki NBFC bad yn ioh haduh ka 31tarik Risaw 2020.
La iathuh ba kin don 45 lak tylli ki tnat trei kam lajong, ki ban lah ban sdang biang la ki jong ki kam, lyngba katei ka jing iarap jong ka sorkar.
La pynbna ruh ba yn bei pisa sa T.20,000klur, na bynta kito ki tnat trei kam lajong lane ki MSME bad kane kan iarap ban ia ki 2lak tylli ki tnat trei kam lajong.
La iathuh ba kitei ki tnat trei kam lajong, kiba dang trei kam bad kiba don ia ki ram kiba kim lah siew lane NPA, ki lah ban ioh ia katei ka jingiarap na ka sorkar bad ka sorkar India, kan siew T.4,000 klur sha ka Credit Guarantee Trust jong ki MSME.La iathuh ba ia kito ki karkhana kiba pynlut T.1 klur haduh T.5klur, yn khein ia ki, kum ki karkhana rit bad nangta sa kito kiba bei pisa hapdeng ka T.10klur haduh ka T.50klur, kin hap hi kum ki karkhana rit bad kito kiba bei pisa T.20 haduh T.100klur, kin dei ki karkhana kiba pdeng.
La khang ruh nangne shakhmat ban khot ia ki kompeni kiba nabar, na bynta ki jingtrei kiba haduh T.200klur.
Shillong: U symbud myntri rangbah ka jylla u bah Prestone Tynsong, mynta ka sngi u la iathuh ba ka jylla mynta, ka don sa tang kawei ka nongpang kaba ioh iaka jingpang Covid -19, ha ka ba ka briew kaba don ia ka jingpang Covid-19,hadien ba  ladep ban phah leh ia ka test ka ba 6 la ioh ia ka jingkoit ba pura.
Myn hynnin ka sngi ki la dep ban leh ia ka test kaba 6, ha kaba ka result ka long negative bad kane ka paw shai ba kane ka briew ka la lait na ka jingpang Covid-19 u la ong.
Ha ka jylla haduh mynta 13 ngut ki briew, ki ba la ioh ia ka jingpang Covid-19,u wei uba la khlad noh na kane ka bad 11 ngut ki la ioh ia ka jingkoit ka ba pura na ka jingpang Covid -19 ha ka jylla bad kawei kaba dang shu dep test positive ia ka jingpang Covid-19 bad ka dang phah sumar ha civil Hospital, Shillong.
U bah Prestone u la iathuh ba haduh mynta ki sample kiba la phah ban test ki long 2539 tylli, ki ba long negative ki long 2526 tylli bad sa tang kawei ka ba don ia ka jingpang covid-19 ha ka jylla.
Ha kine ki sngi, ka la don jur ka jingiakren halor ka jing pyrshah jong ki paidbah ka Jaintia Hills, ban wan rah dewiong sha ki kompeni dewbilat ha katei ka thain; hynrei ha kaba kum kane ka por, ka jing kylli kaba shai bha, ka long “mano ba kham kordor, ka dewbilat ne ka mynsiem briew?" bad ka shong ha ngi iwei pa iwei, ba ngin jubab, khamtam ia ki nong mihkhmat jong ka thain, kiba sngap man man bad wat ia ka sorkar hi ruh kumjuh.
Ka sorkar India lem bad ka jylla baroh kawei, ki don mynta ha ka pakhang shnong, kaba la jan don ar bnai kynthih bad ha kane ka pakhang shnong, u nongrep, u nong bylla, u misteri, u nongtrei kam lajong, ki la shah teh shah khum, ha ki kyndon jong ka khang shnong bad ka kamai kajih, kaba da ki hajar hajar klur, la shu ia bret kai ha madan, tang namar ka   jingkhein kor ia ki mynsiem briew.
Hynrei kaba lyngngoh, hangne pat ka long ba na ka bynta ban pynim ia ki khyndiat tylli ki karkhana dewbilat, la hap ban wan kit dewiong na ki jaka kiba don jingma shibun jong ka Jylla Assam bad kitei kin wan da ki bun phew tylli ki kali bad kin don ruh da ki spah ngut ki briew ki ban rung ban mih, na ka bynta ban ia kit bad pynhap ia katei ka mar.
Ngi la dep kren ha khmat, ba  ka India, ka la duh da ki phew hajar hajar klur, na ka daw jong kane ka pakhang shnong bad katei ka jingduh, ka la ktah jubor ia ki duk ki raitoi jong ka East Jaintia Hills bad kumta ki donkam ban ioh die ia la ki jong ki mar ki mata bad u dewiong, u dei uba ha khmat duh  bad uba don ha phyllaw iing.
Ka jing pynmih dewbilat, kam mut ba dei tang na kitei ki kompeni kiba don sha Jaintia Hills, hynrei ngi don ia ka MCCL, kaba dei ka kompeni kaba rim tam bad katei kam ju kit dewiong na shabar bad balei, ba ngim pynkhih tyngeh ia katei ka kompeni, ba kan pynbiang ia ki jingtrei dewbilat ba har rukom lane ban thied mar na Assam na West Bengal bad nawei nawei.
Ha kaba kum kane ka kutlad (i) ngi dei ban husiar na ki nong wan rah khniang jingpang bad (ii) ngi dei ban plie lad ia ka die ka thied, ka kamai kajih jong ki briew lajong; hynrei lada ka jingmut ka long ban pyntrei tang ia kitei ki khyndiat tylli ki kompeni dewbilat, ka pyni ba ka Ri Khasi baroh kawei ka shah set phatok, katba ki kompeni dewbilat ki trei kam bad kam dei tang katta, hynrei, katba ki trai dewiong ha East Jaintia, ki iap tyrsaw, katba ki nong shalan mar na Assam, ki kamai sahuh.
Shillong: Ka Seng State Coordination Committee of the Coal Owners, Miners, Exporters, Transporters & Dealer’s Forum mynta ka sngi ka la dep ai jingthoh sha u Chief Minister halor ka jing sngew pyrshah iaka jing wanrah ia u dewiong na ka jylla Assam sha Meghalaya (East Jaintia Hills District) ban pynbiang ia ka jingdonkam ki Cement factories.
Ka daw ba kongsan ba ka Forum ka pyrshah iaka jingthmu jong ka sorkar jylla ka long ba ka jylla Assam ka khynrei bha ia ka jingpang Covid19 bad ruh ba u dewiong u don hapoh jylla bad balei pat ban nang donkam ban wad dewiong na shawei.
Kane ka jingleh ka sorkar jylla ka pynlyngoh bad ka lam ruh ban pynrem ia kane ka jingthmu.
Na ka 32 lakh metric ton kumba la kam ka sorkar jylla ba don u dewiong uba la dep sei ha ka iing bishar Supreme Court ha u snem 2019 bad na kane ka jingdon u dewiong, ka NGT ka la dep ai jingbit ban pyniaid iew kumba 2 lakh ton katkum ka hokum ba la pynmih ha u bnai Lber 2020 bad ka Forum ka dawa ba dei ban pyndonkam shwa da une u dewiong ba la ioh jingbit bad ym ban wanrah dewiong pat na shabar.
Ka Forum ka kyrshan borbah ia ka seng Synjuk ki Waheh Shnong bad ia ki seng bhalang kiba bun kiba iakhih pyrshah ia ka jingthmu ban wanrah ia u dewiong na shabar jylla ha ka East Jaintia Hills District bad ka Forum kan iai don ryngkat bad ki tad haduh ban da jop iaka thong.
Jowai: Ki paidbah ka ri lum East Jaintia Hills hapoh ka jingialam ka Synjuk ki Rangbah Shnong, Ki seng ki Nongkhaii dewiong bad ki Sengbhalang ki la rai ban sangeh noh ka jingiatreilang bad ka sorkar jylla halor ka jingialeh pyrshah ia ka jingsaphriang u Khniang Jingpang Covid-19 lada ka sorkar kam pathiaw satia ia ki jingdawa jong ki.
“Ngi la rai ban ai por saw sngi ia ka sorkar naduh mynta hi ka sngi ban pynsangeh noh mardor ia ka jingshallan dewiong ki Karkhana Dewbilat na Assam bad na kiwei ki jylla shapoh East Jaintia Hill.
Lada ka sorkar kam patiaw hadien saw ngi, kum ki paidbah nongshong shnong ngin kyntait noh ban iatrei noh bad ka sorkar khamtam ha kaba iadei bad ka jingialeh pyrshah ia u Khniang jingpang Covid 19", la ong u ma Helping Phawa haba kren sha ki lad pathai khubor hadien ka jingialang kaba la long ha Lad-Jaliah, East Jaintia HIlls mynta ka sngi.
Ha katei ka jingialang la don tang ar ngut ar ngut ki nongialam kiba la mih khmat na ki Seng ki Nongkhaii dewiong kiba kynthup ia ka East Jaintia Coal Supplier Association, Ka Jaintia HIlls Coal Miners and Dealer Association, ka Synjuk ki Rangbah SHnong, ki sengbhalang kynthup ia ka JSM, KSU, HNYF nalor kiwei kiwei.
Shwa ka jingialang, ka la don ka jingiaid paidbah ban pyrshah ia ka jingbym pathiaw ka sorkar ia ka jingdawa ki nong East Jaintia hynrei ki la shah khang noh ha ka bor District ha kaba ki heh ka Distriict naduh u DC, u SP bad ki magistrate ki la hiar ban iakren bad ki nongialam katei ka kynhun.
U Rangbah shnong ka shnong Mutong bad uba dei ruh u President ka JARF, u la iathuh ba haduh mynta ki trok dewiong kiba wan na Assam ki dang iohlad ban wan kit dewiong sha EJH bad ka sorkar ka khlem pathiaw satia ia kaei kaba la dawa ban pynsangeh noh ia kane ka jingshallan ia u Dewiong sha EJH.Utei u nongialam u la ong ba hadien ba la kut ka saw sngi, lada ka sorkar kam leh eiei, ngin banse ban pyndkut noh ia ka jingiatreilang bad ka sorkar khamtam ha kaba iadei bad kane ka jingialeh pyrshah ia ka jingsaphriang u Khniang Jingpang Corona.
“Baroh shi katta ngi la ai ka jingiatreilang met bad mynsiem, hynrei ka sorkar ka la iuhroit ia ngi bad ngin hap ban weng noh bad kan sa shong ha U DC ban shim ia ka jingkitkhlieh khamtam ha kaba iadei bad kito ki nongshong shnong kiba la wan bad kiban sa wan na sha bar jylla kiba hap ban leh ia ka Home Quarantine", la ong u ma Justine Dkhar uba dei u MLA barim ka thain.
NGI ki nongshongshnong ka Shnong Umkiang, ngi pynpaw ka kingsngewnguh ka khraw eh ia u Blei nongbuh nongthaw, uba la ai ia ngi ki Nongkitkam shnong kiba peit jngai, ia ka bha ka miat ka Shongsuk shongsaiñ ka Shnong.
Ngi ai khublei kyrpang iaki Nongkitkam, naduh u Headman shri Lasting Pala, bad General Secretary shri Nicholas Lyngdoh, bad ka Ec Shnong, kiba la Seng ia ka Covid 19 Relief Committee Umkiang, ban iarap ia kiba duk bad Kyrduh, ki ba bylla sngi, haka sam Khaw, Dal, Umphniang sha baroh ki nongshongshnongNgi ai khublei Kyrpang, iaki Namar kane ka Rukom sam iarap ka long kham kyrpang bad  phylla na kiwei ki shnong hapoh State Meghalaya hi baroh ka wei, hakaba la Sam sha baroh kiba duk, khlem da Niew ia ka Jaitbynriew(Racism) ne niew iaka Niam (Religion) hakaba la sam ei iaka jingdonkam, kiba duk, Muslim, Hindu, ki khar Bagani, bad khasi, ….
To u Blei un iai kyrkhu ia phi, ka koit ka khiah, ka jingsuk jingieid.
Khlem da klet ruh iaki Nongkyrshan ka Covid 19 Releaf committee Um, ki ba la ai kylluid Mynsiem iaki ki donation, ngi ai khublei ruh iaki Volunteers baroh, ki VDP, Seng Samla Shnong Umkiang, bad baroh kiba don bynta lang ban iarap iaki ba duk hapoh shnong.
KHUBLEI SHIBUN EH, IA PHI BAROH TO U BLEI UN, RI UN DA IA PHI BAD KA JINGSUK JINGIEID JONG U KAN SYNSHAR IA PHI.KHUBLEI SHIKATDEI EH NAKI NONGSHONGSHNONG UMKIANG.Katkum katai ka phang bala kdew haneng, ngi kum ka Dorbar Chnong Samasi kyrpat iaphi ba phin sngiawbha ban pynmih khubor halor ka khubor sngewnguh.
Sngiawnguh ka Dorbar Chnong Samasi ia u Shitlang Pale U Wa man leh u MLA iong ka 5sutnga Saipung Constituency kamjuh ia u K.Langstang kam u MDC ka 26 sumer Constituency , iawa da Iarap sngiawbha iaki nongchong chnong iong ka chnong iong i.
Da u khoo sha ki long iung wa duh wa duna.
Ka Dorbar chnong Samasi, e khublei kyrpang o ia Kini ki nong mih khmat iong I, na duh u MDC haduh u MLA, wa da e sngiawbha daki mar bam cha ki nong chongchnong iong I, wa da kitkhia sakhiat ki nai bynta ka imlang sah lang, khamtam hai ni I por wa roh ka pyrthai da tip ko wa m ka khang shnong nai bynta wa m u khlam Covid 19Khublei shibun.
Shillong: U Secretary ka Meghalaya Pradesh Congress Committee (MPCC), u Zenith Sangma uba dei ruh ruh u nong ai ktien ka MPCC, mynta ka sngi u la ong ba kam long be-ain ban iarap ia ki samla ba sahkut sha kiwei pat ki jylla ka ri India.
Ia kine ki ktien u Zenith Sangma, u la kren lyngba ka kyrwoh hadien ba u symbud myntri rangbah ka jylla u bah Prestone Tynsong u la ong ha ka 11 tarik jymmang 2020, ba lada ka Meghalaya Congress ka kwah ban iarap ia ki samla ka jylla kiba sahkut sha kiwei pat ki jylla ka ri India, ka dei ban wan shakhmat da ka kam, ym ban shu kren haki lad pathai khubor.
U Zenith Sangma u la ong ba ka seng Congress ha baroh ka ri India ka ialeh katba lah ban ai jing iarap sha ki paidbah khamtam kito kiba kwah leit phai ing noh namar ba don ka pakhang shnong lane ka ‘Lockdown’ ha baroh ka ri India.
U la iathuh ruh ba ka Congress ka iatreilang lang ryngkat bad ki ophis treikam ha kylleng ka ri India naka bynta ban ai jing iarap ia ki samla ba sahkut sha kiwei pat ki jylla.
U Zenith Sangma u la iathuh ruh ba ka Meghalaya Congress ka mut ban pynbiang da ki bus ban leit shaw ia kumba 160 ngut ki samla ka jylla ba sahkut sha kiwei pat ki jylla kiba shem jingeh ban ioh jaka sah ne marbam, hynrei ka sorkar Meghalaya ha ka por ba biang ka la kyndit thiah ban leit shaw noh iaki.
U la iathuh ruh ba da ki hajar ngut ki dkhot ka Congress ki ia don bynta ban ai jing iarap sha ki paidbah ha kylleng ka ri India bad ki nong kitkam ka seng ki la ai ruh iaka 10 percent ka tulop ba shisnem sha ka sorkar naka bynta ban iakhun pyrshah ka jing pang ‘corona virus’hapoh ka ri.
Halor kane u Zenith Sangma u la kyntu iaka sorkar, ba kum ha kane ka por, ki nong mih khmat ki paidbah ka jylla kim dei ban ia kdew kti mar kylliang, hynrei baroh ki dei ban iatreilang na ka bynta ki paidbah ka jylla.
Shillong:U president ka People Democratic Front (PDF), Jaintia Hills, u bah Shiborlang Lamare u la kyntu ia u bah Banteidor Lyngdoh uba dei ruh u MLA ka PDF bad ruh u myntri ka tnat rep ban iakren bad u myntri rangbah ka jylla Meghalaya u Conrad K Sangma, halor ka jing shah ka sorkar iaki trok kit dewiong na Assam ban wan sha Meghalaya.
U president ka PDF u bah Shiborlang Lamare, u la kyntu ruh ia u bah Banteidor Lyngdoh ban lum lut ia baroh ki MLA ka PDF bad ban pynbor ia u Conrad K Sangma ban weng noh mardor iaka hukum ban shah iaki trok kit dewiong na Assam ban wan kit dewiong shaki karkhana dew bilat hapoh East Jaintia Hills.
U nong ialam ka PDF, u la maham ruh ba lada u bah Banteidor Lyngdoh um lah ban iakren bad u myntri rangbah ka jylla halor kane ka mat, ki nong ialam bad ki nong kyrshan ka PDF kim banse ban phet noh naka seng PDF.Shillong: Ka Sur U Paidbah Hynniewtrep (SUPH), ka la pynpaw ia ka jingsngew lehrain halor ka jingshah lehbein ka sorkar Meghalaya, ha ka sorkar U Narendra Modi, da kaba ki kynnoh, ba ka ioh duna palat ia ka bhah pisa, ha kiba kum kine ki sngi kiba hiran bha bad ka SUPH, ka shim ba katei ka dei ka jingleh niewbein ia ka Jylla.
Halor kane ka phang, la iohi ba ka sorkar Meghalaya, ka ioh T.4,091.66lak, na ka bhah jong ka 15th Finance Commission, kaba la tip kum ka Devolution Revenue Deficit Grant during 2020-21.
Ha ka thup, ba la pynmih da ka tnat pla pisa  jong ka sorkar India, la iohi ba ka Assam, ka ioh 63158.33lak, nangta ka Manipur ka ioh 23,533.33lak, ka Mizoram, ka ioh 11850.00lak, ka Nagaland, ka ioh 32641.66lak bad na baroh ki 13 tylli ki jylla kiba ioh jingiarap, la iohi ba ka Meghalaya, ka ioh ia ka bhah kaba rit tam, ha kaba wat ia ka Mizoram, kaba dei ka jylla kaba rit tam ha ka thain shatei lam mihngi, hynrei la iohi, ba ka jingioh kam iahap wat tang mar shiteng ruh.
Kane te ka lah bn dei ba u P.M  la pyrkhat beit ba ka Ri Meghalaya ka riewspah bha lane lah don nong leh tam ia ka pisa ba dei hok bn poi….
Ka pakhang shnong, ka la bteng mynta la ar bnai tam eiei bad haba peit na ka jinglong jingman jong ka Jylla, la iohi, kumba kata ka jingtieng ia u khniang jingpang corona, ka la kham thanda, na kaba long ha kito ki sngi, ba dang shu sdang ka pakhang shnong, kaba dei ha U Lber 2020.
Hynrei ka jingkylli haneng, ka long pat shaei lut ki don kine ki myntri jong ka sorkar Meghalaya Democratic Alliance (MDA) kiba don lang ia kajuh ka jing kitkhlieh, ban iakhun ia ka jingpang corona bad ban pyniaid ruh ia ka roi ka par jong ka Jylla hi baroh lang.
La iathuh ba ki don ki myntri, kiba la bate, ba kin peit ia la ki jong ki jaka, kum ka nuksa ia U Ma Lahkmen Rymbui, uba peit ia ka Jaintia Hills lem bad ki paralok myntri bad ki MLA bad nangta sa U James K Sangma,  myntri sam bam, uba peit ia ka Garo Hills; hynrei ngim ju iohi, ba kitei kin kren eiei lane ba kin pyni ia ka jing iakhun ia ka jingpang corona ha ki thain jongki lane ba ka bit ka biang, ka jing pynkhreh ia ka bam ka dih, ka shong ka sah bad ter ter.
Ka phang, ka long namarkata, ba lait noh na u myntri rangbah bad u myntri rangbah ba ar, la iohi, ba kiwei pat ki 9,10 ngut ki myntri, imat ki don mynta ha ka por jong ka jing shongthait, wat la ngi dang iohi tang ia u myntri ka koit ka khiah, uba mih bar, ban iakhun ia ka jingpang corona.
Ka tnat PHE, ka dei kaba ju kitkhlieh bha ia ka swaach bharat jong ka sorkar India bad lehse, ha kaba kum kane ka por, ka donkam bha, lada ka peit ia ka khuid ka suba jong ka Jylla lane ia ka umbam umdih jong ki paidbah, ka tnat sam bor ding, ka dei sa kawei pat ka tnat kaba donkam, ba kan mih ban kren ia ki lad ki lynti ban iarap ia ki lak ngut ki nongthang bor ding, ka tnat pynroi nongkyndong, ka don shibun ki lad ban iarap ia ki duk ki raitoi, ki tymmen ki kro, ki thei iaplok lyngba ki skhim jongka, ka tnat social welfare bad wat ka tnat PWD (hynrei haduh ha kine ki sngi, ngi iohi, ba wat u myntri PWD, um ju kren eiei ia ka tnat lajong), nangta ka tnat pynroi sor, katei lei ka don ia ka jing kitkhlieh kaba khia, ia ka jingkhuid ki nala um, ki surok shnong, ki niut ki nier bad kumta ter ter.
Kampher, lada jia ba ki la shong kynjah, ha ki ar bnai ba ladep, hynrei ka la dei namarkata ka por ia ki 12 ngut ki myntri ka sorkar Jylla, ba kin sdang noh ia la ki kam, namar ba kam lah ban long ba ngin shu ia shu ia rieh lut hapoh iing la jong; hynrei ka la dei ba ngin thaw ia ki lad ki lynti ban sei ia ki kam ki duk, ba u duk u raitoi, un ia ioh kamai jakpoh bad kumba la don bun kiba ong, ba ngi hap ban iaid shakhmat ban wad ia la ka jakpoh, wat lada ngi dei ban ia iaid ryngkat ryngkat bad ka jingpang corona.
Kaba dei!!!.
Ka Sorkar Meghalaya ki lah wan shaw da ka Bus ia ki 30 ngut khynnah pule ba sah kut shapoh Rajasthan.
Bad mynta ki la poi sha sor shillong ruh.
Hynrei Haduh mynta ruh kam pat tip bha.
Sa lano pat kin wan shaw ia ngi kiba sah kut shane shapoh Surat, Gujarat pat.
Ka sorkar jylla meghalaya ka dei ban shim khia kham kloi noh namar ka lockdown lah jan dap 2bnai mynta.
Nga ruh nga dang iai ap ba ka sorkar kan leh eiei namar jong ngi.
Nga ruh nga dang sahkut Shane sha Gujarat bad la i khun.
Nga phone ha u helpline number bad ka jubab ba ki ai ka long ba kyrteng jong nga kam don ha list.
Nga lah dep register tangba ngam tip balei ki khlem kynthup ianga.
Ka jingsngew khunswet ka bym sngew lah batai.
Wat la nga dei i trai shnong iba pyndep iala ka kamram nongshongshnong  hynrei ngam lah ban ioh jing iarap eiei haduh mynta.
Mumbai: Ka jylla Maharashtra, ka dang pyrkhat ia ki lad ki lynti ban pyllait ia ka iaid ka ieng ki paidbah, hadien ka 17tarik Jymmang 2020 bad katei ka long ba wat hadien ba ka Mumbai, ka la mad ia 15,000 ngut kiba pang Covid-19 bad ka Maharashtra pat baroh kawei, ka don ia 24,000ngut kiba ioh ia katei ka jingpang.
Ki don mynta 106 ngut ki nongtrei jong ka Dr.Baba Saheb Ambedkar Hospital, kiba ioh ia katei ka jingpang Covid-19.
Kane ka dei ka jingjia kaba bun tam eh ha ki hospital ha Delhi.
Kiba ioh pang Covid-19 ha India, ki la poi sha ka  74,281 bad kiba iap ki long  2,415ngut, katba kum ka jingkhein jong ka sorkar India.
Kiba dang shah sumar, ki long  47,480 ngut bad kiba la jem ki long 24,385 ngut.
Kiba ioh pang ha ka Sngi Hat Majai, ki long 3,525 ngut bad kiba iap ki long 122 ngut.
Shillong: Ka Trained Nurse’s Association Civil Hospital Unit ka la pynlong ia ka jingrakhe ia ka International Nurse’s day, hynnin ka sngi, ban kynmaw ia ka lyngkhuh snem sngi kha ba 200 jong ka Florence Nightingale.
Ka kyrwoh, ba la phah da ka kong I Kharduit, ka iathuh ba  bun na ki nurse jong ka Civil Hospital Shillong ki don ha ka duty ban ai jingsumar ia kito kiba ioh ia ka jingpang corona virus bad kumta ki don ki  bym shym la lah ban don lang ha ka jingialang, bad bun ki don ha ka duty bakhia jong ki.
Ka jingialang ka la long kaba rit ha kaba la pyniaid da ka kong I.Kharduit, bad la ioh jingkren da ka Kong J.F.Balieh, Nursing Superintendent Civil Hodpital Shillong ha ryngkat ka jingdonlang ka Kong J.Nongspung President TNAI Civil hospital unit, ki nongkitkam, ki nonghikai bad ki students jong ka School of Nursing Civil Hospital Shillong.
Shillong: Ki nongialam ka seng ki nongrep kata ka Hills Farmers Union (HFU) haka jing ialam da u president u bah Commander Shangpliang bad u general secretary u bah Alfonbirth Kharsyntiew kila thoh sha u Principal Secretary ka tnat khlaw ka jylla ban dawa naka sorkar baka dei ban pyllait noh iaki ba shah kem halor ka jing pyniap iaka dngiem.
Ka HFU kala pynpaw sha ka sorkar ba bun ki nongrep khamtam kiba ri ngap hapoh ka thain Mawpyrthuh ka thain Pynursla, ki la duh nong bha namar ka jing wan pynjulor ki mrad khlaw iaki jaka rep bad kumjuh ruh iaki jing ri jong ki paidbah.
Ka seng ka la pynpaw ruh ba ki mrad khlaw kila pynjulor haduh 500 tylli ki sem ri ngap kiba shong dor haduh 10 lak tyngka hapoh ka thain Pynursla.
Namar kane ka HFU, ka kyntu ruh ia ka sorkar ban siew ia ka bai lutskan sha ki paidbah kiba la duh noh iaki lad kamai namar ka jing wan pynjulor ki mrad khlaw.
Ka HFU ka lyngba ka shithi ka pynpaw ruh sha ka sorkar ba ka seng ka kloi ban ia treilang bad ka sorkar na ka bynta ban ai jing hikai bad pynsngewthuh ‘Awareness’ sha ki paidbah halor ka jing donkam ban pynneh iaki mrad khlaw bad ka mariang.
Shillong: Ka khubor ba dang shu ioh, ka iathuh ba ka longkmie, kaba la dep test negative ia ka jingpang coronavirus, hynnin ka sngi, mynta ka sngi, ruh ka test, ka long negative biang hi.
Katei ka longkmie, ka dei kaba don ha Shillong Civil Hospital, Shillong.
Kane ka dei ka test kaba hynriew bad katei ka pyni ba ka la koit bad mynta, ka don sa tang kawei kaba dang don ia katei ka jingpang ha ka Jylla.
U Narendra Modi, myntri rangbahduh ka India, ula pynbna ba ka jing pakhang shnong, kan bteng biang hadien ka 17tarik Jymmang 2020, tangba ula kren shai ba kane ka pakhang shnong ba thymmai, kan dei kaba pher na kiba la pynlong ha ki lai sien ba ladep.
Haba kren sha u paidlang ka Ri, lyngba ka prokram telebishon mynta ka miet, U Modi, u iathuh ba ka pakhang shnong, kan dang iai bteng shuh shuh.
“Ka pakhang shnong kaba saw, kan long kaba pher lem bad ki ain kiba thymmai" ong U Modi.
U Myntri rangbahduh, ula pynsngew ba ka sorkar India, kan shim ia ki jingai jingmut jong ki myntri rangbah, kumba la iakren ha ka Lah Sngi U Blei, na bynta ka pakhang shnong 4.0.
U Modi, u iathuh ba ia ki kyndon, yn sa pynbna ha shwa ka 18tarik Jymmang, da kaba shim ruh ia ki jingai jingmut jong ki sorkar Jylla.
Ha ka jingkren jongu, U Modi, ula pynbna ruh ia ka jingtheh pisa kaba T.20lak klur, kaba long 10 percent na ka GDP jong ka India.
Kane ka pakhang shnong, kaba mynta, kan kut ha ka 17tarik Jymmang 2020.
Shillong: Ka Dorbar Shnong Pynthorumkhrah Golflinks lyngba ka Core Committee kaba la thaw ban peit ia ki kam ki jam kiba iadei bad ka jingpang COVID-19 ha ka shnong, ha ka step jong ka 12tarik Jymmang, 2020 ka la lah ban noh synniang da ka pisa sha ki nongshong shnong kiba im ja kpoh da kaba kamai kali ha Golflinks.
Kane ka jingiarap ka long hadien ba ka committee ka shem ba ki nongniah kali kamai ki dei kiba shah ktah eh ha kane ka Lockdown ba la wanrah da ka Sorkar ban iada ia ka jingsaphriang u khniang jingpang COVID – 19.
Nalor ki jingiarap ba la noh sha ki nongniah kali, ka Core Committee ha kine ki shibnai ka la ioh ban iarap pisa sha bun ki longing kiba duk kiba donkam ban thied ia kiwei kiwei ki jingdonkam nalor u Khaw, u Dai, u Phan, u Piat, ki Jhur bad kiwei kiwei.
Ia kine ki jingiarap pisa sha ki nongniah kali bad ki nongshongshnong la noh synniang da ki dkhot ka Core Committee bad ia ka jingkyrshan ba radbah la noh da U Bah Michael Hek, uba long u Rangbah Shnong bad ha kajuh ka por u Chairman ka Core Committee.
Shillong: U Symbud myntri rang bah ka jylla u bah Prestone Tyngsong u la iathuh ba ka test kaba 5 ka ba la dep leh myn hynnin ka sngi ia ka briew ka ba dang phah sumar ha Civil Hospital na ka jingpang Covid-19, ha kaba ka result kaba laioh ka long negative, hynrei  ban pyntikna ia ka jingkoit pura ia kane ka briew yn hap ban leh biang ia ka test ka ban long hadien ka 24 kynta.
Ka briew ka ba ioh ia ka jing pang Covid -19 ha ka jylla la dep ban leh ia ka test haduh 5 sien ha kaba ka test kaba nyngkong ka long negative, katba ka test kaba 2, ka ba 3 bad ka ba 4 ka long positive bad ka result kaba la ioh myn hynnin ka mied ba ka test ka ba 5 ka long negative, bad yn hap ap sa 24 kynta hadien ba kin leh biang ia ka test ban tip la kane ka briew ka la ioh jingkoit pura na u khniang jingpang Covid -19.
Ha ka jylla haduh mynta, ki don 13 ngut ki briew kiba la ioh ia ka jingpang Covid-19 ha ka ba 10 ngut ki la ioh ia ka jingkoit kaba pura bad u wei u la khlad noh na ka ne ka jingpang.
Shillong: Ki pulit jong ka Pynursla mynta ka sngi ki la ioh lum ia ka pisa ka ba long T.50,000, na ka jingdain kuna ia ki 25 tylli ki kali tang ha ka shnong Laitlyngkot.
U Officer Incharge jong ka Pynursla Police Station, u la ithuh ba tang mynta ka sngi la dain kuna ia ki 25 tylli ki kali kata ka long T2000/- kawei.
Ka jingdain kuna ia ki kali ka long ba ki la pynkhien ia ka ain.
Kat kum ka jingbthah ka sorkar ba ki kali riewshimet ki ba la shah ban iaid ha baroh ki district lait noh tang ha Shillong, ki dei ban iaid tang 50%  shi sngi bad kata ruh ki dei ban iaid shisngi u odd number bad shisngi u even number.
Na ka liang ka tnad pulit ki la dain kuna ia ki kali ba don ia u Even number namar ba mynta ka sngi tang ki kali ki ba don ia u odd number ki lah ban iaid.
U la iathuh ba ki 25 tylli ki kali ki ba la shah dain kuna mynta ka sngi ki dei ki ba don ia ki Even number.
Ban shu kdew ba ka sorkar ka la shah ban iaid 50% ki kali kamai bad 50% ki kali shimet hapoh jong ka East Khasi Hills District, mynta ka sngi katkum ka jingbthah ba dei ban iaid tang odd number mynta ka sngi.
Shillong: Ka Sur U Paidbah Hynniewtrep, kaba la ialam da U bah HS Shylla, ka pynpaw ia ka jingsngewlyngngoh ka bakhraw katta katta ryngkat bad ka jingsngewlehrain, halor ka jingshah niew bein ka Jylla Meghalaya ha ka jingbhah pisa kaba duna palat.
Haka 11-5-2020 ka sorkar pdeng ka la pyllait ia ka song Pisa lyngba ka devolution revenue deficit grand 2020-21 bad haba la ia nujor ia ka bhah jong ka jylla Meghalaya bad kiwei pat ki jylla la paw penryngkew ia ka leh meinah, jing niewbeiñ jong ka sorkar pdeng, namar ia kiwei da ki phew hajar lak klur, hynrei ia ka jylla Meghalaya tang 4 hajar lak klur.
“Ka Sorkar Jylla jong ngi ka dei ban ai ka jingpynshai kaba bniah halor kane, ha ryngkat ka jingtip halor kiei ki nongrim la pynwandur ia kane, khnang ba ngin sngewthuh la kane ka jingmang ka dei namar ka jingbymnang jong ka Jylla Meghalaya lane ka jingibein jong ka Sorkar Pdeng" ong shuh shuh ka kyrwoh, ba la soi da U bah HS Shylla, Chairman, Bah Egenstar Kurkalang, Secretary bad U bah Thomas Passah, uba dei u nongkren jong ka Sur.
Shillong: Ka hukum napoh ka ophis treikam ka Deputy Commissioner (DC) mynta ka sngi la kdew ba ki paidbah ba 60 snem shaneng kim donkam ban ioh iaki ‘Pass’ na ka bynta ban leit thied dawai, leit jaka sumar ne ban leit thied iaki marbam haka por ba don ka jing pakhang shnong lane ka ‘Lockdown’ hapoh ka jylla.
Ka hukum na ophis DC ka la kdew ba ki riew paidbah kiba la 60 snem shaneng ki dei ban rah lang ia ka ‘ID’ jong ki ban pyn shisha ia ka rta jong ki haba ki mih na ing ban leit donkam.
Ia kane ka rai ban nym pyndonkam ‘Pass’ shuh ia ki paidbah bala kham rangbah ka rta la shim hadien bala ioh bun ki jing ujor, ba bun ki riew paidbah ba la kham rangbah ka rta ki shem jing jynjar ban ioh iaki ‘Pass’.
Shillong: Ka kyrwoh na u Commissioner Secretary ka Ing Dorbar Thawain ka jylla, u Dr.Simon Andrew, ula pyntip ba ka dorbar mang tyngka ka jylla naka bynta u snem 2020-2021 yn pynlong naduh 20 tarik haduh 22 tarik jymmang 2020.
La pyntip ruh ba iaki kam sorkar yn long haka 20 bad 21 tarik jymmang 2020 bad ia ka jing mynjur ia ka mang tyngka na ka bynta jong u snem 2020-2021 yn pynlong ha ka 21 tarik jymmang 2020.
Shillong: Mynta ka sngi ki dkhot ka Meghalaya ASHA Worker Union, ki la thoh sha u myntri ka tnat ka koit ka khiah ka jylla, u bah A.L Hek, ban dawa na ka sorkar ban pynbiang ki tiar iada lane ki ‘PPE’s’ ia ki nongtrei ASHA.Ki nongtrei ASHA ki la byrngem ruh ban sangeh trei shipor lada ka sorkar kam pyllait lut iaka tulop barim jong katto katne ngut ki dkhot ka ASHA.Ka shithi sha u myntri ka tnat ka koit ka khiah lyngba ka president ka Meghalaya ASHA Worker Union, ka kong Sorilang Marboh bad ka general secretary, ka kong M.June Myrsing, ki la pynpaw ba bun na ki nongtrei ASHA kim pat ioh lut ia ka tulop naduh u snem 2012.
Ki nong ialam ka ASHA ki la pynpaw ba wat kum ha kane ka por ba don ka jing pakhang shnong lane ka ‘Lockdown’, ki nongtrei ASHA kim ioh hok ia ka tulop kaba 2000 tyngka, hynrei bun baki ioh tang 800, 1200, 1400 bad 1600 tyngka.
Nalor kane ki nongtrei ka ASHA ki la dawa ruh na ka sorkar ban pynbiang ia ki marbam sha ki long ing ki ASHA kiba shah ‘quanrantine’ hadien ba ki la pyndep ia ka kamram jong ki ha ki PHC ne CHC.Ka Federation of Khasi States ka da kyntu jur ia ki nongshong shnong baroh hapoh ka jylla Meghalaya ban iatreilang ban mynjur ia ka “quarantine" lane ka jingpynshong shipor ha ka jaka kyrpang ia ki paidbah kiba wanphai na bar jylla bad ka FKS ka da sngew dei ban pynshlur ia ka jingai jingmut ki Rangbah Shnong kumba la kyntu da Ka Synjuk ki Rangbah Shnong lyngba ki kor media ha ka 12 tarik May 2020.
Kum ban shu pynkynmaw ka Federation of Khasi States ka la dep ai jingmut sha ka Sorkar Meghalaya naduh ka 1 tarik May 2020 ban thaw ki lad ban quarantine lut ia kiba wanphai sha ka jylla bad ka long kaba sngew dei ban kyrshan bad ban pynshlur ia baroh ki shnong ba kin shim ia ka lad kyrkieh ban pyndonkam ia ki iing skul, iing dorbar, ki community, ki iing mane, kum ki jaka ban quarantine (pynshong kyrpang shipor) ia kiba wanphai sha ka jylla.
Ka dei ka jingshitom ka jingeh kaba rit kaba ngin ia mad ne kynduh kum ki paidbah haba pyrkhat ia ka jing shah pynshong shipor ha ki jaka kyrpang"quarantine", hynrei ha kawei pat ka liang kan sa long ka jingkyrkhuh ka jingmyntoi bad kan long ka shong suh ka shong shngain khamtam ia kito ki bahaiing jong kito kiba dang wanphai sha ka jylla.
Katno kan long kaba la iaid ryntih kaba iaid beit lada jin ba ka Sorkar ka la lah ban pyniaid ia kum kane ka jingpyrkhat sha man ka shnong kham mynshwa.
Ka por ka dang don ka kam ka long kaba kyrkieh bad kan long shisha ka jingiarap ia lade hi lada ki nongshong shnong ki kloi ban ia trei lang ryngkat bad ki bor Dorbar Shnong da kaba ki shim ia ka rai ban pynshong shuwa shipor ia kiba wan phai sha la shnong ha ki jaka kyrpang kum shi bynta ban iada ia ki bahaiing jong ki ha kane ka jingialeh pyrshah ia ka khlam Covid19.
Kumta ngi da kyntu jur ia baroh ki Shnong hapoh ka jylla Meghalaya ban pyrkhat bad ban shim ia kine ki jingai jingmut halor kane ka phang kaba da donkam kyrkieh kaba iadei bad ka jingwanphai ki khadlai hajar ngut tam ne duna ki nongshnong shnong jong ka jylla Meghalaya.
La kyntu ia baroh ki Khlieh Nongsynshar ban thaw lad ban pynsngew ia kine ki jingai jingmut sha ki khun ki hajar kum shi bynta ban ai ka jingpynshai sha ki khun ki hajar halor ka jingmyntoi jong ka jingmut “quarantine" lane ka jingpynshong shipor ha ki jaka kyrpang kum shibynta ba ki longiing kin ioh ka jingsngain ha kaba iadei bad kane kaka jingialeh pyrshah ia ka khlam covid19.
Khlem da peit shiliang khmat lane niew bein iano re iano, hynrei ngan kren salonsar kumba dei ban kren ban wanrah ia kaei kaei kaba bha ka donkam ia ka jingiatrei, bad jingiasnohkti lang ka kti ka mon ka kti ka diang ka jong nga jong phi la ka long bad ka Sorkar, ne ha kano kano ka kynhun, wat ha iing ha sem khlem ka jingiatrei lang hi kam lah ban ban saindur ia ka lawei kaba bha.
Baroh ngi la tip lut shaphang ka jingshyrkhei ka khlam Covid-19, hynrei ngan shu pynkynmaw sa shisien namar ba ka long kaba ma bad kaba shyrkhei haduh katta katta lada tang u wei u nongpang u ba don ia kane ka jingpang un ioh ban iaid katba mon khamtam lei ha ki jaka paidbah.
Namar tang u wei u khniang Virus u lah ban ktah bun ngut ki briew, kat kum ka WHO ka iathuh ba tang u wei u briew u ba don ia kane ka jingpang virus ka lah ban ktah ia 4 ngut tam kiwei pat (4.7) ki briew ki ba ia jan bad kito kiba don ia kane ka jingpang, bad na u to u ba ioh thymmai ruh kumjuh kan ktah hi kumta.
Bad ka bor jong u kumba ngi tip hi u kham shun eh ia kiba la kham noh rta kiba 60 snem shaneng.
Kumta na ka jing iabit u wei ia u wei pat ka la nangjur bad pur sted ka jingiabit bad kane ka sa ktah wat ia ka pyrthei baroh kawei haduh ba ki tiar thma ba khlain bor kin ym lah ban bad kim iahap kyrdan eiei ban ia nujor bad ka jingkhlain bor jong u ban pyniap ia ki briew, bad ka Sorkar ka dei ban peitngor bha hapoh ka jylla ioh ba ka don kum kane ka jingjia.
Namar lada don kiba pang kiba iaid shane bad shatai ha ki jaka paidbah da kaba pynkhein noh ia ki aiñ ba la buh kan wanrah ka jingjot ba shyrkhei la kum ba bret da u kyndok ding ia ka pyrthei.
Kumta Ka sorkar ka dei ban shim ruh ia ki ain ha kti ia kum kine ki jingjia la da don.
Namar katkum ka jingbthah ka sorkar ban pyntrei kam ia ki aiñ ka long kumne:-.
Shillong: Hadien ka jingiaid lynti kaba 4 sngi, mynta ka sngi ki samla pule ki ba dei na kane ka jylla Meghalaya, kiba sahkut ha ka Jylla Rajasthan, ki la wan poi mynta mynstep ha ka por kumba 5:00 baje eiei.
Ia kine ki samla pule kiba dei na kane ka jylla, la pynpoi da ka bus ka ba don ia u number RJ 14 PE 0222 kaba la mih na ka shnong Kota Rajashthan naduh ka 8 tarik u Jymmang 2020 ha ryngkat bad ki 3 ngut ki nongniah ia kane ka bus.
La iathuh ba kane ka bus ka la wan pynpoi ia ki 33 ngut ki samla pule, 24 ngut ki samla pule ki dei na nongbah Shillong bad 9 ngut ki dei na Bajengdoba,North Garo Hills District.
La iathuh ruh ba shuwa ba kin rung ha ka jylla la dep ban leh ia ka screening ia ki baroh 33 ngut ki samla pule, kynthup ia ki 3 ngut ki nongniah ha ka ba kim shem la don kano kano ka dak ka shin ba kin don jing shitom.
Kine baroh kiba wan poi mynta ka sngi kin hap ban leh ia ka quarantine ha ing.
Kiba bun na ki nongshong shnong ka Rilum Jaiñtia ki long ki nongrep.
Haba ong nongrep ym tang ba ki rep tang ïa u Kba, hynrei ïa kiwei de ki rukom rep.
Ki Nongrep ki rep ïa ki symbai bad ki jait jyngthung bapher bapher kat kum ka jaka bad dei na kane ka daw ba hangne ha Rilum Jaiñtia ngi shem ba don da ki spah ki jait jyngthung jyntep kiba ngi lah ban ïoh na kane ka Ri.
Na kine ki jingrep don ki jait kiba ïaid iew bha kum u Khaw, u Kba, u Neilieh, u Nei-ïong, u Riewhadem (Saru), u Krai, u Shynrai Lakadong, u Shynrai Lasheiñ, u Syieng met, u Syieng Tro (Syieng makhir), ka Shriew, u Salah (Phan ba bun jait), u Sohmynken bad bun kiwei pat ki jait jingrep kiba ïaid iew nalor ki Jhur, ki Sohsaw (ki Sohsaw ba bun jait), ki Soh ba bun jait kum u Sohniamtra, Sohjew, Sohsarmat, Sohsalong, Sohsakhne, u Paikdait, u Paiwamon, u Kwai, u Pathi bad kiwei de kiba ngi bam man ka sngi.
Ïa kine ki jait jyngthung la rep ha kane ka Rilum Jaiñtia kumba la hikai naduh mynbarim khlem don kano kano ka jingïapher laitnoh tang kiwei ar ki jait jyngthung kiba la rep ha ka juk kaba thymmai kaba mynta wat la katta ruh kine ki jait jyngthung ki im ki san kat kum ka por jong ki.
Ka Ri Jaiñtia ka la pynmih shibun ki jait marbam kiba kynthup ïa ki soh ki pai, ki jhur ba bun jait, u phan, u salah, u sohsaw, u sabaingon, ki shriew ba bun jait, u sohmynken, u shynrai (Lakadong bad u Lashein) bad kiwei de ki jait kiba lah ban shalan shabar ka Jylla lane wat shaduh bar ri.
Halor ka jingstad bad ka jinglah jong ki nongrep ban rep ban riang, la ïohi pat ba ka sorkar kam lah ban ai jingïarap kaba pura ïa ki nongrep.
Hooid ym lah ban len ba ka sorkar ka ju ïarap ïa ki nongrep, hynrei kata ka jingïarap kam shym la lah ban pynpaw pyrthei.
Lada phai sha ka liang ki Dawai Sboh, na ka liang ka sorkar ka shu sam da ki Dawai sboh kiba khlem da test ïa ka khyndew jong ki Nongrep lada kine ki sboh ki ïadei ne em bad ka jaka jong u nongrep.
Ha ka thaiñ Labang-Nongphyllut bad Pangam Raliang ïa kumba long mynta ka khyndew bad ka Mariang hi dalade ka long kaba sboh bad ñiar ba ki nongrep kane ka thaiñ ki donkam bad pyndonkam ïa ki sboh dawai ban pynsboh ïa ka khyndew naba ka khyndew hi dalade ka long kaba sboh.
Ki Nongrep nalor ba ki rep Kba kum u Kba Sabiah Wasting, kba Sabiah waiong, kba Wapnah, kba Tadong, kba Naka, Kba Watlang, Kba Maro, Kba Yuha, ki rep ruh ïa kiwei de kum u Krai soh, Krai malu, Riewhadem, Neilieh, Nei-ïong, Syieng, Laha (Wax), Sohbaingon, Shriew, Sohmynken, Synsar (Rep Suro), Shyrmit (Shynrai Lakadong), Shynrai Lashein, ki Jhur bad kiwei de ki jingrep.
Ha ka thaiñ pdeng jong ka Rilum Jaiñtia wat la ka jaka ka long kaba la sbohlypa, hynrei ha ka jingkwah ba kan nangsboh shuh shuh ki nongrep ki pyndonkam da ki dawai sboh (Chemical Fertilizers ba bun jait) bad shisien ba ka khyndew ka la mat sboh dawai lada ym ïoh dawai sboh kato ka jaka kam sboh shuh bad kylla blat bad shisien ba ka la kylla blat ki jyngthung jyngtep ruh kim da mih bha eh.
Ki nongrep ki ong ba ka sboh kaba bha tam ïa ki ka dei ka sboh Shyieng, hynrei ïa kane ka sboh kaba kham ïadei bad ka khyndew hapoh ka District ym shym la kham ïoh shuh mynta lane supply da ka sorkar ha kata ka rukom ba ki nongrep kin ïoh pyndonkam ïa ka ha ka rukom kaba dei.
Ha ka liang ki dawai ki dashin kum ki dawai khniang kiba ïadei bad ka bam khñiang u Kba, ka jingbam tram (ïap tram) ki Diengsoh, ki Kwai, ki Pathi, ka jingïapstai ki soh ki ralam bad kiwei de ki jait jingbam khniang ki jyngthung jyngtep.
Hapoh ka District ka don ka Agriculture bad ka Horticulture Department kiba dei ki Tnat sorkar ba dei peit ïa ka kam rep bad ki kam thungsoh thungpai bad kiwei, ki la dei ban wad bniah ïa ki lad ki lynti bad ki dawai ki dashin kiba kumno ban ïarap ïa ki nongrep ha kaba ïada ïa ki jyngthung jyngtep jong ki na ki khñiang bad na ka jingïap tram ki soh ki ralam.
Kiba bun ki nongrep ha ka pyrthei bad ha ki katto katne ki bynta jong ka Ri India, ki la ïaid ha ka juk stad rep ka juk mynta pynban ha Rilum Jaiñtia wat lada ka long ka Rilum kaba ïadei bad ka rep ka riang kim pat tip ne bna eiei shaphang ka rukom rep ka juk mynta.
Ki Nongrep jong ka Rilum Jaiñtia ki la nangrep da ka rukom rep kaba la hikai da ki longshwa manshwa haduh kine ki sngi.
Kan jin da la long kaba bha shibun lada ki stad rep jong ka juk mynta kin pynlang lang ïa ka jingstad kaba rim bad ka jingstad kaba thymmai khnang ba ki nongrep kin nang kham lah ban pynroi ïa ka rep ka riang jong ki bad ban nangkham lah ban pynmih shibun ki jingmih na ka rep ka riang jong ki.
Ka don ka jingong ba ka kam rep kam riang ka dei u “BUDLUM" jong ka kiew ka hiar jong ka ri.
Ka jingkiew ka rep ka riang bad ka jinglah jong ki nongrep ban pynmih shibun ki mar rep ki pynlong ïa ka Ri hi baroh kawei ban biang ka bam ka sa bad ieng hala ki kjat khlem da ïapan kylliang na kiwei pat ki ri.
Ha ka pyrthei ka juk mynta ka rep ka riang ka la dei ban ïaid bad kiew shakhmat pynban lada ïanujor bad ka jingmih kaba ki nongrep ki la pynmih ha ki snem kiba mynshwa lah ban ong ba mynta ka la nanghiar nanghiar na ka jingmih kaba mynshwa, ka daw ka long ba ki nongrep jong ka ri kim lah shuh ban rep ban riang da ka bor met bad la donkam da ki kor ki bor jong ka juk mynta.
Ha Rilum Jaiñtia ïa ka bynta ba shaphang khappud bad ka Ri Bangladesh ki nongshong shnong ha ka jaka ban rep Kba, ki rep da ki Soh, ki Pai, u Kwai, u Pathi bad hangne hangtai lah ban ïohi ba ki shu rep Kba (Jhum Cultivation) malu mala da kaba rep lum hangne hangtai katba ha ka thaiñ pdeng bad ki bynta ba shaneng jong ka Rilum Jaiñtia, ki nongrep ki shaniah ha ka jingrep kba kaba shu rep shisien shisnem bad kata naduh u bnai April (Ïaiong) haduh u bnai October-November (Risaw-Naiweng) nangta ka khyndew ka sah shrah naduh u bnai Naiweng (November) haduh u bnai Lber (March).
Ha ki snem kiba mynshwa ki nongrep ki kham pynlut por tang ha ka rep kba bad rep jhur ha Kper ha Phrah tang ban pyndonkam ïa ka jingbam kaba hala ka sngi, katba nangïaid ka por ki nongrep ki rep ym tang ïa u kba, ki rep de ïa u Syieng (Ginger), u Sohsaw, u Shynrai Lakadong, u Shynrai Lashein (Chyrmit Lakadong-Chyrmit Lasheiñ), u Phan, ka Shriew bad ïa kiwei de ki jait jhur kiba ïaid iew bha ha Iew ha  Hat.
La ju ïohsngew na ka por sha ka por ba ka rep ka riang ka dei “U BUDLUM" jong ka ri bad ka sorkar ka ong ba ka imsngi ban ïarap ïa ki nongrep, phewse wat ïa ka sboh Dawai kaba ki nongrep ki ïoh pahuh ha ki snem kiba mynshwa mynta kim kham ïoh shuh.
Ha ki snem kiba mynshwa ka sorkar ka ju ïarap bad ki nongrep ki ïoh ïa ka “SUBSIDY" kaba shitengdor kaba ïarap ïa ki nongrep ban ïoh jingïarap khyndiat khynsoit ïa kane ruh kumba long mynta la ong ba kam don shuh.
Ha ki snem kiba mynshwa haba dang duna briew, ka jingrep jingriang ka biang ki Hali ki Pynthor, hynrei katba nangïaid ka por ki briew ki la nangbun nangbun, katba ki jaka rep (Ki Hali ki Pynthor) ki sah ki juh.
Nangta kiba rep lum ruh kim lah ban rep ha ka juh shi kajuh ka jaka, hadien ba ki rep arsnem ki la hap iehnoh synlai bad kynriah ha kawei pat ka jaka rep bad hadien bun snem kin sa wan rep biang ha ka juh ka jaka kaba ki la iehsynlai bun snem.
Kaba shu rep tylliat hajuh shi hajuh man ka snem kato ka khyndew ka blat noh bad ban pynsboh ïa ka la donkam ban ber ïa ki sboh dawai na ka por sha ka por haduh ban da ïoh ot ïa uto u kba lane kheit ïa u soh jong uto u jyngthung.
Ka jingrep ha ka juk kaba rim, ka jingbym don ki kor ki bor ka juk rep kaba mynta bad ka ka jingpyndonkam ïa ki dawai sboh khlem da don ka jingtest ïa kato ka khyndew la ïohi ba katba nangïaid ki snem ka rep ka riang ha Rilum Jaiñtia ka la nanghiar nanghiar bad kane ka jinghiar ym tang ba ka pynduh ïa u nongrep shimet lane ïa ka ïing ka sem jong u, hynrei ka ktah ruh ïa ka ïoh ka kot jong ka ri baroh kawei.
ka rep ka riang ha ka thain ri war.
Shillong: Ki Pulit ka Mawryngkneng ha ka jing iatreilang bad ki pulit ka Anti Narcotic Task Force (ANTF) ki la ioh ban kem ia 3 ngut kiba donkti ban khaii drok kiba kynthup ia u Mrinal Kanti Das 31 snem ka rta ba shong ba sah ha K.L Complex Shillong, u Rakesh Barua 26 snem ka rta bad ka Moitre Barua 44 snem ka rta ba sah ha Bishop Cotton Road Shillong.
Na ki 3 ngut ba shah kem, ki pulit ki la ioh ban kurup 11,63 gram u drok powder ba rong stem u ba la song bha haka plastic bad kawei ka sop sabon ba thylli.
Hadien ba la kem iaki, ki pulit ka Mawryngkneng ki la pyn ngat ia baroh 3 ngut ha ki kyndon ka ‘NDPS Act’ na ka bynta ban pynlong ia ka jing tohkit ba kham bniah.
Shillong: Mynta ka sngi u Managing Director ka Amrit Cement Limited u Pradeep Kumar Bagla u la leit ban noh synniang ia ki tiar jing iada na ka jing pang ‘corona virus’, kiba kynthup kumba 1800 tylli ki jing iada shyntur lane ki ‘mask’ bad kumba 9800 tylli ki jain phong kti lane ki ‘hand gloves’ sha ka ophis u General of Police (DGP) ka jylla Meghalaya.
Ia ki jing ai sngewbha ka Amrit Cement Factory la pdiang sngewbha da u R.Chandranathan u ba dei ruh u Director General of Police (DGP) ka jylla Meghalaya.
“Na ka liang ka Amrit Cement Limited ngi ai khublei iaka tnat Pulit kaba la khlem shong thait naka bynta ban ai jing iada iaki paidbah ka jylla khamtam kum ha kane ka por ba ka jylla bad ka ri baroh kawei ka dang don hapdeng ka jing iakhun pyrshah ka jing pang ‘corona virus'" la bynrap u Pradeep Kumar Bagla u Director ka Amrit Cement.
Naka liang ka tnat Pulit ruh ka pdiang sngewbha iaka jing ai sngewbha ka Amrit Cement Limited.
Ki riew tymmen ki ju iathuh khana ba mynhyndai la ju shim ia ki mrad ki mreng bad ki sim ki doh kum ki nonglam khubor U Blei Nongbuh Nongpynlong.
Bad ha India hi baroh kawei la ju ngeit ba ki mrad ki dei nonglam khubor bad ki sakhi ba maian jong ki blei.
Katba u bynriew u nangroi ki mrad ruh ki lang nang duna ka jaka shong jaka sah bad don ruh kiba la nang duh jait noh.
Ha ri Khasi jong ngi kumba ia long lem solansar ki mrad kamai pisa ne livestocks dei sniang,muid, masi,blang.
Katba ki mreng pat ngi lah ban ong ba dei cobra,python bad kiwei kiba iasyriem bad pynsuhjer pynher syrngiew ia uba iohi bad ia ki mreng ym ju kham don ba shlan ban ri lait tang wei at hngno re hangno (ha ka ktien kynnoh ba la saindur da u longshwa ngim lah ban ong ba u mrad bad u mreng ki dei kijuh ).
Ha kaba iadei bad ki dieng,don kiba la nang duna , bad duh jait ruh lehse , don pat kiba la nang mih thymmai.
Ki dieng kum ka diengrai, diensal bad kiwei ruh ki don ha ka jingma ban sa duh jait noh watla don katto katne ngut kiba ialeh ban pynroi namar ki dei ki dieng remdor.
Ia u siej lei lei i kumba ki briew kim myntoi shuh ban tyngkai watla u dei u mar ba donkam bad tad dor.
Ha Mairang don u diengbah ba la thung da ki British mynshwa bad nga shu antad u dei u Sycamore bad ym ju kham iohi ia une u dieng wat ha Shillong ruh, u dei u dieng ba itynnad ban peit bad bun kiba la pyrshang ban sara ia ki symbai hynrei ki ju iap noh tang shu poi ka tlang.
Ki sim ba ki briew ha ri Khasi ki ri kum ka lad kamai ne livestocks dei ka han, syiar bad paro.
Ki doh ba ngi ri dei tang ka dohkha bad bun kiba ri dohkha ruh ka thong hi kham bunsien ka long ban pyniakop khwai.
Ha kane ka rukom ngi iohi ba ka jylla jong ngi kan sa mad ia ka jingduna bam ba shyrkhei ha ki phew snem ne spah snem ban sa wan namar wat ha kane ka kynti ba mynta ruh katne ngi ia kynduh jingeh ba baroh baroh la ia myllen ia ki dohmrad dohum,ki jhur ki jhep ba shu ap na iew.
Ia ki khniang ,tang katto katne ki briew kiba shlan ban bam.
Ki khniang ba kham ia bam ki dei kum u niang kaser, niangkseh,thapbalieh, niangryndia ba ki da ri khnang bad kiwe bad u ngap u dei u khniang ba rem dor tam.
Ha shi lynter ka jingshong skul ngam tip kiei ki bsiah bad nga shu tharai dei ki ktiar,thapbawa bad kiwei ba ki longshwa ki mut.
Ki long shwa ki pyndonkam ia kiba bun ki khniang ki bsiah kum ki dawai ia kiba mynta ngim lap dien shuh.
Ki jhur ki jhep kiba shu mih hi ha khlaw mynta ki la jan duh jait ba bun ki ki briew ki la myllen tang ia ki jhur iew bad kim tyngkai shuh ia ki jhur ki jhep ba don ha khlaw.
Ka jingdon ki nongai dawai kynbat ka la iarap ban pynneh pynsah ia ki.
Ka Indian Forest Act 1865 ka lah ban dei ka ain ki khlaw ki btap ba nyngkong eh ha India bad da kane ka ain ka sorkar British ka lah ban shim noh hapoh ka jingpeit jingkhmih jongka hi ia kino kino ki khlaw la ki dei ki reserve forest,khlaw hima ne khlaw shnong ban lait bad iada na ka jingshah pynjot pathar.
Ha dien ka jingioh laitluid na ki phareng, ka sorkar India ka la ialeh ban pynbha bad pynjanai shuh shuh ia ki ain khlaw ba la pruid dak da ki phareng.
Kumta ha u snem 1972 la ioh ia ka Wildlife Protection Act 1972 bad lyngba kane ka ain la mih shibun ki National Park ha kylleng ka ri India.
Ia ka Wildlife Protection Act 1972 la wanrah ban tyngkai,iada bad pynneh pynsah ia ki mrad ki mreng kum ki khla,dngiem,hati,sing,myrsiang, suri,hyena,sniangkhlaw,sier,skei,rabit,cobra,python,kuratia bad kiwei.
Ka thong jong ka ain ka long ruh ban iada ia ki sim kum ki vulture,thring, klew,lyngdkhur,tyngab,dkhoh,langbyrku bad kiwei.
Ban tyngkai,iada bad pynneh pynsah ia ki khniang ki bsiah kum ki thap balieh,ki ngap bad kiwei.
Ka thong jong ka ain ka long ruh ban tyngkai,iada bad pynneh pynsah ia ki syntiew ki skud bad wat ki phlang ki kynbat.
Kino kino kiba pyniap,kiba ri ne pyndonkam ia ki dkhot met jong ki mrad ba la kdew kyrteng ha ki thup ain ne schedule jong ka Wildlife Protectio Act 1972 ka long beain bad kin shah dain kuna bad shah set patok ruh bad la bun kiba pynkhein ki la ngat ha ka shrip ne shah pynshitom kat kum ka ain.
Hynrei hato ngi la ju kynmaw ban kylli ia lade ba tang kiba pyniap ia ki mrad kin ngat ha ka ain? Hato kito kiba pynjakhlia ia ki wah kiba dei ki jaka shong jaka sah jong ki dohum kin lait na ka jingshah pynshitom? Ki shnong kiba tyngkai ia ki dohum ki long ka thymmei longblei ia ka pateng ba bud.
Ngi sngew lyngngoh patde ba bunsien haba ki sengbhalang ha thain Jaintia ki mudui sha ki bor ba dei peit ia ka jingkylla rong bad pynjakhlia ia ka wah Lukha kaba la pyniap ruh ia ki hajar tylli ki dohkha,ym ju iohsngew ban don ka kynhun tohkit kaba long official bad ba la pynshitom ruh ia ki nongleh.
Hangne ngi lah ban ong ba ka jingpynshitom imat ka long partial ne noh shi liang namar ia uba rit te nion beit haduh ba un da mihsyep mihsyar,mih ksem mih eitmut bad jaw ummat ruh katba ia uba heh pat shu kut ha ka ktien “La thung ka kynhun tohkit " khlem iohi soh ne mih ei ei.
Hangne ngi iohi ba ki bor shnong ki kwah eh ban tyngkai,iada bad pynneh pynsah ia ki dohum,katba ka sorkar pat ka ialeh ban jngai na ki paidbah.
Namar kata kaba shim shwa ia ki lad ban tyngkai,iada bad pynneh pynsah ia ki mrad bad dohum ka kham bha bun shah ban ia kaba pynshitom ia ki nongpyniap mrad ki bym tip ia ka ioh ka duh ,ka ma ka jynjar tang namar ba bakla; watla da don khyndiat ngut kiba leh khnang.
U ngap u dei u khniang uba la ithuh bad ioh ia ka jingiada kat kum ka ain kumba long ki dngiem,khla,sing bad kiwei bad namar ba u long uba rem dor bad suk ban sumar,bun ki briew ki wad khnang ban ri bad sumar ia u bad na ka liang ka sorkar ruh ka ju pynshlur ia ki paidbah ban ri ngap.
Ka jingjia ba dang shen ha thain Pynursla ka dei kaba pynpyrkhat ba hap ban puson bad da thew da woh janai.
Kumba ka paw hi u nongrep um dei uba isih ia ki mrad namar u briew uba dang khein kor ia ki ngap kiba don jingim,un ri un sumar kumjuh ia ka dngiem ruh lada u shlan ban kem.
Namar ka jingshah pynjulor noh ki mar rep bad ki mrad ne kniang ba ki briew ki ri ki sumar hato ngin hun ba ka jingpynmih marbam na bynta uba bun kan nang hiar bad buh jingeh pat ia ka sorkar bad kiwei kiba shaniah ia ki mar rep na iew na hat.
Barabor ngi peit ia ki nongrep sha poh, kham niar ba ngin rah ia ki sha kynjang ne sha jrong.
Ki nongrep kiba bun ki myllen da ka rukom barim ba ju ia bud pateng la pateng bad shaniah tyllan ha ka jingleh isynei ka mariang.
Ban iada na ki bor pynjot ka mariang kum na ka lyer,u slap bad ki mrad khlaw ki hap iaksaid kat kum ka jingtip ba ki don ei na lade.
Ka jingduna ha ka jingtip ka wanrah ia ka jingsngew kutlad bad mynsiem khein kut,namar kata ka jingsam lem ia ki jingtip ba donkam ka dei u mawdong ban jop ia kino kino ki kam.
Ki awareness ba iadei bad ki mrad khlaw kim iadei dur ban leh ha jaka sor namar ha sor ym don mrad khlaw shuh hynrei la dei ban leh ia kum kine sha ki thain nongkyndong kum sha Sawlad,Nongrilong (Madthadraishan constituency), Mawdem,Umshohphria (Jirang constituency)Langpih,Mawdong (Rambrai constituency) bad shawei shawei ba dang don ki mrad.
Ha Meghalaya ngi don ar tylli ki National park,kawei ka reserve forest bad kawei ka bird sanctuary ha Garo hills katba ha Khasi hills ngi don tang kawei ka Wildlife sanctuary ha Ri-bhoi district.
Baroh ki mar khlaw naduh ki mrad ki mreng,ki dieng ki siej,ki sim bad doh um,ki khniang ki bsiah,ki syntiew ki skud bad wat ki phlang ki kynbat ki dei ki nongkynti ka sorkar ne government property.
Kham bun sien ngi iohi ba tang kiba pyniap ia ki mrad ki shah pynshitom katba kiba dusmon ne pyniap bad pynduh jait ia kiwei pat ki ba la kdew ha ka Wildlife protectipn 1972 ( ki dieng,ki syntiew ki skud,ki khniang ki bsiah,ki dohum,ki thap balieh thap ba long,ka um ) ki lait na ka jingshah tohkit jingshah kem.
Hangne ngi sngewthuh ba ka Meghalaya ka la bakla naduh ka snem 1977 ba ka sdang ban pyntrei kam ia kane ka ain bad mynta ngi la don ha u pud ba lada tur ym don jaka shuh,lada kynran ruh ym long.
Ha ka snem 1865 haba ka sorkar ka pyntreikam ia ka Indian Forest Act 1865 shu hukum ba kane ka jaka kan long noh ka protected forest ne reserve forest ne sanctuary ,lah long beit,ym don ba pyrshah.
Mynta pat de lada ka sorkar Meghalaya kan leh kum tei,yn khih win bad kulmar hi puk.
Ka la dei ka por ba ka sorkar kan pyrkhat thymmai noh watla shi bun ki jingeh ngin iakynduh.
Ngi sngewthuh ba baroh ki mar khlaw ki dei ki jong ka sorkar,hynrei kita baroh kin shu long tang ha ka jingthoh namar ka rukom ne dustur longtrai ia ka khyndew ka shyiap pat ka long da khongpong ne mar pyrshah bad ka ain.
U trai khlaw uba pynlut por man ka taiew ne man ka sngi ha khlaw la jong u tip ki jait mrad aiu ki don ha khlaw jong u bad lada ki pynjulor ne pynjot ia ki jingri ne jingthung jongu u lah ban pyniap noh bad bun lei kiba pyniap khnang na bynta ka doh bad kiba la tip ba ka long beain kin nym iathuh briew shuh haba ki pyniap ia ki mrad khlaw,hynrei u trai ba nyngkong bad ba shi sha u lah ban leh katba mon ia la ka jong.
Ha kane ka rukom ki mrad khlaw ki la nang duh jait.
Lada ka sorkar kan buria ia ka jingshah pynjulor ki nongrep ha ki mrad khlaw kan buh jingeh kylla pat ia ka sorkar namar khlem artatien ki nongrep kin sa shim kabu,pynjot ki mrad khlaw san persen,kin ai jingkhein bad dawa pat lai phew ne saw phew persen namar bun ki ban kmen ia ka ioh ei.
Ha east,west,south west bad Jaintia hills ngim pat don imat ia ki wildlife sanctuary bad lada ka dei la donkam ia ka sorkar ba kan pyrkhat.
Ki sanctuary bunsien ki buh jingeh pat ia ki paidbah namar hap don la ki kyndon ban mana bad adong ia ki paidbah ba kim bit ban leit rep hapoh sanctuary bad shabar na ka sanctuary ruh don la u pud ba dei ban shah,haba kut hi u ban duh nong dei ki paidbah.
Kane ka la long u maw jynthut ia ka sorkar ban pynbna ia kano kano ka jaka kum ka wildlife sanctuary.
Kumta kum ka jingsdang ka la idonkam ia ka sorkar ban nym ai laisen suloi shuh ia ki riew paidbah ba im ha ki jaka ba dang don ki skei,sniang khlaw,dngiem bad kiwei.
Ka sorkar ka la dei ban pynbna da ka award ia ki trai khlaw kiba lah ban iada,tyngkai bad pynneh pynsah ia ki mrad khlaw bad kum ka jingiapein bad ka award ia kita ki mrad dei ban kem bad leit buh noh ha Nongkhyllem santuary ne ha ki ar tylli ki National park.
Ban ai laisen ia ki riewpaibah ha ka dor 2500 ne tam ba kin siew sha ka sorkar bad da kane ki lah ban kem Im ia kano kano ka mrad bad ki dei ban die ruh tang sha ka sorkar bad kane kan long ka lad kamai ia ka sorkar bad ki paidbah ruh kumjuh.
Ka sorkar ka la dei ruh ban pynbna ba kiba don jaka ha ki rud wah Khri,Umtrew, Rilang,Kynshi bad kiwei ki jaka ba kham idonkam ki dei ban die tang sha ka sorkar haba ki die jaka.
Lada ka sorkar ka don da ka jaka lade ha kum kine ki thain kan plie lad ym tang ban tyngkai bad iada ia ki mrad hynrei ban leh ia kiwei kiwei ki kam pynroi ruh.
Kam dei shuh ka por ia ka sorkar ban shu ap ia ki jaka ba shu iohei na bynta ki kam pynroi.
Ka jingangnud ka sorkar ban den ia ka wah Khri ka la urlong la slem lada ka dei ka jaka jong ka sorkar, hynrei namar ba ka dei ka khorid ki riew shimet kam shym poi sha ka thong watla ka dei ka kam kaba donkam eh.
Ha Meghalaya don katto katne ngut ki M.L.A,M.D.C kiba don jaka da ki spah ne hajar akar bad kan jin da la bha ia ka sorkar ban ia syllok bad ki  lada ki kloi ban die noh ia ka jaka jongki sha ka sorkar ban iada ym tang ia ki mrad khlaw hynrei ban leh ruh ki kam pynroi na bynta ka jaidbynriew.
Lada dei ba dang synshar u phareng ka wah Umkhrah bad Umshyrpi kin ym jakhlia bad lati tasam kumba ki long.
Ka Shillong ka itynnad bad ka phuh ka phieng kumba ka long mynta dei da ka jingdon ki matti ba la buh u phareng,hei paralok ka long ka kam poh ban iuh roit ia ka matti jong kiwei ne kwah nam da kaba shu knieh noh bad bujli kyrteng ia ka kam ba la leh ki wei.
U phareng u la pynsahnam ia ka Indian forest act 1865 – ym da ka ktien hynrei da ki kam:-Ha ka snem 1874 u viceroy Lord Northbrook u la wan sha Shillong bad hukum ba ia ka khlaw lynter u lum Shillong dei ban iada shi syndon ban tyngkai ia ki dieng bad tyllong um na bynta ka lawei kat kum ka Indian forest act 1865.
Nangta sa u Sir William Ward u la shna ia ka Nam polok ne Ward’s lake ha u snem 1894.
U governor ka Assam u Sir Robert Neil Reid la shna ia ka Lady Hydari park ha u snem 1937 ban sah kynmaw ia ka kurim jong kaba ieit mariang ka Lady Hydari.
Kine ki dei ki dak ki sakhi ba u phareng u burom ban pynurlong ia ki ain da ki kam,ym ban shu korbar da ka ktien.
To kein ngi ruh ngim dei ban shu kut tang ban pynshitom ba ki pyniap ia ki mrad,hynrei ban thaw lad ba ki mrad kin lait na ka jingshah pyniap.
Kumba la kdew sha khmat,u trai khlaw u iohi,tip bad sngewthuh ba ki mar khlaw dei ki jongi hi.
Namar kata ka sorkar lada kam kyndit ban siew noh da ka dor ia ki jaka ba iadei dur na bynta ki mrad,ka jingialeh ban tyngkai kan nym long kaba jop namar ym ju don jingjop khlem ka jingkha,jingplie lad,jinglait luid bad jinglong trai.
Ki mrad khlaw kim ioh long trai ia ka bam ka dih, ka thiah ka dem bad wat ka iaid ka kai;ym don jaka ieng satia ia ki, lait noh tang kito kiba im ha ki protected forest,reseve forest,sanctuary bad national park.
Mynta ban shu pynbna ba kata,kato ne katai ka khlaw kan dei noh ka reserve forest,sanctuary ne ter ter kam long shuh kumba dang synshar u phareng.
Namar kata thied shwa ban long trai bad sa pynroi katba kwah.
Shillong: La ioh khubor, ba ka don ka jingtwa surok kaba jur ha ka surok kaba leit na Mawsmai sha Shella.
Katei ka surok, ka la dkut hajan ka Kshaid Kynrem, hynnin ka sngi, ong ka khubor.
Katei ka surok, la iathuh ba ka la twa ha ka jingjngai kaba 13 Kilometre na Mawsmai, ha kaba  ka surok, ka la dkut baroh kawei bad lada shna, kan donkam ban shna da kawei pat kaba thymmai, ong shuh ka khubor.
Ha ka jingjia, ka bym pat ju jia ha India, ba ka diesel, kan kham remdor ia ka petrol bad mynta ha Delhi, ka diesel, ka la nang rem dor ia ka petrol bad katei ka dei hadien ka jingkiew dor, kaba la iai bteng la 19 sngi kynthih.
Mynta ka sngi, ka dor jong ka diesel, ka kiew da  T.0.14 pisa bad ka dor thymmai, ka long mynta  T.80.02 shi litre bad kaba dei ruh ka sngi, ha kaba ka dor ka diesel, ka la kiew dor palat pud ha ka nongbah Delhi.
Ka dor jong ka petrol, haduh mynta ka long T.79.92 pisa, da ka jing kiewdor kaba T.0.16 pisa.
Katei ka jing kylla, ka long haba ka dor jong ka petrol, ka neh hajuh hadien ba ka la kiewdor, na ka bynta 17 sngi kynthih, katba ka diesel, ka iai kiew dor beit shajrong.
