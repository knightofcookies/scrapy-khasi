Nalor kata ki la ong ruh ba ha kitei ki ar sngi ki la pynlut ruh da ka pisa ban phah kit maw ha ki Mahindra pickup, nangta hynne ka sngi ruh ki hap ban pynlut pisa biang bad ha kine ki taïew ban wan kin sa mih paitbah biang, ban maramot ïa katei ka surok tang ban lait ki kali kiba kit ïa ki mar bam bad ki tiar ki tar ba donkam.
Kitei ki rangbah ki la ong ruh ba namar ka jingjynjar ha ka leit ka wan, lada ym lah ban pyndep kin sa shong pyrkhat biang kumno kin leh.
Namar ha kine ki taïew ban wan u slap u la kham duna bad ki la ong ruh ba lada kin mih biang ban maramot ïa katei ka surok, ki paitbah jong saw tylli ki shnong ha katei ka thaiñ ki dei ban ïamih ryntih.
Nangta kin pyrshang ruh katba lah ban wad ïa ki jaka ba ïoh pahuh ki maw, na ka bynta ban thep ha ki thliew jong ka surok tang ban lah ïaid da ki Mahindra pickup bad ki jeep.
Ki la ong ruh ba ki don katto katne ki bynta ba ki surok ba la pyntrei na ka skhim shispah sngi, hynrei namar ka jingbym pat siang maw, ka um slap ka khlong lut ïa ka khyndew bad shilynter ka surok ka don tang ki thliew suda.
Ha ka por lyiur haba ki longkmie ki leit jingleit da ki Mahindra pickup ha ki jaka ba ki sahkut, kim banse ban hiar bad khynñiat lem ïa ka kali bad ki rangbah tang ban lait na ka jingsahkut.
Mawkyrwat, ‘Nailur, 29: Kawei ka jingjia ba sngewsih ka la jia mynta ka sngi ha kaba uwei u khynnah uba ha ki karta 16 snem ei ei u la duh ei ïa la ka jingim na ka jingshah pom ha u pyrthat katba u dang rieh slap ha u tynrai dieng kseh ha kawei jaka ba ki khot ka Rampharbah (Mawten), South West Khasi Hills District.
Ha ka tyllong khubor na ki pulit, la ïathuh ba kane ka jingjia katkum ka jingpyntip la ong ba ka la jia ha ka 29.9.2023 ha ka por 2:15 janmiet.
“U khynnah uba la ïap na ka daw jong ka jingshah pom ha u pyrthat la tip kyrteng kum u Aiborlang Marwein, 16 snem karta na ka shnong Wahsiej, South West Khasi Hills District", ong ka tyllong khubor.
La ïathuh hadien ba la pyndep lut ïa ki jingeksamin baroh na ka liang ki bor jong ka aiñ ki la aiti noh ïa ka met jong u ha kiba ha ïing ba kin leh ïa kaba donkam.
Shillong, Nailur 29 : Ka Sorkar Jylla ka lah ban khot ha ka taiew ban wan ïa ka Harijan Panchayat Committee (HPC) haba ïadei bad ka blueprint ba la pynkhreh da ka Sorkar ha ka ban pynkynriah noh ïa ki 342 tylli ki longïing na Them Metor, Them Iew Mawlong.
U Symbud Myntri Rangbah ba khmih ïa ka tnad Pynroi Sor u Ma Sniawbhalang Dhar ula pyntip sha ki nongthoh khubor hynne ka sngi Thohdieng ba ka jingpynkhreh ban pynkynriah noh ïa ki longïing ka la poi ha ka khep ba khatduh namar ïa ka blueprint la dep ban pynkhreh.
Haba kylli halor ka jingkyrpad ka HPC ban ai jaka shuh shuh na ka blueprint ka Sorkar, u Ma Sniawbha ula ong ba kum kine ki jingdawa kim dei satia shibynta jong ka lynti ban pynbeit.
Ula bynrap ba lada mih kino kino ki jingkylla hadien ka jingïakren, ka Sorkar kan sa shong bishar ïa ki.
Halor ka hukum ka ïing bishar kaba pynpaw ïa ka jingsngewkhia halor ka jingslem ban pynbeit ïa ka kam Them Metor, u Bah Sniawbha ula kular ba ka Sorkar ka la pyrshang katba lah ban pynbeit noh ïa kane ka kam hashuwa ban kut une u snem.
Shillong, Nailur, 29: Ka nongïalam jong ka Seng Congress ka Deborah Marak kaba long ruh ka Myntri barim jong ka Sorkar Jylla ha ka sngi Thohdieng ka la ong ba lada ka High Command jong ka All India Congress Committee (AICC) ka ibit ka long kaba kloi ban ïakhun ïa ka elekshon Lok Sabha na Tura Parliamentary Seat.
“Ngam lah ban ong eiei ïa mynta la ngan ïakhun ne ngam ïakhun hynrei ka shong ha ki nongïalam jong ka Party.
Lada ki ibit ïa nga ban ïakhun, ngan hap ban ïakhun," ong ka Marak ha ka jingïakren bad ki lad pathai khubor.
Ka Tura Parliamentary Seat ïa mynta ka dei kaba la mihkhmat da ka MP jong ka NPP ka Agatha K SangmaDa kaba pynpaw ba ka Congress ka don kabu bha na Garo Hills, ka Deborah ka long ka MLA barim jong ka Williamnagar ka la ong, “lada ngi trei shitom, khlempep ka kabu ka don.
Haba nga ïakhun pyrshah ïa ka Agatha nga la leh bha hynrei hadien kata ngam shym la bteng shuh ban ïakhun.
"Haba kylli, kumno ka Congress kan pynliem ïa ka NPP kaba bat ïa u lakam synshar ha ka jylla, ka Deborah ka la ong, “ka pisa hi barabor kam ju treikam.
Lada ki don ha ka bor ruh, kan ym treikam.
Ka saiñhima sima ka kylla manla ka sngi.
Ka shong kumno ka party kan pynkhlaiñ ïalade bad kumno ngin trei shitom.
"Kane ka working president jong ka MPCC ka la ong ba ka party ka la pynkhreh ïa ka elekshon Lok Sabha.
Ka la ïathuh ba ïa kane ka kam yn sa ïakren ha ka jingïalang ka ban sa long shen ha TuraCongress Bhavan ha ka 3 tarik, Risaw ha kaba baroh ki nongïalam jong ki District Congress Committees (DCCs), ki Block Congress Committees (BCCs), ka Mahila bad Youth Congress kin sa donlang.
Ha kajuh ka por, ka Deborah ka la pynpaw ïa ka jingsngewskhem ka Congress kan dang jop biang ha Shillong Parliamentary Seat.
“U Bah Vincent H Pala un dang ïakhun.
Nga don ka jingkyrmen ba un jop.
Ki paidbah ki dang shahniah ïa u," ka la ong.
Ka la ong shuh shuh ba u Bah Pala kum u President ka MPCC u biang bha.
“U trei na ka bynta ka party.
Watla u bunkam, hynrei u pynlut por pat na ka bynta ka party.
Nga ïaroh ïa u,:" la bynrap ka Deborah.
Jowai, Nailur, 29: Ka ophis jong ka Block Mission Co-ordicator, SSA-SEMAN Thadla-skeiñ Block, West Jaiñtia Hills ha ryngkat ka jingïatrei lang bad ka ophis District Mission Co-ordinator, SSA-SEMAN WJHD, mynta ka sngi Thohdieng kila pynlong ïa ka Enrolment Drive shi bynta na ka jingrakhe ïa ka sngi ka jingnang jingstad ne ka World Literacy Day-2023.
Ïa kane ka prokram hapoh ka West Jaiñtia Hills la pynlong ha Lion Mission Compound Dorbar Hall, Jowai, halor ka phang kaba ong ‘Promoting Literacy for a world in transition: Building the foundation for sustainable and peaceful societies’.
Ha kane ka sngi la ïoh ruh ban pynrung Enrolment Drive ïa ki khynnah kiba la wan phai biang sha ki shlem jong ki jaka pule kiba la don haduh 25 ngut haka R.C Evining Secondary School, Mihmyntdu bad kumjuh la pynkup burom ïa ki nonghikai skul miet kiba dei ki ‘Education Volunteer’ hapoh ka Thadlaskeiñ Block.
Katkum ka report treikam jong ka Out of School Children (Oosc) na ka Thadlaskeiñ Block la ïathuh ba manla u snem kala don ka jingleit rung sha manla ki thliew ïing ban lum jingkheiñ ïa ki khynnah ba pep skul shiteng por bad ha une u snem 2023 kila don haduh 359 ngut ki khynnah Oosc.
Katba kiba la rung thymmai (fresh Enrolment) sha ki skul ha une u snem 2023 ki don haduh 341 ngut bad kiba dang bteng (Continuing) naduh u snem 2022 ki don 401, ka total baroh ki khannah hapoh ka Thaslaskeiñ Block ki don 742 ngut.
Kumba long mynta hapoh ka Tnadlaskeiñ Block ki don haduh 22 tylli ki Center ha manla ki shnong lem bad ki Education Volunteer nalor kiwei de ki ban ai jinghikai ïa ki khynnah, lyngba kine ki Center kila don ki khynnah kiba la poi sha ka kyrdan High Level bad kiba la pyndep haduh ki jingpule Graduate.
Ka kongsan kong A.P Syiem District School Education Officer WJHD kala la pynpaw halor ka jingdonkam ban ïoh ïa ka jingnang jingstad khnang ban rad diengkhong ïa ka jingduk hapoh ka Ri hi baroh kawei, da kaba ai nuksa ba ka Ri India ha ki por mynshwa kala shah synshar ha ki Phareng namar kiba bun ki nong India ki long kiba dang duna ka jingstad.
Kala ong ba ka sorkar jylla bad ka sorkar kmie mynta kila pyrshang ban wad ki lad ki lynti ban pynbha ïa ka pule puthi da kaba pyntreikam ïa ka ‘New India Literacy Progrmme’ bad kane ka prokram kala sdang hapoh ka East Jaiñtia Hills ban ai jingnang jingstad ïa ki khynnah bad shen hapoh ka West Jaiñtia kan sa ïoh ban ïa kane ka Prokram.
Kum ka District School Education Officer ka don ka jingthrang ba ki nongshong shnong ki dei ban don ka jingkitkhlieh ban pyn-sngewthuh halor ka jingkorkdor jong ka jingnang jingstang bad ban kyntiew ïa ka imlang ka sahlang, da ka jingkyrmen ba ka West Jaiñtia kan sa long kawei na ki District kaba long 0 present haka (iliteracy) bad kan long ka District kaba don haka jingnang jingstad.
Shillong, Nailur 29: U myntri ka tnat DoNER ka sorkar pdeng u G.Kishan Reddy hynne ka sngi ula pyllait paidbah ïa ka 5G Applications ha 7 tylli ki jylla ka thaiñ shathei lammihngi kynthup ka Meghalaya bad lait noh ka Arunachal Pradesh, ha ka jingïalang ba la long hapoh ka Tech City, Bongora Guwahati, Assam.
Ki Myntri sorkar ba don lang ha kane ka sngi ki kynthup u Myntri rangbah ka jylla Arunachal Pradesh u Pema Khandu, u Myntri Rangbah ka Sikkim u Alo Libang, ka Myntri ka tnat ka koit ka khiah Meghalaya kong Ampareen Lyngdoh, u Myntri ka tnat ka koit ka khiah ka Arunachal Pradesh u Lorho Foze, u MP Ritu Barman Sarmah, u Vice Chairman ka AMPRTON u Syeddin Abbasi, u Additional Chief Secretary ka tnat Telecom ka sorkar India u Rajaraman.
ïa kane ka 5G Applications la pynwan dur daka AMPTRON haka jingïatreilang bad ka tnat DoNER, ka tnat Telecommunications ka sorkar India, ka Telecom Sector Skill Council, School of Planning & Architecture, New Delhi, ka Vardhaman Mahavir Medical College & Safdarjung Hospital New Delhi, ka Design Innovation Center, UIET, Punjab University, ka ALIMCO jong ka tnat Ministry of Social Justice & Development, Government of India.
Lah ban kdew ba ha ka 22 tarik Nohprah 2022 u Myntri Rangbah duh ka ri u Narendra Modi lyngba ka juk Online ula pyllait paidbah ïa ka 5G application ha ka jingrakhe Golden Jubilee jong ka North Eastern Council kum ka jingthmu ban kyntiew ïa ka ïoh kam ïoh jam ki samla ka ri bad ban kyntiew ïa ka ïoh ka kot ha baroh kawei ka thaiñ.
Haba kren ha kane ka sngi u G.Kishan Reddy ula ong ba kane ka jingpyllait ïa ka 5G Applications ha 7 tylli ki jylla ka thaiñ shatei lam mihngi ka dei namar ka jingïohi jngai u Myntri Rangbahduh Narendra Modi ban kyntiew ïa ka Digital Economy jong ka ri.
U G Kishan Reddy ula ong ba kane ka 5G Application kan nang ïalam ïa ka ri shakhmat eh haba ïadei bad ka jingpynrung ïa ki Aadhar, United Payments Interface (UPI) bad Digilocker naka bynta ban kyntiew ïa ka ïoh ka kot ha ka juk kaba mynta lyngba ka juk Online.
Ula ïathuh ba ka NEC ka la bei 100% na ka bynta ban ai jinghikai pyntbit ïaki samla haba ïadei bad ka 5G Training Labs bad 5G Health Use Case applications ha baroh 8 tylli ki jylla ka thaiñ shathei lam mihngi.
Nongstoiñ, Nailur 29: Ka jingthang pathar ïa ki khlaw ki btap ka ktah ïa ka marïang, ki sawdong sawkun, ïa baroh ki jingthaw kiba im kiba don hapoh jong ka bad ka pynjakhlïa ruh ïa ka lyer.
Ka jingthang rnga pathar ka dei kawei na ki daw kaba wanrah ïa ka jingjot ïa ka mei marïang kumjuh ruh ïa ka koit ka khïah jong ki briew.
La ïoh jingtip ruh ba ki don ki briew ha ki thaiñ Mawlangsu kiba ju mlien ban leit tong dohum dohwah kiba pyndonkam da ki dawai bih, pynbthei bom bad kiwei kiwei pat ki rukom ban pynïap ïa ki dohum dohwah, tang na ka bynta ka jingkwah rhah bad ka myntoi shimet jong ki.
Lada ym lah ban tehlakam halor kane, kan poi ka por ba ki dohum dohwah bad kiwei pat ki jingthaw kiba im hapoh um kin duhjait syndon.
Kumta, u District Magistrate, West Khasi Hills District Nongstoiñ, hapoh ka kyndon 144 CrPC u la pynmih ïa ka hukum ban khang pyrshah ïa ka jingthang rnga, thang khlaw bad ban khaïi rnga ha baroh kawei ka thaiñ Mawlangsu, West Khasi Hills District.
La khang pyrshah ruh ïa kino kino briew ne ki kynhun kiba ju mlien ban pynïap dusmon ïa ki dohum dohwah da ki dawai bih, pynbthei bom bad kiwei pat ki rukom, ha ki um bad ki wah kiba don ha ki thaiñ Mawlangsu West Khasi Hills District, lada lap ïa kiba ïaleh pyrshah yn sa shah pyshitom katkum ki kyndon jong ka aiñ.
Kane ka hukum kan treikam noh mardor bad kan neh beit kumne, hynrei lada don ki bym sngew ïahap halor kane ka hukum ki lah ban wan ïakynduh ïa u District Magistrate West Khasi Hills District, Nongstoiñ.
Khliehriat nailur 29: Kawei ka trok kit dohkha kaba don ïa u B/R No: AP07 TH 8659 kaba kit dohkha ka la kylla khongpong noh harud jong ka surok bah ha Lumshnong kaba la wanrah ka jingmynsaw jur ïa nongñiah bad u nongbud.
Na ka liang u nongñiah jong kane ka trok u la shah ban noh ha kane ka trok kaba la khyllem ha kaba la hap ban aijingïarap kyrkieh da ka kali JCB ban pyllait im ïa u.
Hadien kane ka jingjia la pynkit noh mar mar ïa kine ki arngut shapoh Lumshnong PHC na ka bynta ban aijingsumar.
ïa ka daw jong kane ka jingjia ym pat lah ban tip thikna.
Shillong, Risaw 11: Ka United Democratic Party(UDP) ka la dawa na u Myntri ki Kam Poh Ïing ka jylla u Bah Lahkmen Rymbui ba un shim ki sienjam ban ai jingpynshitom ïa kito kiba don kti ban kawang bom pynsat khmat ïa ki nonghikai kontrak kiba tur sha Secretariat bad kumjuh na ka liang jong ka ka la kyntait ba ka don ka jingdawa hiar shuki noh ïa u Bah Lahkmen na ka shuki myntri.
Ha ka jingïakren sha ki lad pathai khubor, u President ka UDP East Khasi Hills u Bah Titosstarwell Chyne u la ïathuh ba ha ka jingïalang ka Special Core Committee jong ka party kaba la wan shim bynta da baroh ki MLA jong ka party ha ka jingïalang ba la pynlong ha ka sngi Nyngkong ki la ïakren sani bha halor kane ka mat.
“Kum ki nongïalam jong ka party, ngi la bthah ïa u myntri ka tnat ki kam poh ïing ba un pynshitom ïa kito kiba don kti ban kawang bom pynsat khmat pyrshah ïa ki nonghikai kiba ïakhih namar kaei kaba la jia ha kato ka sngi ka ktah lang ïa ki kynthei bad ki khunlung khynnah.
Na ka liang jong u Bah Lahkmen u la ïathuh ba u la pan kaiphot halor kane bad ynda la ïoh ïa ka kaiphot na ka liang jong u un sa shim ïa ki sienjam, namarkata, ngi la rai ban ap shuwa tad haduh ba u myntri un ïoh ïa kata ka kaiphot" ong u Bah TitosHaba kylli la ka don ne em ka shithi ba la phah sha ki nongïalam ka party kaba dawa ba dei ban weng noh ïa u Bah Lahkmen na ka shuki myntri, U Bah Titos u la ïathuh ba na ka liang ki nongïalam kim shym la ïoh kano kano ka shiti ban dawa weng noh na ka shuki myntri ba peit ïa ki kam poh ïing ïa u Bah Lahkmen.
“Ha ka jingshisha ïa kane ka mat ngim shym la ïatai eiei ha ka jingïalang ka Core Committee namar lehse ka dei tang ka jingkren sha ki lad pathai khubor, hynrei na ka liang jong ngi ngi pynpaw ïa ka jingpynrem kaba jur ïa kane ka jingleh ki pulit ha kato ka sngi" u la ong.
Na ka liang u Bah Titos u la pdiang ba kaei kaba jia ha kato ka sngi ka pynphalang ïa ka jingpheil jong ka bor synshar district ban pynthikna ba ka shongsuk shongsaiñ kan neh.
U Bah Titos u la ïada ruh ïa u Bah Rymbui da kaba ong ba ka jingbym lah jong u ban shim ïa ka rai marmar namar namar um dei ma u ba bat ïa tnat pla tyngka.
U Bah Titos u la ong “Kane keiñ ka jingeh kaba mih na ka sorkar khleh khawlang namar kito kiba ïoh ban ïalam ïa ka sorkar ki kham ïoh jingmyntoi ban ïa kipara ba don lang ha ka sorkar.
Lada phi peit bha, kum u myntri ka tnat pule puthi kaei ka jingeh kaba u hap ban ïa kynduh ka long ba ki nonghikai ki dawa ïa ka tulop jong ki hynrei na ka liang jong u(Lahkmen) um lah ban shim ïa kano kano ka rai namar ym shym la bat ïa ka tnat pla tyngka, lehse un peit ïa ka tnat pule puthi hynrei ban shim ïa ka rai ban pyllait tulop um don bor satia namar ïa ka pla tyngka la bat da kiwei pat ki myntri bad dei tang ma ki hi ba lah ban shim rai halor kane," u la bynrap shuh shuh “mano ba kwah ïoh nam bad mano ba dei hok ban ïoh ïa ka nam, ki paidbah ki tip bad ai ki paidbah hi kin rai halor kane".
Kynshi, Nailur 29: Kum shi bynta ban rakhe ïa ka Swachh Hita Seva ne ka jingpynkhuid shnong ba la phah da ka sorkar u Narendra Modi, ka ophis SBM Mawthadraishan Block ryngkat ka jingïatreilang ka ophis SBM Eastern West Khasi Hills District ka la pynlong ïa ka prokram Garbage Free India ne kata ka India kaba lait na ki jaboh da kaba pynlong ïa ka jingpynkhuid ïa ka iew bad jaka sangeh kali ha Kynshi Mawria.
Ha kane ka prokram la pynlong ïa ka jingïalang ba la pynïaid da u Bah P.Sohkhlet, Sordar Kynshi Mawria ha kaba la ïoh jingkren na u BDO Mawthadraishan, u Bah W.Massar, uba la ïathuh ba kane ka prokram ka long shi bynta ban pynsngewthuh ïa ki paidbah ba kin nang ban sumar khuid ïa ka ïing ka se, ka rud ka kiar bad ki jaka paidbah ruh, da kaba kiar na kaba bret pathar ïa ki plastic bad kiwei kiwei pat ki jaboh jabaiñ.
La ïoh jingkren ruh na u DC ka Eastren West Khasi Hills , u Bah G.Kharmawphlang, uba la pynkynmaw ba ka jaidbynriew Khasi kadei ka jaidbynriew kaba leh khuid naduh ki por hyndai hynthai, hynrei katba nang mih ki sngi, i kumba ki paid Khasi ki la klet noh ïa kane ka burom kaba ki la ïoh da kaba bret pathar kat haba lap ïa ki jaboh ki jabaiñ.
Hynrei u la ong ba ki prokram kiba kum kine kidei ban pynpynmaw bad kyrsiew biang ïa ki paidbah bakin tip ba ka jinglehkhuid kadei ka kaba kongsan tam ban ïoh ïa ka jingkoit jingkhiah.
U Bah Shakliar Warjri, Myntri ka tnad Sports bad MLA Mawthadraishan, ruh u la pynpynmaw ïa ka jingdonkam ba leh khuid ha ka jingim kaba man la ka sngi.
U la pynpaw ruh ka jingsngewkhia ïa ka jingeh kumno pat ban pynkhuid ïa ki plastik, ki jakhlia kiba la lum na ki shnong ki thaw.
Kumta u la kular ban pynïoh ka lai kit ñiut ha ka thaiñ Kynshi khnang ba kan pynsuk ïa ki shnong kaba pynkhuid shnong.
Hadien kane ka jingïalang la ïoh ruh ïa ka jingpynkhuid ïa ka bynta jong ka ïew Kynshi bad ïa ka jaka sangeh kali jong ka Shnong Kynshi Mawria, ha kaba la ïashim bynta lang da u Myntri, u DC, u BDO, ki ophisa, ki Engineer bad ki paidbah nongshongshnong.
Shillong, Risaw 12 : Ki thei ïalehkai kriket ka Meghalaya kiba leit ban mihkhmat sha ka lympung ïalehkai Senior Women’sT20 ha ki la mad nam rem da 14 ron ha ka Tripura ha ka jingïalehkai hynne ka sngi Balang ha Bangalore.
Ka Tripura kaba la tied nyngkong ka buh ka thong ba 146 duh noh 4 wicket ha ki 20 over ha kaba ka Meghalaya kam shym la lah ban kynjoh ïa katei ka thong bad kamai tang 43 ron duh 2 wicket ha ki 9 over.
Ka Tripura ka la tied nyngkong hadien ba ka Meghalaya kaba la jop ïa ka jingkynting pisa ka la kam ban kawang bol nyngkong.
Ka Ajima Sangma ka ïoh 1 wicket ai kamai 14 ron ka Debasmita Dutta 1 wicket ai kamai 24 ron, ka Rubi Chettri 1 wicket ai kamai 24 ron bad ka Anita Lodhi (guest player) ka ïoh 1 wicket ai kamai 42 ron na bynta ka Meghalaya.
Ka Anita Lodhi ka tied saw tylli ki saw ron ha ka jingbeh thong ïa ka ron ba la buh da ka Tripura bad pyndep da kaba kamai 21 ron (not out) na ki 10 bol, katba ka Vaincy Chaudhary (guest player) ka la shah pynhap wicket lyngba ka run out bad kamai 16 ron da kaba khyrwit lai tylli ki saw ron na ki 19 bol.
Ka Meghalaya kan pynkhreh pat ban ïakhun pyrshah ïa ka Andhra Pradesh ha ka sngi sngi Palei.
Jowai, Risaw 12 : Ka lympung ïalehkai jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi ha Kiang Nangbah Stadium Dongmihsngi Jowai.
Ïa kane ka lympung la pynïaid da ka West Jaiñtia District Sports Association (WJDSA) shi bynta na ka jingrakhe jubilee ksiar jong ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun mynta ka sngi ka kynhun ïalehkai jong ka Dulong SC kala lah ban pynliem da 1-0 kol ïa ka Chutwakhu SC, ïa katei ka shikol na ka Dulong SC la thep ha ka jingïakhun jong ka kylla miet da u Emi wa oo Laloo haka minit ba 88.
Lyngka kane ka shikol Dulong SC kala long syndon ka nong jop mynta ka sngi.
Ka jingïakhun lashai ka sngi 13 tarik kan long hadpeng ka Demthring SC pyrshah ïa ka Sailung Ialong SC ha ka por 2 baje shiteng nohphai sngi.
Shillong, Risaw 12 : Ka kynhun ki rangïalehkai kriket ka Meghalaya ki la mad nam rem ha ka jingïalehkai kaba ar ha ka lympung Syed Mushtaq Ali Trophy T20 tournament da 83 ron ha ka Haryana ha ka jingïalehkai hynne ka sngi Balang ha Mullanpur, Punjab.
Ka Meghalaya ka la kawang bol nyngkong bad ka la lah ban khanglad ïa ki jingkamai ron ki rangïalehkai ka Haryana kaba la buh ka thong ba 136 ron da kaba duh noh 7 wicket ha baroh ki 20 over.
Ka Meghalaya ha ka jingbeh ïa katei ka ron kam lah ban tied bol khamtam ha ki bol ba la kawang da u Amit Mishra uba dei u rangkawang bol spin uba la khur 3 wicket ai kamai 10 ron.
Ka Meghalaya ka la shah pynhap lut baroh ki wicket da kaba kamai tang 53 ron.
Ha ka pali kawang bol, u Rajesh Bishnoi (guest Preofessional) u khur 4 wicket mar wei ai kamai tang 12 ron ha ki saw over, uba la jied ban kawang bol nyngkong hadien ba jop ka jingkynting pisa, katba u Chengkam Sangma (1/6), Raj Biswa (1/22) bad Abhishek Yadav (1/24) ki khur mar shi wicket.
U Chirag Khurana ha ka pali tied u kamai 21 ron, katba u Dippu Ch Sangma u la ïarap kamai 11 ron.
Ka Meghalaya kan sa ïoh ban pynkhreh pat ban ïakhun pyrshah ïa ka Karnataka ha ka sngi Palei.
Shillong, Risaw 12 : Ka jingïakob kieng lieng kaba la tip kum ka “Meghalaya Kayak Festival 2022’ kan sdang mynta ka sngi Palei ha wah Umtrew jong ka shnong Umtham, Ri-Bhoi District ha kaba 11 ngut ki samla kin mihkhmat ïa ka jylla ha katei ka jingïakop kieng lieng.
Ki 11 ngut ki samla ba kynthup phra ngut ki samla Khasi kiban ïashim bynta ha katei ka jingïakop kieng lieng ki kynthup ïa u Khrawbor Mawnai (20 snem) , Pynshngaiñ Kurbah (17 snem), Bishnu Sharma (16 snem), Indra Sharma (12 snem) , Dameshwa Kurbah (16 snem), Batskhem Nongbak (16 snem), Mebanjop Kharkrang (16 snem) , Gilbert Kharkrang (21 snem), Payaskhem Kurbah (17 snem), Vikas Rana (20 snem) bad u Kyrshanborlong Khyriem (20 snem).
Ha katei ka jingïakop kieng lieng kaban neh saw sngi kaban kut ha ka 16 tarik Risaw, kin don haduh 100 ngut kiban ïashim bynta na ki 20 tylli ki ri jong ka pyrthei ba kynthup ki nongïalehkai Olympic.
La phiah ha ki lai tylli ki kyrdan ïakop kieng lieng ba kynthup ïa ka Downriver Time Trial, Extreme Slalom bad Downriver Freestyle na bynta ki nongïalehkai professional kumjuh ruh na bynta ki amateur bad kiba dang khynnah.
Ki nongïashim bynta kiba kham paw kiban ïashim bynta ha kitei ki saw sngi na ki ri ka pyrthei ki kynthup ïa ka New Zealand, United Kingdom.
Germany, France bad Canada.
Ki katto katne ki nongïalehkai ki kynthup ïa ka Beth Morgan, Nouria Newman, Sofia Reniso, Giovanni De Gennaro bad Andi Brunner.
Ki nongïalehkai kiba napoh ri India ki kynthup ïa u Amit Magar, Ashu Rawat, Anne Matthias, Nisphul Jose, Manish Rawat, Pinky Rana bad Naina Adhikari kiba dei ki nongïakop kieng lieng ba pawkhmat kum na ka jylla Uttarakhand, Karnataka bad Kerala.
Shillong, Risaw 12 : U Bah Hubert Paliar uwei na ki samla rangbah ka jylla ha ka jingïalehkai ïakhun kti mynta ka sngi Palei ha ryngkat ki 9 ngut kiwei pat ki nongïakhun kti un mih na la ka jong jylla ban leit ïashim bynta ha ka 43rd World Arm Wrestling Championship kaban long ha ri Turkey naduh ka 14 tarik haduh ka 23 tarik Risaw 2022.
U Bah Hubert Paliar uba don ruh ka jingduna ha ki bor ïoh sngew bad ym lait kren un sa ïashim bynta ha ka jingïakhun ha ka kyrdan jong ki briew ba duna dkhot met.
Na ka liang ka kong Miriam Thangkhiew kaba dei ka kurim ka la pynpaw ka jingsngew nguh bad ai khublei ïa baroh kito kiba la don bynta ban noh synñiang na bynta u Bah Hubert Paliar ha ka jingleit jong u bah mihkhmat ïa ka jylla bad ka ri India sha katei ka jingïalehkai ha Turkey.
Ha ka jingïakynduh bad ki nongthoh khubor ha Shillong Press Club ha ka sngi Balang, ka Kong Miriam ka la ïathuh ba u Bah Hubert Paliar u la ïoh ban pynkhreh mynta tang kumba shi bnai.
Ha ka jingïarap ban batai ïa ki jingkren, ka Kong Miriam ka la ïathuh ba u Bah Hubert Paliar u ai khublei ïa baroh ki paidbah kiba la ïarap ban noh synñiang bad kyrpad ruh ban buh jingdwai lem na bynta jong u ha ka jingleit ïashim bynta ha kateika lympung.
Ka la batai ruh ba u Bah Hubert Paliar u kyrmen skhem ba un wanrah jingjop na katei ka jingïakhun.
Nalor u Bah Hubert Paliar, kiwei pat kiban leit ïakhun sha Turkey ki kynthup ïa u Bah Alan S Marbaniang, Kishore Chettri, Everson Thangkhiew, Angel Merry Mylliem Umlong, Airiky-menlang Lyngdoh, Margaret Pathaw, Alexan-der Lyngdoh bad Banshan Terang.
U Mainbor Khyriem (Refree/Official) bad u Bah Nick Nonglyer (Refree).
Ka jingbuh thong jong ka Sorkar India ban pynpoi ïa ka umbam umdih sha manla ki thliew iing jong ki briew lyngba ka Jal Jeevan Mission (JJM) kan ym don jingmut lada ka jingpynneh ïa ki khlaw ki btap bad lada kam don satia ka jingïada ïa ki tyllong um, ki wahduid bad ki wahrit kiba la sdang ban kylla long pynban ki nala pyntuid jaboh bad ki Dusbin jong ki briew kiba isih ïa ka jingjaboh bad kiba ieid tang ban pynkhuid tang ïa ki saw kynroh jong ka ing ka sem lajong.
Ka jingïalap paidbah jong ka tnat PHE ha baroh kawei ka jylla halor ka jingpyntreikam ïa ka Jal Jeevan Mission ïa ka phang, ‘ka um ka jingim’ kan shu long tang ka tamasa ïatem ïaput, bad ïadih sha sngewbha lada kane ka tnat kam jyrwait skhor ïa ki Dorbar Shnong ki bym pushe ban pynneh pynsah ïa ki tyllong um ha ki shnong ki thaw.
Ka jingpynbna jong u Myntri Rangbah ka Jylla, u Conrad Kongkal Sangma dang ha ki snem ba la leit noh ban wanrah noh da ‘Water Policy’ ha ka Jylla Meghalaya ka dei ka jingkyndit bynriew biang por jong ka Sorkar Jylla shwa ba ka ‘nem sniew kan sar ïa ka Jylla Meghalaya baroh kawei.
Lada ka Sorkar Jylla kam kyndit noh na kaba ïohthiah kan sa poi ka por ba ki tyllong um kin sa rngad, ki um ki wah kin jaboh bad kin ym long shuh wat tang ban pyndonkam.
Peit ka nuksa ïa ka Wah Umkhrah bad ka Wah Umshyrpi kiba dei ki ar tylli ki wah kiba kongsan tam ha ka nongbah Shillong, ki dei ki wah kiba la shah lehsat bad shah lehbeiñ ha ban da biang ha ki paidbah nongshong shnong khlem jabieng, khlem jingïohi jngai bad khlem ka jingisynei ïa ka Wah kiba long ki tyllong um kiba kongsan u khun bynriew.
Ka jingjaboh ba isaitmet ha kine ki artylli ki wah ka la pynlong ïa ka Khasi Hill Autonomous District Council (KHADC) ban shimkhia bad ban wad da kino kino ki lad ki lynti ban pynkhuid ïa kine ki wah hynrei kane ka la kut noh tang ha ki shikhyllipmat kaba lah ban ong ba ka dei tang ka rongphong shi sngi ne ka tamasa ïa shondur ha ka sngi pynkhuid wah bad ha ka jingplie mot.
Hynrei kane ka sienjam jong ka District Council ban buh da ki Waste Trap ne ki jar set jaboh na ki thliewiing briew ban khanglad ïa ka jingpyntuid ïa ki jaboh sha ki nala kiba kit pat ïa ki jaboh sha ki Wah, kam shym pynseisoh satia namar kane ka jingthmu ka la phiel.
Ka jingker ïa ki jar nar ha shilynter jong ki rud ka Wah Umkhrah ka la kham pynshynraiñ ïa ki riewdusmon bad briew kiba ieid ïa ka jinglehsih bad kiba shu pule tang ha ka skul ba ka jingkhuid ka ïajan eh bad ka jinglong Blei.
Jin lada ka Wah Umkhrah bad ka Wah Umshyrpi kin dei kiba khuid khlir khlir kin jin da la long ki ar tylli ki tyllong um kiba kongsan tam ïa ki paidbah ka sor Shillong bad ki paidbah kin ym donkam ban ap ïa ka um na ka Dam Mawphlang ba la sam da ka tnat PHE lyngba ka Greater Shillong Water Supply Scheme.
Ka jingïar jong ka Sor Shillong na ka jingkharoi ki nongshong shnong kan sa pynduhjait ïa ki tyllong um namarba ki briew ki hap ban pynngat bad pynkhyllem ïa ki dieng ki siej haba ki shna iing shna sem.
Ka jingïar jong ka sor Shillong mynta ka la pynsyllen ïa ki khlaw ki btap.
Ki briew ki la nang kyntur sha ki jaka ba kham kyndong namarba ka Sor ka la khapngiah shaba palat.
Ki jaka khlaw ha ka nongbah Shillong ki la nang lut bad ki la nang syllen.
La i donkam kyrkieh ïa ki bor synshar shnong, ka KHADC bad ka Sorkar Jylla ban pynjari da ki adong kiba pyrkhing bha ïa ki paidbah ba kin kiar katba lah ban pynduh ïa ki tyllong um bad ïa kiba ju mlien ban pynlong jaka thehniut ïa ki Um ki Wah.
Ka jingkyrduh um kan pynkharoi ïa ki khniang jingpang balaiphew jait.
Ka por kan sa poi ba ki briew kin hap ban dih wat ïa ka um ka bym bit shuh ban dang pyndonkam tang namar ka jingsliang um.
Ka jingkyrduh um kan sa wanrah ïa ka thma kyrduh um bad kan sa wanrah ïa ka khlam bamduh.
Kan ym don jingmut satia ban hikai ïa ki khynnah skul ban thung ïa uwei u tynrai dieng shisien shisnem lada ym lah pat ban hikai ïa ki ba kin ri kin sumar ïa u tynrai dieng ba ki thung.
Ka jingrakhe ïa ka sngi pynneh mariang kan ym long kaba don jingmut lada ka Sorkar kam long kaba peitngor lypa ïa ki jingma kiba ap ïa ki paidbah nongshong shnong ha ki 15 snem bad ki 20 snem ki ban sa wan.
La bishar ïa ka jinglong jingman tang ha rilum Jaiñtia bad sha ki thaiñ Lyngngam jong ka West Khasi Hills Distirct kaba jur bha na ka jingtih dewiong, ki paidbah kim shlan shuh wat ban pyndonkam ïa ka um kaba tuid ha wah ha kaba wat ïa ka um kaba ki dih bad ki sum ki hap ban shu thied da ka pisa namarba ka um kaba mih na ki krem ki kroh bad na ki umpohliew ki la kylla bih na ka daw ka jingtih dewiong.
Kane ka dei kawei ka nuksa kaba rit bha ba ki paidbah ki dei ban kyndit bynriew bad ki hap ban kylla thiah kylla dem noh nangne shakhmat ban ym hun tang ban shu dih ïa ki um bilor ba la pynmih da ki Kompani namar kine ki Um bilor ki don ïa ki jingkhleh chemical ban pynneh ïa ka jingkhuid jong ka um tang hapoh katto katne taïew.
Nongstoiñ, Risaw, 12: Kum ka jingrakhe ba kyrpang ia ka jingdap 75 snem jong ka jinglaitluid jong ka ri India kaba la tip kum Azadi Ka Amrit Mahotsav, ka ophis jong u District Sport Officer West Khasi Hills kan pynlong ïa ka jingïamarehthong kaba 8.7 kilomitar ha ka 17 tarik mynta u bnai.
Ha u kyrwoh ba la phah mynta ka sngi da ka kong Balarina Syiem DSO, la ong ba ha ka katei ka jingïamareh thong yn pdiang ïa baroh shynrang bad kynthei kat kiba kwah ban wan ïashim bynta.
Hynrei ki hap ban pynpoi ïa ki kyrteng jong ki ha ka ophis jong ka ha lane shuwa ka 14 tarik mynta u bnai ha ka por long trei bad kiba wan ai kyrteng, ki dei ban wanrah lang ïa ki original birth certificate na ka bynta ban pynshisha.
Na ka bynta kiba wan ai kyrteng hadien katei ka tarik ba la buh yn ym pdiang shuh bad kiba lah ban ïashimbynta kin dei beit tang na West Khasi Hills.
Ïa katei ka jingïamareh, yn sdang na phyllaw jong ka ophis u Deputy Commissioner ha ka por 6.45 baje mynstep bad baroh ki ba nongïashimbynta kin pynpoi ha ophis jong ka DSO ha ka por 6.00 baje mynstep.
Ki buskit na ka bynta ki nong jop ki don lai tylli ba kynthup ïa ki shynrang bad kynthei, kata ba nyngkong Rs 5000 tyngka ba ar Rs 3000 tyngka bad ba lai Rs 2000 tyngka.
Mawkyrwat, Risaw, 12: U bah Dhanderly Myrthong na ka Shnong Umdeiñ Mawshynrut Constituency, West Khasi Hills District u ba dei uwei u nongtrei kam sorkar u ba la shongthait hynrei ba u dang ïai bteng pat ha kiwei ki bynta ban shakri ïa ki paidbah lyngba da ka jingaidawa kynbat ne dawai khasi, katkum ka jingïathuh jong u kane ka jia hadien ba ki briew ki la ïoh shibun ki jingpynkhiah na ki jingpang ba bunjait kum ka bampong, pangshini, thai-roit, pang-py, ñiang-sohot bad wat ban sumar ïa kiba don jingduna ha ka khlieh bad ki jingpang mynsaw na ki jingjia ne accident bad kiwei de ki jingpang ha kaba ki briew ki la ïoh ka jingkoid lyngba da ka jingdih dawai na une u Rangbah.
Katkum ka jingïathuh jong u, kaba pynlong ïa u ban un long kum u nongaidawai dei hadien ba u la ïoh ïa ka jingpang ïa lade haduh ba un da ring swai, kumta ha kawei ka sngi u la phohsniew don ba pasiaw ha u ba u batai shaphang kita ki dawai kynbat ban ïoh ka jingkoid na kata ka jingpang kaba la ban ha u.
Hadienkata, u la pyrshang ban bam bad dih ïa kita ki dawai kynbat, u la ïoh jingkhiah shisha.
La ong ruh ba katba nangmih ki sngi ki por u nang lap shuh shuh sa ïa kiwei pat ki kynja dawai khlaw kiba lah ban pynkoid wat ïa ki jingpang bam pong ne sancer, thynroit, pang shini, pang-py, pang ñiang-sohot bad kiwei ki de, ha kaba kane ka la long shisha ka lad jingpynkhiah ïa kito ki briew kiba la mat ïa ki jingpang kiba eh.
Shuh shuh katkum ka jingïathuh jong u, nyngkong u ai dawai tang ha ïing kata ha Shnong Umdeiñ hynrei namar ba bun ki nongpang na ka thaiñ Mawkyrwat, Nongjri, na East Khasi, na Jowai, u la rai ban buh dukan noh ha Mawkyrwat kata tang ha ki sngi ïew Mawkyrwat hynrei ha kiwei pat ki sngi u don beit ha shnong ha Umdeiñ.
Haba bud-dien ban pynshisha na ki nongpang kiba la ïoh jingkoid na u bah Dhanderly Myrthong, kine ki briew ki la pynpaw ka jingsngewnguh kaba khraw namar ha ka jaka ba kin pynlut ka pisa tyngka ha ki jaka sumar ha kylleng ka jylla Meghalaya bad shabar ruh ka lah ban long tang ka jingpynsep ei ïa ka por bad ka pisa hynrei lada dih dawai tang na u bah Dhandarly Myrthong ki la ïoh jingkhiah kaba biang watla ki la leit ha ki jaka sumar ne ki hospital bapher bapher ha ka jylla Meghalaya.
Halor kane, na ka liang u bah Dhanderly Myrthong u la pynpaw ka jingsngewnguh nyngkong ïa U Trai Nongbuh Nongthaw ba U la ai ïa ka sap kaba kyrpang ïa u bad lyngba kane ka kam u kwah ban shakri ym tang na ka bynta ka jingmyntoi ïa lade shimet hynrei kaba kongsan ka long ban ai ka jingshakri ïa u duk u suk uba ïoh mat ïa shibun ki jingpang kiba ymdon lad shuh da kiwei pat ki lad ki lynti.
Kumta u buh ka jingkyrpad ïa ki paidbah ba ai ba kin shim ïa ka lad ka kabu katba dang biang ka por ym ba ynda la dier ka por, ïoh ba ym lah shuh ban pynkoid ïa kita ki jingpang.
Ha kajuh ka por u la ai ruh ka jingkhublei ïa ka shnong Mawkyrwat ba ki la ai jingbit ïa u ban buh ïa ka jaka sumar hapoh jong ka shnong ka ban sa long kawei ka lad ban ai ka jingshakri na ka bynta ki paidbah kiba donkam ka jingïarap ha ka liang ka koit ka khiah.
U la pyntip ruh lada don kino kino ki briew kiba kwah ban ïa kynduh ïa u ki la ban phun ha u 6009704503 lane ïa kynduh markhmat bad u ha Mawkyrwat tang ha ka sngi ïew Mawkyrwat kaba u buh ïa ka jaka ai jingsumar hajan bad ka Police Stations Mawkyrwat.
Nongstoiñ, Risaw, 12: Ka election ban jied ïa ki nongmihkhmat sha ka Ïingdorbar Thaw Aiñ ka jylla ka sah satang saw bnai bad ki kyrtong na ki seng saiñ pyrthei bapher bapher, ki la sdang ban kyndeh mynsiem la ki dei nongmihkhmat kiba don ha kane ka sorkar kaba mynta, ne la ki dei ki bym dei shuh ki nongmihkhmat, hynrei kiba la ïakhun teng ïa ki election ha ki snem ba la dep bad wat kito ki bym pat pyrshang ban ïaleh elekshon mynno myno ruh.
Ha kaba ïadei bad ka Mawshynrut Constituency, u bah Kyrshan Sangriang uwei na ki nongshong shnong na Mawshynrut, u la ong ba ka election ha un snem ban wan ha Mawshynrut Constituency, kan long kaba itynnad haduh katta katta.
Namar, haduh mynta ka sur na ki paitbah jong ka ri Lyngngam baroh kawei ka sawa beit tang ha ki ar ngut kata u bah Gigur Myrthong MLA ba mynta na ka NPP bad u bah Methodius Dkhar u kyrtong ka HSPDP.Ha kajuh ka por u la ong pat ba haba peit ïa ka jinglong jingman bad sngap ïa ka sur na ki paitbah nongshong shnong, u kyrtong ka HSPDP u la nang ïoh mynsiem katba nang mih ki sngi, namar haba pynlong jingïalang haman la ki jaka ban jied ïa ki nongkitkam, ki paitbah ki tuid da ki spah ngut.
U la ong ruh, “Ka jingleit jong ki ruh kam dei ba ki leit bad ki donkam ban pan bai nong, hynrei ki pynlut hi na ka pla bad ki da ong artad ba shuwa ka sngi thep vote kim don kam ei ei hynrei ki donkam ïa ka jingkylla".
Nongstoiñ, Risaw, 12: U lum Mawthadraishan u dei u lynter lum u ba jrong tam ha West Khasi Hills bad naduh ki ranab haduh kliar jong utei u lynter lum, ki dap da ki pung bad ki tyllong um ki bym ju rngad baroh shi snem la ka dei ha ka por tlang ne lyiur.
Ki don da ki phew tylli ki shnong kata naduh Parïong, Law-byrtun Mawkyllei, Umkrem, Dom-phetkhñiang, Mawkohngei, Nongshillong, Umjei, Mawroh, Markasa, Nong-kasen, Laitkseh, Khyllem, Shophria, Umlieh, Maw-langkham, Ksehkoh-long, Mawïawet, Nongdom bad kiwei iwei kiba don ïa ki tyllong umbam umdih ha utei u lynter lum.
Kaba isangsot ka long ba katba nang mih ki snem ki khlaw kiba jyrngam ha shilynter utei u lum, ki la nang synlen namar ka jingthnag rnga pathar bad lada katei ka jingthang rnga kan dang ïai bteng, ym don jingartatien ei ei ba baroh ki tyllong um bam kin sa tyrkhong lut.
Haba poi ha kitei ki lynter lum ha kine ki sngi, la lap ba ka tdem na ki thliew thang rnga, kam ju jah baroh arphew saw kynta ka lyer kaba beh hir hir ha kliar jong kitei ki lum ka sma iwkhong bad haba peit ïa ki khlaw la isangsot.
Haba phai ha katei ka jingthang rnga pathar ha utei u lum, la I donkam haduh katta katta ba ka dei ka kamram jong u Syiem ka hima Myrïaw bad ka dorbar jong u ki la dei ban ïatai halor katei ka mat.
Ym lah ban len ba ki trai jong ki jaka ba don kitei ki khlaw kiba la synlen, ki lah ban ong ba u Syiem bad ka dorbar hima kim don hok ban wan tuklar ïa ka khaw shimet jong ki.
Hynrei lada kan jia ba ki tyllong umbam umdih jong ki phew tylli ki shnong bad ki phew hajar ngut ki nongshong shnong kin duh um, mano ban kitkhlieh.
Nalor kata ha kaba ïadei bad ka jingthang rnga pathar ym tang ha kitei ki jaka, hynrei ha ka District baroh kawei ym lah ban len ba ka dei, namar ka sorkar jylla ka la pynkheiñ im im peit peit ïa ka hukum kaba la pynmih da ka ïingbishar ba hakhlieh duh jong ka ri ka Supreme Court ba don burom bad hangne ka pynishai kdar, ba ka jingkyrkait, ka jingpyrta shla ban pynneh pynsah ïa ka mariang da ka sorkar, ki sengbhalang bad ki khynnah skul man la u snem jong u bnai jylliew, ka dei tang ka kam kai bad ka buit poh jongno re.
Nalor kata ka sorkar ka ong ruh ba ka jingbret pathar ïa ki plastic bad kiwei kiwei ka pynjaboh ïa ka mariang, te hato ka tdem kaba mih na ki thliew rnga bad ka jingsynlen ki lum ka long kaba bha ne em.
Lada kan long kumne ka la dei ka por ba ka sorkar ka la dei ban pynduh noh ïa ka Forest Department bad ban khang tala noh ïa baroh ki ophis hapoh ka jylla.
Nongpoh, Risaw 12: U wei u rangbah briew bala antad haka rta ba 40 snem mynta ka sngi u la shah tynrah ha kawei ka trok kaba dang wan ha Guwahati haduh ba un da khlad noh ha shen namar ka jingmynsaw jur.
Katei ka jingjia kala jia haka por kumba 11:30 eiei mynstep ha kaba katei ka trok kaba don ïa u number AS 01 EC 0965 ka dang wan naki thaiñ Guwahati hynrei yn poi ha Jorabat katei ka trok kala leit ban tynrah beit ïa utei u rangbah bym pat lah ban ithuh haduh ba un da khlad noh syndon na kane ka sla pyrthei.
Ki pulit jong ka Jorabat mar mar kila pynkit ïa utei u rangbah sha Guwahati Medical College and Hospital (GMCH) ban pyndep ïaka post mortem.
Kat haduh ban da thoh ïa kane ka khubor ym pat lah ban tip ïaka kyrteng bad jaka sah jong utei u rangbah, bad naka liang ki pulit kila register case pyrshah ïa u nongñiah katei ka trok bad ka jingtohkit halor katei ka jingjia ka dang ïaid shakhmat.
Jowai Risaw 12: Ka kong D.D Syngai, MCS Additional Deputy Commissioner ka West Jaiñtia Hills District haba ai jingkren kum ka kongsan ha ka jingïalang plie ïa ka jaka ai jingsumar ïa ki nongpang kiba don haki ïing ki sem ne ka ‘Home Health Aide Skill Training’ kala kyntu jur ïa ki samla ‘wat hapdeng ka jingeh jong ka jingkyrduh kam kyrduh jam hapoh ka Ri hi baroh kawei hynrei kum ki samla ki dei ban ïeng hala ki jong ki kjat na ka bynta ban pyndap pynbiang ïa ki jingdonkam’.
Ka la ong ‘haoid ka pyrthei mynta kiba bun na ki samla ki shem jingeh ban ïoh ïa ki kam sorkar hynrei na ka liang ka sorkar ruh ka la wad ki lad ki lynti ban teh lakam ïa kane da kaba pynkhreh ki prokram ai jinghikai bapher bapher ïa ki samla kum ka Meghalaya State Skill Development Society (MSSDS) khnang ba ki samla kin ïoh jinghikai ban ïeng ha ka nongrim ba skhem ïa kaei kaba ki la angnud’.
‘Ym tang ka sorkar wat ki kynhun treimon sngewbha (NGO) kila wan shakhmat ban pynlong kun kine ki prokram ai jinghikai na ka bynta ki samla pule ban ïoh ïa ki jinghikai hashwa ban sdang ïa kano kano ka kam ba ki don jingmut’, la ong shuh shuh ka kong Syngai.
Ha ka juh ka por ka pynpaw ka jingsngewkmem bad ai ka jingïaroh ïa ka Mih-Myntdu Community Social Welfare Association (MCSWA) kawei na ki kynhun seng treimon sngewbha kaba dang ïaid bteng haduh mynta ïa ki kam babha jong ka ha ka imlang ka sahlang naduh ba la seng ïa ka haka snem 1982.
Ka ai khublei kumjuh ïa ki 30 ngut ki samla ki ban shah hikai haka kam ‘Home Health Aide Skill Training’ lyngba ka MCSWA ban ki kin pynleit jingmut bha haka jingshah hikai, da kaba ong ba ka jingsumar ïa ki nongpang ha ki ïing ki sem ka dei ka kam kaba khraw eh bad ka long ruh ka lad ai jingïarap ïa kito ki longïing kiba mad shisha ka jingeh namar ka jingbym don ki nongsumar,Kala pynsngew ruh ba ka long ka eh haduh katta ban wad ïa ki briew kiba donkam ban ai jingsumar ïa ki nongpang ha ki ïing ki sem, hynrei lyngba ka jingdon kum kane ka jaka ai jinghikai ha Jowai kan long ka jingkyrkhu ïa kiba bun ba lang.
Ka kong Syngai kala kyntu ïa kitei ki samla kiba shimti ban shah hikai ïa kane ka kam kin sa long shisha ki jingkyrkhu ïa kiwei bad “ka jingkyrkhu kaba phi ïoh na ki longïing jong kiba pang ba shitom kan long kaba khraw eh kaba phim lah ban nujor bad ka pisa".
Kum ki samla ki ban trei ïa kane kam ki dei ban don jingmut jingpyrkhat kaba khlaiñ bad ka mynsiem jingïadei bad ki nongpang, da kaba pynkut ïa ka jingkren ka kong Syngai kala pynkymmaw ïa ki kyntien kiba ong ka ‘jingshakri ïa ki para briew ka dei ka jingshakri ïa u Blei’.
Nongpoh, Risaw 12: U Deputy Commissioner (Supply), Ri Bhoi District U la pyntip paidbah ba ïa u khaw AAY, PHH, NON-NFSA bad PMGKAY naka bynta u bnai Risaw, 2022 la pyllait sha baroh ki dukan Ration (Fair Price Shop) hapoh Ri Bhoi District.
Ka jingsam ïa kine ki Khaw ka long, u Khaw PMGKAY u ba khlem da donkam ban siewdor yn sam mar 5 Kilo shi khlieh briew katkum ka jingdon briew ha ki Card Rashon AAY bad PHH, u khaw AAY 35 Kilo shi iing ha ka dor Rs.3/- (Lai tyngka) shi kilo tang ïa kiba don ïaka Card AAY, u Khaw PHH 5 Kilo shi khlieh briew ha ka dor Rs.3/- (Lai tyngka) shi kilo bad ïa u Khaw Non-NFSA 7.215 Kilo shi iing na ka bynta ki longing kiba don ïa ka Card Non-NFSA ha ka dor Rs.10.82p shi kilo.
Kito ki longing ki bym don ïa ka Card Ration lane kiba la kum pynjah ïaki Card AAY, PHH hynrei kiba don kyrteng pat ha ka List ba la ai da ka ophis sha ki Fair Price Shop Dealer ki lah ban shim ïa ka bhah kaba la mang ïaki.
Baroh ki Wholesaler ki dei ban pynpoi ïa u khaw sha ki dukan jong ki Fair Price Shop Dealer katkum ka Section 24 jong ka National Food Security Act, 2013 bad lada lap ne don ki Wholesaler ne ki Fair Price Shop Dealer kiba shim pisa ne pynduna jingthew kilo kin shah pynshitom katkum ka Section 7 jong ka Essential Commodities Act, 1955 bad katkum ka Section 3 jong ka Preventive of Black Marketing and Maintenance of Supplies of Essential Commodities Act, 1980.
Nongpoh, Risaw 12 : Sa tang katto katne bnai kan poi sha ka samoi ba ki paidbah kin pynthymmai baing ïa ki nongmihkhmat na ki Constituency bapher bapher hapoh ka jylla sha ka ïing Dorbar Thaw Aiñ ka jylla bad kumba long mynta haba phai sha ka Umsning Constituency ha Ri Bhoi ki la sdang mih ki kyrtong kiba thmu ban ïa aireng ha kane ka kynti na katei ka Constituency kaba dang dei kawei na ka Constituency kaba dang mih thymmai ha Ri Bhoi.
Haba phai halor ka jinglong jingman na ka bynta ka jingpynkhreh ban aireng ha kane ka Constituency ki la don haduh 6 ngut ki kyrtong kiba la paw pyrthei bad kiba thmu ban aireng ha kane ka election 2023 na ki party bapher bapher.
Kitei ki 6 ngut ki kyrtong kiba la thikna ban ïakhun ha kane ka election 2023 na Umsning Constituency ki kynthup ïa u Dr.Celestine Lyngdoh na ka party Congress (INC), u Bah Jason S.Mawlong na ka party NPP, u Bah Sunshine Makri na ka party UDP, u Bah Primson Makdoh na ka party HSPDP, U Bah Donlang Sohkhlet na ka party PDF bad u Dr.Ricky A.J Syngkon na ka party VPP kaba dei kawei na ka party ba dang mih thymmai hapoh ka jylla Meghalaya.
Kumba long haduh mynta lait na kitei ki 6 tylli ki party ka dang don ruh ka ham saïa ban dang mih sa kiwei ki party kum ka party AITMC bad ka party BJP ha kaba haduh mynta ym pat paw satia ïano kitei ki party kin pynieng lane ban pynlong kum u kyrtong ban aireng ha kane ka election 2023 na Umsning Constituency.
Haba kren halor ka jinglong jingman kane ka election ban sa wan jong u snem 2023, na katei ka Constituency, ki party kiba la kham paw bad kiba la thikna ba ki kyrtong kin aireng bad kiba la sdang ruh ban khieh ban ksar ban pynkhlaiñ ïa ka party ki kynthup ïa ka party NPP, PDF, INC, HSPDP bad UDP bad kiwei ki party kim pat da kham paw bad wat la katta ruh haduh kine k sngi ym pat lah ban tip kino napdeng kine ki party kiba poi sh ka jingjop ha kaba ka jingpan jingkyrshan na ki paidbah lyngba ki kyrtong ka dang ïaid napoh napoh bad kam pat da paw pyrthei satia haduh katta katta.
Nongpoh, Risaw 12: Ka jingsniew palat ka surok na Umïam sha Mawiong ban leit sha Nongbah Shillong ka la wan rah shisha ka jingeh kaba khraw bad bun na ki paidbah nongleit nongwan lyngba kane ka surokbah ki la pynpaw ka jingsngewkhia kaba jur halor ka jinglong jingman jong kane ka surok.
Haba kren halor ka surok, ki paidbah naduh na Guwhati ban ïaid lyngba ka Ri Bhoi District ki dap shisha da ka jingkmen ban ïaid ban ieng da ka jingdon ka surok 4-lane ha Ri Bhoi, hynrei tang shu lait na Ri Bhoi District ban leit sha Shillong kiba bun ki nongleit nongwan ki la pynpaw ka jingeh kaba khraw na ka daw ka jingsniew palat ka surok kaba haduh mynta ym shym la don kano kano ka jingmaramot ne pynbha ïa katei ka surok ban ïaid sha Nongbah Shillong.
Kumba la sakhi bad iohi ka jinglong kane ka surok ka la dap da ki thliew ki syar suda ha shi lynter ka surokbah na Umïam sha Mawiong bad tang ka daw ka jingsniew kane ka surok ka la wan rah ruh ka jingdheng kali kaba ktah ïa ki nongleit nongwan.
La sakhi ruh ba kane ka jingsniew ka surok ka dei kaba la slem bha ha kaba naduh ki nongñiah kali bad wat ki paidbah nongleit nongwan ki la khñiu bad ud na ka por sha ka por bad teng teng tang na ka jingsniew ka surok ka la wan rah ka jingjia ba sngewsih bad ka jingdheng ki Kali paidbah ba ïaid lyngba kane ka surok.
Shuh shuh, kumba la lap ne sakhi ha kine ki sngi dei tad haduh ba kiba bun ki paidbah ki la ud la nam halor ka jingsniew kane ka surok ba ka sorkar mynta ka la sdang ban tih ïa kitie ki jaka ba sniew na ka bynta ban siang rong bad namar ka jingrit ka surok na ka daw ka jingtih ïa ka surok da ki puh shilum (JCB) ha ka por mynsngi ka la wan rah pat ka jingdheng kali kaba pynjynjar arshah ïa ki paidbah nongleit nongwan.
Jowai Risaw 12: Kawei na ki kynhun treimon sngewbha ka Mihmyntdu Community Social Welfare Association (MCSWA) mynta ka sngi kala plie ïa ka jaka ai jinghikai ïa ki samla ha kaba ïadei bad ka rukom ai jingsumar ïa ki nongpang ha ki ïing ki sem ne ka ‘Home Health Aide Skill Training’ kaba don ha Salaroh Jowai, kane ka jaka ai jinghikai ka long shi bynta na ka Skills Meghalaya bala ïarap pisa lyngba ka Meghalaya State Skill Development Society (MSSDS).
Ha kane ka sngi la wan ban plei paidbah da ka kongsan ka kong D.D Syngai MCS Additional Deputy Commissioner ka West Jaiñtia Hills District, katba ki samla kiba sdang ban ïoh jinghikai ki don haduh 30 ngut bad ha ka juh ka por la kitbok ïa kitei ki samla ba kin long kiba mihnot ban wan sha ka jingshah ai jinghikai tad haduh ban da dep jong ka Course.
Ha kane ka jaka ai jinghikai yn ai jingbatai ba bniah ïa ki nongshah hikai ba kin tip ïa kiba bun ki jait sumar ïa ki nongpang katkum ka jingdonkam jong ki ha ki ïing ki sem naduh ka rukom thew ïa ka jingkhia, BP, shini, rukom dih dawai ba la bthah da ki Doctor, ka jinglehkhuid ïa ki nongpang nalor kiwei kiwei de.
Ha kaba yn wan ban ai jingïarap lang da ki katto katne ngut doctor hapoh kane ka jaka ai jinghikai.
Ka Dr.J.N Shullai kaba dei ka Director jong ka SDO-MCSWA kala pynsngew ba ka jingthmu ban plie ïa kane ka jaka ai jinghikai halor ka nongrim hadien ba kala ïohi ïa ka jinglong jingman jong ka juk ba mynta, ha kaba ïadei bad ka jingai sumar ïa kiba ha ïing hasem namar kumba long mynta kiba bun hi kim don por shuh wat tang ban pynbiang lane ban ap ïa ki kiba pang ba shitom la ha ki Hospital bad kumjuh ha ki ïing ki sem.
“Kum kine ki jaka ai jinghikai kan ïarap shibun eh ïa ki samla kiba khlem kam khlem jam kiba la dep ruh ïa ki jingpule ha ki kyrdan bapher bapher da kaba kyntu ïa ki samla ba shong khlem kam ba kin wan wad jingtip na ka ophis MSSDS kaba don ha DC ophis, khnang ban ïoh ïa ki jingtip shaphang ki kam ai jinghikai naduh ki kam suh jaiñ, Tourism, ki kam shna lait (electrician) bad kiwei kiwei de.
Ong u ma Lambormi Suchen (SDO-MSSDS).
Kiwei de kiba ai jingkren ha kane ka sngi ki kynthup ïa u ma Dame H.Pde na ka Symjuk ki Waheh Shnong Jowai, ka Dr.N.Nongpluh ka Medical Superintendent ka Narman Tunnel Hospital Jowai, u ma Aris Nong kynrih Chief Functionary, MCSWA, ha ryngkat ka jingdonlang ki samla ban shah hikai nalor kiwei de kiba la shah khot sngewbha, katba ïa ki kyntien ai khublei la ïoh na ka samla Spero M.Lamare.
Shillong, Risaw : Ka ophis ka Dy.Commissioner (Excise) ka East Khasi Hills District, Shillong ka pyntip ba ka tnat Excise jong ka district ka dang ïai bteng ban pynlong ka jingkhynra halor ka jingdie kyiad beaiñ da kaba pynlong ruh ïa ki jingleit khynra hapoh ki restaurant, ki dukan bad kiwei pat hapoh ki jaka sor bad khap sor kumjuh.
Ha ka jingkhynra kaba la long ha u bnai Nailar ba la dep, kane ka tnat kala sakhi halor ki12 tylli ki case bad ioh ban kurup 1.100 litar ka kyiad pyrsi bad 52.110 litar ka kyiad phareng.
Halor kane la kem ruh ïa 11 ngut ki briew hapoh ki kyndon aiñ jong ka tnat Excise.
Shillong, Risaw : Na ka liang ka Seng Samla Kur Lyngdoh Nonglait kan pynkup burom ïa ki para kur kiba poi ha ka Merit List ha kino kino ki Board ne University Examination kumjuh na ka bynta kito kiba pass ïa ka MCS, IAS, PhD bad kiba ïoh position ha kino kino ki jingialehkai sport kiba dei ha ka State ne National level; kata naduh ka snem 2019 haduh 2022.
Kumta la kyrpad ba ki lah ban pyntip bad phah ïa ki Certificate hapoh ka 14 tarik mynta u bnai lyngba ki unit ne ki lah ruh ban phone sha kine ki Number- 8787545266/ 7005725187/ 9436381649.
Shillong, Risaw 12: U Myntri ba dei peit ïa ka tnad khlaw u James K Sangma mynta ka sngi la ong ba ka sorkar ka la thung ïa ka kommittee kaba kyrpang ban peit ïa ka jingjaboh ka tdem kaba mih na ki karkhana thang dewiong bad ka sorkar ka dang ap ïa ka kaiphod.
Ban shu kynnoh ba ba ka don ka jingjaboh ha ka lyer kam dei kaba bha khlem da ïoh ïa ka jingpynshai na ki stad kiba dei ïa kane ka bynta katkum ka saian, ki dang ap ïa ka kaiphod bad ha dien ba la ïoh kin sa lah ban batai shai kumno ka long bad kaei kaba kidei ban leh.
Haba jubab ïa ki jingkylli u myntri ba dei peit ïa ka tnad khlaw u la ong ba um don mynta mynta ban ai ïa ki jingkheiñ katno tylli kiba la ïoh ïa ka jingbit na ka sorkar bad katno tylli kiba long beaiñ ha baroh kawei ka jylla.
Naka liang jong ka sorkar kala bthah ïa baroh ki Deputy Commissioner jong ki District kiba don ïa ki jaka thang dewiong ba lada don kiba pyntreikam beaiñ ki dei ban khang dam noh ïa ki mar dor kumba kane ka sorkar kala bthah.
Shillong, Risaw : U Bah Teiborlang Pathaw MDC ka Mawlai hynne ka sngi Balang u la aiti ïa ka Work order kaba 1 klur tyngka sha u Rangbah Shnong ka Mawlai Nongkwar u bah Moonstar Rumnong na ka bynta ban pynitynnad bad pynbhabriew ïa ka Bishop bad Bidon falls Viewpoint kaba ju ïa khot ruh kum ka Sonapani kaba don ha Mawlai Nongkwar.
Haba ai jingkren ha kane ka sngi ha ka jingïalang ba la pynlong ha jaka shong jong ki nongjngohkai kaba dei ruh ka viewpoint ha Sonapani u bah Teiborlang u la pynpaw ka jingkmen ban ïoh ban ai ïa kane ka work order kaba 1 klur tyngka na ka bynta ban pynitynnat ïa ki sawdong sawkun kane ka jaka jngohkai pyrthei kaba don hapoh shnong Mawlai Nongkwar bad kane ka jaka kan pynmyntoi bha ïa ka shnong ha kiba bun ki liang.
Ha kane ka sngi la ïoh ruh ïa ka jingkren na u Deputy Rangbah shnong u bah Ban L.Nongbri uba la pynpaw ba ïa kane ka viewpoint la shu iehnoh shrah la slem bha namar bym don ki nongmihkhmat kiba kitkhia bad kane ka jaka ka la shu long ka jaka leh ïa ki kam bym man bad ki kam sniew bapher bapher.
“Tad haduh ban da wan da u Bah Teiborlang Pathaw uba la wad ki lad ki lynti da ka jingtrei shitom ban jingstad ba ula lah ban wanrah syndon da ka skhim na District Council kaba kot haduh Shi Klur tyngka ban pynitynnad ïa kane ka jaka," ong u deputy rangbah shnong bad u la bynrap, “Kane ka dei ka skhim kaba heh duh ba ka shnong jong ngi ka ïoh haduh mynta.
"U Deputy Rangbah shnong u la pynpaw ruh ka jingsngewnguh ïa u Bah Teiborlang Pathaw bad kyrmen ba ki paidbah kin kyntiew kyrdan noh ïa u ha u 2023.
Ha kane ka sngi nalor u rangbah shnong la ïa don lang ruh ki rangbah dong bad kiwei ki nongkitkam jong ka dorbar shnong Mawlai Nongkwar.
Shillong, Risaw, 12: U MP ka Rajya Sabha u Prof.Rakesh Sinha ha ka sngi Balang u la phah da ka jingthoh sha u Myntri Rangbah ka Jylla u Conrad Kongkal Sangma ban pynkynmaw ha kaba ïadei bad ka jingpynsdang ban shna noh ïa ka surok kaba pynïasnoh naduh ka shnong Kongthong shaduh ka shnong Sder kiba hap hapoh ka East Khasi Hills District.
Ka Shnong Sder, Mawmang bad Mawsohmat ki dei ki shnong ki bym pat don surok haduh mynta mynne bad ki paidbah jong kine ki lai tylli ki shnong ki ïakynduh mawsiang bha ha ka leit ka wan, ha ka rah ka rong bad khamtam eh ha ka pang ka shitom.
“Nyngkong eh, nga ai khublei ïa ka jingïatreilang jong phi ban theh ïa ki song pynroi ha ka shnong Kongthong, ka shnong kaba la bna nam ha ka jingrwai kynud ïawbei ha East Khasi Hills District, ïa kaba nga la shimti hapoh ka Saansad Gram Adarsh Yojana," ong u Prof.Sinha ha ka shithi ba la phah sha u Myntri Rangbah.
“Ka jinglong tynrai ka la khring ïa ki paidbah na kylleng ka pythei.
U Myntri Rangbahduh ka ri jong ngi u Narendra Modi u la pynmih haduh arsien ïa ka shnong Kongthong ha ki jingai jingkren jong u.
Nga la shimti ïa ka shnong Sder, Mawmang bad Mawsohmad ha East Khasi Hills District.
Nga la leit jngoh ïa ka shnong Mawmang da kaba ïaid kjat jin haduh ar kynta leit bad wan.
Kine ki shnong ki dei ki bym pat pynïasoh da ka surok lane kino kino ki lad ban pynsuk ïa ka leit ka wan," la pynpaw u Prof.Sinha.
“Nga la shna ïa ka jingpynwandur ban shna ïa ka surok hapdeng ka shnong Kongthong sha Sder.
Nga ai khublei ïa phi ba phi la pdiang ïa kane ka jingdawa.
Katno katno ki kam ba la sdang ki long ka jingsorjamin ba la pyndep.
Hynrei kam shym don satia kano kano ka jingpyntyllun ïa ka kam.
Ha ka jingïakynduh ha Delhi, nga la ïasyllok halor kane bad phi la ai ka jingkular ba ïa ka kam yn sa sdang noh shen," la pynkynmaw u Prof.Sinha ïa u Myntri Rangbah.
“Namarkata, nga kyrpad rit ïa phi ban pyntreikam noh kham kloi bad ba kan long ka jingmyntoi ïa ki hajar ngut ki paidbah nongshong shnong kiba la mad ïa ki jingshah jynjar la katta ki snem," u la ong.
Dang shen ha ka jinghiar jurip jong ki nongthoh khubor sha ki shnong ka thaiñ war Khatarshnong kaba don sha ki thaiñ Sohra la lap ba ki don haduh 7 tylli ki shnong ba kynthup ïa ka Mawmang, Sder, Maïong, Mawsohmat, Khohber, Warbah bad ka Tluh ki dei ki shnong kiba ym pat don satia ïa ka surok kaba long u budlum jong ka ïoh ka kot bad ka leit ka wan.
Ha ka jingjurip, la lap ba ki nongshong shnong jong kane ka thaiñ ki hap ban ïaid da ka kjat da ki bun kynta ban poi sha ka shnong Kongthong, ka shnong kaba jan tam napdeng ki shnong kiba la poi surok na bynta ban leit siew leit tda ne wat ban leit sha ki jaka sumar wat tang ïa ka jingshitom ba malu mala ruh.
Haba ïakren bad ki katto katne ngut ki paidbah ba ïaleit ïawan lyngba kawei ka lynti ïaid kjat kaba pynïasoh ïa ka shnong Kongthong kaba la don surok bad ki 7 tylli ki shnong kiba haduh mynta kim biang wat ïa ka lynti ïaid kjat ruh ki ïathuh ba kane ka jingbym don surok wat haduh mynta la san phew snem kyntih ka la buh jingeh bha ïa ki paidbah khamtam ban kit marbam bad ban leit shim dawai.
Shillong, Risaw 12 : U Myntri kam pohïing ka jylla u ma Lahkmen Rymbui um pat treh ban ong ei ei halor ka jingïakren ïasuk hapdeng ka sorkar pdeng, sorkar jylla bad ka seng HNLC.U ma Lahkmen u la ong sha ki lad pathai khubor ba um pat treh ban ong ei ei ruh katba ym pat dep ka jingïakren ne kan bym pat shim kano kano ruh ka rai.
U la ong ïa kane halor ka jingkylli hato hadien ka jingleit phai ki nongïalam ka seng HNLC sha Bangladesh ki la phah ïa ki mat ban bteng ïa ka jingkren ïasuk.
“ Ngam dei ma nga ban kren ei ei halor kane ka jingïakren namar ki la don ki ksiang ba la thung ban pynïaid shakhmat ïa ka jingïakren bad ki nongialam ka seng HNLC.Kumta kam long kaba bha ban ïa mushlia hynrei ban ai lad ba ka jingïakren kan ïaid beit ïaid ryntih ha ka jingïapynbeit lang jongki.
U la ong “ Tang kawei kaba nga kwah ban ong ka long ba ngi kyrmen skhem ba ka jingïakren kan ïaid beit bad seisoh.
".
Ha ka 5 tarik Nailar ki san ngut ki nongïalam ka seng HNLC ki la wan sha ka jylla ban ïakynduh ïa ki ksiang ka sorkar pdeng bad sorkar jylla bad kine ki la wan hadien ba ka sorkar ka la mynjur ban ai jingïada ïaki haba ki wan sha ka miej jingïakren bad hadien kane ki la leit phai biang sha Bangladesh ban ïa kynduh bad pyntip ha ki nongïalam kaei ka jingmih na ka jingïakren jongki.
U la ong ba ka jingïakren ka la sdang bad ka jingleit jong ki sha Bangladesh ka long ban ïa kynduh para nongïalam ban pyntip ha ki kaei ka jingmih na ka jingïakynduh ha ka sien ba nyngkong bad kiei ki mat ba kin shim bad rah biang ha ka miej jingïakren.
Shillong, Risaw 12 : U Joint Secretary jong ka HSPDP Central Body Bah Banri Kupar Ryntathiang ba bat ruh kum u President Shillong City ha ka sngi Balang u la pynbna ba u la resain noh na ki kam jong ka party ryngkat bad katto katne ki nongïalam jong ka party.
Katkum ka kyrwoh, utei u heh HSPDP u la ong ba ka jingmih jong u ryngkat kitei kiwei ki nongïalam ka party na ka HSPDP kadei na ki daw ki bym lah kiar.
Ha ka kyrwoh la ong ba kiwei pat kiba mih lang bad u ki kynthup ïa u Bah S Lyngwa, Assistant Publicity Secretary HSPDP Shillong City ba dei ruh u President ka HSPDP Shillong North.
Katkum ka jingïathuh jong u, ïa mynta hi kim pat rai ban leit sha kano kano ka party lane ban kyrshan ïano ïano ha ka elekshon ban wan namar ki dang peit shwa ïa ka jinglong jingman ka sainpyrthei ha ka jylla.
Shillong, Risaw 12 : Ka ktem HSPDP, PDF bad ruh jong ka Congress kiba hap ha Mawkynrew consti-tuency ki la pra phum hadien ba bun na ki nongïalam ba hakhmat jong kitei ki party ki la leit ban pynïasoh noh sha ka party NPP ha ka jingïalang kaba long ha kane ka sngi Balang ha Laitkyrhong.
Ïa kitei ki nongïalam ba hakhmat ryngkat ki nongkyrshan la leit ban pdiang burom hi da u National Vice President ka NPP Bah Prestone Tynsong ryngkat ka jingdonlang u President ka NPP East Khasi Hills Bah Jied Kurbah bad ruh u General Secretary, Bah Aibor Tynsong nalor ki nongïalam jong ka Women’s Wingh bad NPYF.Haba kren ha katei ka jingïalang, u Bah Prestone u la ïathuh ba dang nyngkong eh na ka NPP ki la khroh nyngkong eh ïa u Bah Martle N Mukhim ban wan ïakhun na ka party ha kane ka elekshon ban wan hynrei um shym la treh satia.
“Lada phi peit bha ha ka politik Meghalaya shwa ban shongthait ki kwah ban jop bad shongthait noh artad," u la ong da kaba ai nuksa naduh u Bah EK Mawlong, Prof RC Laloo, SC Marak, JD Pohrmen, Bah Rowell Lyngdoh kiba jop biang.
“Wat hadien ba leit ki nongïalam ka party ruh im treh bad kumta ha kaba khatduh nga khroh ïa kine ki riewrangbah namar nga sahnud shisha ïa kane ka constituency namar ka por ka la poi ba ngin synshar hi na ka thain na ka dong lajong nai shim briew shuh na shabar la thait," bynrap biang u Bah Prestone.
Nalorkata, u ong ruh ba dei halor katei ka nongrim ba ki nongïalam jong ka HSPDP bad kiwei ki wan ban pynïasoh noh sha ka NPP namar ki kwah ïohi noh ïa ka jingkylla ha u 2023.
Ha kajuh ka por u la pynbna ha katei ka jingïalang ba u Myntri Rangbah dalade hi un hiar sha Jongksha ha ka 26tarik ban pynbna paidbah syndon ïa u kyrtong jong ka party, uba ki la jied da u Bah Kansing Lyngshiang.
Lah ban kdew hangne ba ki party kiba la dep ban pynbna kyrtong ha Mawkynrew ki kynthup ïa ka PDF kaba u MLA bad Myntri jong ka sorkar jylla Bah Banteidor Lyngdoh, nangta u Bah Remington Pyngrope uban ïakhun na UDP, Bah Martle N Mukhim na ka HSPDP bad mynta sa u Bah Kansing na ka NPP.Shillong, Risaw, 12: U bah Titosstarwell Chyne uba long u President ka UDP East Khasi Hills bad CEM ka KHADC u la bthah ïaka Congress ban pynbeit shwa ïa la ka jongka ïing ka sem shwa ban kdew kti sha kiwei pat ki party.
“Nga kyrpad ïa ki nongïalam ka Congress ban phai khmat shwa sha ka ïing ka sem la jong bad pynbeit shwa ïa ki kynrum kynram shwa ban kdew kti ïa kiwei ki seng saiñ pyrthei" ong u bah Titos.
Une u nongïalam u la kren kumne halor ki jingkynnoh jong u nongïalam ka Congress ba ki briew ki la ngiah ia ka sorkar MDA bad kumta kin ym kyrshan ïaki kyrtong jong ki party kiba don ha kane ka sorkar ha ka election MLA 2023.
“ Ban jied ne ban ym jied ka shong ha ka mon ki paidbah, phai sha lade phi dang don MLA mynta hapoh ka ïing dorbar thawaiñ, balei ka jia hato ym dei ba mih ki huri hura hapoh ka Congress hi?" ong biang u bah Titos.
“ Nga kwah ban kylli ïa ka Congress, sa katno ngut phi don MLA mynta.
Kumta sa bishar bniah bha ïa lade.
Ha ka jingshisha ki dei ban ïa pynbeit shwa ïa la ka jong ka ïing ka sem namar sngewsih ban ïohi ba na ki 21 ngut ki MLA mynta kylla 0" ong u bah Titos.
Shillong, Risaw, 12: U President jong ka Meghalaya State Unit u Bah Ernest Mawrie ha ka sngi Balang u la thung ïa u Bah MH Kharkrang kum u Nongaiktien jong ka Party na ka bynta ka samoi treikam 2020-2023.
“Katkum ka bor ba la pynkup ha nga da ka riti treikam jong ka party hapoh ka Article XVII (1) bad (3), nga thung ïa u Bah MH Kharkrang kum u Nongaiktien jong ka BJP, Meghalaya Pradesh na ka bynta ka samoi treikam jong u snem 2022-2023," ong u kyrwoh ba la phah da ka BJP.Shillong, Risaw 12:Ka nongbah Shillong ka la pynkhreh ban pdiang sngewbha ïa ka tamasa ban pyni ïa ka lariti bad ki jingbam tynrai ba ar sngi kata ha ka 14 bad 15 tarik u Risaw, 2022 kaba la tip kum ka Tri Hills Ensemble ha phyllaw ka State Central Library ba pyni sha ka pyrthei ruh ïa ka jingriewspah ka jylla ha ka riti dustur kyrpang kaba pher na ka jong kiwei.
Kane ka tamasa ka long shi bynta ban kyntiew bad pynpaw pyrthei ïa ki riti dustur tynrai ha ka treikam treijam, ka rukom shet jingbam, ka rwai ka siaw, ki jingshna ba har rukom jong ki jaidbynriew riewlum Khasi, Jaintia bad Garo ka Jylla Meghalaya.
Ha kane ka tamasa yn pyni nam ïa ka ‘Shad Ngoh Krai’ jong ki Nongwahkhen, bad ka ‘Shad Miet Raid Mawja bad ka jingdie ïa ki jingbam tynrai jong ki jaidbynriew kum u pu-saw bad putharo, ka Kharang na Jaintia Hills, ka dohthad na Laitkyrhong, ka Dohjem na Sohra, ka Dohtowel na Kynshi, ka Doh-snam’ na Laitlyngkot bad ka ‘etchaluk’ ne ka mat-tah ba la shet na Garo Hills.
Kan don ruh ka jingdie ïa ki jingdih ba kynthup kum ïa ka ‘bitchi’ na Garo hills, ka ‘Ïad um na Ri-War bad ka sadiar na Jaintia Hills, u ‘ Maggi Mawkdok’ u ‘Putharo Ïalong’.
Ha kane ka tamasa yn die ruh ïa ki jingbam ban pynphalang ïa ka jingkyrpang bad ka jingbna nam jong ki jingbam kaba kine ki jingbam ki mih kum ‘Kong Thangkhiew’s food stall’ na Umsning, ‘Dukan Meiduh’ na Mylliem, ‘Pyrda Saw’ na Nongpoh, ‘Bei PWD’ na Lachumier, ‘Tratoria’ na Khyndai Lad, ‘You n ICafé’, ‘Chicken Wagon’ bad kiwei kiwei bad ruh kum.
La ong ba kane ka tamasa kan long shi bynta ka jingrakhe ïa ka jingdap 75 snem ka jingïoh laitluid ka Ri India bad 50 snem ka jingïoh ka Meghalaya la ka jong ka Jylla bad yn don ka jingpyni ruh ïa ka phlim shaphang ki nongïakhun laitluid kiba ka jylla ka la pynmih kum halor ka ‘Phan Nonglait’ bad ‘U Woh Kiang Nangbah’ ïa kaba yn ak da ka Panaliar Club na Jaintia Hills.
Shuh shuh u ong ruh ba ïa katei ka tamasa la bei tyngka da Ministry of Tribal Affairs jong ka sorkar pdeng ka Sorkar Culture Department jong ka sorkar jylla ha ka mang jinglut kaba long 43 lak tyngka bad yn pynphriang sha satlak ka pyrthei ïa kane ka tamasa da ka Weskin Enterprises.
Shillong, Risaw, 12: Ka Hynñiewtrep Integrated Territorial Organization (HITO) ha ka sngi Balang ka la rai ban leit tur sha ka ophis Main Secretariat bad sha ing sah jong u Myntri Rangbah ka Jylla ban kawang da ki syntiew kum ka dak ban pynpaw ïa ka jingpyrshah ïa ka jingbym lah jong ka Sorkar Jylla ban sospon ïa kiba donkti bad ïa kiba ai hukum ban kawang da ki bom pynsat khmat (tear gas) ïa ki nonghikai skul Kontrak ba la shah weng kam kiba leit tur sha Main Secretariat lem bad ki khun ki kti ha ka 6 tarik mynta u bnai.
Ha ka jingïakren bad ki lad pathai khubor, u President ka HITO u Bah Donbok Dkhar, u la ong, “ngin pynlong ïa kane ka jingïakhih ha ka 14 tarik mynta u bnai ha ka por 11:00 baje mynstep da kaba ïaid paidbah nakhmat u durmot jong u Kiang Nangbah bad ngin sa leit kawang da ki syntiew hakhmat ka ophis Main Secretariat, ha ingsah jong u Myntri Rangbah bad ha ki ophis treikam jong ka NPP, UDP bad BJP namarba kine ki dei ki seng saiñpyrthei kiba ïatreilang haph ka Sorkar Meghalaya Democratic Alliance (MDA).
“Ka Sorkar ka la ai ïa ngi da ka suloi bad ki bom pynsat khmat ha ki ar snem ba la leit noh bad ngin sa pynphai kylla ïa ki da u syntiew ka jingkylla bamut khnang ba kin (nongsynshar) kylla bamut noh na ki pap ki sang jong ki," la ong u Bah Donbok.
U la ong ba ka Seng kala dawa ïa ka Sorkar Jylla ba kan sospon noh mardor ïa kiba donkti ban ai hukum bad ïa ki arngut ki Pulit Ophisar kiba kynthup ïa u Dy.Superintendent of Police (Dy.SP) ban kawang da ki bom pynsat khmat ïa ki nonghikai, kiba pynlong da ka jingïakhih kaba jai jai.
“Katba ka Sorkar kam pat sospon ïa kiba donkti ha kane ka jingjing, ngin pynlong beit da ka jingïakhih," u la ong.
Katkum ka jingong jong u Bah Donbok, ki arngut ki Pulit kiba donkti ban kawang da ki bom pynsat khmat ïa nonghikai, u la ong, ba uwei uba la paw dur ha ki video ba la ïoh ring da ki lad pathai khubor u dei u Dy.SP Aiban Diengdoh bad uwei pat u dei u Simsang Sangma.
Haba kylli shaphang ki bor synshar ka East Khasi Hills District ki la pynjari da ka Section 144 CrPC, u Bah Donbok u la ong, “ngam pat ju ïohsngew mynno mynno ruh ban leit ai syntiew ïa ki nongmihkhmat paidbah ka dei ka jingpynkheiñ aiñ.
Halor kaei ka nongrim ba kin khanglad ïa ngi ban leit ai syntiew ïa ki (nongmihkhmat).
"U la ong shuh shuh ba ka Sorkar Jylla ka ka dei ban sangeh noh ban pynbitar ïa ki seng bhalang namarba ki Pulit ki lah ban kiar na kaba pyndonkam palat pud ïa ka bor da kaba pyndonkam tang da ki jingker ban pynsangeh ïa ki nonghikai na ka jingleit tur sha Secretariat.
U la ong ba kane ka jingleh jong ki Pulit kam dei ban dang jia shuh nangne shakhmat namarba ki khun jong ki nonghikai bad ki nonghikai kynthei ba dang armet haduh mynta ki dang don hapdeng ka jingsheptieng bad ka jingshah ktah na ka jingshah kawang da ki bom pynsat khmat.
Shillong, Risaw 12 : Ka Regional Committee jong ka West Jaintia Hills District kaba la khlieh da u myntri ka tnad kam pynroi sor u ma Sniawbhalang Dhar ka la dep ïa kynduh bad ïakren halor ka jingpynbeit pud bad ban phah pynphai ïa ka Block I sha ka jylla ha ka 6 tarik mynta u bnai.
U Myntri kam pohïing uba dei ruh u dkhot ka committee u la ïathuh ba la dep ïakren sani bha halor ka Block I bad la rai ban lum jingtip ba bniah kata ïa ki kot ki sla ha kaba ïadei bad ka Block I.Ka lah ban kham shimpor tangba ka kam ka la sdang mynta ong u ma Lahkmen.
U la ong la rai ruh ba ka jingpynbeit pud kan long beit halor ka nongrim ban ïa sngewthuh jingmut bad ki paid khappud shano ki kwah ban don la ka dei sha Meghalaya ne sha Assam.
Kumjuh ruh ki ar sorkar ruh ki la dep rai ba kin ïeh beit ha ka mon ki paid khappud ban shim ïa ka rai ha kane ka kynti.
Kane ka Committee ka dei ban peit ïaka jingpynbeit pud ha Block I, Psiar bad Khanduli ki jaka ba hap hapoh ka West Jaintia Hills District.
Shillong, Risaw 12: U President ka Meghalaya Government Lower Primary School Contractual Teachers’ Association(MGLPSCTA) u Babu Birbor Riangtem ha ka sngi Balang ula leit ban ai jubab ha khmat u Dy.SP jong ka East Khasi Hills u Dangsan Khyriem ha Police Reserve ba un ai sakhi ne statement halor ka ejar kaba ki la ujor pyrshah ïa ki pulit ki don kti ban pynbthei bom pynsat khmat ïa ki nonghikai bad ki khun ki kti jong ki kiba tur sha Secretariat ha ka 6 Tarik Risaw.
Haba kren sha ki lad pathai khubor hadien ba la mih na ka ophis U Dy.SP u Babu Birbor u la ong ba ka jingkhot jong ki Pulit ka long ba kin ai sakhi ïa kaei ka jingkynnoh jong ki ba ki pulit ki pyndonkam beit da ki pulit shynrang ha kato ka sngi pyrshah ïa ki nonghikai kynthei bad ruh ban pan sakhi halor ka jingpynbthei bom pynsat khmat da ki pulit bad kumjuh halor ka jingmynsaw ki katto katne ki nonghikai na ka jingsiat bom pynsat khmat bad ka jingtied lathi.
“Ha ka jingshisha ki pulit kim donkam shuh ban dang khot pan jingpynshisha na ngi, la ka dei ka jingshisha bym don Pulit kynthei ha kato ka sngi bad ba ki pulit la shuh siat bom sat khmat kaba long ka jingpyndonkam palat ïa ka bor namar ki dur bad ki video jong kato ka jingjia ka la don lut bad saphriang ruh ha man la ki lad pathai khubor," u la ong.
U Babu Birbor u la ïathuh ruh ba kane ka jingkhot pan jubab ki pulit na ki nonghikai ka long ban ïoh sabut namar na ka liang jong ki ki la pynlong jingtohkit halor ka jingjia ha kato ka sngi ban lap ïa ki jingshisha baroh.
U la pynpaw ruh ba na ka liang jong ki nonghikai baroh ki dap da ka jingkyrmen ba ka sorkar kan leh ïa kaba dei halor kane ka bynta.
Haba la kylli la ki don jingshaniah ba kan mih soh ka jingtohkit, u Babu Birbor u la pynpaw ba na ka liang ka jong u bad ki nonghikai hi ki pynpaw jingartatien ban seisoh ka jingtohkit namar kiba bun bah ki jingtohkit ka sorkar kim ju poi shano shano ruh.
“Kam dei tang ka jingtohkit halor jong u Bah Cheristerfield Thangkhiew kaba ym shym mih soh hynrei kiba bun bah ki jingtohkit jong kane ka sorkar hynrei la jar katta ngi kwah ba ka sorkar kan shim khia ban pynmih teng ki soh na kane ka jingtohkit" ong u Babu Birbor.
U la ïathuh ruh ba na ka liang ki pulit ki khot pan jubab na baroh ki nonghikai bad kumjuh ïa baroh ki seng bhalang kiba soi lang ïa ka ejahar.
Haba kren halor ka jingweng syndet ïa ka jingïakhih u Babu Birbor u la ïathuh ba ka jingweng jingïakhih jong ki nonghikai kontrak ka dei hadien ba ki la shong kyrkieh ïa ka jingïalang ban shim rai la kin dang bteng ne sahngeh shuwa ïa ka jingïakhih kaba ki pynlong la palat shibnai.
“Dei ynda ki ïohi ba nga la tlot shaba palat bad ki don ki nonghikai ruh kiba shitom na ka liang jong ngi ngi shim ïa ka rai ban sahngeh shuwa ïa ka jingïakhih jong ngi," u la ong.
U la ïathuh ruh ba na ka liang jong ki nongïalam ka MGLPSCTA ki dang ïai buddie ïa kane ka kam jong ki ha kaba dang ha ka sngi Ba-ar u la ïakren ruh bad u Bah Prestone lyngba ka phone bad na ka liang jong ki kin sa leit ban ïa kynduh bad u ha kane ka taïew kaban wan.
“Na ka liang jong ngi ki nonghikai kontrak ngi la rai ban ym leit kynduh shuh ïa u Bah Lahkmen wat la u dei makana u Myntri ka tnat pule puthi namar um pat long uba bit dor ban bat ïa kane ka kam namar lada phi peit kat ki jingïakhih ki nonghikai katba ki dang leit kynduh bad u Bah Lahkmen kam ju seisoh eiei dei tad ynda ki la leit kynduh bad u Myntri Rangbah u Conrad Sangma ne u Symbud Myntri Rangbah ka jylla u Bah Prestone Tynsong ba ki ju ïoh kheit ïa u soh bad kane hi ka pynpaw ïa ka jingbym ler u Bah Lahkmen ban bat ïa kane ka tnat bad ngi ruh ngin ym leit kynduh shuh lada u khot ïakren namar kam ju poi shano shano ka jingïakren bad u Bah Lahkmen," bynrap shuh shuh u Babu Birbor.
U la ong ruh ba ha man ki jingïakhih bunsien kaei ka rai ba mih na ka jingïakynduh bad u Myntri Rangbah ne Symbud Myntri Rangbah ka long mar khongpong bad kaei kaba mih na ka jingïakynduh bad u Bah Lahkmen bad ong ba kane ka pynpaw ba kam don ka jingïasngewthuh jingmut ha ka Sorkar bad ba kam ju don ruh ka jingïamir jingmut para ma ki.
Shuh shuh u la ong ba na ka liang jong ki nonghikai kontrak kin sa leit kynduh ruh bad u Myntri Rangbah bad Symbud Myntri Rangbah ha shuwa ban shim biang ïa kino kino ki rai ïakhih nangne sha khmat.
Shillong, Risaw 12 : U Myntri ka tnad Forest & Environment ha ka sngi Balang u la pyntip ba ka tnad ka la pynkhreh mynta ban tei da ka climate change Museum ha Shillong kaban kylla long ruh ka museum kaba nyngkong tam ha ka thain South Asia baroh kawei.
Ïa kane u Myntri u la pyntip haba kren ha ka jingïalang pynhap pyrda ïa ka Wildlife Week 2022 ba la pynlong da ka ophis u Divisional Forest Officer, Khasi Hills Wildlife Division ha Phan Nonglait Park.
Da kaba kam ba ka long kaba donkam ban ai jinghikai paidbah haba ïadei bad ka jingkylla ka mariang, nangta ban tip kham bha shaphang ka mariang kaba don jingkyrmen bad ruh ban kyntiew artad ïa ka kam jngohkai pyrthei, u Myntri u la ong, “Ngi dang pyrshah ban wanrah noh da ka climate change Museum ha Shillong bad kane kan dei kaba nyngkong tam ha South Asia.
"U Myntri u la ong ruh ba da ka jingdon jong katei ka museum kam dei satia tang shaphang ka pule puthi ban kyntiew ïa ki kam jngohkai pyrthei hynrei u ong ruh ba ka jingkylla ka mariang kadei ka mat kaba ktah ïa baroh mynta.
Kumta, u la ong ba dei lyngba ka museum ha Shillong kaba dei ka sienjam kaba paka tam eh khnang ba ka lawei ban wan kan ïohi bad kin tip shaphang jong ka.
Shillong, Risaw 12 : U Myntri ka tnad Forest & Environment, James K Sangma ha ka sngi Balang u la ong ba ki buh thong ba ïa ka ‘state zoo’ kaba la ïaid shaid shaid mynta ha Umtrew, Ri Bhoi yn lah ban plie noh ha u Naiwieng mynta u snem.
“Nga dap da ka jingkmen kaba khraw ba ka jingtei ka la ïaid shaid shaid bad ngi khmih lynti ban ïoh plie noh ha u Naiwieng mynta u snem.
Nga la la dep ruh ban wan jurip dalade ïa ka jingtrei," bynrap shuh shuh u Myntri haba kren kum u Kongsan ha ka jingrakhe ïa ka Wildlife Week 2022 kaba long hynne ka sngi ha Phang Nonglait Park kaba ju tip baroh shi katta kum ka Lady Hydari Park.
Nalorkata, u Myntri u la ïathuh ruh ba ïa baroh ki mrad kiba don ha katei ka park ïa kiba la set ha ki jaka ba rit bad ba khim yn sa pynkynriah noh sha katei ka park kaba heh bad kylluid na ka bynta jong ki.
Katkum ka jingong jong u, katei ka state zoo kan long noh ruh kum ka iing shnongneh jong kitei ki jingthaw ba im.
La pyntip ruh ba ka sorkar jylla kan pyndonkam hok ïa ki sawdong sawkun jong ka Nongkhyllem Wildlife na ka bynta ban kyntiew wat ïa ki kam jngohkai pyrthei da ka jingdon ka spah mariang.
U ong ruh ba ïa kane baroh ki lah ban plie lad ynda katei ka projek ka la dep.
U Myntri u la pyntip ruh ba kin sa pyntreikam noh ruh da ka ‘integrated control and command center’ ïa kaba la bei tyngka da ka Minor Minerals Reclamation Fund (MMMRF), kaba la buh thong ban peit ïa ka jingdon ki khlaw ki btap bad ruh kumno ban ïada na ka jingkyntu pud, ka jingthang khlaw bad ruh ka jingpynkhyllem ïa ki dieng ki siej.
“Shen, ngin sa lah ban pyntikna ba kane ka projek ‘integrated control and command centers’ kan ïoh ban treikam noh," bynrap biang u Myntri.
Haba kren pat halor ka jingpynkhuid bad pynkhie im biang ïa ki wah lyngba ka pilot project, u Myntri u ong ba ka tnad kan sa pynïar ruh ïa katei ka prokram wat sha kiwei ki wah.
“Da ka jingjop jong kane ka projek, ka ai jingkyrmen ïangi ba ngin lah lah ban ïoh biang ïa ka um kaba khuid wat ha ki snem ban wan na bynta ka jylla.
Ka um hi kan dei ka jingeh kaba khraw tam ba ka jylla ka lah ban kynduh.
Ka jingshisha hi ka long ba bun na ki tyllong um khamtam ki wahbah bad kiwei ki tyllong um ki don ha ka jingma namar ka jingnang duna ki tyllong um kaba lah ruh ban ktah wat ïa ka jingdon ki mrad kiba im ruh," u la ong.
U myntri ha kane ka sngi u la pyllait paidbah ruh ïa ka online portal lane ka jaka ba ki paidbah ki lah ban ujor online haba ki shem ïa kino kino ki jingjia ba ïadei bad ki mrad ba im.
Ha kane ka sngi u Myntri u la pyntip ruhba ka tnad ka dang pyrshang ruh ban pynbun shuh shuh ïa ki law adong da ka thong ban ïoh pynkylla pat ïa ki kum ki jaka ba ki mrad khlaw kin ïoh ban riehtngen lane kum kita ki wildlife sanctuary.
La pyntip ruh ba ka State Board for Wildlife hapoh ka jingïalam jong u Myntri Rangbah ka jylla, Conrad K Sangma, ka la dep ruh ban mynjur ïa ki lai tylli ki wildlife sanctuary ba kynthup ïa ka Emangre Wildlife sanctuary, Pitcher Plant sanctuary ha Baghmara, Baghmara Reserve Forest bad ka Riatkhwan Wildlife Sanctuary, Umïam.
Tura, Risaw 12 : Kawei ka khynnah skul Garo kaba dang pule Klass IX ka la shah leh beijot ha ki lai ngut ki riew runar ha ka 1 tarik Risaw katba ka dang wan phai na skul sha la ïing.
Kane ka la jia ha Sutipara, Lower Assam, Goalpara District kaba dei ha khappud Meghalaya bad Assam.
Halor kane mynta ka sngi ki hynniew tylli ki seng bhalang, ki khynnah skul, ki kmie ki kpa bad ki nonghikai ki la pynlong ka jingïaid paidbah bad dawa ba ki pulit kin pynshitom jur kat kum ka aiñ ïakitei ki lai ngut ki runar.
Ki pulit jongka Agia Police Station, Goalpara ki la thwet bad ïoh kem ïa kitei ki lai ngut ki runar hapoh 24 kynta hadien ka jingjia, Kitei ki runar ki dei u Mamud Alam, Akkash Ali bad u Ajibul Haque.
Kine ki la shah set phatok mynta ha Goalpara District Jail.
Ki Seng bhalang kiba la ïaïaid paidbah ki kynthup ïa ka AHAM, GNC, Garo Jatiya Parishad (GJP) GSU-Assam Zone, Garo Mothers Union, Garo Sahitya Sabha, Goalpara District Committee bad WGNC.Kane ka jingïaïaid paidbah ka la long ha Sutipara.
Ha ka jingïaïaid paidbah la ïarah ïa ki placard kiba dawa ban pynshitom tyngeh ïaki runar, ban pynsted ka jingbishar ban ïoh ai ka jingpynsaja ïakitei ki lai ngut bad ban sdien phasi beit ïa ki.
New Delhi, Risaw, 12: Ka Kynhun Myntri jong ka Sorkar Pdeng ha ka sngi Balang ka la ai jingmynjur ïa ka skhim bathymmai kaba la tip kum ka Prime Minister’s Development Initiative for North East Region (PM-DevINE) ban pyntreikam na 15th Finance Commission na ka bynta u snem 2022-2026.
Ka skhim PM-DevINE, ka dei ka skhim ban bei pisa 100% da ka Sorkar Pdeng na ka bynta ban pyntreikam da ka Ministry of Development of North Eastern Region (DoNER).
Lyngba ka skhim PM-DevINE yn mang pisa T.6,600 klur na ka bynta ki saw snem kata na ka bynta u snem 2022-23 haduh u snem 2025-26 (ki snem basah jong ka samoi ka 15th Finance Commission).
Na kane ka skhim, yn pyrshang ban pyndep ïa ki projek PM-DevINE shuwa jong u snem 2025-26 khnang ba yn ym don ki jingeh hadien une u snem.
Kane ka mut ba ka jingpynbiang lypa ïa ki jingmang pisa hapoh ka skhim ha u snem 2022-23 bad snem 2023-24.
Katba yn dang don jinglut ha u 2024-25 bad 2025-26, yn peit sani ïa ka jingpyndep ïa ki projek PM-DevINE ba la mang pisa.
Ka skhim PM-DevINE kan ai jingkyrshan ïa ki karkhana, ïa ki projek na ka bynta ka roi ka par ha ki shnong ki thaw bad ban plie ïa ki lad kamai jakpoh jong ki samla bad ki longkmie.
Yn pyntreikam ïa ka PM-DevINE da ka Ministry of DoNER lyngba ka North Eastern Council (NEC) lane ki tnat treikam ka Sorkar Pdeng.
Yn pynthikna ba ka jingpyntreikam ïa ki projek ba la mang pisa hapoh ka PM-DevINE ba kin long kiba ïaineh.
Ban pynduna ïa ki jingma ha ka por ba shna bad ka jingkiew ka bai pyntrei ïa ki projek kiba hap hapoh ka kti jong ka Sorkar yn pyntreikam katba lah lyngba ka Engineering-Procurement-Construction (EPC).
Ki thong jong ka PM-DevINE ki long ban ban bei pisa ïa ki jingdon jingem da ka jingïatreilang ha ka rukom ka PM Gati Shakti, ban ai jingkyrshan ïa ki projek ka roi ka par ha ka imlang sahlang katkum ki jingdonkam ka Thaiñ Shatei Lammihngi, ban plie ïa ki lad kamai jakpoh ïa ki samla bad ki longkmie, ban pyndap ïa ki jaka ba suda ha ka roi ka par ha ki kam bapher bapher.
Ki don kiwei kiwei ki skhim na ka Ministry of DoNER na ka bynta ka jingkyntiew ïa ka Thaiñ Shatei Lammihngi.
Ka jingheh jong ki projek hapoh ki skhim jong ka Ministry of DoNER ki long tang kumba T.12 klur.
Ka PM-DevINE kan ai jingkyrshan ïa ka jingkyntiew ki jingdon jingem kiba kham heh na ka bynta ka roi ka par bad kin ai ruh ïa ki jingpynbeit ha ka jingwanrah ïa ka roi ka par ha jaka jong ki projek ba sah marwei.
Yn pynthikna ba yn ym don ka jingtrei arsien ïa ki projek hapoh ka PM-DevINE kiba ïatyngkhuh bad kiwei kiwei ki skhim DoNER lane kito jong kino kino ki tnat Sorkar.
La ai jingtip shaphang ka PM-DevINE, ha ka Mang Tyngka jong u snem 2022-23 ka Sorkar Pdeng ban pynbeit ïa ki jaka ba suda ha ka thaiñ Shatei Lammihngi.
Ka jingpynbna ïa ka PM-DevINE ka dei sa kawei ka dak jong ka jingpeit kyrpang ka Sorkar Pdeng ïa ka roi ka par ha ka thaiñ Shatei Lammihngi.
Ka PM-DevINE ka long shuh shuh ïa ki jingdon jingem kiba don na ka bynta ka roi ka par jong ka thaiñ bad kan ym wanrah bujli ïa kano kano ka skhim Sorkar Pdeng ne Sorkar Jylla ba la don lypa.
Katba katto katne ki projek ba la ai jingmynjur na ka bynta u 2022-23 hapoh ka PM-DevINE ki long shi bynta ka jingai jingtip shaphang ka Mang Tyngka, ki projek kiba lah ban wanrah ïa ka jingbha ha ka ïoh ka kot ha ka imlang sahlang lane plie ki lad kamai jakpoh kiba ïaineh (kum ki jingdon jingem ha baroh ki Primary Health Care Centre, ki jingpynbiang pura ha ki skul Primary bad Secondary jong ka Sorkar bad kiwei kiwei) ki dei kiba lah ban peit ha ka por ban wan.
Ka jingpynksan ïa ka PM-DevINE ka dei ki jingshem shaphang ki jylla ka thaiñ Shatei Lammihngi ha kaba ïadei bad ki Basic Minimum Services (BMS) kiba dang duna bha haba ïanujor bad kiwei kiwei ki bynta jong ka ri bad ruh ba ki don ki jingduna kiba heh katkum ka BER District Sustainable Development Goad (SDG) Index 2021-22 ba la pynkhreh da ka NITI Aayog, UNDP bad MDoNER.La pynbna ïa kane ka skhim ba thymmai PM-DevINE ban pynbeit ïa kine ki jingduna BMS bad ki jingduna ha ka roi ka par.
Shillong, Risaw 12 : U Myntri kam pohïing ka jylla u ma Lahkmen Rymbui u la kular ba ka sorkar kan pynshitom ïa kito ki pulit kiba kawang tear gas ïa ki nonghikai kontrak kat kum ki kyndon aiñ.
“ Ngin sa pynshitom ïa kito kiba ïaid lait na ka aiñ.
Ngi dei ban sngewthuh ïa ka jinglong jingman ha kum katei ka por, ngi dei ban ïada ïa ki briew bad ngim dei ban phet rieh ruh hynrei shwa ba leh ei ei ngi dei ban ïaid kat kum ki kyndon aiñ" ong u ma Lahkmen.
Lah ban pynkynmaw ba ka United Democratic Party (UDP) dang shen ka la bthah ïa u ma Lahkmen ban pynshitom ïa kito ki pulit kiba kawang tear gar ïa ki nonghikai kontrak kiba ïakhih da kaba jai jai namar kane ka jingleh jong ki pulit ka la ktah mationg ïa ka sorkar bad ïa ki party kiba ïasynrop lang ha ka ba kynthup ïa ka UDP.Kane ka jingkular jong u ma Lakmen ka long ruh hadien ba kawei na ki seng bhalang ka HITO ka la byrngem ban ïaid paidbah sha Secretariat ha ka Sngi Thohdieng namar ka sorkar kam pynshitom ïa ki pulit kiba donkti ha kaba kawang tear gas sha ki nonghikai.
U ma Lahkmen u dei ruh u myntri ba dei peit ïa ka tnad pule puthi bad u la pan ïa ka kaiphod na ki bor synshar district halor kane ka jingjia hynrei haduh mynta um pat ïoh satia ïa kata ka kaiphod.
Kumta u la ong “ Nga tang shu ïoh ïa ka kaiphod ngan sa leh ia kaba donkam kat kum ki kyndon aiñ" ong u ma Lahkmen.
Na ka liang ka UDP ka la dep pynshai ruh ba ka khlem dawa hiar shuki ïa u ma Lahkmen hynrei ka dawa ba un pynshitom ia kito ki pulit ba donktiU la ong ha kane ka sorkar synrop lang baroh ki myntri ki don ka bynta ban shim ka jingkitkhlieh lang ban shakri ïa ka jylla.
Kane ka kam kam dei tang ka jong uwei ne ar hynrei jong baroh hi namar dei tang da ka jingïatrei lang kaba lah ban pynbeit ïa kano kano ka jingeh.
Shillong, Risaw 13 : Ka Ïewrynghep Secondary School, Mawñianglah ka la sdang da ka nam jop ha ka lympung ïalehkai Reliance Cup jong ka kyrdan U-16 da kaba pynliem da 1-0 kol pyrshah ïa ka Ramakrishna Mission, Sohra ha ka jingïalehkai ha ka sngi Palei ha madan Third Ground, Polo, Shillong.
Ïa katei ka shi kol la thep da u Sebianstar Nongkhlaw.
Ha kane ka jingïalehkai ïa ka nam Man of The Match la ïoh da u Bantyngshaiñ Nongsteng jong ka Ïewrynghep Secondary School.
Ka Ïewrynghep Secondary School kan sa ïalehkai biang ha ka sngi Saitjaiñ pyrshah ïa ka Mayqueen Secondary School.
Jowai, Risaw 13 : Ka lympung ïalehkai jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi ha Kiang Nangbah Stadium Dongmihsngi Jowai.
Ïa kane ka lympung la pynïaid da ka West Jaiñtia District Sports Association (WJDSA) shi bynta na ka jingrakhe jubilee ksiar jong ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun mynta ka sngi ka kynhun ïalehkai jong ka Sailung Ialong SC kala lah ban pynliem Demthring SC da 2-0 kol, ïa kitei ki kol na ka Sailung Ialong SC la thep da u u Basan Pale haka minit 33 ha ka kylla step bad u Batskhem Dhar haka minit 85 jong ka kylla miet.
Lyngba kine ki 2 kol ka kunhun ïalehkai jong ka Sailung Ialong SC kala long syndon ka nong jop mynta ka sngi.
Ka jingïakhun lashai ka sngi 14 tarik kan long hadpeng ka Shangpung Moosyiem SC pyrshah ïa ka Luti Tuber Ialong SC haka por 2 baje shiteng nohphai sngi.
Shillong, Risaw 13 : Ka Mawlai Sports Club ryngkat bad ka Shillong Cricket Club kan pyntip sa shisien pat ba kan pynlong ïa ka jingwad sap wad phong ha ka ïalehkai kriket ka Cricket Talent Hunt Camp na ka bynta ki khynnah shynrang bad kynthei kiba shong basah hapoh u pud u sam jong ka Mawlai konstitwensi.
Ka MSC lyngba u Secretary ka MSC u bah Mawkordor Nongsiej u pynpaw ba ka jingpynlong ïa kane ka ktem ne camp ka long ban ïoh jied ïa ki khynnah kiba donsap ha ka jingïalehkai kriket ba kin ïoh shuh shuh ïa ka jinghikai ban pyntbit ïa ki da ki nonghikai kiba la pyntbit kyrpang ha kane ka bynta.
U pyntip ba kin pynlong ïa kane ka ktem ha ka 15 tarik mynta u bnai Risaw, 2022 ha madanheh stadium, Mawlai Phudmuri kaban sdang naduh ka por 9 baje mynstep.
Shillong: U president ka BJP Meghalaya State Unit u Bah Ernest Mawrie u la ong ba ka jingwanrah ïa ka Prime Minister’s Development Initiative for North East Region (PM-DevINE) scheme kan long ka jingmyntoi ïa ka jylla Meghalaya.
Ka party ka pdiang da ka jingkmen namar lyngba kane ka skhim ka jingbei pisa ïa ki jylla ka thaiñ Shatei Lammihngi kan long beit 100% na ka Sorkar Pdeng bad ïa mynta la mang T.6,600/- klur ban pynlut ha kine ki saw snem ban dang wan.
U Bah Ernest la ong ba ka Meghalaya kan ïoh ïa ka jingmyntoi kaba bun lyngba kane ka skhim.
U la ong ba ka jingphai khmat ka Sorkar Pdeng sha kane ka thaiñ Shatei Lammihngi ka long hadien ba u Narendra Modi u la wan ha ka bor kum u Myntri Rangbahduh ha u snem 2014 da ka jingwanrah ïa kane ka skhim kan wanrah ïa ka jingkylla.
Shillong, Risaw 12: Mynta ka sngi ki shipai BSF kila pynlong ïa ka jingrakhe ïa ka ‘Azadi ka Amrit Mahotsav’ ha shnong Bakur ha khappud bad ka Bangladesh ha West Jaintia Hills District ha kaba kila pyninam sha ki khynnah skul ïa ki tiar siat jong ki BSF.La pynlong ïa kane ka jingleh burom ban pyni paidbah ïa ki tiar siat kaba ki shipai BSF ki don ban pyndon kam ha kaba ïada ïa ka Ri bad ban ïa khun pyrshah ïa ki nongïaleh pyrshah Ri.
Ki don palat 500 ngut ki khynnah skul kiba la wan ban jngoh ïa ki tiar siat ki shipai BSF.Ha kane ka sngi ki khynnah skul kida kmen shisha ban ïoh da la ki jongki khmat ïa kit tiar siat bad ban ïoh ban ïa kren ban tip ïa ka bor treikam jong ki, ha kane ka sngi u bah Alphonous Khonglah General Secretary ka shnong la long u kongsan ha kane ka jingpyninam ïa ki tiar siat ki shipai sha ki khynnah skul.
Ha kine ki khyndiat sngi ba la dep ka nongbah Shillong ka la sakhi ïa ki kynrum kynram kiba jur bha la ka long naduh ka jingïakhih jong ki nonghikai kontrak kiba dawa na ka sorkar ba kan thung kam biang ïa ki haduh ka jingkynduh lang jong ki nongïalam balang bad ki kynhun niam bapher bapher kiba mih ban duwai ba ka sorkar kan sngap ïa ka jingkyrpad jong ki ban pynduh pyndam noh ïa ka aiñ khalai lane ka Meghalaya Regulation of Gaming Act, 2021.
Ka sienjam ba ka sorkar ka shim da kaba sdang shwa da ka jingkular ban pyndam noh ïa ka aiñ khalai lehse kan pynjem ïa ka jingkhihwin jong kiba bun ki kynhun seng khamtam ki nongïalam balang kiba la ieng rangbah ban pyrshah jur ïa ka jingthmu jong ka sorkar ban pyntreikam ïa katei ka ain bad kumjuh ruh ban buh ïa ka ktem khalai lane ka casino ha khappud jong ka Ri Bhoi district.
Katkum ka jingkren jong u myntri ka tnad Taxation ka sorkar jylla, James K Sangma ka sorkar ka la shim ïa katei ka sienjam ban phah pyndam noh ïa katei ka aiñ kadei beit halor ka nongrim ba ki nongshong shnong ka jylla kim sngewtynnad satia ïa katei ka aiñ ba kan treikam ha u pud u sam jong ka jylla namar kan pynlong laitluid ïa ka kam khalai lada la ithuh noh ïa ka da ka aiñ.
Lah ruh ban ong ba katei ka sienjam ba la shim da ka sorkar jylla hapoh ka jingïalam jong u James Sangma ka la ai ka jingkyrmen ruh ïa ki sngi kiba bha na ka bynta ka jylla lada jia ba katei ka jingkren jong u ka urlong shisha kumba la kular.
U Myntri u la ong ruh ba katei ka rai ba ki shim kadei ruh namar ba ka sorkar ka kwah ban pyni ba ki sngap ïa ka sur u paidbah bad ki burom ruh ïa ka jingsngew jong ki haba ïadei bad ka imlang sahlang.
Lah ruh ban ong ba katei ka sienjam ba ka sorkar ka shim kadei namar kam kwah ban pynthut lane pynsngewsih ïa ki kynhun bapher bapher namar ka elekshon jied MLA ka sah sa tang kumba katto katne bnai bad kumta lada bakla ka rai khlem pep ka jingkhih pyrshah jong ki paidbah kan ktah kylla ïa ki ha ka jingpynkhreh na ka bynta katei ka elekshon.
Kadei ruh ka jingshisha ba lada jia ba ka sorkar kam rai kloi ïa katei ka mat, khlem artatien ka jingkhih win ki kynhun kan bteng bad kan ktah ruh ïa ka lyer elekshon.
Lada kren pat ïa ki mat ba ka jylla ka ïakhun la ka long naduh ka ishu dawa pyntreikam noh ïa ka Inner Line Permit bad ruh ïa ka jingdawa pynrung noh ïa ka Ktien Khasi imat kin kylla long ar tylli ki mat kiban pynshongshit bha shwa ka samoi elekshon.
Kan dei ruh ka kabu ksiar na ka bynta ki liang pyrshah ban kren ha ki rynsan elekshon lada jia ba ka sorkar pdeng kam pat ai satia ïa kitei ki mat jingdawa.
Hynrei lada jia pat ba ka sorkar pdeng ka pynurlong noh lehse ka jingkmen kan dei ïa baroh la ka long ïa ka liang pyrshah lane ïa ka liang synshar.
Ki dang don shibun ki mat kiba ïadei na ka bynta ka bit ka biang jong ka jylla kiba kane ka sorkar ka dang hap ban pynurlong ha shwa ka elekshon la ka long naduh ka jingpyntreikam pura ban pynpoi um ha ki iing ki sem, ka jingpyndep ïa ka jingshna pynheh ïa ka surok Shillong sha Dawki bad bun kiwei kiwei ki projek kynthup ïa ka jingshna ïa ki ophis block ha kylleng ka jylla.
Mawkyrwat, Risaw, 13: Kawei ka jingjia ha ka thaiñ Mawkyrwat, ha kaba la lap ïa kawei ka met ïap ba la jan kem pyut jong uwei u briew ba la suba ruh ba u dei u bar jylla.
Katkum ka tyllong khubor, la ong ba la lap nyngkong eh ïa ka met jong u da ki khynnah ap masi ha kawei ka pynthor kba ha Disong kaba don khappud jong ka shnong Mawlangwir, Mawmerang bad Photjaud Rangthong, South West Khasi Hills District.
Ki paitbah ki la ïathuh ba ïa kane ka met ïap la lap nyngkong eh da ki khynnah ap masi kiba dei na shnong Mawmerang.
La ïathuh ruh ba ha ka jingshisha ki khynnah ap masi ki la lap naduh sngi Ba-ar, hynrei kim poi pyrkhat ba dei u briew namar ba ki don sha jngai na katei ka pynthor, hynrei dei tad haduh hynnin ka janmiet ba ki la lah ban pyntikna ba u dei u briew.
Ha kaba ïadei bad kane na ka liang jong ki pulit ryngkat ki doktor mynta ka sngi ka 13 tarik u Risaw, 2022 ki la hiar ban tohkit bad pyndep ruh ïa ka post mortem halor kane ka met ïap, kaba la suba jur ba u lah ban shah pynïap dusmon hano hano bad bret pat ha kane ka pynthor kba.
Na ka liang ki Pulit ha ka jingtohkit la lap ba katkum ka Covid Vaccination Certificate la suba ba u dei u Bishal Gurung (30 yrs).
Halor kane ka jingjia na liang ki Pulit ruh ki la dep ba register case.
Nongstoiñ, Risaw, 13: Ka Kashari jong u Special Judge (POCSO)West Khasi Hills District ha ka sngi Balang ka la rai pynrem ïa u Emanuel Marweiñ uba dei na ka shnong Sohparu, West Khasi Hills ha kaba ïadei bad ka moutduma leh beijot ïa kawei heprit ba dang 13 snem ka rta ha u bnai Jymmang 2017.
Ha utei u snem, hadien u la leh ïa katei ka kam sang, ki Pulit la kem ïa u bad la rejister case pyrshah ia u ha Nongstoiñ Police Station bad la pynngat ia u hapoh ka kyndon 5(N)/6 jong ka POCSO Act bad ha ka Section 506 Indian Penal Code (IPCP.ha kaba ïadei, ka Kashari jong u Special Judge POCSO West Khasi Hills ka la rai pynrem ïa utei u runar da kaba set along shiphew snem ryngkat ka kuna kaba T.25 hajar bad katkum ka rai jong u Nongbishar dang lah ruh ban pynjlan shuh shuh sa ar snem.
Mawthadraishan, Risaw, 13: Ka ‘Chimarlok Production Channel’ ka kynhun nongrwai ha kine ki khyndiat sngi kan sa pyllait paidbah ïa kawei ka Music lyngba ka dur im ne video ha ka 14/10/2022 ha ka por 5 baje janmiet bad ïa kane ka Music Video la ai kyrteng ka “Pawkcha’ kaba dei ka Jingrwai Jingieid.
Ha kaba ïadei bad kane ka bynta, ka Federation of Khasi Jaiñtia and Garo people (FKJGP) Mawthadraishan Circle lyngba u Firstbornjohn Marngar, uba dei u President ka ai khublei bad ka jingkitbok kitrwiang ïa ka ‘Chimarlok Production Channel’ kaba la khot sngewbha ïa ka seng ban ai mynsiem lem ïa ka kynhun jong ki bad khamtam ba kin sa pyllait paitbah ïa kawei ka Music Video.
Namarakata, kum ka seng ka ai Mynsiem ïa kane ka kynhun ka ‘Chimarlok Production’ ba kin nang kiew bad ïaid shaphrang bad nang ïai pynpaw ïa kita ki sap ki phong ba ki ki don ha ka bynta ban shna, thaw ne pynmih jingrwai jong ki, kaba ki don.
Ha kajuh ka por kum ka seng buh ruh ka jingkyrpad ki paidbah jong ka dong ka thiañ ba kin ai jingkyrshan lem ïa katei ka kynhun jong ki samla ka ‘Chimarlok Production Channel’ khnang ba kn lah ban ïai pyrshang ban pynpaw ïa ki sap ki phong kaba ki don bad ymdei ban buhrieh namar lyngba ha ki rynsan ‘social media’ ha kaba mynta ka la dei kawei na ki lad ban ai kam ai jam ïa ki samla ba don sap.
“Bun ki samla ha kine ki sngi ki la sdang ban ngop noh ha ki kam sniew ba bun jait kum ka jingdih drok bad kiwei de ki kam sniew bapher bapher namar ki duh jingkyrmen noh tang na ka daw ba ki khlem kam khlem jam", ong u Firstbornjohn Marngar hynrei kim dei ban sah kut hangta pynban ki dei ban thaw ki lad ki lynti da kaba kin pyrshang ban ïeng ha la ki jong ki kjat da kaba kin wan ki lad kamai ba bun jait.
Khliehriat risaw 13: Ki paidbah nongleit nongwan kiba dei ïaid lyngba na ka surok national highway na Umkiang-Sonapyrdi, East Jaiñtia Hills District sa shisien ki la ïa kynduh jingeh biang ha ka leit ka wan na ka daw ka jingtwa ka khyndew bad jingtwa ki maw kiba la wan hap bad tap ïa ka surok da ka jyrsieh kaba tuid pathar ha surok haduh ba ki kali kim lait shuh ban ïaid bad kane ka la wanrah ïa ka jingdheng kali kaba jur bha ha katei ka thaiñ ha Sonapyrdi.
Ki khubor ba la ioh lum ki iathuh ba kane ka jingtwa ka la jia naduh mynne dang step ha ka por kumba 9 baje mynstep bad da ka jing shim khia ki nongtrei ka NHAI la lah ban pynkhuid ïa ka surok ha kaba ki kali ki la lait ban iaid ha ka por 12.15 myn sngi.
Na ka liang ki pulit jongka Umkiang PP bad ki pulit jong ka Lumshnong Police Station ruh ki la shim khia bad ki la don ryngkat lang ha katei ka jaka ba twa ba jur ka dheng kali.
Nongstoiñ, Risaw, 13: Ka Mawthadraishan ka dei ka constituency kaba don mynta ïa u bah H.Brolding Nongsiej u MLA na ka United Democratic Party u ba bat ruh kum u Myntri ha ka sorkar jylla uba peit ïa ka tnad Home Guard bad Water Resources u ban ïaleh biang ïa ka election ha u snem ban wan na katei ka juh ka party.
Kumba ka long mynta ha katei ka Constituency ki dang don tang lai ngut ki kyrtong kata u bah H Broldiong Nongsiej na ka UDP u bah Shakliar Warjri na ka Hill State People Democratic Party uba dei ruh uba dang samla bad ka Kong Biolinda Lyngdoh Nonglait na ka National People Party katba na kiwei pat ki party ym shym pat la don kyrtong satia.
Ha kaba ïadei bad ka election ka ban long ha u snem ban wan u bah W.Sohlang uwei na ki nongïalam ka HSPDP haba ïakren bad u nongthohkhubor u la ong ba ka election ha Mawthadraishan Constituency ha une u snem ban wan kan long kaba itynnad bha namar ba ki nongïalam jong baroh lai tylli ki party ki la trei shitom bad dukhi khait miet la bad sngi ban leit ha manla ki shnong bad ki Polling Station ban ïakynduh ïa ki paitbah bad ban pan ïa ka jingïatreilang bad ai jingkyrshan ban pynjop ïa ki.
Nalorkata, u la ong pat ba kat haduh kine ki sngi u kyrtong ka HSPDP bad ka UDP ki dei hi kiba la kham ha khmat hynrei haduh bakut te ym pat lah ban ong namar ban ïaleh pyrshah ïa u Myntri sorkar kam dei kaba suk tangba ka shong pat ha ki paitbah.
Haba pyrshang ban twad jingmut na kiwei pat ki riew rangbah bad ki paitbah don kiba ong ba ïa mynta kim pat kwah ban ong ei ei namar ba ka por ka dang sah sa saw bnai bad ki dang don bun ki lad jingïarap jong ka Sorkar na ka bynta ki kam pynroi ha ki shnong ki thaw ba ki paitbah ki dang dei ban ïoh hynrei ynda la kut ka por ban pyntreikam ïa ki kam pynroi dei hangta ba lah ban sngewthuh uno u kyrtong uba don ha ka thong ban jop.
Don pat napdeng ki riew paitbah kiba ong ba ha Mawthadraishan Constituency lada jop ka UDP ruh ki paitbah ki kmen lada jop ka HSPDP ruh ki kmen namar baroh artylli ki dei ki party riewlum hynrei ban shu pynjop tang ïa uwei u kyrtong ki paitbah ka Mawthadraishan kim kwah satia bad ïa u Bah H.Brolding Nongsiej ki la pynjop arsien arwat bad ki ngeit ba lada kim kyrshan shuh ruh un ym sngew eiei.
Haba kylli pat la ka Congress kan pynïeng kyrtong neem na katei ka Constituency, ki la ong ba haduh mynta kim pat tip satia namar wat tang kiba kwah ban pan tiket na katei ka party ruh imat ym don shuh bad wat lada ka Congress kan pynïeng kyrtong ruh kan ym poi shuh shaei shaei namarba hapoh ka jylla baroh kawei ruh ym don shuh wat uwei u MLA.Nongpoh, Risaw 13: Kum shi bynta ban wan rah ïa ka khuid ka suba bad ruh ban pynurlong ïa ka thong jong ka sorkar India ban wan rah ïa ka khuid ka suba lyngba ka Clean India Campaign, ki samla Pule ka Ri Bhoi College lyngba ka National Service Scheme mynta ka sngi ki la mih paidbah ban pynkhuid ïa ki jaboh kiba don ha ki jaka paidbah ha ki shnong ba hap ha ka sor Nongpoh.
Palat spah ngut ki samla pule lyngba ka National Service Scheme, Ri Bhoi College ki la mih sha ki jaka paidbah ban lum ïa ki jaboh bad kynthup ruh ki plastic ba la bret pathar da ki paidbah kum ka thong ban pynlong ïa ki jaka paidbah hapoh ka sor Nongpoh ba kin long kiba khuid bad ba lait na ka jingbret pathar ïa ki jaboh.
Na ka liang ki samla pule ki la rah ïa ki byrni ban lum ïa baroh ki jaboh bad ki la ïa bhah ïa ka kam ram ha ki bynta bapher bapher ka sor Nongpoh na ka bynta ban lum bad pynkhuid ïa ki jaboh kiba la bret ha ki jaka paidbah bad da ka jingïashim bynta lang jong baroh ki samla pule ki la lah ban lum ïa ki jaboh ha ki bynta bapher bapher ka sor Nongpoh.
Haba la ioh ban ïa kren bad uwei na u Volunteer ka NSS, RI Bhoi College Unit, u Samla Rejoicing Suchiang, u la ong ba palat 300 ngut ki samla ki la shim bynta ha kane ka jingpynkhuid ïa ki jaka paidbah ha sor Nongpoh bad kum ki samla pule ki pynlong ruh ïa kane ka jingpynkhuid ïa ki jaka paidbah da kaba lum ïa ki jaboh ka long shi bynta ban pynsngewthuh ïa ki paidbah halor ka khuid ka suba.
“Kane ka jingmih ki samla pule ban lum ïa ki plastic, ki bitor plastic bad ki jaboh ka long ruh shi bynta na ka thong jong ka Clean India Campaign, ha kaba ka thong ka sorkar India ka long ban pynlong ïa baroh ki jaka jong ka India ba kin long kiba khuid bad ban kiar na ka jingbret pathar ïa ki jaboh sha ki jaka paidbah" ong u samla Rejoicing Suchiang bad bynrap ruh kane ka jinglah ban pynlong ïa kane ka jingpynkhuid ne lum ïa ki jaboh ha ki bynta jong ki shnong ba hap ha sor Nongpoh ka dei hi da ka jingïatrei lang ki samla pule lyngba ka NSS, Ri Bhoi College Unit, u la bynrap.
Shuh shuh, u la pynpaw ruh ba ki samla pule kka Ri Bhoi College ki khmih lynti ba da ka jingpynlong ïa kane ka jingpynkhuid ne lum ïa ki jaka ha ki jaka paidbah kan long ruh ka jingai jinghikai sha kiwei bad ki kyrmen skhem ruh ba ki paidbah kin sngewthuh kumno ban wan rah ïa ka khuid ka suba kumba la buh thong da ka sorkar India ban pynlong ïa ka ri jongngi, kawei na ka ri kaba khuid bad kaba lait na ka jingbret pathar ïa ki jaboh.
Nongpoh, Risaw 13: Ka tamasa kieng lieng ‘Megha Kayak Festival 2022’ ba 4 sngi kaba dei kawei naki tamasa kieng lieng ba heh tam haka ri kala sdang mynta ka sngi haka shnong Umtham ha Ri-Bhoi District bala wan ruh ban shim bynta da ki spah ngut ki nongkieng lieng kynthup ïaki nongshim bynta ba paw na kylleng ki ri ka pyrthei kiba la shim bynta ruh haka Olympic bad kumjuh ruh ki nongshong shnong ka Umtham kiba la dep pyntbit ïalade bad shah hikai.
Ïa katei ka Megha Kayak Festival 2022 la pynlong da ka Ri-Bhoi Water Sports and Tourism Co-Operative Society Ltd.
ha Wah Umtrew, Umtham Ri-Bhoi, da ka jingangnud ban pynlong ïaka jylla Meghalaya kum kawei naki jaka pynlong ïa katei ka jait jinglehkai, bad ban pynithuh sha ka pyrthei ba na ka jylla ruh ki don ki khynnah kiba don ïa katei ka sap ñiah lieng, bad lehse napdeng kitei kiba ïa shim bynta kin sa don ruh ki ban mih khmat sha kiwei ki lympung kiba heh haka ri bad wat shaduh Olympic.
Haba kren sha ki lad pathai khubor katto katne ki nongïalehkai bar ri kiba la shim bynta ha katei ka lympung kila pynpaw ka jingsngewkmen kaba khraw ban ioh iuhkjat ha jylla Meghalaya khamtam ban iohi ba ki don ki wah kiba ïahap dur ban pynlong ïa katei ka jait jinglehkai, bad kum ki nongïalehkai kiba la shang pyrthei ki iohi ba ka jylla Meghalaya ka dei kawei naki jaka ba bit ban pynlong kum kitei ki jait lympung.
Kila pynpaw ruh ba lyngba katei ka sngi ki sakhi ba wat ki nongïashim bynta naka jylla kiba don ruh wat ki heprit ba hapoh 15 snem ki don ka sap ban ñiah lieng, ha kaba kum ki rang bad thei ïalehkai kiba shim bynta wat haki Olympic ki iohi ba ki don ka lawei bad lehse ka sorkar kan kyntiew ïa katei ka jait jinglehkai sports haka jylla.
Naka liang ki nongïalam jong ka RWS&TCS Ltd ba kynthup ïa u Ian Vincent bad ka Sheela Vincent kila pynpaw baka thong bad ka jingangnud jong ki ban pynlong kum katei ka jait lympung ka long ban kyntiew ïa katei ka jait jinglehkai haka jylla kaba ym pat da paw pyrthei bha, bad bun naki samla kim pat da tip bha, ban pynpaw ruh sha ka pyrthei ba ka jylla Meghalaya ka dei ka jaka kaba tbit ban pynlong kum kitei ki jait lympung lyngba ka jingwan shim bynta da ki nongïalehkai bar ri naki ri bapher bapher ka pyrthei.
Kila pynpaw ruh ba katei ka tamasa ka dei lyngba ka jingkyrshan lang jong ka tnad jngohkai pyrthei jong ka jylla Meghalaya ban kyntiew ïaka kam jngohkai pyrthei lyngba katei ka kam ïalehkai ha kaba kum ki bor pynïaid ki don ruh ka jingangnud ban kyntiew ïaka sap jong ki nongshimbynta naka jylla ha katei ka lympung da kaba pynlong ïa katei ka jaka kum ka jaka ai jinghikai wat ïaki heprit kiba don ka sap kieng lieng, da kaba khot bad wer ruh ïaki paidbah ba kin wan ban sakhi ïa katei ka tamasa ban iohi ïaka sap kieng lieng haki um ba long kshaid ha wah Umtrew.
Nongpoh, Risaw 13: Ka kynhun jong ki Rangbah Shnong bad ki sengbhalang hapoh ka lama jong ka Joint Action Committee ba kynthup naduh ka KSU, FKJGP, bad HNYF mynta ka sngi kila hiar shaka thaiñ Umroi ban sdang ïaka jingsoi muhor (Signature Campaign) pyrshah ïaka jingwanrah ïaka ktem khalai Casino ha Ri-Bhoi bad kumjuh ruh ban dawa pyndam noh ïaka Meghalaya Regulation of Gaming Act 2021.
Kum ban shu pynpaw ba naka liang ka JACAC kala sdang ïa katei ka Signature Campaign haki jaka bapher bapher ha Ri-Bhoi ban pyrshah ïaka jingthmu jong ka sorkar ban wanrah ïaka ktem khalai ha Ri-Bhoi District, bad kum ka JACAC ka iengskhem ban pyndam noh wat ïaka Meghalaya Regulation of Gaming Act 2021.
Ha katei ka sngi la wan ruh ban shim bynta da u Bah George B Lyngdoh MLA ka Umroi, ki nongïalam sengbhalang, ki longkmie longkmie bad ki paidbah naka thaiñ Bhoirymbong.
Nongpoh, Risaw 13: Kum shi bynta ban ai mynsiem bad ruh ban pynpaw ïa ka jingsngewsarong ïa ki ar ngut ki samla na Ri Bhoi kiba la ioh ban mihkhmat ïa ka India sha ka 43rd World Arm Wrestling championship kaba long ha ka ri Turkey, ka Khasi Student Union, North Khasi Hills District Unit mynta ka sngi ka la noh synñiang da ka song pisa sha ki ar ngut ki nongïakhun kti (Arm Wrestlers) kiba dei na Ri Bhoi District.
Kane ka World Arm Wrestling championship ka dei ka lympung ïakhun kti ka ban sdang naduh ka 14 tarik u Risaw haduh ka 23 tarik u Risaw ha ri Tyrkey bad na Ri Bhoi District ki don ar ngut ki nongïakhun kti ba la paw kiba kynthup ïa ka Kong Margret Pathaw na Umsning bad u Samla Banshanlang Terang na ka Shnong Umlakhar ha Ri Bhoi District, ha kaba kine ki ar ngut ki mih khmat ïa ka Team na India sha katei ka lympung ïakhun kti jong ka pyrthei.
Na ka liang ka KSU, North Khasi Hills District Unit, ha ka jingïalam u Samla Lambok Rymbai kum u Vice president lem bad ki dkhot ki la kynduh ïa kine ki ar ngut ki nongïakhun kti ba paw bad kum ka jingai mynsiem ki la pynbud ruh da ka song pisa kaba long shi bynta ban kyrshan lem ïa ki ha ka jingleit shim bynta ha katei ka jingïakhun kti jong ka pyrthei ka ban long ha Ri Turkey.
U Samla Lambok Rymbai u la ai ruh ka kyntien ai khublie bad ka jingkitbok kitrwiang ba kine ki ar ngut kiba la leit ban shim bynta sha katei ka lympung ïakhun kti ha Turkey ba kin leh bha bad kum ka seng ka kyrmen skhem ruh ba kine ki ar ngut kin wan rah burom ïa ka Ri Bhoi District bad ka jylla hi baroh kawei da kaba kin sa ioh khur ïa ka nam jop na katei ka lympung ïakhun kti ka pyrthei ka ban long ha Turkey.
Na ka liang ka Kong Margret Pathaw ruh ka la ai khublie kyrpang ïa ka KSU, North Khasi Hill District Unit bad baroh ki seng bhalang bad ki paidbah kiba la kyrshan ïa ki halor kane ka jingleit shim bynta sha Turkey bad ki kyrmen skhem ruh ba kin buh ha ki jingduwai khnang ba kin lah ban ioh khur ïa ka nam jop ha katei ka lympung.
Shillong, Risaw : U MLA ka Mawlai u Bah PT Sawkmie ha ka sngi Balang ba la lah u la plie ïa ka kynroh jong ka Balang St.Mark Church, CNI, Mawsiatkhnam kaba ki la ïoh hadien 64 snem naduh ba seng ia ka ha u snem 1958, bad kaba ker ruh kumjuh ïa ka skul balang kaba don markhap bad ka ïingmane kaba la pyntrei da ka tnad PWD, Umsning Division.
Ha kane ka sngi la don lang ki heh PWD, ha ka jingdon ryngkat u rangbah shnong bah Shemphang Wahlang, secretary shnong bah KW Lynrah, bah P Jyrwa, uba dei u Deacon ka balang bad u rangbah dong Pdengshnong, ki nongkitkam shnong, ki nonghikai, ki khynnah skul bad kiwei kiwei.
Ha kane ka sngi u MLA u la sam ruh ïa ki shuki 100 tylli, ki tiar misteri, ka rynda, ka bersha, ki lyngka na ka bynta ka shnong Mawsiat-khnam bad ki pliang na ka bynta ka seng longkmie.
La pyniphuh iphieng ïa kane ka sngi da ka jingrwai bad jingshad ki khynnah jong ki skul kiba don hapoh shnong Mawsiatkhnam.
Haba ai jingkren hashuwa ban plie ïa ka kynroh bah PT Sawkmie u pynpaw ba ka kynroh ka la urlong na ka jingkyrkhu jong U BleiHaba kren pat ha ka jingïalang u bah PT Sawkmie u pyntip ba ha u bnai Naiwieng un sa pyllait sa ïa ka Power Tiller na ka bynta ki nongrep ban aiti ha ka seng ki nongrep kaba don ha Mawlai kaban pynïaid ïa ka.
U pynpaw ba u don ruh ïa ka jingthmu ban pynïoh ïa manla ki shnong kiba don sha ka thaiñ babun ki nongrep.
Ha kane ka sngi la ïoh ruh ïa ka jingkren na u Bah Teibok Kharkongor, secretary ka UDP Mawlai Circle, u bah Wanseng Jyrwa, na u rangbah shnong bah Shemphang Wahlang, u secretary shnong, na bah P.Jyrwa uba pynïaid ïa ka jingïalang bad kiwei kiwei.
Na ka liang u rangbah shnong Mawsiatkhnam u la ai khublei bad pynpaw ka jingsngewnguh ïa U Blei halor ka kynroh bad halor kiwei ki jingai u MLA.Khliehriat Risaw 13: U bah Damewanhi.
L.Rymbai, uba dei uwei na ki kyrtong uban ïa ai reng na ka 6-Khliehriat Constituency ha kane ka election MLA ka ban wan ha u snem 2023, u la pynpaw shai sha ki paidbah ba ka jingshah thied vote ki paidbah jong ka constituency ha ki MLA ka long ka jingïuhroit ïa ka hok longbriew man briewHa ka jingïalang kaba la pynlong ha ka shnong Lumshken, u bah Damewanhi Rymbai u la ong ba “Ka bynta kaba ha khmat eh kaba ngan buh, hato balei ngi jynjar, balei ki paidbah kim lah shuh ban pynbit pynbiang ïa ki jingdonkam ha ki iing ki sem, ka daw ka dei namar ka jingbym don shuh ka kam ka jam ka ba biang ban trei ban ktah, ngi kiba rit ba ria lada ngi trei ngin shah kem pynban, katba ki heh spah kiba trei bad kamai da ki klur ki klur hato phi ju ioh sngew ba kin shah kem, ym ju sngew ba kin shah kem, ki heh ki haiñ ki ïoh jingmyntoi na kane ka spah ka phew kaba ngi don hangne, te kane ka wanrah ïa ka jinghiar ha ka khaïi ka pateng, khamtam ha kane ka shnong Lumshken, nga tip bha ba phim ïoh jingmyntoi eiei na ka kam dewïong, namar hangne ha Lumshken la tip kum kawei na ki jaka ban rep ban riang, kaba kamai ja da ka rep, da kaba ri jingri, da kaba trei sha khlaw, hooid kiba don ki par ki trei dewïong hynrei ka kam dewïong kam dei ka kam ba kongsan ha shnong Lumshken, ha kaba mynta kane ka shnong ka la don mynta ha ka map kum kawei na ki shnong kaba pynmih symbai sniang, kaba ka tnat sorkar kaba peit ïa ki kam ri jingri ka dang ïa ksaid tyngeh halor kumno ban kyntiew ïa kane ka kam ri jing ri ha shnong Lumshken"U la kren ruh da kaba sngew khia ba ka thaiñ ka ïoh ïa ki nongmihkhmat ki bym shym la peit lem ban kyntiew ïa kane ka kam ri jingri ha kane ka shnong Lumshken, kaba long ka kam ba kongsan ha shnong ha thaw, u la ong ba ka jingdon ki seng longkmie, ka jingdon ki Self Help Group, ka jingdon ki VO, ka jingdon ki Committee bapher bapher lyngba kine ki dei ki lad ban kyntiew ïa ka iohkam iohjam, bad ka ïoh ka kot.
U la kren ruh halor ka jingeh ha kaba ïadei bad ka jingïoh bor ding electrict, u la ong ba kiba bun ki shnong bunsien haba sniew ka machine transformer, da ki bun taïew, da ki bun bnai ki paidbah ki hap ban shong dum bad ka shnong hi ka hap ban kit khia ban leit wad ki lad ki lynti ban ïoh transformer, u la kynthoh ruh ba ka ophis MeECL ha ka district ka dei ka tnat kaba tlot bha ha kaba ai ka jingshakri ïa ki paidbah ka district “Hooid kam dei ka kam jong u nongmihkhmat ban ai bor ding, hynrei ki nongmihkhmat dei ban ai jingmut bad ai hukum ïa ka tnat ba kin peit ïa ki jingduna ha ki shnong ki thaw.
“Ha kaba ïadei bad ka jingbym biang ka um bam um dih, ha kane ka shnong Lumshken ka um bam um dih ka long kaba kordit bha, haba peit ïa kane ka skim JJM jong ka sorkar pdeng kaba thmu ban pyn poi um ha man la ki thliew ïing hynrei ha kane ka shnong bun bah ki shnong ki bym pat shym la ïoh um ha ïing, u myntri uba leit shim ïa ka khusnam sha Delhi, u la ong ba ha jylla Meghalaya baroh ki la ïoh um ha ïing, hato kane kam dei mo ka thok ka jler? Kane ka dei namar ba ki dei ki nongmihkhmat kiba shu thied kumba thied blang, thied sniang ïa ki nong thep vote, na kata ka daw ki shu ïuhroit ïa ka hok longbriew man briew jong ngi"U la kren ruh halor ka jingbym treikam ki jaka ai jingsumar ha ka constituency bad ong ba ka don tang kawei ka sub centre ha shnong Iapmala ha kaba ki paidbah naduh ki shnong ba jngai kum na Suchen, Lumshken, Deiñshalalu, Wahsarang, Shiliang Unshong bad kiwei kiwei ki hap ha kane ka Sub Centre, ha ka jingshisha katkum ka jingbun briew ka la i dei ban ïoh noh kawei ka Sub Centre hangne ha Lumshken, katba ka Sub Centre kaba don ha Iapmala la dei ban kyntiew noh sha ka PHC, hynrei haba peit ïa ka jingshah ieh beiñ ki shnong ha kane ka sorkar, nga lap ba ym don ei ei ka ban kyntiew, haba peit sha kiwei kiwei ki constituency kiba ïoh ïa ki nongmihkhmat kiba don ka bor ban ïasaid ban pynioh ïa ki jingmyntoi ki paidbah, ki don ka jingkiew bad jing kyntiew, hynrei haba phai kum sha kane ka Khliehriat CHC ka dei pynban kaba hiar sha trai eh ha kaba ïadei bad ka rukom ai jingsumar"Haba kren sha ki long kmie, u la ong ba “Haba peit sha kane ka sorkar mynta ka buh jingma bha ïa ki kynthei kiba kha ba pun kumno kin mareh shaduh shnong Iapmala ban wad dawai, ban phah injek, ka long kaba eh, ki Sub Centre kim dei ban don tang ki nurse, nga ngan nym shah ban kan long kumto, haduh ki Sub Centre level dei ban don ki doctor, namar mynta bun kiba la pass doctor da ki hajar ngut hynrei ki shu shnong namar bym ïoh kam ïoh jam, hato balei ka sorkar kam phah ïa ki sha kine ki Sub Centre, ki PHC ban kham pynbha ïa ka jingai jingsumar ïa ki paidbah"U la kren ruh halor ka jingbym biang ki surok, ki lynti ki syngkien kiba ju buh jingeh ïa kiba pang ba shitom bad ka surok ka long ruh kum u budlum jong ka roi ka kiew ha ki shnong bad ha ka thaiñ bad ka jingroi ki shnong bunsien dei na ki skim shi spah sngi, ym dei kiba ïoh na ki nongmihkhmat, namar kine ki nongmihkhmat kim don bor ban peit namar ba ki kheiñ ba kane ka election kam donkam eh ban trei ha baroh ki snem, namar ki la dep ïohi ïa ka jinglong ki briew, ka pyrkhat pyrdaiñ (mind set) jong ki paidbah ba ka dang long kaba suk eh ban thied ban die bad ki pyrkhat ba ki dang lah beit ban shu pynbiej bad ialam bakla ïa ki paidbah"Kumta u bah Dame u kyntu jur ïa ki paidbah ba ki dei ban long kiba skhem jingmut ba kim dei ban shah die ne shah thied namar ïoh kan lam sha ka jingshah ïuhroit ki hok jong ki paidbah.
Shillong, Risaw 13 : I MLA ka East Shillong Constituency I Dr Ampareen Lyngdoh I la ïaroh ïaka sorkar MDA kaba la shim rai ban sngap ïa ka sur u paidbah da kaba pyndam noh ïa ka aiñ ïakhalai ka Meghalaya Regulation of Gambling Act (MRGA) 2021.
“ Ka dei ka rai kaba biang tam namar ka sorkar ka sngap ïa ka sur u paidbah.
Ka jingwanrah ïa ka aiñ la ka long kaba dei ne bym dei ruh ka jingïatai ka ju don beit barobor hynrei haba sawa ka sur jong uba bun ba lang ba kim kwah ïa kane ka aiñ ïakhalai te ka la biang ban pynduh noh ïa ka “ ong I Dr Ampareen.
ïa kane i la kren hadien ba i la ïohi ba u Myntri ka tnad lum Khajna ka sorkar u James K Sangma u la kular ban pyndam noh ïa kane ka MRG Act 2021.
I la ong man la kino kino ki mat treikam ki ju don beit ki jingmyntoi bad jingbym myntoi ruh, hynrei halor kane ka Casino la ïohi ba ki paidbah ki da sngew pyrshah jur ïa ka kumta ka la bha eh ban pyndam noh ïa kane ka aiñ da ka sorkar.
“ Ka don ruh ka rai jong kiba bun ba lang ba ka jylla Meghalaya kim shym la kloi ban pdiang ïa kane ka Casino ha ki liang baroh.
I la ong ba i dei ruh ma i iba la tyrwa ban wanrah ki jingpynkylla haba la wanrah ïa kane ka Gaming Bill hapoh ka ïing dorbar.
,“ Dei ma nga ba la ïeng hapoh ka ïing dorbar bad tyrwa ba donkam ban pynkylla ïa kane ka aiñ hynrei ha kato ka por ki paidbah lehse kim pat da sngewthuh than shaphang kane ka bill.
Nga la leh ïa ka bynta jong nga bad nga da sngewkmen khamtam ba ka sorkar ka la sngap ïa ka sur u paidbah ym ka jong nga.
Kiwei ki dkhot ruh ki la ïashim bynta ban ïakren hapoh ka ïing dorbar halor kane ka Bill.
Hooid ka don ka jingmyntoi na ka bynta ka khajna ka sorkar hynrei lada kiba bun pat ki pyrshah kumta hap ban ïaid da ka lynti kaba ki paidbah ki kwah.
I la ong ba ka sorkar mynta ka lah ban wanrah da ka ordinance halor kane lane ban khot da ka dorbar ba kyrpang ban pynbna ba la pyndam ïa kane ka aiñ hapoh ka jylla.
“ Nga tip shai ba kin dang bun ki jingïatai ha ki por ban sa wan la ka jylla Meghalaya ka donkam ne em ïa kum kine ban khring ïa ki nongwan jngohkai hynrei ka por kan sa batai ïa kata ïa mynta ngin shim beit ïa kane ka sur jong ki paidbah bad kane keiñ ka dei ka mynsiem ba shynrang ba la pynpaw da ka sorkar MDA ban shim ïa ka rai ban pyndam beit mardor ïa ka aiñ" pynkut I Dr Ampareen.
Shillong, Risaw, 13: Ka BJP Meghalaya State Unit ha ka sngi Palei ka la pynbna ba kan sa pynlong shen da ka jingïalap pyrshah ïa ka jingjyllei ba isaitmet jong u drok ha ka jylla Meghalaya baroh kawei.
“Ngi kyntu ïa ki nongïalam bad ka BJP kan sa pynbna shen kumno ban rat dyngkhong ïa ka jingjyllei jong u drok ha Meghalaya," ong u State President ka BJP u Bah Ernest Mawrie.
“Dang shen haduh 40,000 kilo antad u drok ba la ïoh kurup da ka Narcotics Control Bureau bad kiwei kiwei tnat treikam jong ki jylla ka thaiñ Shatei Lammihngi la pynjulor noh ha ka sngi Saitjaiñ, 8 tarik, Risaw, 2022 ha kaba la sakhi lang lyngba ka Video Conference da u Myntri ka tnat Kam Pohing ka Ri u Amit Shah ha ka jingïalang kaba la long ha Guwahati," ong u Bah Mawrie.
“Kane ka shisha ba ka Sorkar Pdeng ka la anngud ban rat dyngkhong ïa ka jingjyllei jong u drok ha ki jylla ka thaiñ Shatei Lammihngi bad kumjuh ruh ïa ka jylla Meghalaya ha kaba bun ki longing bad ki briew ki la shah ktah bad shah pynjot na ka jingim kyrni ha u drok," la bynrap u Bah Mawrie.
U la ïathuh ruh ba dang shen ïa ka iing building ba ju pynlong ktem rieh tngen da ki nongdie drok kaba hap hapoh u pud u sam jong ka Shillong Cantonment Board bad ha ka Constituency jong u MLA ka BJP u Bah Sanbor Shullai la pynpra da ka puhshilum.
“Ka party jong ngi ka kyrshan ïa kane ka jingleh jong ka Ministry of Defence," u la ong.
“Kane ka dang dei tangka jingsdang bad ka BJP ha Meghalaya kan ai jingkyrshan ïa ka Sorkar Pdeng ban ïai bteng ban peitngor ïa kane tad haduh ban da ïoh pynkhuid naduh tyllong," la ong shuh shuh u Bah Mawrie bad bynrap, “ym pat don kano kano ka Sorkar haduh mynta ban tem ïa ka jingjyllei jong u drok ha Meghalaya.
"U la ïathuh ba ki nongtrei jong ka BJP kin sa leit rung ha manla kawei pa kawei ka thliew ing ban ïasyllok bad ka BJP kan pynthikna ba ka jylla Meghalaya kan lait luid na ka jingshah tehmraw ha u drok da ka jingkyrshan ïa ka Sorkar BJP ha ka jylla bad ha Delhi.
Shillong, Risaw, 13: Ka jingangnud da ki phew snem jong ki nongshong shnong na hyniew tylli ki shnong ba kynthup ïa ka Mawsir, Mawdulop, Ksanrngi, Mawlang, Mawjatap bad Siangkhnai ban ïoh ïa ki surok rong kan sa urlong noh shen.
Ïa kane la ïathuh da u MLA jong ka Mawkynrew Constituency u Bah Banteidor Lyngdoh, uba long ruh u Myntri ka Sorkar Jylla ha ka jingïalang plie ïa ki ar tylli mawnongrim kaba la long ha ka shnong Mawsir ha ka sngi Balang ban shna noh ïa ki surok.
Ïa kine ka surok yn siang rong lyngba ka mang tyngka kaba T.8.10 klur tam na ka RIDF XXVII 2021-2022 bad ban phiah ha ki lai bynta, kata, kawei ka dei na ka bynta ka surok Mawsir-Mawdulop-Ksanrngi bad ar tylli na ka bynta ka surok Mawlang- Mawjatap-Siangkhnai.
Ka lynter jong baroh lai tylli kine ki projek surok ka la kynjoh sha ka 6 kilomitar shiteng.
Ha kane ka jingïalang la ïa donlang u Chief Engineer (NH) PWD (Roads), Shillong u GK Marak, u Executive Engineer ka tnat PWD Roads NH Shillong Bypass Division u Bah S Lytep bad ki nongïalam shnong.
Ki nongïalam shnong na kine ki shnong haba kren ha ka jingïalang ki la pyrto ïa ka jingtrei shitom jong u MLA uba la shim khia ban pynurlong ïa ka jingangnud jong ki hadien da ki phew snem.
Ki la ong ba kim poi pyrkhat ba u MLA uba sngap jarjar hynrei u pyni pat da ki kam.
“Ngin sa lait na ka sohsat ynda la dep siang rong ïa kine ki surok bad kan pynsuk ha ka leit ka wan ki nongshong shnong,"ki la ong.
U Bah Banteidor haba kren ha ka jingïalang, u la ïathuh ba u la buh hakhmat ïa ka thong naduh mynshwa ban pynkylla dur ïa ka long ka man ki surok ba i sangsot ha ka Constituency.
“Nga la ïaleh shitom bad phi ki paidbah ban pynbiang shwa ïa ki surok kiba kongsan kum na Smit sha Jatah, Syntung, Nongjrong bad Mawlat bad ki la long kiba pynsuk shisha mynta ïa ka leit ka wan", u la ong.
Haba pynpaw ba ha ki snem kiba ladep ka long ka man jong ki surok kiba kongsan ha ka Constituency ki la long kiba sohsat haduh katta katta ban ïaid ban ïeng, u la ong ba mynta yn phai khmat sha ki surok ki ban pynïasoh sha ki shnong bapher bapher kiba dang sah mynta.
U la ong ba ka surok na Lad Mawkhoh sha Pashang ruh yn sa sdang noh bad ka surok sha Nongryngkoh kaba ym don ba lah mutdur ban ïoh surok pynban mynta ka surok ka la poi haduh khliehshnong.
Halor ka jingshah kynnoh ba u ai surok tang sha ki shnong ba bun Vote, u Bah Banteidor u la ong ba mynta ka sngi ka dei ka jubab ïa ki jingkynnoh baroh.
“Nga ju ïai buh ha jingpyrkhat ba lano ngan ïoh ban phah siang rong ïa ki surok shnong hynrei nga sngap halade bad nga leh da ki kam," u la ong.
Shillong, Risaw, 13: Ka Expert Committee ba 10 ngut ki dkhot ba la khlieh da u Principal Chief Conservator of Forest (PCCF) & HoFF u Bah BK Lyngwa shen kan sa wanrah da ka buit thymmai ban ïada ïa ka jingshah pynjngut jong ki wah, ki pung ha ka jylla Meghalaya.
Ïa kane ka Komiti la thaw ha ka 23 tarik Jylliew hadien ka jingpynmih hukum jong ka Iingbishar Meghalaya High Court ban ai jingmut ïa ka Sorkar Jylla ban kan thaw ïa ki lad ki lynti ban ïada ïa ki um ki wah bad ki pung ha ka jylla.
Kane ka Komiti kan ai jingmut ruh ïa ka Sorkar Jylla ha kaba ïadei bad ka jingpyndonkam ïa ki teknoloji ba thymmai ban pynkhuid ïa ki um ki wah bad ki pung.
Hynrei, hynñiew tylli ki wah ba kynthup ïa ka Wah Umkhrah, Umshyrpi, Umtrew, Lukha bad Myntdu ïa kiba peit da ka River Rejuvenation Committee, la pyllait noh na kane ka Komiti.
Kumjuh ruh, 53 tylli ki jaka ba don ki jaka ba lang um yn sa peitngor da ka Wetland Authority bad palat 60 tylli ki wah yn ym kynthup shuh hapoh ka jingpeit jong ka Expert Committee.
Hadien ba la wai ka jingïalang ha ka sien kaba ar jong ka Expert Committe, u Bah Lyngwa u la ong, “ngi dang don ha ka lynti ban thaw ïa ka Action Plan bad ka jingmang pisa kan sa wan hadien namarba nyngkong eh yn hap ban ithuh shwa bad katkum ka jingdawa jong ka kam.
Ka Action Plan kan long na ka bynta baroh ki wah bad kan kdup ruh ïa baroh kawei ka jylla, hynrei lait noh tang ïa ki jaka um kiba don ha khlaw ba la pyrkhing da ka aiñ, ki Reserve Forest bad ki um ki wah, ki pung ban sa peit da ka State Wetland Authority bad ka River Rejuvenation Committee bad ïa ki pung ri dohkha.
"U la bynrap, “ïa ka Action Plan yn sa phiah ha ki saw bynta, kawei na ka bynta ka jingai jingmut, kaba ar na ka bynta ban thaw ïa ki kyndon ban tehlakam, kaba lai ka long ban pan ïa ka jingïatreilang jong ki paidbah bad kaba saw ka long ban ïada bad pynneh pynsah ïa ka mei mariang.
"U Bah Lyngwa u la ïathuh ba kane ka Komiti ka dang don ka lynti ban bthah ïa ki Deputy Commissioners na ka bynta ban ai jingmut shaphang ka jingdon ki um ki wah bad ki pung.
Ki don katto katne ki distirct kiba ladep phah ïa ka jingai jingmut, ha kaba 9 tylli ki don ha East Jaiñtia Hills, 26 ha East Garo Hills, 12 ha South Garo Hills, 24 ha North Garo Hills, 12 ha South West Garo Hills bad 12 ha West Garo Hills.
Ki don ruh ki District kiba la phah ïa ka jingai jingmut hynrei ki la pynrung lang ruh bun tylli ki pung ri dohkha bad namar ka jingbym ryntih ka Komiti ka la rai ban ym shim ïa kane ka jingai jingtip.
“Namarkata, ngi la ai por 10 sngi na ka bynta kine ki District ba kin phah ïa ki jingtip ba donkam katkum ba la ai sha ki," u la ong.
Une u Chairman u la ïathuh shuh shuh ba ka jingbishar bniah kan long ar samoi, kata ha ka samoi tyrkhong slap bad ha ka samoi ba jur bha u slap, na ka bynta ban lum ïa ki Baseline Data kiba ïadei bad ka jingpynjaboh bad kiwei kiwei.
La khmihlynti ban pyndep ïa kane hapoh hynriew bnai.
Haba kylli, hato ka Komiti kan peit bniah neem ïa ka jingshah pynjaboh ki um ki wah ha ki District ba jur bha ka jingtih dewiong ha ka jylla, u Bah Lyngwa u la ong, “ka Sorkar ka ladep leh la ka jong ka kamram lyngba ka Pilot Project kaba jop ha Wah Lukha.
Hynrei lada don kino kino ki wah kiba jngut bad jaboh na acid tih dewiong bad ka bym shym la kynthup ha ka River Rejuvenation Committee, khlempep ngin sa shimti ban leh eiei.
"U Nababrata Bhattacharjee uba dei u dkhot jong ka Exert Committee u la ïathuh ba ki don palat 10,000 ki jaka ba shong um bad ki um ki wah ba la lum thup ha ka kaiphod ba mynshwa ba la aiti da ki District shwa ban thaw ïa ka Komiti.
Hynrei bun la pyni tang kum ki pung ri dohkha.
“Hynrei, ka Komiti ka la rai ban ym pdiang ïa ki pung ri dohkha (kum ki pung um), ngi shim ba ka jingdon jong kine ki jaka ba don um kan long tang da ki spah tylli.
Ynda la ïoh pura lut baroh, ngin sa ïakren kumno ban ïaid shakhmat," u la ong.
U Bhattacharjee, uba dei ruh u Chairman jong ka State Expert Appraisal Committee u la ong ba ka jingpynkhreh (format) ladep phah sha baroh ki Deputy ommissioner ha kaba kumno ki dei ban ithuh ïa ki jaka ba shong um, kiba la shah ktah, shah pynjaboh bad ki bym long shuh ban pyndonkam.
U la ïathuh ruh ba la bthah ïa ki Deputy Commissioner ba kin plie ïa ki Helpline da kaba pyndonkam ïa ka Whatsapp bad ban ïatreilang bad ki kynhun bapher bapher khnang ban pynthikna ba kane ka jingtrei shitom jong ka Komiti kan ym long tang hapoh ki saw kynroh jong ka kamra shong jingïalang.
“Ngi kwah ba ki paidbah ruh kin ïa treilang namarba ki um ki wah ki dei ki nongkynti jong ka Jylla bad lada ki shah pynjngut bad shah pynjaboh kan wanrah ka jingshah lynshop kaba khraw," u la bynrap.
Nalor kaba ïatreilang bad ki Deputy Commissioner, ki District Committee yn sa pynrung dkhot ruh na ki tnat treikam ka Sorkar kum ka tnat Urban Affairs, Soil & Water Conservation, Basin, Water Resources khnang ban dup lah ban wanrah ïa ka Action Plan kaba jop na ka bynta kawei pa kawei ka district.
Shillong, Risaw 13 : Ka Meghalaya High Court ha ka sngi Palei ka la bthah ïa ka Khasi Hills Autonomous District Council (KHADC) bad ïa ka ophis jong u Syiem of Hima Mylliem ban pynlong da ki jingïamir jingmut bad pynshai ïa ki shnong ki thaw ban pdiang ïa ka jingïa long ryntih lang ha ka imlang sahlang da kaba ailad ïa ki longkmie ruh ba kin shim bynta ha ka jingjied Rangbah Shnong.
Ha ka hukum kaba la pynmih hadien ka jingbishar ïa ka jingujor ba la ujor da kawei ka Kong Aneeta Synrem ka Division Bench la kyntu ïa ka KHADC bad ka ophis u Syiem Hima Mylliem ban sdang da ka jingïaphylliew jingmut bad pyrshang ruh ban pynsngewthuh ïa ki nongshong shnong kiba khlem pat pdiang ïa ka jingshim bynta lang ki longkmie ba kin pdiang lang ïa ka jingdonbynta lang jong ki.
Da kaba bynrap ruh ba ki ‘third gender’ bad kito kiba don ïa ki jinglong kynthei jinglong shynrang ba kham pher kiba la ithuh mynta salonsar wat ha ka ri ruh, ka Bench ka la ong ba ka long ruh kaba donkam ban peit ba ka jinglong ïa ryngkat kyrdan kaba ka nongujor ka kwah ban donlang kan wan na ka sur uba bun balang.
Ka Bench ka ong ruh ba ki khmih lynti ba ha shwa ba ka jingshong bishar biang halor katei ka mat kan poi biang ha ki phra taiew ban wan, ka KHADC bad u Syiem Mylliem kin leh ei ei noh bad phah ïa ka kaiphod sha ka Iing Bishar.
Shuh shuh la ong ba da ka jingnang kiew ha ka liang ka pule puthi bad ruh ka jingkhmih lynti ka la nang jur, khamtam eh haba la bud ïa ka jingai jait kmie bad ba ki kynthei ki ïoh ïa ka burom kaba khraw bha ha ka imlang sahlang kumta ka paw ba tang namar ba dei ka kynthei kin ym lah ban shim bynta pat ba ha ka rai ban jied mano ban synshare ïa ki ha ki shnong ki thaw.
Shillong, Risaw 13: Da ka jingpeit khmat sha ka elekshon MLA ka ban sa long ha u 2023, ka sorkar mynta ka sngi, ka la bthah ban pyntreikam noh ïa ka Dearness Allowance ne ka Dearness Relief ryngkat bad ka jingpynkiew na ka 25% sha ka 28%.
Katkum ka jingpynbna ne ka Office Memorandum ba la pynmih da u Dr.Vijay Kumar D, IAS, uba long u Commissioner & Secretary to the Government of Meghalaya, Finance Department, la ong ba kane ka Allowance yn siew ne kheiñ naduh ka 1 tarik u Kyllalyngkot ka snem 2022.
Shuh shuh kane ka jingpynbna ka ong ruh ba kane ka DA kan treikam ïa baroh ki nongtrei sorkar, nangta ki nongtreikam sorkar kiba la ïoh penshon bad kumjuh ruh ki nongtrei ha ki Board, ki Corporation bad kiwei kiwei de ki bor treikam kiba hap hapoh ka jingpeit jingkhmih ka sorkar.
Hynrei kan nym treikam pat na ka bynta kito ki ba la ïoh penshon ki la thungkam ne pynrung kam biang ha kino kino ki bor treikam jong ka sorkar jylla ne ka sorkar pdeng.
Dang ha u bnai Jymmang mynta ka snem ka sorkar jylla ka la rai ban pynkiew ïa ka DA na ka 22 % sha ka 25%.
Mynta pat ka la pynkiew biang sa 3% kaba long 28%.
Ka jingsiew ïa ka DA ka long 3% na ka Basic Pay.
Shillong, Risaw 13: U Samla Vicky Nelson Marbaniang uba dei u nongshong shnong jong ka thaiñ Pynursla uba la pyndep ïa ka jingpule pyntbit ha ka laiñ mechanical engineering bad uba la ïaid shakmat ruh ban sdang ïa company lajong ha ka sngi Palei u la pynpaw ïa ka jingsngew bitar halor ka jingshah shukor jong u ha u Symbud Myntri Rangbah ka jylla u Bah Prestone Tynsong ïa ka jingkular jong u ban ïarap ha ka jingseng ïa ka jaka ai jinghikai ïa ki samla ha ki laiñ machine da kaba yn soi MoU bad ka kompeni kaba u seng ïa kaba la jer kyrteng kum ka Techpoint Academy.
Hadien ba na ka liang jong u u la dep ban register u la ïathuh ba man u bnai u hap ban siew khajna GST man u bnai bad namar ba um ïoh pat ïa ka jingkyrshan na ka sorkar jylla da kaba soi MoU bad kane ka kompeni un hap siew ïa ka kuna sha ka Ministry of Corporate Affairs kaba kot da ki phew lak bad u hap ban kit da ka ram na bynta kane.
U la ong ba na ka liang jong u naduh ka sngi kaba nyngkong u la leit ban pan jingmut shuwa na u Bah Prestone bad ha kane ka jingpan jingmut u Bah Prestone u la ai mynsiem bad pynshlur ba un ïaid shakhmat bad ong ruh ba na ka liang ka sorkar kan kyrshan ha kti ha kjat ïa u.
“Ha ka jingïakynduh bad u Bah Prestone bad u Vijay Kumar u ophisar ki la ïaroh ïa ka projek kaba nga la maitphang hynrei ynda dei ka por ban sdang shisha ha ka jingleit kynduh biang ki shu bthah beit ba ngan sahngeh noh shisyndon namar ki la don da ki bar jylla kiba la wan sdang ïa kane ka jait kompeni.
Kane hi ka pyni ba kane ka sorkar kam kwah ïa ki Khasi ban kiew ha ka kam ka jam hynrei ka ba kin shaniah tylli beit ha u naduh ka bai kyïad, bai biri bad kiwei kiwei," u la ongU la ong ba na ka liang jong u um shym la pan ïa ka pisa na ka sorkar jylla na bynta ban sdang ïa kane ka kompeni jong u namar ïa ka mang pisa u la ïoh na ka NEC bad kiwei pat ki tnat treikam jong ka sorkar pdeng.
U la ïathuh ruh ba na ka liang jong u hadien ba u la ïoh ka jingkular na ka sorkar ba kan kyrshan ïa ka jingthmu jong u u la pynlut pisa da ki bun bun lak ban pynkhreh ïa ka DPR bad ka por ruh ha ka jingpynkhreh ïa ka sorkar.
Une u samla u la kynnoh tyngeh ruh ïa ki ophisar ka sorkar khamtam eh ïa u Vijay Kumar ba ki dei ki men bamsap kiba bam kruiñ ïa ka lawei ki samla kiba ha ka jingshisha ki don ka kabu ban kiew bha lada ki ïoh ka jingkyrshan kaba pura na ka sorkar.
Hadien ba une u samla u la shah shukor ha kane ka rukom u la ong ba na ka liang jong u un leit ban pynshai pynsngewthuh sha man ki shnong jong ka Pynursla ba kim dei ban dang pynjop biang ïa u Bah Prestone namar kan sa jot ka lawei jong ka thaiñ bad jong ki samla hi baroh.
“Kumba sha Pynursla ka ïaid ka jingong ba wei ba la shim pisa na u Bah Prestone ha ka por ilekshon ki shait ong ba lada ym kyrshan ïa u, ka ksuid Rngaiñ kan bam ïa ki.
Nga kwah ban pynsngewthuh ba kane ka dei tang ka jingngeit bieit namar nga ruh nga la ju shim hynrei ngam leilei bad ïa kane ngan leit man ki shnong ban kren halor kane ka mat" u la ong.
Shillong, Risaw 13 : Ka jingbun palat kiba pyrshah la ka long naduh ki nongïalam balang haduh ki seng bapher bapher, u Myntri ka tnad Taxation jong ka sorkar jylla, James K Sangma ha ka sngi Palei u la pynbna ba ka sorkar kan sa pyndam noh ïa ka aiñ Khalai lane ka Meghalaya Regulation of Gaming Act, 2021.
“Ha kine ki bnai ba la dep ki la don bun kiba pynpaw ïa ka jingsngewkhia haba ïadei bad katei ka ain.
Nga la dep ruh ban kynduh ïa bun ki kynhun kynthup naduh ki nongïalam balang, ki nongïalam shnong kumjuh ïa ki seng bapher bapher.
Dei ha kitei ki jingïakynduh ba nga sngewthuh ïa ka jingsngewkhia kaba ki paidbah ki don haba ïadei bad ki jingktah ba katei ka aiñ ka lah ban wanrah," ong u Myntri ha ka kyrwoh.
Shuh shuh u al ong ruh, “Dei lyngba kitei ki jingïakynduh bad ki jingïathir sani ba nga sngewthuh shai ba na ka bynta ka jingbha lang ha ka jylla bad ka imlang sahlang ba ka la bha ban pyndam noh ïa katei ka Act khnang ba kan ym don kano kano ka jingktah.
Kumta, kadei ruh ka jingkwah jong ka ban ïohi ba ïa ka Meghalaya Regulation of Gaming Act, 2021, dei ban pyndam noh.
"Ha kajuh ka por u Myntri u la pynpaw ruh ka jingsngewnguh ïa baroh kito ki nongïalam bad ki kynhun bapher bapher kiba la mih shakhmat ban pyni ïa ka jingsngew jong ki sha ka sorkar haba ïadei bad katei ka Act.
U ong ruh ba dei ki nongshong shnong ka jylla kiba dei ka bynta ba kongsan ha ka synshar paidbah bad kane hi ka pynkhlaiñ na ka bynta ban ïoh ïa ka synshar khadar kaba paka haba ïa ka rai jong uba bun ba lang la pynsngew.
Shwa kane, u Myntri u la ong ruh ba ka thong jong katei ka aiñ khalai kaba la wanrah ha u 2021 kadei ban kyntiew ïa ki kam jngohkai pyrthei, nangta ban kyntiew ïa ka khajna bad ruh ïa ka ïohkam ïohjam ha ka jylla.
U ong ruh ba ka jingthmu nyngkong ban wanrah ïa ka Casino ruh kadei tang na ka bynta ki nongwei kiba wan jngohkai sha kane ka jylla.
Lah ruh ban kdew hangne ba katei ka rai kaba u Myntri u pynpaw kadei hadien katto katne sngi ba ka kynhun ki nongïalam balang ki la pynlong da ka jingduwai kyrpang ban pyrshah ïa katei ka aiñ da kaba ong ba lada ithuh da ka ain ïa kitei ki kam khalai kan ktah jubor bha ïa ka imlang sahlang baroh kawei.
Shillong, Risaw 13 : Ka MLA jongka East Shillong Constituency ka Dr Ampareen Lyngdoh ka la bthah ïaka All India Trinamool Congress (AITC) ba kan kynmaw bha shwa ban kdew kti ïa kiwei namar kane ka party ka la pynkulmar jingmut da shisha ïaki paidbah khlem ki nongrim kiba biang.
“ Kumta lada phi kdew kti ïa kiwei ki party ha kiwei ki jylla kynmaw haba ka party jongphi mynta ka mad ïakiba bun ki jingeh ha West Bengal, kumta kynmaw bha haba phi kdew kti ïakiwei" ong ka Dr Ampareen ha kaba kren pyrshah ïak a AITC kaba la shu kynnoh khlem nongrim ïa ka sorkar MDA.“ Hooid ka liang pyrshah ka lah ban kynnoh na ka por sha ka por, hynrei na kata ka daw nga sa ong da kynmaw bad bishar bniah shwa ba phin kynnoh ïakiwei.
Hooid ïa nga kam pher lada ki kren kumno kumno ruh, la nga leh ne khlem leh ruh kam pher bad kam don jingmyntoi namar ngan ïai bteng ban leh ïa kaei kaba nga dei ban leh na ka bynta ki paidbah.
Ngan ïaid shakhmat bad ngan leh klet beit ïa kiba pyrshang ban pynthut ne pynwit ïa nga namar kam myntoi namar kin sa long kam kai hi ha ki bnai ban sa wan.
Kynmaw ba kine ki kam kai ba phi leh politik kin ym treikam da lei lei ruh ha Meghalaya hangne phin ym lah ban pynbeij ïa ki paidbah da ki ñia kai bad khlem nongrim jongphi ko AITC".
Hato kine ki nia kai jongphi (AITC) kan ktah ïano, mano ban pule ïa kine ki nia kai jongphi ha ki social media, hato u briew u bym lah ban thied ïa ki mobile rem dor un don jingtip shaphang kine kiei ei.
Phi dei kiei ba phi wan batai stad bad kynnoh khlem nongrim.
Hato phi mut ba phin lah ban pynbiej ïa ki briew kiba la nang la stad kiba la tip kaei kaba la jia ha ka jylla.
Phi lah ban bteng ban ïai leh tangba kynmaw kine da lei lei ruh ruh kin ym lah ban pynthame ïa ki paidbah hangne ha Meghalaya.
Kynmaw ba ka Meghalaya bad West Bengal ki ïapher bad ynda phi la ïohi kaei kaban jia ha West Bengal phin sa kyndit bynriew.
Jowai, Risaw 14 : Ka lympung ïalehkai jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi ha Kiang Nangbah Stadium, Jowai.
Ïa kane ka lympung la pynïaid da ka West Jaiñtia District Sports Association (WJDSA) shi bynta na ka jingrakhe jubilee ksiar jong ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun mynta ka sngi kala long kaba ïakhaid bha na baroh ar liang manla kata hapdeng ka kynhun ïalehkai jong ka Shangpung Moosyiem SC pyrshah ïa ka Luti Tuber Ialong SC namar haduh ba kut jong ka jingïakhun kila ïasam mar shikol da 1-1.
Ïa ka kol na ka Luti tuber Ialong SC la thep da u Richard Dhar ha ka minit ba 25 jong ka kylla step.
Katba naka liang ka Shangpung Moosyiem SC kala ïoh ban pynphai kylla ïaka shikol lyngba u Ebormi Lyngdoh ha ka minit ba 63 jong ka kylla miet, haduh ba kut jong ka jingïakhun kila poi noh sha ka jingïakhaid da mar 1-1 kol.
Ka jingïakhun lashai ka sngi 15 tarik kan long hadpeng ka Moosalyngkat SC pyrshah ïa ka Wahiajer SC ha ka por 2 baje shiteng nohphai sngi.
Shillong, Risaw 13: Ka sorkar ha ka sngi Palei ka la pyntip lyngba u Myntri ka tnat Taxation u James Sangma ba la rai ban pyndam noh ïa ka aiñ khalai ne Meghalaya Regulation of Gaming Act, 2021 ba ka la wanrah.
kane ka rai ka sorkar ban pyndam ka long hadien ba ka mih ka jingpyrshah na kiba bun ki lïohng ba kynthup naduh ki seng bhalang, ki nongïalam niam, ki khlieh nongsynshar bad ki riew paidbah.
Haba kren bad u President ka HYC u bah Robertjune Kharjahrin u la ong ba ka daw hi ba ka sorkar ka shim ïa kane ka sienjam ka dei namar ka jingtieng ïoh kan rem ilekshon ym namar ba ka sngap eh ïa ka sur u paidbah.
“Ban ong ba kane ka rai ka sorkar ka dei namar ka jingsngap ïa ka sur u paidbah kan bakla namar lada phi peit kaei kaba ki paidbah ki dawa kum ka ILP,ban rung ka ktien Khasi ha ka Khyrnit ba phra ka riti synshar ka ri, ban pynshitom ïa kiba bam sap ngi ïohi ba ka sorkar kam leh eiei bad kane ka rai ban weng hi ka dei beit ba ki tieng ïoh kin rem ilekshon namar ka samoi jied nongmihkhmat ruh ka la jan" u la ong.
U la ong ruh ba kane ka jingong ka sorkar ba kan weng ïa ka aiñ khalai kan dang dei hi tang ka ktien bad na ka liang ka HYC hi kam pat lah ban shaniah tylli ha ka sorkar amar bunsien kaei kaba ka kren ka ju long markhongpong ïa kaba ka leh.
“Phin sngap ïa kaei ba u Myntri Rangbah bad u Symbud Myntri Rangbah ki kam ba kin ym ïaid sha khmat shuh ban wanrah ïa ka casino hynrei na ka liang ka sorkar ka la ïaid shakhmat ban ai licence wat ban thung ïa ka expert committee na bynta ban wanrah ïa kane ka aiñ khalai bad ka casino bad kat kum ka jinglap jong ngi lyngba ka RTI, namarkata kum ka seng hi ka eh than ba ngin shu ngeit na kaei kaba ki kren tang ka ktien", u la bynrap.
U la ong ruh ba kane ka jingleh ka sorkar naduh kaba sdang ban wanrah ïa kane ka aiñ ka la dei ka jingleh donbor ha kaba na kaba sdang la wanrah ïa kane ka aiñ ha ka dur ka ordinance bad ong ruh ba ka dei ka jingleh lutphut suda namar ka la thung da ki komiti bad siew tulop ruh sha ki.
Na ka liang jong u u la ai jingmut ruh ba ka dei banphah pynphai biang noh ïa ka tulop jong ki dkhot kane ka komiti ba ka thung.
Shuh shuh u la ong ban pyndam ïa kano kano ka aiñ donkam biang ban wanrah da ka aiñ ban pyndam ïa kata ka aiñ la ha ka dur ka ordinance ne ka aiñ ba la mynjur da ka ïing dorbar thaw aiñ.
“Dei tang lada ka sorkar kan wanrah ïa ka ordinace ne khot ïa ka dorbar kyrpang ban mynjur ïa ka aiñ ban pyndam ba kane ka aiñ khalai kan ïap shisha hynrei kumba long mynta kadei beit tang ka tien kaba u myntri u kren sha ki lad pathai khubor" u la ong.
Shuh shuh u la ong ruh ba ka jingmih shakhmat lang jong ki kynhun bapher bapher ban dawa ïa ka juh ka mat kum ha kane ka kynti ba mynta ka dei tang ma ka lynti ïa ka jaidbynriew ban ïoh ïa ka jingdawa kiba ngi angnud a ka sorkar.
Shuh shuh na ka liang jong u u la ai jingmut ba ka sorkar kan pynkhlaiñ ïa ka aiñ The Meghalaya Prevention of Gambling Act, 1970 ban khang syndon sbak ïa ki jait jingkhalai baroh khoit lada dei ki online ne offline ruh kumba leh ka sorkar Tamilnadu.
Haba ïakren bad u President ka HITO u Bah Donbok Dkhar ruh u la pynpaw ïa kajuh ka nongrim ba katba kam pat don kano kano ka jingwanrah da ka jingthoh na ka sorkar ba ka la pyndam ïa kane ka aiñ na ka liang ka HITO kan ym pat shong kli kti noh ban ïakhun pyrshah ïa kane ka aiñ namar bunsien ka kam bad ka ktien ba la kren da ka sorkar ki long markhongpong.
Haba kren lyngkot halor ka jingïaid lynti kum ka seng ban pyrshah ïa kane ka aiñ u Bah Donbok u la ïathuh ba na ka liang ki briew ka sorkar ki la wan ban pynbieit ïa ki dkhot ka seng bad ïa u ruh da ki sbai bad ka tyngka ba kin shong khop noh na ka jingïapyrshah ïa ka aiñ khalai.
“Nga kwah ban ïathuh shai ba na ka liang ki briew ba la phah da ka sorkar ki la wan pynbieit ïa nga ha ka ophis jong ka seng ki wan laisien lai wat ban thong ban ai kam, ka tyngka bad kiwei dei ki jait jingphon jong ka sorkar hynrei na ka liang jong ngi ngi kren shai ba em te em," u la ïathuh.
Shuh shuh u la ong ba ha kane ka jingwan thong ba laisen laiwat hynrei ynda ki la sngewthuh ba kim lah ban thied tad ki la kren kop ba na ka liang ka sorkar kan ïaid sha khamat ban wanrah casino lada ym mynta ka samoi ka ïing dorbar thaw aiñ hynrei ha ka samoi ban wan kan wanrah beit ïa ka casino lada ka NPP ka dang wan ha ka bor.
U la ong ruh ba kane ka rai kaba la shim da ka sorkar ka dei ka jingseisoh jong ka jingïatylli bad ka jingieng ha ka hok bad ka nongrim.
U Revd.
Dr.EH Kharkongor, u la pynpaw ka jingkmen ba ka sorkar ka thmu ban pynduh pyndam noh ïa kane ka aiñ ïakhalai ne ka Meghalaya Regulation of Gaming 2021, hynrei u la ong pat ba donkam ban donkam ban pyni da ka kam ruh, ym dei tang da ka jingkren.
Haba ïakren bad u Nongthohkhubor hadien ba u Myntri ka tnad khajna, u James Sangma, u la pynbna ba u kwah ba ka sorkar kan pynduh noh ïa kane ka aiñ, u Revd.
Kharkongor, uwei na ki nongïalam ka Khasi Jaiñtia Church Leaders Forum (KJCLF), kaba long ka kynhun ban pynlong da ka jingduwai ha ka 7 tarik mynta u bnai ha ïingmane English Service jong ka KJP Assembly ha Khyndailad, u Pastor Edwin Kharkongor, u la ong ba ka sorkar kadei ban pyni da kino kino ki dak la ka long ha kano kano ka rukom ruh, khnang ba kan nym pynsahnud ïano ïano ruh.
Shillong, Risaw 14 : U Myntri Rangbah ka jylla u Conrad Sangma ha ka sngi Thohdieng ha ka jingplie ïa ka Hotel Vinanta Meghalaya u la ïathuh ba kum shi bynta ban kyntiew ïa ka jngohkai pyrthei ha ka jylla na ka liang ka sorkar jylla lyngba ka tnat Tourism ka la bei tyngka na bynta ka kynhun ïalehkai phutbol ka North East United Football Club bad na ka liang ka club kan sa buh ïa ka shap jong ka Meghalaya Tourism ha ka jersey jong ka ban pynphriang sha ka pyrthei ïa ka jingitynnad ka jylla.
U la ong ruh ba na ka liang ka sorkar jylla kan ym hun tang ban shu bei tyngka ban mih ka shap ha ka jersey jong ka hynrei na ka liang jong u kum u Myntri Rangbah u la ïakren ruh bad ki bor pynïaid ban wanrah noh ïa ka shlem (base) jong kane ka club sha Nongbah Shillong.
Shuh shuh u la ïathuh ruh ba lada kaei kaba u la ïakren kan ïaid beit kumba thmu ynda ka don kano kano ka jingïalehkai jong ka kan sa long beit ha Nongbah Shillong.
Shillong, Risaw 14 : Ki ar tylli ki kynhun ïalehkai cricket T20 jong ka Meghalaya ba kynthup ki shynrang kiba ïalehkai ha ka T20 jong ka Syed Mushtaq Ali Trophy bad ki kynthei kiba ïalehkai ha ka lympung Senior Women’s T20 Trophy ki la shah rem ha ka jingïalehkai hynne ka sngi Thohdieng.
Katba ha ka liang ka kynhun ïalehkai U-19 Vinoo Mankad Trophy jong ki shynrang pyrshah ïa ka Rajasthan la hap ban pynsangeh noh na ka daw ka jingshah pynthut ha u slap.
Haba phai sha ka ka jingïakhun T20 jong ki shynrang, ka Meghalaya kaba la jop ïa ka jingkynting pisa ka la kam ban tied nyngkong pyrshah ïa ka Karnataka ha Mullanpur, Punjab ha kaba ka la buh ïa ka thong ba tang 89 ron bad duh noh ïa ki 8 wicket.
Dei u Lerry Sangma ula ïoh ban kamai bun ron na baroh da kaba kamai 34 ron na ki 25 bol da kaba khyrwit ïa artylli ki saw ron bad ar tylli ki hynriew ron.
U Yogesh Tiwari u la ïarap kamai 22 ron bad u Raj Biswa da 11 ron.
Ka Karnataka kaba la wan ban beh ïa ka thong ka la pynliem ïa ka Meghalaya da 9 wicket.
Ka Meghalaya kan pynkhreh pat ban ïakhun sa ïa ka Maharashtra ha ka Sngi U Blei.
Haba phai pat sha ka T20 ki kynthei kaba la long ha Bangalore, la pynïalehkai noh tang 5 over shilliang.
Ka Andhra Pradesh kala jop ïa ka jingkynting pisa bad kam ban kawang bol nyngkong.
Ka Meghalaya kabala tied nyngkong ka kamai tang 21 ron bad duh noh 4 wicket.
Haba wan beh ïa ka thong ka Andhra Pradesh kala lah ban pyndep tang hapoh ka ar over khlem da hap wicket.
Ki thei ka Meghalaya kin ïakhun pat sa ïa ka ïa ka Odisha ha ka sngi U Blei.
Katba ha ka lympng Vinoo Mankad Trophy, ka jingïalehkai hapdeng ka Meghalaya pyrshah ïa ka Rajasthan na ka Group C la pynslem noh na ka jingshah pynthut ha u slap.
Haba sdang biang ka jingïakhun, ka Meghalaya kala jop ïa ka jingkynting pisa bad jied ban kawang bol nyngkong.
Ka Rajasthan ka kamai 87 ron bad hap 4 wicket shuwa ban hap biang u slap ha kaba la hap ban pynsangeh noh shisyndon ïa ka jingïakhun.
ïa ka Mangte Chungneijang Mary Kom ïa kaba la tip paidbah kumba ka M.C.Mary Kom la kha ha ka 1 tarik u Lber u snem 1983 ha nongrit Kangathei, kaba hap hapoh ka Churachanpur district ka jylla Manipur bad ka wan na ka longïng kaba duk bad kaba duna ha ka ïoh ka kot bad ka dei na ka jaitbynriew Kom ka jylla Manipur.
Ka Mary Kom ka dei ka khun jong ka Mangte Tonpa Kom bad Mangte Akham Kom, kiba im ha ka rep ka riang lyngba ka rep shyrti (jhum).
Ka Kom ka la pyndep ïa ka jingleit skul na Loktak Christian Model High School, Moirang, kata haduh ka klas VI bad hadien kane ka la bteng biang ïa ka jingpule ha St.Xavier Catholic School, Moirang, haduh ka kass VIII.Hadien kane ka la leit skul noh sha Adimjati High School, Imphal, na ka banta ka klas IX bad X, hynrei kam shym la pass.
Kam kwah shuh ban dang ïakhun eksam bad hadien ka la ïehnoh ïa ka jingpule ha ki skul bad leit pule noh ha NIOS, Imphal bad ka la pyndep ïa ka graduation na Churachandpur College.
Ka don ïa ka rynïeng rynïot kaba 5 phut 2 inshi.
Ka la shah jied ha u President ka ri ban long ka MP shu thung ka Rajya Sabha (nominated) ha ka 25 tarik Iaiong, 2016 bad kan bat ïa kane ka kam haduh ka 24 tarik ïaïong, 2022.
Ka Mary Kom ka dei ka nongiakura boxing kaba nyngkong eh ha ka pyrthei la ka dei na ki shynrang ne kynthei ban khur haduh 8 tylli ki takma na ka World Championship kynthup hynriew sien ka takma ksiar.
Ha u snem 2015, ka Mary Kom ka la kylla long ka thei ïakura amateur kaba nyngkong ban tam ïa baroh ki rangïalehkai sport professional ha India ban kamai buntam ki award bad kamai na ki kompani.
Ka dei ruh ka nong ïalehkai sport ba nyngkongeh ha ka ri ban khur ïa ka Padma Bhushan.
Ka Mary Kom ka dei tang ma ka marwei ka riewkynthei ban khur hynriew sien ïa ka takma ksiar ka World Amateur Boxing Championship bad kaba nyngokng ban khur takma ha baroh hynñiew tylli ki World Championships, bad tang ma ka ka nongïakura kynthei ne shynrang ban khur takma phra sien na ka World Championship.
Ka bat ruh ïa ka kyrdan nyngkong ha ka AIBA World Women’s Ranking Light Flyweight category.
Ka dei ruh ka nongïakura ba nyngkong ka India na ki kynthei ban khur takma ksiar na ka Asian Games 2014 ha Incheon, South Korea bad kaba nyngkong na ki thei ïakura ka India ban khur takma ksiar na ka 2018 Commonwealth Games.
Ka dei ruh tang ma ka ban khur san sien ïa ka takma ksiar Asian Amateur Boxing.
La ai nam ïa ka, da ka “Magnificent Mary", bad ka dei tang ma ka, ka thei ïakura na India kaba ïoh rung sha ka 2012 Summer Olympics bad ïakhun ha ka flyweight (51 kg) category bad khur takma rnong.
Ka la ïoh bat ruh ïa ka kyrdan No.4 ha ka AIBA World Women’s Ranking Flyweight category.
Ka dei tang ma ka, ka nong India ban khur takma ha ka Olympic kata ha ka 2012 Summer Olympics ha nongbah London.
Ha u snem 2017 ka la khur ïa ka namlahduh ka Asian Women’s Championships ha nongbah Ho Chi Minh, Vietnam.
Ka la kylla long ka thei ïakura ba nyngkong eh ka India ban khur ïa ka Gold Medal ha ka Asian Games ha u snem 2014 ha Incheon, South Korea bad ka la ïoh jingkyrshan ruh na ka Olympic Gold Quest.
Watla ka don ka jingthrang ban long ka nongïalehkai athletik naduh ka por ba ka dangrit hynrei kam shym la ïohlad satia hynrei donbok pat ba kane ka jingthrang jong ka, ka la urlong lyngba ka jingaimynsiem bad btin lynti da u Dingko Singh kat haduh ba kan da kylla long ka nongïalehkai ïakura (boxer) ha u snem 2000.
Ka la shongkurim bad u K Onler Kom bad ka don laingut ki khun kiba dei ki shynrang syndon kynthup arngut ki khun synrap, u Rechungvar bad Khupneivar kiba kha ha u snem 2007.
Ym shym la don mano mano ban poi pyrkhat ha kito ki por ba ka Mary Kom kan kylla long ka thei ïakura ba pawnam ha ka pyrthei kumba ka long ha kine ki sngi.
Kiba haïing hasem hasem jong ka, ki la phla ba naduh ba ka rung sha kane ka kam ïakura ki la ju sneng ïa ka ba kam bit ban ïakhun ha kane ka jait jingïalehkai namar kam ïa hap khamtam namar ka dei na ka longïing longsem kaba duk.
Hynrei ka Mary Kom kam shym la pdiang ïa kane ka jingong ki kmie ki kpa jong ka bad iaid beit ha la ka jong ka lynti kat haduh ba ki kmie ki kpa jong ka ki kyndit thret hadien ba ki la iohi ba ka la kylla long pynban na ki nongïakura ba hakhliehduh ha ka pyrthei.
Namar ba ka dei ka khun nyngkong, ka Mary ki ju ïarap ruh ban ïatreilang bad ki kmie ki kpa jong ka ha ka rep shyrti, otdieng, thang rnga bad haba lait por ka ju pynlut ia ka por ban leit khwai dohkha.
Nalor kane ka hap ri hap sumar ïa lai ngut ki para ba dangrit, 2 ki kynthei bad uwei u shynrang.
Ka Mary Kom namar ka dei kaba la thrang ban ïalehkai athletik naduh ba ka dang pule klass VI ha Loktak Christian Mission School bad klas VII-VIII ha St.Xavier School, Moirang.
Ka Mary ha kito ki por ka ju mutdur bad phohsniew ba shisien ka sngi kan sa kylla long ka nongïalehkai sport kaba pawnam khamtam eh ha ka boxing bad ka dei ruh ka khynnah kaba tipsngi bad kaba kohnguh sneng.
Ka la ïohlad ban rung sha ka kam ïakura ha ka por ba ka dang pule bteng ïa ka jingpule ha Adimjati School, Imphal ha kaba ka la lap ïa ka jaka ïa kura ki kynthei ha kane ka nongbah.
Ha kato ka por khyndiat eh ki briew kiba tip ïa kane ka jait jingïalehkai khamtam eh ki kmie ki kpa jongka namar ki dei ki nongkyndong kiba dang dun ha ka jingnang jingstad.
Hynrei dei lyngba u Dingko Singh uba btin lynti ïa ka namar u ïohi ïa ka sap ka phong ba ka don ha kaba u la pynïakhun ïa ka ha ka 5th National Games (Manipur).
Kumta hadien ba ka rung ha kane ka kam ïakura ka Mary Kom ka la rai bad ïehnoh ïa ka jingpule khnang ban ïoh pynleit jingmut beit tang ha kane ka kam ïakura khnang ban long kaba pawnam.
Ka la rung noh sha ka jaka ai hikai jong ka Sports Authority of India, Khuman Lampak hapoh ka jingïalam u Ibomcha Singh uba dei u coach.
Haba ïohi ïa ka jingtbit jong ha ka rynsan ïakura,ki arngut ki coach na kane ka jylla Manipur kiba kynthup ïa u Narjit Singh bad Kishan Singh ki la rai ban hikai bha noh ïa ka.
Ka Mary ka la ïoh ïa ka jinghikai kaba paka lyngba kine ki coach.
Kumta hadien kane ka la ïoh ruh ka jingkyrshan na u Khoibi Salam, uba dei ha kato ka por u Secretary ka MABA bad Vice President ka IABA, bad Manipur Boxing Association.
Mynta ka Mary ka dei ka thei ïakura ba nyngkong eh ka India ban khur takma ha ka lympung ïalehkai Olympic bad ka thei ïakura kaba wan ba nyngkong eh ha India.
Ka Mary Kom ka la long ka lahduh haduh 5 sien kynthih ha ka World Boxing Championship bad ka dei ka kynthei ïakura kaba nyngkong eh ha ka pyrthei ban khur marwei ïa ka nam lahduh na ki 6 tylli ki lympung ïakhun ba heh ha ka pyrthei.
Ha kane ka London Olympic 2012 ka ka khur ïa ka takam rnong bad ka dei ka sien kaba nyngkong eh ruh ban ïoh rung sha ka Olympic bad kaba nyngkong eh na ka India ban ïoh rung ïalade shaduh kane ka lympung ïalehkai sport kaba hehtam ha ka pyrthei.
Mynta ka bat ruh ïa ka kyrdan kaba 4th ha ka AIBA World Women’s Ranking Flyweight.
Ka Kom ka la pawnam hadien ba ka la jop ïa ka Manipur women’s boxing championship ha u snem 2000.
Ki kmie ki kpa jong ka ki la ïohi ïa ka nam ka khun jong ki lyngba ka kot khubor.
Ka Kom ka la sdang rung sha ka kam ïakura ha ka rta kaba 18 snem kata shisnem hadien ba la rung sha kane ka jait jingïalehkai sport.
Ka nam jong ka, ka la sdang paw pyrthei naduh ba ka rah ïa ka namlahduh ha ka Regional Championship kaba la long ha jylla West Bengal.
Ka la paw syndon ha ka pyrthei shityllup hadien ba ka la ïakhun ha ka AIBA Women’s World Boxing Championship kaba la long ha United States, ha kaba ka la khur ïa ka takma rupa ha ka kyrdan ïakura 48 kg weight category.
Hadien kane ka la khur pat ïa ka takma ksiar ha ka sien kaba ar ha kane ka juh ka lympung ha ka kyrdan ïakhun 45 kg kaba la long pat ha Turkey ha u snem 2002.
Ha u snem 2003, ka Kom ka la jop khur ïa ka nam lahduh ha ki lai tylli ki lympung ïakhun Asian Women’s Boxing Championship ha India, bad ïoh rah syndon ïa ka khusnam Arjuna Award namar ka jingtbit ha ka kam ïakura.
Ha u snem 2004, ka la khur takma ksiar ha ka Women’s Boxing World Cup ha Norway, bad ha u snem 2005 ka la khur takma ksiar ha ka Asian Women’s Boxing Championship ha Taiwan bad AIBA Women’s World Boxing Championship ha Russia.
Ha u snem ba bud ka la ïoh rah ïa ka namlahduh ha ka Venus Women’s Box Cup ha Denmark bad AIBA Women’s World Boxing Championship ha India.
Ka sorkar Manipur ka la dap da ka jingsngewsarong ïa ka Mary namar ka la wanrah burom ia kane ka jylla ha khmat ka pyrthei baroh kawei bad kum ka dak ka jingburom, ka la pynrung kam ïa ka kum ka Sub-inspector of police ha u snem 2008.
Hadien kane kata ha u snem 2010 ka la kyntiew kyrdan sha ka Deputy Superintendent of Police (DSP).
La ai ei ruh ka jaka ïa ka khlem da siewdor ha National Games Village.
Ka Mary ka dei ka briew kaba pariah parai bad kaba ïa sngewtynnad ban ïa long paralok bad kiwei pat ki briew bad kaba shaniah ha u Blei ba un pynlah ïa ka ba kan jop ha ki jingïakhun ha ka pyrthei.
Ka la ïakynduh ïa u K.Onler Kom uba dei na Samulamlan Block hadien ba ka la ïakynduh bad u ha Delhi.
U Onler u dei u nongai mynsiem uba khrawtam bad ki la pynskhem ïa ka jingïashong kurim ha Manipur Baptist Convention Church ha ka 12 tarik u Lber u snem 2005.
Ha ka 2012 AIBA Women’s World Boxing Championship, ka Kom ka la aireng kam dei shuh tang na ka bynta ban jop hynrei ban ïakhun na ka bynta ban ïoh rung sha ka 2012 Summer Olympics ha London,bad ka dei ka sien kaba nyngkong eh ïa ka ba kan rung sha ka lympung ïalehkai Olympic.
Hynrei sniewbok ka la shah rem noh ha ka kyrdan ïakhun 51 kg ha ka quarter-final pyrshah ïa ka Nicola Adams ka UK ha ka por ba ka ïakhun ban rung sha ka Olympic bad ka la shah rem biang ha kane ka juh ka thei ha ka semi phainal ka London 2012 Olympic Games.
Ha kane ka jingleit ïakhun sha kane ka London Olympic la synran lang ïa ka da ka kmie bad u kurim jong ka.
Ha kane ka jingïakhun u nonghikai ka Kom, u Charles Atkinson um shym la ïohlad ban rung ha ka Olympic Village namar um pat don ka International Boxing Association (AIBA) 3 Star Certification.
Ka round kaba nyngkong eh ba kane ka thei ïakura ka la ïakhun ha kane ka Olympic ka dei ha ka 5 tarik u Nailar, 2012 pyrshah ïa ka Karolina Michalczuk ka Poland bad jop da 19-14.
Ha ka quarter-final ka la pynliem sa ïa ka Maroua Rahali ka Tunisia da 15-6 bad ha ka semi ka la liem noh ha khmat ka Nicola Adams kata ha ka 8 tarik u Nailar bad ka la wan ha ka kyrdan kaba lai bad khur ïa ka takma rnong.
Ka sorkar Manipur kum ka jingsngewsarong halor kane ka jingwan nam wanrah burom biang ka Kom ïa ka jylla, ka la ai khusnam haduh T.50 lakh bad ka jaka 2 acre.
Ka dei ruh ka nongrah ïa ka lama ka ri India ha ka sngi pynkut ïa ka 2012 summer Olympics ha London.
Ha u snem 2018, ka sorkar Manipur ka la ainam ïa ka Mary Kom da ka “Meethoi Leima", kaba mut kariewkynthei kaba ‘khrawtam bad kaba tbit tam’ ha ka sngi pynkup burom ha nongbah Imphal ha ka 11 tarik Nohprah 2018.
Ha kane ka jingpynkup burom la don lang u myntri rangbah ka Manipur, uba la pynbna syndon ia kawei ka surok kaba ha National Games village ha Imphal West district, ha ka kyrteng MC Mary Kom Road.2019: Ka Mary Kom ka la mih madan ha ka Women’s World Boxing Championships kaba la long ha Ulan-Ude, Russia bad pynkut ïalade daka takma rnong ha ka 51-kg flyweight category hadien ba shahrem semi-final ha ka Busenaz Cakiroglu ka Turkey.
Namar ka jingkhrawnam ha ka boxing ka la ïoh syndon ia ka kyrdan ‘OLY’ ban thoh ha ka kyrteng jongka kaba la ai jingbit da ka World Olympian Association (WOA).
Ha u Lber 2017, ka Ministry of Youth Affairs and Sports, Government of India, ka la thung ïa ka Mary Kom ha ryngkat u Akhil Kumar kum ki national observer na ka bynta ka boxing.
Hadien ba khur ïa ka takma ksiar ba hynriew ha ka world championship ha u snem 2018, ka sorkar Manipur ka la ainam ïa da ka “Meethoi Leima", kaba mut ka briew kaba khrawtam.
Ha ka jingpynkup burom, u myntri rangbah ka Manipur u la ainam syndon ïa ka surok ba rung sha National Games village ha Imphal West district, ha ka kyrteng ka Mary Kom bad kaba la tip kum ka MC Mary Kom Road.
Ka Mary Kom ka la khur ïa ka Padma Vibhushan ha u snem 2020, ka khusnam kaba paidbah kaba wan ba-ar ha ka jingpawnam ha India.
Ha u Risaw 2019, ka International Olympic Committee (IOC) ka thung ia Mary Kom kum u nongmihkhmat na ki kynthei sha ka 2020 Tokyo Olympic Games.
Ki lympung ïakhun ba ka khur takma: 2001 Second 48 Women’s World Amateur Boxing Championships United States Scranton, Pennsylvania, USA2002 First 45 Women’s World Amateur Boxing Championships Turkey Antalya, Turkey2002 First 45 Witch Cup Hungary Pécs, Hungary2003 First 46 Asian Women’s Championships India Hisar, India2004 First 46 Women’s World Cup Norway Tønsberg, Norway2005 First 46 Asian Women’s Championships, Taiwan Kaohsiung, Taiwan2005 First 46 Women’s World Amateur Boxing C’ships, Russia Podolsk, Russia2006 First 46 Women’s World Amateur Boxing C’ships ,India New Delhi, India2006 First 46 Venus Women’s Box Cup Denmark Vejle, Denmark2008 First, 46Women’s World Amateur Boxing C’ships, China Ningbo, China2008 Second 46 Asian Women’s Championships,India Guwahati, India2009 First 46 Asian Indoor Games Vietnam Hanoi, Vietnam2010 First 48 Women’s World Amateur Boxing C’ships, Barbados Bridgetown, Barbados2010 First 46 Asian Women’s Championships Kazakhstan Astana, Kazakhstan2010 Third 51 Asian Games China Guangzhou, China2011 First 48 Asian Women’s Cup China Haikou, China2012 First 51 Asian Women’s Championships Mongolia Ulan Bator, Mongolia2012 Third 51 Summer Olympics,United Kingdom London, United Kingdom2014 First 51 Asian Games Incheon, South Korea2018 1st place, gold medalist(s) 45–48 Commonwealth Games Gold Coast, Queensland, Australia2018 1st place, gold medalist(s) 45–48 AIBA Women’s World Championships New Delhi, IndiaNational awards: Padma Vibhushan (Sports), 2020, Padma Bhushan (Sports), 2013, Rajiv Gandhi Khel Ratna award, 2009, Padma Shri (Sports), 2006, Arjuna Award (Boxing), 2003Kiwei pat ki khusnam ki long: Ka International Boxing Association (AIBA) ka la sam sha ka Mary Kom da ka AIBA Legends awards kaba sam ha ka sien nyngkong.
Ka International Boxing Association (AIBA) ka la pynbna ïa ka Mary Kom kum ka brand ambassador sha ka 2016 AIBA Women’s World Boxing Championships, People of the Year- Limca Book of Records, 2007, CNN-IBN & Reliance Industries’ Real Heroes Award 14.4.2008 Mon, Pepsi MTV Youth Icon 2008, ‘Magnificent Mary’, AIBA 2008International Boxing Association’s Ambassador for Women’s Boxing 2009 (TSE 30 July 2009, Sportswoman of the year 2010, Sahara Sports Award, Olympians for Life da ka WOA, Honorary Doctorate degree (D.Litt) from North-Eastern Hill University ha ka 29 tarik Lber 2016 bad (DPhil) na Kaziranga University ha ka 14 tarik Kyllalyngkot 2019, ka nam ‘Meethoileima’ na ka sorkar Manipur (2018).
Ki khusnam pisa ba ka la ïoh hadien ba ka la khur ïa ka takma rnong ha kane ka London Olympic ki long kumne harum:- Namar ka Bronze medal ha ka 2012 London Olympics, T.50 lakh /-(US$94,500) na ka sorkar Rajasthan, T.50 lakh/- (US$94,500) ryngkat ka jaka ba 2 acre na ka sorkar Manipur, INR20 lakh/- (US$37,800) na ka sorkar Assam, INR10 lakh/- (US$18,900) na ka sorkar Arunachal Pradesh, INR10 lakh/- (US$18,900) na ka Ministry of Tribal Affairs (India), INR40 lakh/- (US$75,600) na ka North Eastern Council.
Ka jingïatrei ha ka imlang sahlang: Ka Mary Kom ka dei ka riewieid mrad bad ka nongkyrshan radbah ka PETA India, bad ka la ïeng ha ka nongrim ban pynsngewthuh sha ki paidbah ka ri ban ïada ïa ka jingpynshitom beiñ ïa ki mrad bad byn pynduh noh ka jingpynïalehkai circus ïa ki hati.
Ka jingshah dait na u Skaiñ Pyrjong ka wallam ka jingdait, saw, at bad kiwei kiwei de ki dak jong ka jingshitom, kynthup ruh ka jinglong pang lada dei kaba khamjur.
Ki dawai kiba phi lah ban tah ki dei kito kiba lah ban ïakhun pyrshah ï aka jingdait ne ki jingtah kiba phi lah ban khleh hi ha la ïing lajong.
Hynrei ki don ruh napdeng kine ki pyrjong kiba kit ki khñiang jingpang bad buh jingma n aka bynta ka koit ka khiah ki khyllung khynnah.
Kumta ka long kaba donkam ban ai jingïada ïa ki khynnah na kine ki jingshah dait ha kine ki kaiñ ki pyrjong.
Kine harum ki long ki lynti ba phi lah ban leh :Ki kynja dawai ai jingïada : La ki dei ki Cream, gel, ne kiwei pat ki jingtah kine ki long khyndiat napdeng ki kynja dawai kiba phi lah ban pyndonkam.
Phi donkam ban kyllan ha ka sniedoh jong ki khynnah khamtam ha ki bynta ba lait shabar kum ka kti, kjat, ryndang, ka dur bad kiwei kiwei de ki jaka, ka jingtah da kine ka long napdeng ki lynti ba phi lah ban kiar bad ai jingïada ïa ki khynnah n aka jingshah dait ha kine ki pyrjong bad pyllait na ka jingma halor ki jingpang ba kit da ki.
Ka jinglehkai ha ki jaka kiba shngaiñ : Pynthikna ba ki khun jongphi ki lehkai ha ki jaka kiba shngaiñ.
Ki jaka ba bun ki dieng, ki jingthung ne ba don ka um ba lang ki lah ban long kiba don jingma.
Ki pyrjong ki kham jur ban shong ha ki jaka ba lang um bad ki lah ban kynthah ïa ki khun jong phi bad buh jingma halor ka jinglah ban ngat ha ki jingpang bad ki jingshitom.
Pynphong da ki jaiñ bad ki juti kiba dei : Lada ki khun jongphi ki leit lehkai ha ki jaka ba don ki jingthung bad ki phlang, phi donkam ban pynphong da ki jaiñ kiba lah ban ai jingïada n aka jingshah dait ha kine ki pyrjong.
Pynphong da ki patlun bad ki sopti jrong kti ba kham lah ban ai jingïada.
Ka jingpynphong da ki juti bad muja ym tang ba ka ai jingïada n aka bynta ka sla kjat ki khun ban lait n aka jingmynsaw bad ka jingjakhlia, hynrei kane ka pynthikna ruh ba ki khun jongphi kin lait n aka jingshah dait ha ki khñiang ki pyrjong kiba lah ban shongrieh ha kitei ki jaka.
Pynsum ha ka por ba la dep ban lehkai : Hapdeng b aka dei ka aïom lyiur, kam don jingktah satia lada phi pynsum kumba arsien ha ka shisngi.
Ka long kaba bha lada phi pynsum biang ïa ki khun jongphi hadien ba ki la wan n aka jaka ba lehkai.
Kane ka pynduna halor ka jinglah ban ngat ha ka jingshitom ba ktah ha ka sniehdoh ba mih n aka daw jong ka syep, kane ka ïarp ruh ban pynduna ka jinglong dait bad saw ha ka sniehdoh jong ki na ka jingshah dait ha ki pyrjong.
Satang khyndiat bnai ka jylla Meghalaya kan sa hap ban pynthymmai biang ïa ki nongmihkhmat paidbah sha ka Iing Dorbar Thaw aiñ.
Hadien san snem kata naduh u 2018, kiba bun ki khynnah ki la ia rangbah bad ruh ki la kynjoh sha ka 18 snem ka rta ba kin long kiba bit ban jied ïa la ki jong ki nongmihkhmat ne ban ïashimbynta ha kane ka bynta kaba kongsan eh jong ka jylla kaba dei ka ri synshar paidbah bad ban long kita ki nongshnong shnong kiba don ïa ka jingkitkhlieh khlem da pynleh nohei ïa la ki jong ki vote jong ki.
Hynrei ka long ka bynta kaba kongsan bad kaba donkam katta katta ba ka dei ban don ka kynja jingai jinghikai ne ka jingpynsngewthuh paidbah bad kumno kine ki samla ba dang khie dang san kin sngewthuh ban pyndonkam hok ïa kata ka nongkynti jongki ban jied ïa ki nongmihkhmat kiba dei biang.
Hooid ki kmie ki kpa ki don ïa bynta ban noh synñiang sha la ki jong ki khun ki kti ha kaba iadei bad kumno ban jied ia ki nongmihkhmat, hynrei kumba ka long hi kan don beit ka jingsngew shah liang ban ong jied ïa ki kandidet kiba ma ki ki mon.
Hynrei kumba ka dei ka hok jong iwei pa iwei ban pyntreikam ïa la ka jong ka mon ka long kaba donkam ba kin ïoh ïa ka jingpynshai paidbah ne jinghikai kumno ba kin nang ban pynshongdor ïa ki nongmihkhmat jong ki khnang ba ka jylla bad ka ri hi baroh kawei kan lah ban ïoh ïa kita ki nongmihkhmat kiba dei biang bad kiban long ka jingmyntoi naka bynta ka imlang sahlang bad ka jingkiew shaphrang ha baroh ki liang.
Ngim artatien ba kiba bun bah ki samla kiba dang ïoh ïa kabu ban iashimbynta ha ka jingjied ïa ki nongmihkhmat kin ym don lut ai ka jingshemphang lada ym don ban ïarap lem ïa ki.
Kumta lada shu ieh kumto khlem ka jingbtin lynti ïa ki sha ka lawei kan long ka jingduh nong ïa ka jylla bad ka ri hi baroh kawei.
Yn nai ïakren eh tang sha ki thain nongkyndong hynrei wat ha ki jaka sor hi kiba bun kim shemphang shaphang ka kam ban jied ïa ki nongmihkhmat.
Hooid lehse ki samla kiba shim ki sobjek Political Sc ne Public Administration kin don khyndiat i jingshemphang halor ka synshar ka khadar bad ka sain hima sima, hynrei lehse kaei kaba ki la shah hikai kan ym pat biang ban kren sbiak shaphang ka rukom ban jied ïa ki nongmihkhmat kiba kumno!Ka jingshim khia ban wanrah ïa ka jingpynsngewthuh paidbah sha ki samla kiba dang shu ïoh EPIC thymmai kan long ka jingmyntoi kaba khraw khamtam eh ïa ki nyngkong.
Ki samla kin sngewthuh ba ka EPIC kam dei tang kata kaban ïarap ïa ki ban ïoh aplai Sim Card, ne ban plai Driving License ne ban ïoh plie Bank Account bad kiwei pat ki jingdonkam.
Hynrei kin sngewthuh ba ka EPIC jong ki ka don ia ka jingthmu ba kongsan eh kata ban ai sha ki ïa ka hok ban jied ïa ki nongmihkhmat sha ka Iing Dorbar Thawaiñ jong ka jylla bad ka ri ruh kumjuh.
Kane ka jingai jinghikai kan ïarap ruh wat ia kito ki bym ioh ban leit skul ban sngewthuh ïa kaei ka jingmut jong ka jingjied nongmihkhmat bad ka kam dei kata ka Card samoi ban shah thied tad ia ki vote jong ki.
Ka tnad sorkar khamtam ka Election Department ha ryngkat ka jingiatreilang bad ki Dorbar Shnong bad ruh ki Seng trei mon sngewtbha ki lah ban shim khia halor kane ka bynta kaba donkam shisha na ka bynta ka lawei.
Ka por ka la sa khyndiat eh ban pynkhreh ïa ki jingdonkam ba dei biang halor kane ka bynta.
Hynrei wat la katta ruh da ka jingïatreilang kyrmen ba kiei kiei ki jingthmu ba bha kin urlong bad wanrah ka jingmyntoi naka bynta baroh.
Lehse naka liang jong ka sorkar ka la leh ïa kiei kiei kiba donkam kumba la kren haneng, hynrei shuwa jong ka Election ka dei ka por kaba dei biang ban pynkynmaw pat sha baroh ïa ki bynta ba kongsan ba ïadei bad ka saiñ hima sima khnang ba ki samla ki ban leit ban iashimbynta kin da sngewthuh bad sngewhun ban jied ia kita ki nongmihkhmat jong ki bad ba kin tip ruh ba ki don ka bynta kaba khraw ha ka imlang sahlang bad ka jingshisha halor ka EPIC kaba ki bat.
Nongstoiñ, Nailur, 03: Ka Hynñiewtrep Youth Council Ri Muliang Circle kaba hap ha West Khasi Hills, ka la ïoh ban pynskhem sa ïa kawei ka tnad treikam ba thymmai kata ka HYC Mawdiangsnam Unit.
Ha ka jingpyntian smai kaba la long ha Dorbar Hall shnong Mawdiangsnam, la pynïaid ïa ka jingïalang da u samla Shaiñborlin Syiemlieh GS HYC Ri Muliang Circle.
U Samla Distarborlin Wanniang President HYC Ri Mulïang haba ai jingkren, u la ong ka HYC ka ieng triang ban ïada ïa ka khyndew bad ïa ka Jaitbynriew.
Ka seng ka ïai mih shakhmat ban mad ïa ki jingeh bad ban ïarap ïa la ki paradoh parasnam.
Kumba long mynta ka seng ka ieng ban ïakhun ban don ha Syndah ka Hima Nonglang, ban pynphai noh ïa ki jaka ba la ai da ka sorkar MDA sha ka Assam.
Watla bun ki langiong hynrei ka seng kan ïai ïaleh khamtam ban peit pyrman ïa ka jingpynbeit kaba ar.
U samla Willbirtsoon Kharsyiemlieh GS Lai Lyngdoh Circle, u la kyntu ïa ki dkhot ban ïa tylli bad ban ïakhun na ka bynta ka Jaitbynriew ban ïa mih ryntih ha kano ka por ba ka Jaitbynriew ka donkam.
U Samla Readyferdynan Sun Organising Secretary, u la ong la HYC ka ieng na ka bynta ban ïakhun ïa ka ILP.
