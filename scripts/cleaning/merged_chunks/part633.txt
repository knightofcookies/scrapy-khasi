Don pat kiba ai mynsiem bad pynshlur ruh ba kaba shakri ïa u para briew kalong hi ka jingshakri ïa u Blei.
Na ka result MP ha kito ka por, u (L) PBM Basaiwmoit u la ïoh bun bha ki vote bad imat, bun hi ki paidbah kiba kyrshan ïa ki Pastor ban mih sha ka kam shakri paidbah.
Hynrei, naduh kham mynshwa ruh, ki don hi uwei ar ki Pastor kiba don bynta ha ki kam politik, don ruh kiba bat wat kum ki President ne Secretary ha ki Circle/Block Level.
Mynta u snem pat, ka jingkyrmen ka wan biang ba don katto katte ki briew kiba la bat teng ïa ka kyrdan Pastor ki la mih shakhmat ban shakri noh ïa u paidbah nalor ka jingshakri ïa ki Balang.
Ka jingmih bad sei kyrtong ka seng Voice of People (VPP) na Mairang Assembly Constituency ïa ka kyrteng uwei u Pastor (Rev) uba angnud ban pynkylla bad pynthymmai noh ïa ka rukom pyrkhat ki briew sha kato ka thaiñ ka la pynkyndit ïa ki paidbah khamtam ïa ka Dome kaba hap kyrsan khlem poi pyrkhat wat u Speaker ruh, kaba la tei skhem bha ïa ka New building jong ka Assembly ha Mawdiangdiang dang shen.
Sa uwei pat u Pastor uba dei ruh u Doctor of Devinity (DD) u la kwah bad pynpaw pyrthei ban ïakhun Election noh na Jowai Constituency ha ka MLA Election 2023 ban sa wan shen.
Mynta ka taiew pat, sa u Pastor cum Social Activist, u Rev K.Pyrtuh u la mih kyrteng ban ïakhun noh ïa ka Election namar ka jingshah thok bad bym ler kine ki nongsynshar kiba bat mynta ïa ka bor sorkar ban peit bad khmih lem ïa ka jingeh, jingkordit ba u duk u suk, u thap u dap, u paidknup u paidtrap u ïa kynduh na ka por sha ka por.
Ka jingmih jong kine ki Pastor ban ïaleh ïa ka elekshon kan long ka jingkyrkhu ïa ki paidbah namar kaei kaba don hapoh ka dohnud jong ki ban shakri ïa ki para briew kin pynpaw shai ha kane ka elekshon ban wan.
Lada kane ka dei shisha ka jingpasiaw kaba napoh, kan don beit ka jingkylla ha ki katto katne ngut ki paidbah bad lada ka long ha kata ka rukom, ka dei ka dak jong ka jingsdang hynrei kam dei pat ban long ka jingkut noh.
Shillong, Jylliew, 20: Ki samla thep kam na ki district bapher bapher jong ka jylla Meghalaya kiba la dap da ka jingbitar halor ka jingpynsangeh ka tnat shipai India ïa ka Common Entrance Examination (CEE) mynta la shi snem kynthih ha ka Lah Sngi U Blei ki la mih sha surok ban pynsngew sha ki bor Sorkar ban tuklar lem halor kane ka jingeh jong ki.
Ki samla thep kam shipai kiba la shah jied ban thoh ïa ka eksamin CEE hadien ba la pyndep ïa ka jingmareh ki la ïalum ha Rhino Point, Shillong da kaba rah ïa ki plakad bad hadien kane katba ki dang ïaid paidbah ynda la poi ha IGP Point ki la shah pynsangeh ha ki bor Pulit.
Hadien ka jingïakren bad ki Majistor, ïa kine ki samla la bthah ba kin shong noh hakhmat u motdur jong u Kiang Nangbah, hajan ka Shillong Civil Hospital.
Kine ki samla kiba dap da ka jingbitar ïa ka jingpynslem ka tnat Shipai ban pynlong ïa ka eksamin ki la pyrta shla da ka sur ba dawa, “ngi kwah ïa ka hok’ ha shilynter lynti.
“Ngi wan hangne ban kylli hadien ba ngi la ïohi ba la pyndam ïa ka eksamin CEE.Ngi wan hangne tang ka met bad ka mynsiem bad ka khubor kaba ngi ïoh mynta ka dei beit kaba la pynthikna ba la pyndam (ïa ka ekamin CEE).
Ka jingpyndam ïa ka eksamin kam long kaba shong nongrim bad lada ki don ïa ka hok ban pynduh ïa ngi nalor ba ki ladep pynlong ïa ki rally mareh ha ki snem kiba ladep hynrei ki pynmih man ïa ka khubor ba la pyndam," ong uwei na ki samla thep kam.
U la buh jingkylli, “hato ka jingthylli jong ka post kaba lait kaba ki ladep pynbna ki buh shaei? Ngi wan ban pyrshah bad ngim lah ban pdiang ïa kata bad ngi kyrmen ba ki paidbah kin ai jingkyrshan lem ïa ngi bad ngi kyrpad ïa ki Nongmihkhmat ba kin shimkhia ïa kane ka jingdawa bad phin dawa ïa ka hok jong ngi bad ngi dei ban ïoh thoh eksamin bad ban ïoh rungkam ha ka tnat shipai.
"Haba kylli, uwei pat na ki nongthep kam shipai, u la ong, “naduh ka 30 tarik, Jymmang, ki (bor shipai) la shu pynsangeh tad haduh u bnai Risaw bad ha ka 23 tarik, Nohprah.2021 ka wan ka shithi ba la shah jied shipor bad sngewbha wan ban pynshisha ïa ki kot ki sla.
Ynda ngi la wan bad ngi la pynlut ki phew hajar ma ngi kiba sah shane (Shillong) tang ban leit sha distrik lajong.
Kumno pat mynta ki pynsangeh noh.
Ngim sngew ïahap ïa kata bad ngi dawa ba ka Sorkar ka dei ban tuklar lem.
"Katkum ka jingïathuh jong une u samla, tang na East Jaiñtia Hills ki don haduh 63 ngut ki samla ba la thep ïa ka kam ha ka tnat shipai.
Na West Jaiñtia Hills ki don 123 ngut khlem da kheiñ lang ïa kiwei kiwei pat ki distrik.
Shillong, Jylliew 20 : Ka jingïalang paidbah jong ka Sohiong Block Congress Committee kan long ha ka 25tarik mynta u bnai na ka bynta ban jied ban pynthymmai lut ïa ki nongkitkam jong ka Block ha Mawmaram naduh ka por 10.00 baje mynstep.
Ka kyrwoh na u Adhoc President jong ka Block Congress, ka khot ka wer ruh ïa baroh ki nongkyrshan kumjuh ki nongkitkam ba rim ba kin poi lang sha katei ka jingïalang.
Shillong, Jylliew 20 : Ka jingïap jong ki briew na ka jingtwa khyndew bad ka jingshlei um naduh ka 01tarik u Ïaiong tad haduh ka janmiet 20tarik mynta u bnai ka la kynjoh sha ka 34 ngut.
Katkum ka jingai jingkheiñ da ka sorkar jylla, la kdew ruh ba ki don haduh 11 ngut ki briew kiba dang jah bad haduh 22 ngut kiba dang don mynta ha ka jingshah sumar.
Lah ban kdew hangne ba ha ka jingai jingkheiñ kaba la phah da ka sorkar jylla hynin ka sngi, ka jingdon ki briew kiba khlad ka long 28 ngut bad kiba jah pat ki long 8ngut.
Hynrei ha kane ka sngi Nyngkong pat ka jingkheiñ ba ki phah ka long ba kiba khlad na katei ka jingwan lyngshop ki bor marïang ka la kot sha ka 34 ngut.
La kdew ruh ba ym shym la don shuh ba ïap ha kine ki 24kynta.
Nalorkata, la kdew ruh ba naduh u Ïaiong haduh mynta ki don haduh 924 tylli ki shnong kiba shah ktah, bad kumba 6,33,929 ngut ki nongshong shnong kiba kylla long ki lanot ha katei ka jingjia.
Shuh shuh la ong ba ki iing kiba shah ktah ki la don haduh 4,373 tylli bad na kine, ki la don haduh 263 tylli kiba la julor jur bad 95 tylli kiba la pra phom.
Shillong, Jylliew 20 : Ka Central Election Committee (CEC) United Democratic Party (UDP) ka lah ban pynbna mynta ka sngi Ba-ar ïa ki katto katne ngut ki kyrtong kiban aireng ha kane ka elekshon MLA kaban long ha u 2023.
Haba pyntip ïa kane, u President jong ka UDP East Khasi Hills, Bah Titos W Chyne u la ong ruh ba ha katei ka jingïalang jong ka CEC, kin sa aiti katto katne tylli ki kyrteng na ki constituency kiba hap ha ka jingpeit jong u ha East Khasi Hills.
Nalorkata, u Bah Titos u ong ruh ba ha ki constituency kiba don arngut ki kyrtong, na ka liang ka party hi ka bynshet ha ki circle ïa ka kyrteng jong no ki kwah ban phah.
Haba jubab halor ka jingmih arngut ki kyrtong na Mawsynram, kata hapdeng u Bah O Suin ba dei nongïalam ka party na katei ka thaiñ bad ruh halor ka jingkwah u Bah HM Shangpliang, MLA ba mynta ban ïakhun na katei ka party, u Bah Titos u la ong, “Lada ki phah arngut ki kyrtong ka shong ha ka Central Election Committee ban jied uwei na ki hynrei lada ki phah tang kawei ka kyrteng tang ïa kata hi ngin mynjur.
"U Bah Titos u la ïathuh ruh ba tad haduh mynta hi na Mawsynram ki dang ïoh pdiang tang ka kyrteng jong u Bah Suin.
Tangba, u ong pat ba ïa kaei kaba kim pat ïoh pdiang da ka lynti kaba dei kim pat lah satia ban ong ei ei.
Ha kajuh ka por, u ong ruh ba ki don haduh 8 ne 9 ngut ei ei ki MLA na ki party bapher bapher kiba tyrwa ba ki kwah ban ïakhun noh na ka UDP ha ka elekshon ban wan.
Sohra, Jylliew 20: Ka 18 tarik u Jylliew, 2022 kan dei ka sngi ban sah jingkynmaw ïa ka thaiñ Sohra bad kumjuh ruh ïa ka ri Khasi hi shi tyllup namar dei ha kane ka sngi ba ka thaiñ Sohra ka la pynmih sa ïa uwei u myllung uba la noh synñiang sha ka thoh ka tar Khasi da ka jingpyllait paidbah jong u ïa ka kot kaba u la ai kyrteng “Khmih Pynor" – Ka Thup ki Poitry Khasi.
Une u myllung u dei u rangbah Banlam Kupar Lyngdoh u ba dei u khun jong I Bah J Darningstone Lyngdoh (Bam kwai ha dwar U Blei) bad I Kong Dearlyness Lyngdoh na ka shnong Mawmluh, Sohra.
La pyllait paidbah ïa katei ka kot “Khmih Pynor – Ka Thup ki Poitry Khasi" da uProf.S.S.Majaw, u ba long u nonghikai ba la shongthait jong ka Khasi department, Synod College, Shillong ha ryngkat ka jingiadon lang u Babu Phasterwell Lyngdoh, u nonghikai ba la shongthait jong ka R.K.M.Higher Secondary School, Sohra ha ka hall jong ka jaka sah basa, The Vintage Grand, Saitsohpen, Sohra.
La ïa don lang ruh ki sirdar bad riewrangbah na ka shnong Mawmluh bad Saitsohpen lem bad ki bahaing bahasem jong u nongthoh, ki para nonghikai na ka skul Ramakrishna Mission Higher Secondary School, Sohra lem bad ki paralok parajor kiba ia jan bad u nongthoh.
U Prof.S.S.Majaw, ha ka jingkren jong i la ai khublei ïa u nongthoh uba la sei madan ïa la ka sap kyrpang lyngba kane ka thup poitry Khasi, ïa ka jingtrei shitom jong u lyngba ki sngi bad ki snem ban thaw, ban shna bad pynwandur ia kine ki poitry ha la ki jong ki jong ki dur bad ki rukom.
U la ong ruh ba ha kane ka juk mynta, ka jingpule ïa ki kot Khasi khamtam lei lei ïa ki poitry ka la hiar shaba palat.
Ba ha ka rukom pyniaid jingpule jong ki Greek hyndai, ka Poitry ka shim ïa ka rynsan ka ba ar hadien jong ka Philosophy.
U la ong ba ka poitry ka lah ban ai mynsiem ïa u briew shimet ne ia ka imlang sahlang bad ïa ka kam sainhima sainsima.
Ula pynkut da ka ba ai mynsiem ïa u nongthoh ba un nang kiew shaphrang bad ban nang pynmih shuh shuh sa kiwei pat ki thup poitry ne jingthoh.
Ka kot “Khmih Pynor- Ka Thup ki Poitry" ka kynthup ha ka ia phra phew hynniew (87) tylli ki poitry ha la ki jong ki dur poitry ba thikna jongki.
Don khambun tylli kiba ha ka dur lirik kiba pynshoh kyndeh shadem ia ki bor jingsngew jong u myllung, kumjuh ruh ki sonnet ha ka rukom Italian bad English.
Don kiba ha ka dur ka ballad, elegy bad ka ode.
Kawei na ki poim ba u la ai kyrteng “Ha ka Aiom Mihpat" ka long ha ka dur sataiar ne kyoh mynthi, ka ba dei ka sataiar jong ka sain pyrthei ha ka jylla jongngi.
Ka poim “Bijai" ka pynmyllung bad ktik ïa ka jingsngew jongki nongpule shaphang u briew uba wad ia ka jingieit bad kumno ka jingim jong u ka kylla bijai namar ba u khlem ioh mad ia ka ba kum kata na la ka jong ka rympei.
Don ruh ha kane ka thup ki poim ki ba dei ki translation ba la pynkylla sha ka Khasi na ki poim jong ki myllung nongwei na shilliang duriaw ia ki ba i Sr.
Philomena Kharakor, Principal barim ka St.Mary’s college, Shillong i la kynthoh kumne " Ha ka jingtbit jong u myllung ban phrung la ka khlieh sha ka hara jongka translation, ka rynieng jong u kam duna, u tam wat ia ki nongpynkylla Khasi ba pawnam ba mynshuwa".
U nongthoh u ngeit ba kum u myllung u dei u nongpeit uba buh jingkylli bad lyngba kane ka thup poitry jong u, u buh jingkylli ia ki sainpyrkhat, ia ka longbynriew, ka longpyrthei bad longmariang hi bad dei ki jingkylli kiba long ki nongpynor ia kaei kaei kaba bun ki tharai ba ka la neh la skhem ne la biang, la sngew dei bad kumta ter ter da ka jingthmu ym ban pynpait ia ka jingor hynrei ban ioh maramot pynbha ia ka watla don ruh ki jingor ki ban ïalam beit sha ka jingpait jingpra bad hap ban pdiang ïa ki kumta.
Kumno ngin pdiang bad aiu ngin leh, ka sah hangi ki nongpule.
Ïa kane ka kot “Khmih Pynor- Ka Thup ki Poitry Khasi" lah ban ioh na ka Ri Khasi Book Agency, Mawkhar ha ka dor T.150 bad T.200/- kawei.
Shillong, Jylliew, 20: Ki paid Khasi kiba shong basah ha Karbi Anglong, Assam, ka thaiñ khappud ba dang don hapdeng ka jingïapynbeit pud pynbeit bad ka Jylla Meghalaya da kawei ka jingmut ki la thaw ïa kawei ka kynhun kaba la tip kum ka United Khasi People Organization (UKPO).
Ïa ka UKPO la suit la shor ha ka jingkynduh lang jong ki jaidbynriew Khasi kiba sah ha Karbi Anglong District ha ka 18 tarik mynta u bnai hapoh ka jingïalam jong u Bah Pius Sten uba la pynïaid ïa ka jingïalang kaba la long ha Umlaper Block-II.Ka jingthmu jong kane ka kynhun ka long ban peit ban khmih ïa ki jingeh ba ki Khasi ki ïakynduh nangne shakhmat bad ba kin ïoh ïa ka imsuk imsaiñ bad kiwei ki jaidbynriew ki bym dei ki Khasi ha katei ka thaiñ bad kumjuh ruh ka synjuk kan sa pyrkhat halor ka jingbym ïoh ki Khasi ban jied ïa ki dkhot sha ka Karbi Anglong Autonomous Council.
U Nongaibuit jong ka UKPO u Bah Niwel War u la ïathuh ba ka seng ka la kyrpad ïa ka KAAC kan ai jingithuh ïa ka kolshor ki Khasi kiba shong basah ha Karbi Anglong bad ban thung ruh uwei u dkhot hapoh ka Council napdeng ki Khasi kum u Nominated MDC.Ki nongkitkam jong ka UKPO ki long u President Bah Pynshngaiñlang Ratane, u General Secretary Bah Kularskhem Khynriam bad ïa u Bah Niwel War bad ïa u Bah Pius Sten la jied kum ki Nongaibuit.
Shillong, Jylliew 20 : U Chief Executive Member (CEM) jong ka Khasi Hills Autonomous District Council (KHADC), Bah Titos W Chyne ha ka sngi Nyngkong u la pyntip ba un phah da ka ‘Internal Inquiry’ haba ïadei bad ka jingbym pat phah ïa ki jingkheiñ jingdiah da ka Council sha ka ophis jong u Comptroller and Auditor General (CAG) of India.
“Ngin sa shong ïa ka Executive Committee la shai ka sngi Ba-ar, bad ngan sa tyrwa ban don da ka Internal Inquiry halor kane ka bynta," ong u CEM haba kren bad ki lad pathai khubor.
U CEM u la pyntip ruh ba katei ka kynhun tohkit kan bishar bniah bin pa bin ïa ki jingkheiñ jingdiah jong ka KHADC khnang ba kan ym don ka jingbakla ha ka por ba audit.
“Ngi kwah ba baroh kan long kaba khuid bad kaba shai," la bynrap biang u CEM.Ha kane ka sngi u CEM u la ïathuh ruh ba ka KHADC ka la dep ruh ban jubab sha ka CAG ha ka 22tarik u Ïaiong mynta u snem hadien ba ki la ïoh ïa ka shithi na katei ka ophis.
Ha kajuh ka por, u la ïai ban pat ba ka sien kaba khatduh ba ka Council ka ïoh biang ïa ka audit report na ka CAG kadei naduh u snem 2012.
“Ngi la rah ïa kane ha ka Dorbar Mangtyngka kaba dang shu dep shen, kaba mut ba ka jingbishar ïa ka jingkhein jingdiah jong ka Council kadei haduh u 2013.
Kane ka mut ruh ba naduh u snem 2013 ki dang ïai audit hi na ka snem sha ka snem," u la ong da kaba bynrap ba don ruh ki account ki bym pat pynbiang.
U CEM u la ong ruh, “Ha kine ki ar snem ba la dep na ka daw u Covid ngi khlem lah ban pynïaid ïa ka audit, kumta haba don ka khlam ym lah ban ïa shong ne treikam ka la thut ka kam.
Hynrei ban ong ba kan don kano kano ka jingpyndonkam bakla ïa ka pisa, kata kam don, ka shu long ba ym pat lah ban audit lut ïa ka jingkhein jingdiah naduh u snem 2013 haduh kane ka snem treikam kaba mynta.
".
Shillong, Jylliew 20: u Myntri Rangbah, u Conrad Sangma ryngkat ka jingsynran lang u MLA ka Mawsynram, u Bah HM Shangpliang, u MDC, Bah Alvin Sawkmie bad ki ophisar, u la leit ban jngoh bad ïakynduh ïa ki lanot kiba la shah ktah ha ka jingshah lynshop mariang ha kine ki sngi baladep.
U Myntri Rangbah nalor ba i la ïakynduh ïa ki paidbah nongshong shnong, u la leit rung ruh ha ki ïing jong kito kiba la duh noh ïa kiba ieit ba thoiñ jong ki na kane ka jingshah ban bad jingshah pyn khyllem ki ïing ki sem.
Ha kajuh ka por u Myntri Rangbah, u la kular ba na ka liang ka sorkar kan pyrshang ban pynïoh lut ki lad jingïarap na ka bynta ki paidbah kiba la shah ktah na kane ka jingjia bad khamtam eh na ka bynta kito kiba la ïakynduh ïa ka jingduh noh ïa ki khun ki kti bad kiba haïing hasem.
Shillong, Jylliew 20 : Ki paidbah kiba hap ban ïaid lyngba ka tunnel Sonapyrdi kaba don ha, Narpuh East Jaiñtia Hills ki la hap ban ïaid lyngba ka ahor ktieh kaba jylliew bha na ka daw ka jingïai bteng ka jingtwa khyndew ryngkat u lapbah ba jur.
Ha kane ka sngi la ïohi ba ki paidbah nalor ba ki shem jynjar ban kam na shilliang sha shilliang, ki hap ruh ban ngam haduh syngkai ka ktieh.
Na ka daw ka jinglang jong katei ka ktieh, mardor na ka liang ki nongtrei jong ka National Highway Authority of India mar mar hi ki la shim khia ban pynkhuid.
Ka la shimpor haduh kumba hynñiew kynta ban pynkhuid ïa katei ka khyndew ktieh kaba lang hangtei.
Ki khubor ba la ïohlum ki ïathuh ruh ba katei ka jingtwa ka la jia naduh ka por mynstep tangba ki kali pat ki dang ïohlad ban ïaid haduh ka por 3:00 baje janmiet.
Katei ka jingjia ka la buh ha ka jingeh kaba khraw ïa ki paidbah nongleit nongwan kiba hap ban ïaid lyngba katei ka surok National Highway.
Na ka liang ki bor distrik jong ka East Jaintia Hills mynta ki la pynbna ba katei ka surok ka la long ban ïaid kali baroh arliang hadien ba ki bor ba dei peit ki la dep ban pynkhuid.
Ha kajuh ka por, ki la pyntip ruh ba khnang ba kan ym buh jingeh than ïa kito ki kali heh kiba kit ïa ki tiar kiba donkam la kyntu ruh ïa ki paidbah ba kin kiar ban ïaid na ka surok National Highway na Narpuh lait sa tang lada don ki kam ki bym lah shuh ban kiar.
Katei ka jingbthah ka long ba khnang kitei ki kali kiba kit ïa ki mar ba donkam kiba thmu ban pynpoi sha kiwei pat ki jylla ba kin poi sha Barak Valley.
La ong ruh ba mynta ki kali ki la lah ban ïaid na baroh ar liang ka surok lait tang ha ki katto katne ki jaka ba ki kali ki dang hap ïaid tang shiliang ka surok.
Shillong, Jylliew 21 : Ka lympung ïalehkai District Inter School Subroto Cup u DSO ka East Jaiñtia Hills District ka la sdang ha ka sngi bar (21-06-2022) ha kylleng ki madan ïalehkai kiba hap ha katei ka District.
Ha kane ka lympung ki don 27 tylli ki skul kiba la wan ban ïashim bynta.
Ha ka sngi sdang jong ka Under 17 (boys) kaba la pynlong ha madan ïalehkai ha Wapung, ka Byndihati SS ka la jop da kaba pynliem da 1-0 pyrshah ïa ka Divine Word SS, ka Little Flower SS ka la rem da 0-1 ha ka Latyrke SS.Ka Chiehruphi SS ka la khur jingjop da kaba pynliem da 4-1 pyrshah ïa ka Rymbai Presbyterian HSS katba ka Wapung SS ka pynliem da 4-0 ïa ka Sutnga Pressbyterian SS.Ha ka Under-14 kaba la pynlong ha Dkhiah West, ka Chieruphi SS ka la pynliem kput da 7-0 pyrshah ïa ka Rymbai Govt SS, ka Musniang SS ka la jop da 5-0 ïa ka Little Star SS.Ka Khliehriat HSS ka la jop lyngba ka tie breaker da 3-2 ïa ka Khliehriat Presbyterian HSS.Haba phai sha ka Under 17 (Girls) ka Dkhiah East ka la pynliem da 3-2 pyrshah ïa ka Wapung SS, ka Khula M alang ka jop da 2-1 ïa ka Byndihati SS bad ka Lotus SS ka pynliem da 1-0 pyrshah ïa ka Morning Glory.
Shillong, Jylliew 21 : Ka jingïalehkai OC Blue Shillong Premier League 2021-22 ha ka sngi ba ar hapdeng ka Mawlai SC bad Shillong Lajong FC la hap ban pynsangeh noh hadien ba la ïaid 60 minit na ka daw ka jinglang um ka madan Third Ground na ka jingther kynsan u slap.
Ha kane ka jingïalehkai ka Mawlai SC ka la lamkhmat da 1-0.
Ïa ka shi kol na bynta ka Mawlai SC la thep da u Donborlang Nongkynrih ha ka jingïalehkai ba ïaid 30 minit uba la ïoh ban khyrwit najngai ka dieng kol.
Ka jingïalehkai ka long kaba ïakhaid bha hapdeng kine ki ar tylli ki team watla ka Shillong Lajong ka la shah thep kol pynban ka la ïakhun tyngeh ban pynphai, hynrei haduh kaba kut jong ka kylla step ka khlem lah ban thep kol.
Ka Shillong Lajong FC ka la ïoh ka kabu kaba biang bha ha ka minit ba 40 hynrei ka bol ba la khyrwit da u Sangti Janai Shianglong ka la lait salit na u dieng kol.
Haba wanphai sha ka kylla miet, ka jingïakhun ka la nang ïathnem ha baroh arliang bad dei ha ka kylla miet u salp ba jur u la wan ban hap bad ka jingïalehkai ka la sdang ban thut na ka jinglang um ka madan.
Hapdeng ka jinghap slap, ka jingïalehkai ka la nang ïaid shakhmat hynrei na ka jingnang jur u slap bad lang um ka madan la hap ban pynïasangeh noh ïa ka jingïalehkai tang ha ka minit ba 60.
Katkum ki kyndon jong ka SPL, ba ïa ki minit ba dang sah yn sa pynïalehkai biang bad ïa ka tarik yn sa pynbeit hi da ka Shillong Sports Association.
Kumba ka long haduh mynta, ka Mawlai ka la jop ïa ka jingïalehkai ba nyngkong da kaba pynliem da 2-0 pyrshah ïa ka Nangkiew Irat SC katba ka Shillong Lajong ka la mad nam rem da 1-0 ha ka Langsning FC.Ka jingïalehkai mynta ka sngi Balang kan long hapdeng ka Langsning pyrshah ïa ka Nangkiew Irat ha ka por 4 baje janmiet.
Ka Dyspraxia, Dysgraphia, ka dei ka jingshitom kaba kham pher, ong ki stad ka Developmental Coordination Disorder (DCD).
Kane ka jingshitom ka ktah ïa ka jingtreikam ha ka khlieh kaba neh shirta ka jingim.
Ka dei ka jingpang kaba shem jingeh ban lap, sngewthuh wat ban ai jingsumar pynhiah, bad bunsien la ju bakla bad kiwei pat ki jingpang kiba ktah ia ka jingtreikam jong ka khlieh.
Kito ki briew kiba don kane ka jingpang ki dei kiba kynduh jingeh ban khih ban ksar, ban ai rai, ban sngewthuh bad ka ktah jur ïa ka pyrkhat pyrdaiñ bad bor kynmaw.
Kane ka jingpang ka ktah ruh ïa ka bor met bad ka jingtreikam ka jabieng.
Ha ki por mynshuwa kane ka jingpang la ju tip kum ka clumsy child syndrome bad minimal brain damage.
Ki dak jingshitom halor ka dyspraxia: Kito ki briew kiba don kane ka jingpang ki shem jingeh ban bat ki tiar.
Ki don napdeng jongki kiba shah ktah ha kane ka jingpang, ki ju jia ka jingpynhap bad pynpait ki tiar ki tar bad pynhap bad lynthaw ïa tiar.
Yym baroh kiba don kane ka jingpang ki pyni ïa kane kajuh.
Kito ki briew kiba don kane ka jingpang dyspraxia, ka jingleh kulmar ba bunjait ha kajuh ka por ba donkam ka met bad ka bor jabieng ki shem jingeh shikatdei.
Ki shem jingeh ban bat ïa ki tiar ha kajuh ka por ha baroh ar tylli ki kti jong ki, ban pule bad sngap ha kajuh ka por bad ka bor sngewthuh ka bor kynmaw.
Ki kynduh jingeh wat ban ïaid bad kren ha kajuh ka por kum kito ki briew kiba ïoh ïa ka jingpang biej.
Ym baroh ki briew ki lah ban leh bunjait ki kam ha kajuh ka por hynrei kine ki briew kiba don kane ka jingpang wat ki kam kiba suk tam ruh ki shem jingeh ban leh.
Kine ki briew kiba don kane ka jingpang ki dei kiba kynduh jingeh halor ka ïaid ka ïeng jong ki.
Ki shem jingeh ban ïaid beit ha ka ka lynt la kum kito menbuaid bad ki klet ïalade ba ki don ha lynti.
Kane ka jingpang kam ktah satia halor ka jinglong stad jong u briew, hynrei ka ktah pat halor ka jinglah bor ban shimki lad jinghikai.
Kum kine ki briew ki shem jingeh ban sngewthuh halor ki jingai jingmut, bad ban buh jingkynmaw ïa kiei kiei kiba ki ïoh jinghikai.
Shillong: U Kunal Jain na IIM Shillong u la ïoh rah ïa ka nam jop ha ka jingïakhun ïa ka Cluster Finals jong ka Tata Crucible Campus Quiz 2022, kaba long ka jingïakhun quiz kaba ïadei bad ki kam khaii ne business ba la pynlong lyngba ka online bad kaba long ruh kaba heh tam ha India.
Ki nongïashim bynta ki la pyni ïa ka sap bad ka jingstad jong ki.
Ki nongjop ki la ïoh rah ïa ka song pisa kaba long 35000 tyngka bad mynta kin sa ïa airing ha ka jingïakob jong ka Zonal Finals ban ïoh rung sha ka National Finals.
U Omkar Dashetwar na IIM Shillong, u la ïoh rah ïa ka nam ba wan ba-ar, ha kaba u la ïoh ban khur ïa ka song pisa kaba long 18,000 tyngka.
U Jayanta Das, Cluster General Manager North East, Darjeeling bad General Manager, Vivanta Guwahati, IHCL u la long u kongsan.
Ïa kane ka jingïakob ïaleh quiz la pynlong ha ka rukom jong ka online naduh ka snem 2020.
La phiah ïa ka ri ha ki 24 tylli ki bynta bad hadien ar kyrdan jong ka jingïakob kata ha ka prelims, ki 12 ngut ki nongjop na kawei pa kawei ka bynta kin shah khot na ka bynta ka Wild Card Final ha kaba napdeng kine yn jied 6 ngut ki nongjop kiban ïakhun ha ka final.
Ïa kine ki nongjop la phiah ha ki saw kynhun kata- south, east, west bad north bad kawei kawei ka kynhun ne zone kan don haduh 6 tylli ki bynta ne Clusters.
Ki nongjop na kine ki saw tylli ki zonal final kin sa ïoh ban rung sha ka National Final.
Ki nongjop na kine ki saw tylli ki zonal fina kin sa ïakhun ha ka Wild Card Final, bad 2 napdeng ki 4 ngut ki ba wan ba ar kin ïoh ban ïakhun ïaka National Final.
Ki 6 ngut kiba jop ha kane kin ïoh ban ïakhun ha ka National Final bad kiba ïoh heh tam ka point kin ïoh ïa ka nam kum ki lahduh ha ka jingïakob ïa ka final bad kin ïoh ruh ïa ka song pisa kaba long 2.5 lak tyngka ryngkat ka khusnam Tata Crucible.
Ïa baroh ka jingïakhun final lah ban peit lyngba ka stream ba la pyllait hadien ba la dep ban pynlong ïa ka jingkob lyngba ka Tata Crucible Facebook, Twitter, LinkedIn bad YouTube channels.
U nongkylli jingkylli ba pawnam bad ba tbit U ‘Pickbrain’ Giri Balasubramaniam u la long u nongpynïaid ïa kane ka jingïakob.
Kiba la ïarap ban kyrshan pisa lem ha kane ka jingïakhun ki kynthup ïa ka Tata Motors, Tata Play, Mia By Tanishq, Tata 1 mg bad Tata CLiQ.Baroh kiba la nang la stad bad kiba la pule ha kane ka juk mynta, naduh Sor haduh nongkyndong jong ka Jylla Meghalaya, ki la ïa tip ba ka jingpyndonkam ïa ki plastik ka long kaba ma ïa ka jingkoit jingkhiah.
Hynrei wat la ïa tip bad ïohi pylleiñ pylleiñ ïa ka jingsniew, jingisih bad jingijli ban peit, pynban ngim kheiñ sniew eiei namar la ïa mlien, ïa myllen bad ym pyrkhat eiei ïa kata ka jingsniew ne jingma ïa ka jingim ne ïa ka mei mariang.
Kumba ngi ïatip, ki plastik ki mih bad pyndonkam kiba ki jait-pa-ki jait ki don naduh kiba rit, ba stang, kiba rben bad kiwei kiwei ki jingheh (sizes).
Hato, la ju pyrkhat jylliew ne em haba ngi ïohi ïa ki plastik kiba satah, kiba per ha ki sla um, kiba blok ïa ki nala, ki wahrit wahduid haduh ki pung ne ki nan bah kum ka wah umiam kaba ngi ïohi mynta ha kane ka por.
Ha ka jingshisha ïa ka jingpyndonkam ïa ki plastik la mana da ka Sorkar naduh ka 23 tarik ïaïong, 2001 da ka Jingpynbna (Notification) kaba la pynmih, kaba ong “Meghalaya Prohibition of Manufacture, Sale, Use & Throwing of Low Density Plastik Bags Act, 2001 (Act No.4 of 2001)" kaba mana ban pyndonkam ïa ki plastik kiba ka jingrben ki dei ym duna ïa ka 50 micron.
ïa kane ka Aiñ la pynkylla ha ka snem 2004 (Amendment Act, 2004).
Kane ka Aiñ ka ong ba ka jingrben jong ki jait plastik kiba rah-jing-rah kim dei ban duna ia ka 50 micron lait noh kiba lah ban kylla um hi dalade ha ka khyndew.
Hynrei kane ka aiñ ka long kaba ym pdiang da ki paidbah namar ka bor Sorkar kam lah ban teh lakam ne pynduh ïa ka jingpyndonkam ïa ki plastik.
Ki paidbah ki lah ban pyni nia namar ka pyrthei baroh kawei, ki pyndonkam ïa ki plastik haba thied jingthied ïa kano kano ka tiar ne ki marbam mardih, te kumno lah ban khang tang hangne hapoh Meghalaya.
Kim sngewthuh ïa kino ki jait plastik kiba bit ban pyndonkam bad kino ki bym bit ban pyndonkam.
Kawei ruh ka dei ïa ki nongshna ne ki nongpynmih ki karkhana ne company ïa kine ki plastik.
Ladaka Sorkar kam lah ban pynduh ne khang ïa ki nong shna ne karkhana plastik, ka long kaba eh ïa ki briew ban nym pyndonkam.
Man la ki jingthied, ki nongdie bad ki trai dukan ki ai da ki plastik, kaba pynlong ïa ki briew ban nym pyndonkam shuh ïa ki pla jain.
Shipor, ngi la ïoh sngew ïa ka jingmana ka ban leh da kaba tyngeh ïa ki briew kiba pyndonkam ïa ki plastik bad la pynmih ruh ïa ki pla jaiñ ha ki ïew ki hat bapher bapher.
Hynrei kane ka la long tang shipor.
Mynta pat, la sdang beit da ki plastik.
Ki plastik kiba ma ïa ka koit ka khiah bad ia ka mei mariang ki dei kito ki plastik kiba ym lah ban kylla um ne non-biodegradable plastik.
Ha kane ka pyrthei plastik mynta, ka long, teng teng lah ban ong ba mangi ki nong thied bad ki nongdie ruh ngi ïa don bynta lang.
Shipor, la ïoh sngew ba ka la mih kata ka kynja mashin kaba lah ban pynpyut ïa ki plastik ne kata kaba ki ong, Solid Waste Management Plant, kaba da ka jingstad saïan, lah ban saiñ ïa ki plastik bad pynlong sboh.
Ka la dei ka por ba da ka bor Sorkar kan leh eiei na ka bynta ban ïaleh pyrshah ïa ka jingpyndonkam ïa ki plastik namar ka long kaba ima haduh katta katta ïa ka jingkoit jingkhiah jong ki briew.
Kine ki plastik ki ktah kylla ia ka jingim jong ki briew, hynrei ki briew kim sngewthuh, namar ngi ring mynsiem ïa ka jingpynmih jaboh jong ki.
Ka long thik kum ka jingbym don shuh ki dieng ki siej kiba ym pynïoh shuh ïa ka lyer kaba khuid ïa ka jingim jong u briew bad ïa ka mariang.
Lada lait ïalade, kam biang namar ngi dei ban pyrkhat ïa kiwei pat ki para briew,ïa ka lawei ki khun ki kti, ka jaidbynriew bad ka imlang sahlang.
Dangshen ka sorkar pdeng ka la bthah ïaki jylla bad Union Territory ba ki dei ban pynsangeh noh ïa ka jingpyndonkam ïa ki plastik.
Kumta ka shong ha ki sorkar jylla ban pyrkhing bad pyntreikam ïa ki aiñ ba la don lypa khnang ba ki paidbah kin ym ïoh shuh ban pyndonkam ïa ki plastik hapoh ki jylla.
Shillong: Ka Assam Don Bosco University, kaba long kawei na ki skulbah ba pynïaid da ki riew shimet ha Assam ba la ïoh ïa ka Grade ‘A’ Accreditation da ka National Assessment and Accreditation Council of India (NAAC) ka la pynbna mang pisa na ka bynta ka bai bam ne scholarship haduh 4.95 klur tyngka –na ka bynta ki khynnah kiban dang wan pule na ka bynta u snem 2022-23.
U Vice-Chancellor, U Fr Stephen Mavely u ong “Ngi don da ki spah ngut ki samla pule kiba ïoh ïa ka scholarship lyngba ki scholarship scheme bapher bapher bad mynta u snem, ka jingthmu jong ngi ka long ban nang ïaid shuh shuh shaphrang ha ka liang ban tyrwa ïa ka scholarship na ka bynta ki samla pule kiba dang shu wan.
Ngi leh ïa kane ban ai mynsiem ïa ki samla pule kiba la leh bha bad pass bha ha ki eksamin jong ka Don Bosco University bad kumjuh ruh ban pyntikna ba ki samla pule kin lah ban ïoh ban pule ïa ki jingpule ba kham shalor khamtam ïa kito kiba wan na ki longing ba duna ka ïoh ka kot bad kumjuh ïa kito ki samla pule kiba don jingduna ha ki dkhot met.
"Kane ka skulbah ka tyrwa ïa kine ki scholarship harum na ka bynta ki samla ba pule hangne: Ka Scholarship na ka bynta kiba pass bha, ka scholarship na ka bynta kito kiba wan na ki longing bad una ka ïoh ka kot, ka scholarship na ka bynta kito kiba don jingduna ha ki dkhot met, ka Scholarships na ka bynta kito kiba leh bha ha ki kam ïalehkai na ka thain shatei lam mih ngi ka ri India, ka Scholarship na ka bynta ki nonghikai.
Nalor kane, kane ka skulbah ka tyrwa ruh ïa ka Scholarships sha kito ki samla kiba kwah ban pule shuh shuh ha ki kyrdan ba kham shalor ha ka distance mode.
Ka University’s Center na ka bynta ka Online bad Distance Education ka ai ïa ka jingtyrwa kaba long 100% ka jingpynlait ei ïa ka bai klass na ka bynta baroh ki samla pule ka thain shatei lam mih ngi na a bynta ki Online Graduate Degree Program ha DBU Global.
Nongstoiñ, Jylliew, 21: Namar la jing jur palat jong u slap ha kine ki taïew ba la dep, ka la don ka jingtwa khyndew ha bun tylli ki jaka ha shilynter ka surok bah National Highway 44 (E) Shillong Tura.
Ha West Khasi Hills ka jingtwa khyndew ka dei ha ki katto katne ki jaka naduh Khenkba ter ter haduh ki thaiñ Umdang, hynrei ka jinghap khyndew kam da jur palat bad kam shym la don ka jingpynthut ïa ka leit ka wan.
Ha kaba ïadei bad ka jingtwa khyndew ha shilynter ka surok NH 44 (E), na ka liang ka tnad PWD Nongstoiñ Division, mar shu ïoh jingtip ka la phah wut wut ïa ki Kontraktor ba kin phah pynkhuid bad lada jia ba kan dang don biang ka jingtwa khyndew, ka PWD kan shimkhia ban phah pynkhuid khnang ba kan ym don ka jingpynthut ïa ka leit ka wan jong ki paitbah.
Nalor kata na ka liang ki bor pynïaid District ki la kyntu ïa baroh ki nongñaiah kali ha shilynter ka NH 44 (E), ba ha ka por ba ki ñiah ïa kali lada ki ïohi ba ki don kino kino ki dak kiba pyni ba ka don ka jingtwa khyndew, ki dei ban da phikir bad peit bniah, namar lada jia ba ka khyndew ka hap kynsan ha pyrshah ba ka kali ka don ka lah ban wan rah ïa ka jingmynsaw.
Shillong: Ka ‘Blenders Pride Fashion Nights’, kaba long ka rynsan kaba kham kyrpang ban pyni ïa ki riam ki beit ba la pynlong ha kylleng ki bynta, mynta ka la poi ha ka khyrdop jong ka thain shatei lam mih ngi ne ka ‘Gateway to Northeast India’ – Guwahati – ban pyni ïa ka jingkyrpang jong kane ka nongbah lyngba ki riam ki beit bad ka rukom riam rukom beit.
Ka dei ka jingshitrhem kaba sawa da ka jingsngew sarong bad ai mynsiem ïa ki nongpynwandur kiba mynta ba kin long ki khlur ka lashai.
Kane ka sien pynlong ïa ka rynsan mynta ïa kaba la tip kum ka ‘Made of Chic Vibes’ na ka bynta ka Blenders Pride Fashion Nights ka la wanrah shisha ïa ka janmiet kaba la khleh lang ïa ka jingpyni ïa ki riam ki beit, ka rit dustur, ka put ka tem, kaba kyntiew burom ïa ka jinglong jong ka Guwahati.
Ka jinglehkmen ne jingrakhe ïa kane ka nongbah kaba itynnad bad ba i shongkhia lyngba katei ka janmiet kaba la pynwandur bha ïa kaba la pynlong ha Taj Vivanta, ka long lyngba I nongpynwandur ïa ki jain ki nep ne I designer U Jenjum Gadi.
Ki jain ki nep ba la pyni ha kane ka rynsan ba la pynwandur da U nong pynwandur ïa ki jain ki nep ki long ha ka thup pyni rynsan jong U, ki long kiba ïahap bad kynthei bad shynrang bad ki rong jong ki jain kidei kiba pyni ïa ki rong jong ki paid riewlum, bad ki jingsuh pynitynnad ha kine ki jain, ki pynpaw ïa ka jingriewspah jong ka thain ha ka liang ka riti ka dustur.
La pynkham pyniphuh iphieng shuh shuh ïa kane ka rynsan da ki jingrwai ba sngewtynnad ba la tem da ka kynhun nongtem classic rock ka Guwahati ka Voodoo Child, kiba la pynshoh beih ïa ki nongsngap lyngba ka jingtem jong ki.
Ka bynta ba khatduh jong kane ka rynsan pyni riam kadei ka jingïashim bynta jong ka khlur ak phlim ka Patralekhaa Paul, kaba la khring ïa ki nongpeit lyngba ki riam ba itynnad jong ka ba la suh pynwandur da u nong pynwandur ïa ki jain ki nep.
Ka jingiphuh I phieng ha ka liang riti dustur jong ka Guwahati, ka long wanrah ïa ka jingpynlong ïa ka ‘Made of Chic Vibes’ ha ka sien pynlong ïa ka rynsan pyni riam pyni beit jong ka Blenders Pride Fashion Nights kaba long kum ka jingrakhe ïa baroh kiei kiei kaba ka thain shatei lam mih ngi ka ri India ka don pyni- ka long ka jingpyni kaba kyrpang bad don jingmut, kaba pyni ïa ki rukom lehniam, ki jain, ki jingshna kiba na ka jylla bad kumjuh ki nongshna.
Ka jingïar bad ka jingbun ki riti dustur jong kane ka nongbah la lah ban pyni bad ïathuh khana lyngba ki riam ki beit ba la suh pynwandur da u Jenjum Gadi.
Hadien ba la pynlong ïa kane ka rynsan na Guwahati, ïa ka Blenders Pride Fashion Nights 2022 yn sa pynlong pat ha Warangal, Nagpur, Indore, Karnal bad Noida.
Shillong, Jylliew, 20: Ka Shnong Gilaronga ka shnong kaba la buhai shnong da ki Garo kaba hap hapoh ka Ranikor, West Khasi Hills District ka la mad ïa ka jingkyrduh bam hadien ba ka surok PWD kaba pynïasoh ïa ka Ranikor sha Baghmara ka la shah ktah na ka jingtwa khyndew bad kaba la ktah ïa ka leit ka wan jong ki kali na ka jingther jong u lapbah uba jur ha baroh kawei ka jyll.
aU Publicity Secretary jong ka All Khasi Hills A’chik Federation (AKHAF) u Sanggra Marak ha u kyrwoh u la pyntip ba ki shnong khappud kiba don hapoh ka South West Khasi Hills ki long ka Moheshkola, ka Ranikor bad ka Ryngku bad kynthup ruh ka Rengdim bad ka Kallu kaba hap hapoh ka Mawshynrut C & RD Block, West Khasi Hills.
Ki paidbah kiba la shah ktah la hap ban pynsah ha ki jaka sah ba shipor ki la pan jingïarap na ka Sorkar Jylla bad na ki bor ba dei peit ban phah ïa ki lad jingïarap ha kum kane ka por ba ki la mad ïa ki jingshah lynshop ha ki bor ka mariang.
Mawkyrwat, Jymmang 21: Hadien ka jingwan jong u slap u ba jur ha ka 16 tarik u Jylliew, 2022 ka la pynlong ïa ki wah bah ne ki wah rit ba kin kiew ha ka jingdon jong ka um ha kaba la tyllep lut ïa kiei kiei kiba don hajan jong ka wah.
Halor kane ka jingshah tyllep jong ka um saw ka la jia mynta ïa kawei na ki jaka jngohkai ne jaka wan sum pyngngad ki paidbah ha kaba ki tin tap ïa ki jaka sum, ki jingker jong ka jingkieng bad ki jingsiang ha madan ki la shah pynjulor lut.
Lah ban kdew ba ha kane ka jaka kiba ju wan kai pyngngad ne wan sum ki dei na ki shnong kiba marjan kiba dei napoh jong ka South West Khasi Hills District ne kiba nabar jong la distrik bad kiba nabar ka jylla ruh.
Ka jingmang na kaba shah pynjot ha ki bor jong ka mariang ïa kane ka jaka jngohkai la antad ba ka poi haduh T.40/- lak ei ei bad da ka jingshah pynjot kumne ka la long ka jingduh nong kaba khraw na ka bynta ki nongpynïaid bad kumjuh ruh ïa kiba ju mlien ban wan kai pyngngad ha kine ki jaka.
Namarkata, na ka liang ki nongpynïaid ruh ki la ai jingtip sha baroh ki paidbah kiba ju wan kai sha kane ka jaka ba ïa mynta shipor la lap ban khnang shwa ïa ka namar kam long shuh ban pyndonkam ha kaba la hap ban shna ne repair pynbha shwa tat haduh ba ynsa pyntip da kumwei pat.
Nongstoiñ, Jylliew 21: Wat haba ki ong ba ka pisa ne ka spah kam lah ban thied ïa ka jingstad, pynban kam shym la long kumta ïa u kup shilliang sem shilliang namar haba kim kot bor, la khanglad noh ïa ki ban jam shakhmat namar ka jingbym don pisa.
Kane ka la jia ïa uwei u khynnah u ba la pas bha ha ka eksam matrik dang shen, u ba don ka jingthmu ban pule kham shakhmat.
Hynrei namar ba u wan na ka longïing kaba duna ha ka ïoh ka kot, kumta wat haba u la ïoh ïa ka kyrdan kaba nyngkong ryngkat ki marks kiba heh bha ha man la ki sobjek, u la hap ban duh ban pule bad ban tur kham shakhmat ban poi shaduh ka thong kaba u angnud.
Utei u samla u dei u ba la tip kyrteng kum u Jacobson Lyngkhoi 16 snem ka karta, khun jong u bah Darius Basaïawmoit bad ka kong Sabina Lyngkhoi kiba dei ruh na ka shnong Kynrud, kawei na ki shnong kaba don ha ka thaiñ jong ka Eastern West Khasi Hills District.
Utei u khynnah u dei u ba pule ha St.Joseph Minor Seminary Pyndengrei Nongstoiñ bad u dei u khun khatduh jong kitei ki shi jur bad ki kmie ki kpa jong u ki dei kiba la noh ha ka karta bad kiba shu im da kaba bylla sngi ryngkat ka trei ïa la ka lyngkha kaba malu mala.
Kumta u hymen jong u dei u rishot ba kongsan eh na ka bynta ka jingim jong utei u Jacob, hynrei namar utei u hymmen u dei pat u ba la don la ka ïing ka sem wat hapdeng ka jingdurut ban trei shitom na ka bynta u para lade, mynta ka kynti u la ïakynduh mawsiang bad u la hap ban pyrta briew ban khmih ïa ka jingïarap.
Watla hapdeng katei ka jingeh, hynrei utei u samla u la ong ba u don ka jingkyrmen ba U Blei un plie ïa ka lad na ka bynta jong u, namar dei U Blei hi u ba la ai ïa kane ka jingstad.
Ki marks kiba utei u khynnah u la ïoh ki kynthup ïa ka sobjek English 71, Khasi 91, Mathematic 83, Science & Technology 94, Social Science 85, Health 98 ha ka percentage kaba 87.
Hato, Imat ym don jaka ïa kiba duna ha ka ïoh ka kot ba kin poi sha ka thong, ne hato ka jingduk ka lah mo ban khanglad ïa ki samla kiba la pas bha bad kiba thrang ban tur shakhmat ha ka jingpule bad kiba la leh hok?.
Nongstoiñ, Jylliew 21: Da ki spah ngut ki nongkyrshan na ka seng Congress, HSPDP bad na kiwei kiwei ki party kiba hap hapoh ka thaiñ Shilliang Wahblei jong ka Mawshynrut Constituency, ki la wan ban pynïasoh noh ïalade sha ka Party NPP ha ka 18 tarik, ha kaba u MLA ka thaiñ u Bah Gigur Myrthong, ha ryngkat ka jingïadonlang ki nongïalam ka NPP Mawshynrut, ki la ïoh ban pdiang burom ïa kitei ki nongkyrshan ba thymmai jong ka Party.
Ha katei ka sngi ka Party NPP ka la ïoh ban pdiang burom ruh ïa u Bah Phelington Nongphud, General Secretary ka HSPDP Youth Wing ha ryngkat ki dkhot bad nongïalam katei ka Party na thaiñ Shilliang Wahblei.
Kumjuh ruh ïa u Bah Edius Thongni nongïalam na ka Party Congress bad ki paralok jong u, ha ryngkat bad kiwei pat ki nongkyrshan kiba la wan ban pynïasoh thymmai sha katei ka Party, na ka bynta ban wan ai jingkyrshan ïa u Bah Gigur Myrthong ha kane ka election MLA ban wan.
Haba ai jingkren ha katei ka sngi, na ka liang u Bah Edius Thongni nongïalam barim ka party Congress, u la ong ba kam don kano kano ka daw ïa u ban mih noh na ka Congress, hynrei ka dei namar kim don shuh ïa ki nongïalam hapoh ka constituency.
U la ong ba hadien ba u la mih na ka seng Congress, u la rai ban ai jingkyrshan noh ïa u MLA ba mynta u Bah Gigur Myrthong, namar ba u ïohi shisha ïa ki kam radbah kiba u la leh na ka bynta ka dong ka thaiñ bad kumjuh ruh ka jingïarap ïa kiba duk ba suk.
Na ka liang u Bah Phelington Nongphud, General Secretary barim ka HSPDP youth wing, u la ong ba ki don shibun kiwei pat ki dkhot na ka party HSPDP ki ban sa wan ban pynïasoh noh sha ka party NPP bad ïa ka jingpdiang burom ïa ki yn sa leh ha ki shnong ki shnong.
U la kyntu ruh ïa ki paidbah ba kin ïalong tylli kawei na ka bynta ban wanrah ïa ki jingkylla ha ka dong ka thaiñ.
Katba na ka liang u Bah Gigur Myrthong MLA ka Mawshynrut, u la ong ba ha kine ki saw snem tam ba u la ïoh long MLA, u la pyrshang la I buit I bor ban pynïoh ki jingïarap sha ki shnong ki thaw bad sha ki paidbah ka dong ka thaiñ, hynrei um lah ban leh lut ïa kine tang hapoh ka san snem.
U la ong ba u dei u briew u ba la ju im ban bam da u phandieng ha ki por ba mynshwa, namar kata u tip bha ïa ka jingeh ba ki nongkyndong ki mad bad ym kum kiwei pat kiba la im ha sor, ki bym sngewthuh shuh ne tip ïa ka jingeh ba ki paidbah ha nongkyndong ki mad.
U la ïathuh ruh ba ha kaba ïadei bad ka MLA scheme, u la ïoh ban sam lut baroh khoit bad u la phiah ïa kane sha ki shnong ki thaw, ki kynhun bad ki riew shimet hynrei u la ong pat ba ka MLA scheme kaba u ïoh, kam lah ban pyndap lut sha baroh hynrei u la thaw ki lad ki lynti ban wanrah ïa ki scheme bapher bapher ha ka dong ka thaiñ kum ki surok, ki lynti ki synkieng, ki jaka pule dangle, ki jaka sumar bad kiwei kiwei ki kam pynroi ha ka dong ka thaiñ.
Ha katei ka sngi la ïoh ruh ka jingkren na u Bah H.L Nongsiang, Chief Adviser ka party NPP Mawshynrut, u bah Morningstar Mawsor, MDC barim ka Mawshynrut, ki nongïalam Party na Shilliang Wahblei bad na Mawshynrut bad kiwei kiwei.
Khliehriat Jylliew 21:Kum shibynta ban ïarap ban kyntiew ïa ka stad ka tip ha ka thaiñ, ka tnat treikam C.S.R jong ka company dewbilat ka Star Cement Lumshnong mynta ka sngi ka la pynlong ïa ka exam (test) ïa baroh ki khynnah pule kiba na East Jaiñtia Hills District, kiba pule ha ka kyrdan ba khatar (12th standard), ïa kane ka test la pynlong ha Star Public School Lumshnong ba la wan ruh ban sakhi lang da u Joint Director of school Education & Literacy, Jowai, u ba bat ruh kum u Incharge District School Education Officer.
, East Jaiñtia Hills District, u bah Luckystar Lyngdoh.
Ki la don haduh 240 ngut ki khynnah skul na ki khatwei tylli ki skul kina na East Jaiñtia Hills District kiba la wan ban ïa tynjuh ha kane ka Star Merit Scholarship Award 2022-2023.
Ka CSR ka la dep pynshai ruh ba ki shi phew ngut ki khynnah kiba pass bha ki ban rung ha ka thup ba nyngkong kin ioh ïa ka jingpynkup burom lem bad scholarship kaba mar T 50000 (san phew hajar) tyngka, ki ar hew ngut ki khynnah kiban rung ha ka thup kaba ar (2nd 20 students) kin ioh ïa ka scholarship kaba mar T 30000 (lai phew hajar) tyngka bad ki ar phew ngut (3rd 20 students) ki ban rung ha ka thup kaba lai kin ioh ïa ka scholarship kaba mar T 15000 (khatsan hajar) tyngka marwei.
La ong ba kane ka jingai scholarship ka CSR jong ka tar Cement Company ka long kum ka jingpynshlur ïa ki khynnah ba kin kiew shaphrang ha ka jingnag jingstad bad ban kiew sha duh ki kyrdan kiba kham shalor.
Ha kaba iakren bad u Joint Director of school Education & Literacy, Jowai, u la ai ka jingiaroh ïa ka tnat CSR jong ka Star Cement kaba la pynlong ïa kum kane ka Exam kaba long kawei na ki lad ban pynshlur ïa ki khynnah, khamtam ki don ruh ki kyndon ba la pynshai ba kito ki khynnah kiba pule ha ki higher Secondary School kiba don ha EJHD ka long kum ka jingai mynsiem, khnang ba kin kham ïaleh ban trei shitom ban minot ban ioh ban kheit ïa u soh ka jingjop, u la pynpaw ruh ka jingsngew kmen halor kawei ruh ka mat kaba ong ba kane ka long ruh kum ka jingkyrshan lem ia ki khynnah ba kin dup lah ban pyndep sha khmat ïa ki jingpule jong kiU Manager CSR, Star Cement Lumshnong, u Kingshok Borah, u la ong ba kane ka khusnam ka long kum ka jingpynshlur ïa ki khynnah ba kin long kiba trei shitom ha ki jingpule ban kiew shaphrang bad ha kajuh ka por ka long ruh kum ka lad ban ïarap ban kyrshan lem ha ki jingpule jong ki.
Ki khynnah skul ruh kiba la wan ban ïa shim bynta ha kane ka Exam mynta ka sngi, ki la ai ka jingkhublei ïa ka Star Cement kaba la pynlong kum kane ka Test ka ba long ruh kum ka jingai jinghikai ïa ki ban long shlur (confident) ban iakhun ha kino kino ki exam jong ki ha ki por ki ban sa wan.
Jowai, Jylliew 21: Ki ar tylli ki skul na nongbah Jowai kata ka North Liberty HSS kila long ki nongjop ha baroh ar tylli ki jingïakhun jong ka U-14 bad ka U-17, ha ka jingïakhun Inter School Football Tournament (Subroto Cup) bala pynïaid da ka ophis u District Sports Officer West Jaiñtia Hills District.
Nalor kiwei de ki skul kiba la ïoh nam jop mynta ka sngi kiba kynthup ïa ka H.K Sing Memorial Secondary School bad ka Padu Secondary School.
Ha ka jingïakhun ba nyngkong jong ka U-14 ka long hapdeng ka JNM SS Lamin pyrshah ïa ka North Liberty HSS, ha kaba ka North Liberty HSS kala jop ïa ka JNM SS da ka 3-0 kol.
Ka jingïakhun kaba ar ka long hapdeng ka R.C Eve’s Secondary School pyrshah ïa ka Govt.
Boys H/S School, ha kaba ka R.C Eve’s Secondary School kala jop da 3-2 kol lyngba ka jingïashut tie breaker.
Ka jingïakhun kaba lai ka H.K.Singh Memorial Secondary School kala pynliem ïa ka Jaiñtia H/S School da 2-1 kol.
Ka jingïakhun kaba saw ka Padu Secondary School kala pynliem ïa ka Marianhill H/S School da 3-0 kol.
Ha ka jingïakhun U-17 ka Govt.
Boys H/S School kala pynliem ïa ka Ummulong Presbyterian H/S School da 1-0 kol.
Katba ka North Liberty H/S School kala pynliem ïa ka Kiang Nangbah H/S School da 3-0 kol.
Katkum ka jingpyntip na ki bor pynïaid jong kane ka lympung la ïathuh ba lashai ka sngi kan ym don ka jingïalehkai namar ba ka dei ka sngi shuti.
Jowai, Jylliew 21: Ki bor pynïaid phutbol jong ka West Jaiñtia Hills District Sports Association, (WJDSA) Jowai lyngba u Hony.General Secretary ma Lammat-oo Laloo ula pynbna, shen yn sa sdang noh ïa ka lynpung ïalehkai phutbol kaba la tip kum ka ‘Independent Days Cup’ ha ka kyrdan Under-16 Football League cum knock-out Tournament-2022.
Ha kaba ïadei bad kane la khot bai rung (Entry) na ka bynta kawei ka kynhun ïalehkai kaba long haka dor 1,500/- tyngka, ïa ka bai Registration uwei u rangïalehkai (player) kan long 30/- bad ym dei ban tam ïa ka 25 ngut lane duna ïa ka 20 ngut ki rangïalehkai na kawei ka kynhun.
Ka rta jong ki nongïalehkai kan long ïa kito kiba la kha ha ka 1 tarik u January 2007, da kaba kin hap wan rah lang ïa ki Certificate ba la ïoh na ki bor sorkar ban pynshisha ïa ka rta jong ki.
Ka tarik ba khadduh ban pdiang ïa ki kynhuh kiba kwah ban ïashim bynta ha kane ka lympung kan long hashaw ka 9 tarik u July 2022 da kaba pynpoi sha u Hony.General Secretary ka WJDSA.Kiba poi hadien jong katei ka tarik ba la buh ym lah ban pdiang shuh ïa ki.
Nongpoh, Jylliew 21: Ka ophis u District Sports Officer Ri-Bhoi District kala pyntip bay n sdang biang ïaka prokram ai jinghikai ïaki heprit kynthei bad shynrang kaba la tip kum ka Grassroot Football Training naduh kiba 6-12 snem ka rta ban sa pynlong haki jaka bapher bapher ha Ri-Bhoi District.
Katei ka prokram ai jinghikai kan sdang naduh u bnai Naitung ha man la sngi Thohdieng bad sngi Saitjaiñ naduh ka por 3 baje haduh 5 baje janmiet haka sngi Thohdieng bad 8 baje haduh 10 baje mynstep haka sngi Saitjaiñ.
Ki jaka ban ai jinghikai kin long ha Nongpoh, Umsning, Umroi, Jirang, Bhoirymbong, Mawhati bad Umroi Advance Center, kumta ki khynnah kiba kwah ban leit shah hikai sha katei ka prokram ai jinghikai haka football kin leit ban shim ïa ki form na ophis u DSO lane haki center bapher bapher haki jaka jong ki ryngkat ki kot ki sla kum ka Birth Certificate, Medical Fitness Certificate naki Doctor sorkar ryngkat bad 2 tylli ki dur passport.
Nongpoh, Jylliew 21: Shibynta ban wanrah ïaka met kaba koit ba khiah ban lait naki jingpang jingshitom da kaba pynmlien ban kilan met lane yoga, ka National Ayush Mission, Ri Bhoi District haka jingïatreilang bad ka ophis u Block Development Officer, Bhoirymbong C&RD Block mynta ka sngi kila shim bynta ban rakhe ïaka International Yoga Day ha Bhoirymbong.
Ha katei ka sngi la wan ruh ban shim bynta lang da ki nongïalam shnong, ki longkmielongkmie bala wan ruh ban ai jinghikai da i Dr.AC Mawthoh Naturopathy and Yoga bad Dr.Bila Chyrmang Ayush Hospital Bhoirymbong, haka jingdonlang u Dr Homeborn Lanong ba dei peit ïaka Ayush Hospital haka district.
Naka liang u Dr.CJK Warjri BDO ka Bhoirymbong C&RD Block u la iathuh ba ia katei ka jingrakhe iaka International Yoga Day la pynlong haki 18 tylli ki circle jong ka Bhoirymbong bala pyni ruh online ha man la ki circle bad lyngba katei ka jingrakhe ïaka Yoga Day ka long ruh ka jingkyrkhu bala ioh ban hikai khamtam ïaki longkmie kumno ban kilan met ban ioh ka met ba koit ba khiah, nalor ka jingdonkam ban pynneh pynsah ïaka mei mariang ban ioh ka lyer ring mynsiem kaba khuid.
Jowai, Jylliew 21: Ka Jaiñtia Students Union (JSU) Syndai Unit mynta ka sngi ka la leit kynduh ïa u Executive Engineering Meghalaya Energy Corporation Ltd Jowai hapoh ka jingïalam jong u Vice-President samla Bankerlang Lamurong ha ryngkat ka jingdonlang u General Secretary ka seng u samla Heiplanmiki Tariang halor ka jingduh noh ka light la lai taïew ei ei ha katei ka thaiñ.
La ïathuh ka jingsniew u Transformer uba dei ban sam bording ïa ka shnong Syndai Kmaishnong bad Syndai Mission kaba la buh jingeh ïa ka shnong ka thaw hi baroh kawei khamtam ki khynnah skul kiba dei ki lawei jong ka ri bad ka shnong ka thaw namar ba kim ïoh lad shuh ban pule kot ha ka por mynmiet.
Ka seng ka la buh dorkhas ruh ha kaha ïadei ban maramot ïaki main laiñ post kiba la kdor bad kiba buh jingma ïaka leit ka wan ki nongshong shnong bad ki ïing kiba don marjan bad une u post light uba pynïasoh na ka shnong Syndai shaduh ka shnong Muktapur.
Halor kane ka seng ka dawa jur ïa ka office treikam jong u Executive Engineering MeECL Jowai ban leh katba lah ban pynïoh kloi ïa u Transformer ba thymmai khnang ba ka shnong ka thaw kan ïoh jingshai biang.
Jowai, Jylliew 21: Ka Art of Living Jaiñtia Hills Unit ha ryngkat ka Dorbar Chnong Chilliangraij kala ïasnohkti lang bad ka pyrthei hi baroh kawei, kala kynmaw burom ïa ka 8th International Yoga Day mynta ka sngi 21 tarik ha Dorbar Hall ka shnong Chilliangraij.
Na ka liang u P.Toi, President Art of Living Jaiñtia Hills Unit uba long kum u nongai jinghikai (instructor) ula ai mynsiem ïa baroh kiba la wan ban ïashim bynta, da kaba pynkymmaw ruh shaphang ka nongrim jong ka Yoga bad ki rukom kiba dei ban leh manla ka sngi khnang ban ïoh ïa ka bor met kaba koit ba khiah naduh ka bor pyrkhat bad ka mynsiem kumjuh.
Ka Dorbar Shnong Panaliar ruh ka la shim bynta lang ha kane ka sngi lyngba ka Panaliar Women’s Welfare Committee, Jowai, katba ha Shangpung, Laskeiñ Block la kynmaw burom ïa kane ka sngi da kaba pynlong ïa ka prokram kyrpang ha Auditorium Hall Shangpung Pohshnong.
Nongpoh, Jylliew 21: Ban ïa snoh kti lang ha shi tyllup ka pyrthei, ka BJP Nongpoh Mandal ha Ri Bhoi mynta ka sngi ka la mih shakhmat ban rakhe ïa kata ka International Yoga Day, kaba long shi bynta ban pynshlur ïa ki paidbah ba ka jingïalehkai Yoga ka dei kawei na ka jingïalehkai kaba ai jingmyntoi bad kaba lah ruh ban ai ïa ka jingkoit ka jingkhiah.
Ïa akne ka jingrakhe ïa ka International Yoga Dal la pynlong ha Gladden Tower Hall, Nongpoh, ha kaba da ki spah ngut ki samla ki la wan ban shim bynta ban kyllan met kakum ki kyndon ïalehkai Yoga.
Ha kane ka sngi nalor ki samla kiba la shim bynta, la don ryngkat ka Kong Marian Maring, u Paralad Toor, u Bah Lucas Maring bad kiwei kiwei ki nongïalam ka BJP Nongpoh Mandal.
Lyngba jong kane ka sngi la sam ruh sha kito kiba wan shim bynta ha kane ka jingrakhe ïa ka International Yoga Day da ki Yoga day T-shirt bad la sam ruh ïa ki khusnam sha kito kiba jop kiba wan ha ka kyrdan ba nyngkong haduh ka kyrdan balai.
Na ka liang ka Kong Marian Maring, haba kren ha kane ka sngi ka la ai mynsiem ïa ki khun samla ba kin shlur ban ïalehkai ïa ka jingïalehkai Yoga, namar kane ka jingïalehkai ka dei kawei na kaba ai jingkoit jingkhiah bad kumjuh ruh ba bun ki samla kin lait na ki jingdih ba sniew ne ki kam sniew lada ki pynleit por ha kum kine ki jingïalehkai kiba dei shi bynta ka jingïalehkai sport ba kin kyllan met na ka bynta ka koit ka khiah jongki.
Caption: Ki longkmie bad nongïalam shnong kiba la wan ban shim bynta haka International Yoga Day ha Bhoirymbong.
Shillong, Jylliew : Shi bynta ka jingrakhe ïa ka “International Day against Drug abuse and Illicit Trafficking 2022," ka ophis jong ka District Social Welfare Officer, East Khasi Hills Shillong, hynne ka sngi ka la pynlong ïa ka Roadshow programme hapoh ïew Nongmensong, Shillong.
Ha ba aijingkren ha ka jingïalang, I Kong M.L Warjri, DCPO, District Child Protection Unit, East Khasi Hills, Shillong I la pynpaw halor ka jingthmu jong kane ka prokram da ka ba ong ba ka jingkyrni ha u drok lane ha kiwei pat ki jait jingdih pynbuaid ka la kylla long kum ka jingpang hapoh ka imlang ka sahlang.
Kumta ruh ka khot ïa ka jingïatreilang jong ki riew shimet, ki seng bhalang bad ki nongshong shnong baroh khnang ban lah ban rat diengkhong ïa kane ka jait jingpang na ka bynta ka bha ka miat jong ki samla bad ka imlang ka sahlang hi baroh kawei.
Shillong, Jylliew : Ka Dorbar Shnong Laban, Shillong ha u kyrwoh lyngba u Bah Joy Rynjah Secretary da kane ka pyntip paidbah ba kan don ka Dorbar Pyllun jong ka Shnong Laban ka ban long ha ka 23.07.2022 ha ka por 10 baje mynstep hapoh ka hall jong ka Assam Club, Laban na ka bynta ban jied ïa ki nongkitkam bathymmai jong ka Dorbar Shnong.
Kumta la kyrpad ïa baroh ki nongshong shnong (Khasi bad Pnar) jong ka shnong Laban ki ba la kynjoh sha ka rta 18 snem shaneng ban ïa mih paidbah bad wan ïashim bynta khnang khnang ha katei ka jingïalang ka ba donkam khnang ba ki kam ki jam jong ka Dorbar kin long ki ba ïaid beit ïaid ryntih.
Nongpoh, Jylliew 21: Ban dang ïai kynmaw ïa ki kam ba shlur bad ki jinglen lade uwei na u samla na ka dong Ri Bhoi uba la don bynta ban ïa khun pyrshah ïa ki mynder na ka bynta ka dawbah ka jaid bynriew, ka Khasi Students Union Western Bordern Area ha ryngkat ka KSU Umrit Unit ba hap ha ka jylli teikam ka KSU North Khasi Hills District Unit dang shen ki la leit kynduh kyrpang ïa kiba haing hasem utei u samla kum shi bynta ban ai mynsiem bad ruh ba pyrto ïa ki kam ba la leh bad aiti met bad mynsiem da une u samla ka jaid bynriew.
Kum ban pynkynmaw ne kyrtiang dien sha ka mynnor, 35 snem mynshwa ha u snem 1987 ha ka por ba dang khluit bha ka jingïakhih ‘Anti-Foreigners’ Movement’ hapoh jylla, ka la don ka jingsynreit kuli pathar jong ki pulit CRPF ïa ki samla Khasi bad ïa ki ïing Khasi ha u bnai Jylliew 1987 khamtam ha ki thaiñ Motphran, Mission Compound, Mawkhar, Jaiaw, Umsohsun, Wahingdoh bad Riatsamthiah.
Kane ka jingïakynad ka la khih phaloh bha ha ka 15, 16 bad 17 tarik u Jylliew 1987 ha kaba da ki phew ngut ki dkhot ka KSU ki la shah siat bad mynsaw jur.
U president ka KSU ha kato ka por u (L) Bah Bull N Lyngdoh ruh u la shah tied dusmon ha ki pulit bad shah set along.
Dei ha ka 17 tarik u Jylliew 1987, u samla Paul Biswal Makri uba dei u KSU volunteer u la shah siat na khlieh ha ki thaiñ Motphran bad u la kyllon ïap ha shen.
Ryngkat bad u sa uwei pat u samla u la ïap ha kaba u kuli sorkar u la ksam lyngba ka iing jong u bad dung prak ïa u.
Kane ka jingïap u Paul Makri ka la pynkhih win ïa ka Jaidbynriew bad ka jingïakhih kaba jur bha ka la bteng haduh 1 snem kynthih.
Haba phai sha u Samla Paul Makri ha kane ka por ba u shah siat ïap u dang 19 snem ka rta bad u dang don hapdeng ki jingpule skul ha Government Boys Secondary School bad Karate (white belt) ha YMCA.La kha ïa u ha ka shnong Umrit ha Ri Bhoi bad ha Shillong u sah wai ha Jaiaw.
Haba kren halor kitei ki jingïakhih kiba la khluid bha ha kitei ki por, ki paidbah kiba ïathuh khana ki ong ba la don kiba la kyntu ïa u samla Paul Makri ba un phet noh na ka jaka ïa khih haduh ar sien bad kadaw ka long ba ki pulit CRPF ki la synreit kuli pathar ïa ki paidbah, hynrei u Paul Makri u la pyneh triang bad ïai bteng ban ïa don bynta bad ki para dkhot ka KSU kiba dang ïa khih ha Motphran tad haduh ba un da shah siat bad shah kit ïa ka met sha Civil Hospital.
La tep donburom ïa u Paul Makri ha lum jingtep Katholik ha Mawprem.
Dei halor kitei ki kam shlur u samla Paul Makri kaba long ka jingai mynsiem ïa ki samla ka jaid byrniew, ka KSU Western Border Area, dang shen ha ka 17 tarik u Jylliew 2022, ki la leit ban ïa kynduh ïa kiba haing ha sem utei u samla bad ha kajuh ka por ban kynmaw burom ïa kane ka jingkhlad noh jong u na kane ka sla jong ka pyrthei kaba dei na ka daw kaba kum u samla u la kit la bah kumno ba ïada ïa ka jaid bynriew bad ki kam shlur jong u kin ïai pyrto bad kin dang long ka nuksa na ka bynta ki shipai jong ka jaid byrriew.
Ka KSU lyngba kane ka kyrwoh halor kitei ki kam shlur utei u samla, ka la pynsngew sha ki poiei bad sha ka sorkar ba ki bun ki dkhot ka seng ki ba la aiti ïa la ka jingim na ka bynta ka jaid bynriew (Martyr) ha ka jingïaleh bad kiba mynta ruh ki dang pahuh kiba kloi ban aiti ïa lade na ka bynta ka dawbah ka Jaidbynriew tad haduh ba ka Ri Khasi kan khuid phar na ki mynder buhai shnong.
Shillong, Jylliew : Kane ka dei ka snem kaba 20 jong ka jingpynlong ïa ka jingpynlong ïa kane ka ïew wad jingstad, ha ka nongbah Shillong kaba dei kawei na ki 6 tylli ki nongbah jong kane ka thaiñ shatei lam mihngi nalor jong ka Bangladesh bad Bhutan.
Kane ka ïew wad jingstad ka la long hynnin ka sngi ha All Saint Hall, IGP Point, Shillong ban plie lad pat ïa ki samla pule ban plan ia ka lawei jong ki ha ka jingpule.
Ka kabu ban wad ïa ki lad jingule ka plie ia ki samla hadien jong ka Class 12th, kumta hadien jong ka Result kaba dang mih ha kine ki khyndiat sngi, ki samla ka jylla kin ïoh ïa ka lad bah ban ïakynduh ïa ki nongmihkhamt jong ki jaka pule ne ki college/university bapher bapher kiba napoh ka ri India bad na bar ruh kumjuh ha ki ar sngi lynter ka ban kut mynta ka 22 tarik Jylliew 2022.
Ki samla pule ha kine ki sngi ki don shibun ki lad ban lum jingtip lyngba ki kor ki bor internet, hynrei ka jingwan sha ka Edufest ba la pynlong da ka Lynchpin kawei na ki kynhun ba lah ban shaniah eh ka long ka kabu kaba khraw ïa ki bad ïa ki kmie ki kpa ruh kumjuh.
Ka Edufest ka dei ka ïew jingstad ha kaba tang ki AICTE, UGC, MCI, DCI accredited college ki lah ban ïashimbynta, ka ban pynsuk ïa ki samla pule bad ki kmie ki kpa ban ïoh ïa ki jingtip kiba pura ha kaba ïadei bad ki jingdonkam ba ïadei bad ki jingpule, ki hostel, ka admission bad kiwei kiwei markhmat bad ki nongmihkhmat jong ki skul bah bapher bapher.
Ki skul bah ba pawnam jong ka India kum ka Amity University, Manipal Tata Medical College ki dei ki katto katne na ki 35 tylli kiwei pat ki skul bah kiba wan ban ïashim bynta ha kane ka Edufest, kata kynthup ruh ïa ki University ki ba na U.K, Australia, Germany bad kiwei pat.
Shillong, Jylliew : U MLA ka Mawlai u Bah PT Sawkmie da ka jingdom hynne ka sngi u la ai por ar bnai ïa ka tnad Public Health Engineer (PHE) bad Public Work Department (PWD) ha ka ba ïa dei bad ka surok hapoh ka thaiñ naduh Mawlai Petrol Pump haduh Mawlai Mawroh kaba la tip kum ka long round road ba ki dei ban pyndep bad ban sdang noh ïa ka jingpyntrei.
Haba kren hadien ba la dep jurip ïa ka surok bad ki heh ophisar ka PHE bad kumjuh bad jong ka PWD u bah PT Sawkmie u la dawa ba ka tnad PHE ka dei ban pyndep noh ïa ki jingshna jong ka halor kane ka surok hapoh ka ar bnai, namar la shisnem tam ki la ai por bad ïai shah, hynrei kim pat lah ban pyndep haduh mynta.
U la dawa ruh ba ka tnad PWD pat ka dei ban sdang shna noh naduh ka 1 tarik u Nailur mynta u snem, mar ïa dep ka PHE ïa ki jingpyntrei jong ka ha kane ka surok.
U Bah Sawkmie, u pynpaw ba u la sngewdom bad bitar bha haba ïa dei bad ka PHE ka bym shym la pyndep la ka kamram,u la ïai shah bad u laïia trei ryngkat la shisnem tam bad kane ka tnad treikam.
Ha ka ba ïa dei bad kane ka surok u la kyrpad ïa ka tnad PWD ba kan shimkhia ban shna noh, kaba katkum u MLA u la ïathuh ba 3 klur tam la mang, nalor ka shi klur ba la mang shuh na ka bynta ban shna ïa kane ka long round road.
U bah Sawkmie u la byrngem lada ka PWD kam shna ne pyndep la ka kamram, un shna hi noh ïa kane ka surok kaba la sniew shaba palat kaba un mang na ka MLA skhim jong u na ka bynta ka bha ka miat ki paidbah ka thaiñ, khnang ba kin suk ka leit ka wan.
Kumba u ju ïai kyrpad mynta ruh u kyrpad ïa ki paidbah ba kin ïai shah sa shi por, ar por, shen ka leit ka wan kan sa suk.
Kumjuh na ka liang u Excutive Engineer ka PWD u Bah C Kharmudai, u la pynpaw ba ki la dep ai ïa ka work order, la kumba ar snem mynta, hynrei kim pat ïoh ban shna ba hap ap banda dep ki kam ka PHE kaba ki la pyntrei.
U pynpaw ba kim kwah, ynda la dep shna ka PWD yn tih biang pat da ka PHE, kumta ki ap haduh banda dep syndon ki jingshna ka PHE.Halor ka surok ar laiñ (two lane) ha Mawroh ter ter shaduh Mawlai Bye pass, u bah Kharmudai u la ong ba ka jingslem ka dei na ka jingshim jaka namarba ki pynheh ïa ka surok na ka shi laiñ sha ka ar laiñ, kumta ka kham por.
Shuh shuh ha ka ba ïa dei bad ka jingkynnoh u MLA ba trei katba mon ïa ka surok ha Mawroh, u ong ba ka surok kam pat dep ki dang shna bad haba pyntrei ki don beit ki jingduna.
U ong ruh ba shuwa ban siang rong kin khmih bniah biang ba kan ym long kumta, hynrei kin shna hok.
Shillong, Jylliew : Ka Ministry of Minority Affairs bad ka Ministry of AYUSH, sorkar India ha ryngkat ka jingïatreilang bad ka sorkar Meghalaya hynne ka sngi ki la rakhe ïa ka “8th International Day of Yoga 2022" halor ka mat “Yoga for Humanity", ha ka prokram ba la pynlong hapoh Convocation Hall, North Eastern Hill University (NEHU), Shillong.
Ha kane ka sngi la ïa don lang ruh u Myntri khynnah ka sorkar pdeng u ba khmih ïa ka tnat Minority Affairs, u John Barla kum u Kongsan bad u James P.K.Sangma, Myntri ka tnat Health & Family Welfare kum u Symbud Kongsan.
Ha ba aijingkren ha ka jingïalang u John Barla u la ong ba kane ka jingrakhe mynta ka snem ka long ka ba kham kyrpang namar ka ri baroh kawei ka la rakhe ruh ïa ka lyngkhuh snem ka ba 75 jong ka jingïoh jinglaitluid (Azadi ka Amrit Mahotsav).
Da ka ba pynpaw ba ka jingleh yoga kam dei ban kut noh tang mynta ka sngi ba la rakhe ïa ka, une u myntri u la ong ba ka yoga ka dei ban long ka bynta jong ka jingim ka ba man la ka sngi bad ruh ban pynphriang ïa kane ka khubor sha baroh ki longïing khnang ban poi sha ka thong ban pynlong ïa ka India ka ba bit ba biang bad ka ba koit ba khiah.
Kumjuh na ka liang u James Sangma ha ka jingkren u la pynpaw ïa ka jingkmen ka ba khraw ban ïoh ïa ka lad ban ïashim bynta ha kane ka jingrakhe mynta ka snem, bad u la ong ruh ba ka long ka jingsarong ban long u nong India namar ka Yoga ka dei ka ba la don tynrai na kane ka ri India.
Nalor kata u la ong ruh ba ha kane ka juk ka ba mynta ha ka ba ki briew ki la leh klet ha ka ba ïadei bad ka koit ka khiah ha ka bor pyrkhat pyrdaiñ bad ha ka jinglong ka met ka phad kumjuh, kumta ruh ka jingleh yoga ka long ka ba donkam haduh katta katta na ka bynta ban tehlakam ha ka ba ïadei bad ka jingdonkam halor ka koit ka khiah ha ki ba bun rukom.
Shi bynta jong kane ka prokram na ka liang u Myntri Rangbahduh ka ri u Narendra Modi u la ai ïa ka jingkren sha ka ri lyngba ki kor internet napoh Mysuru, Karnataka.
Shuh shuh ha kane ka prokram ïa ka jingleh kilan met yoga la lamkhmat da ka kynhun jong ka North Eastern Institute of Ayurveda & Homoeopathy (NEIAH), Shillong.
Ha kane ka jingkilan met la sakhi ruh ïa ka jingwan ïashim bynta jong kumba 800 ngut ki briew, kata ki ba kynthup ïa ki samla pule jong ka NEIAH, Shillong Polytechnic bad na ka tnat pahara nalor kiwei pat.
Shillong, Jylliew 21 : Kum shi bynta ban pynshlur bad ban ai mynsiem ïa ki samla pule, ka Mawsynram Constituency Welfare Organization (MCWO) kan sa pynlong ka jingpynkup burom ïa ki samla pule jong ka thaiñ Mawsynram kiba la pass bha ha ki eksamin SSLC, HSSLC ba pynìaid da ka MBoSE mynta u 2022 haduh ki Degree.
Ïa kane ka jingpynkup burom la kyrshan lang da u MLA ka thaiñ Bah HM shangpliang.
Haba pynbna ïa kane ha ka sngi Ba ar u President jong kane ka kynhun u Bah Section Syiemlieh u la ïathuh ba ïa kane ka jingpynkup burom la sdang naduh u 2017 haduh 2019 hynrei ha ki ar snem la pynsangeh noh na ka daw ka jingwan lyngshop ka khlam jingpang COVID-10.
“Ïa kane ka jingpynkup burom ngi la sdang naduh u 2017 haduh u 2019 bad ngi la thmu ban pynlong mamla u snem hynrei ha u 2020 bad 2021 ngi khlem ïoh shuh ban pynlong na ka daw ka jinglyngshop ka khlam COVID hyrnei mynta ngi sngewkmen ban pyntip ba mynta u snem ngin sdang biang ban pynkup burom ïa ki samla pule ka thaiñ kiba la pass ha ki result ba dang shu pynbna dang shen da ka MBoSE," ong u Bah Section Syiemlieh.
U la pynpaw ruh ka jingai khublei ïa u MLA ka thaiñ Bah HM Shangpliang uba la ïarap naduh kaba sdang haduh mynta ban pynkup burom ïa ki samla.
Shuh shuh u la pyntip ruh ba ki samla kiban shah pynkup burom kidei tang kito kiba ïoh 60 percent shaneng bad ïa ka tarik ban pynlong ïa katei ka jingpynkup burom yn sa pynbna pat hadien.
“Ki samla kiba pass ha ka eksam SSLC bad HSSLC kin pynpoi ïa ki syrnot kynthup naduh ka marksheet hapoh ka 15 tarik Naitung ha ophis treikam jong ka Offset Printing Press kaba don ha Umsohsun bad ïa ka tarik ban pynlong ïa katei ka jingpynkup burom ngin sa pyntip pat hadien ynda ki samla pule degree ki la ïoh ïa ka result namar ngin pynkup burom lang ha kajuh ka sngi," u la ong.
U la kyntu pat ïa kiwei ki samla pule kibym shym la kot sha ka 60 percent ba kim dei ban duh mynsiem hynrei ba kin nang trei shitom ha ki jingpule jong ki ha kiwei pat ki snem.
Haba bynrap lang halor kane na ka liang u Bah Barister Kynter uba dei u General Secretary u la ai khublei ïa khamtam eh ïa u Bah HM Shangpliang uba dei ka bynta ba hakhmat eh ba ka kynhun kan pynkup burom ïa ki samla pule jong ka dong ka thaiñ kiba la pass bha ha ki eksamin mynta u 2022.
Shillong, Jylliew 21 : U Nongïalam ka Liang Pyrshah uba dei ruh u nongïalam ka All India Trinamool Congress (AITC) hapoh ka jylla bad Myntri Rangbah ba mynshwa jongka jylla u Dr Mukul Sangma u dang bteng mynta ka sngi ruh ban leit jurip ïa ki jaka ba la shah kttah bad shah pynjulor na ka jingshlei um ha South Garo Hills (SGH) District.
Ha kane ka jingleit jurip la synran lang ïa u da ki MLA bad MDC jongka AITC na ri lum Garo lem bad kiwei kiwei ki riew pawkhmat.
Kane ka jingther u lapbah ym tang ba ka ktah ïa kane ka thaiñ Khasi bad Jaintia hynrei ka ktah jur ruh ïaka ri lum Garo ha kaba bun ki surok, ki jingkieng ki la shah pynjulor bad shah rong, kumjuh ruh bun ki ïing kiba la ngam shapoh ka um.
Ki la don haduh 8 ngut ki briew kiba la duh ei ia ka jingim ha ri lum Garo.
Da ki hajar ki long ïing ki la kylla phet wir na la ki ïing ki sem bad sah ha ki ïing sherdara.
“Na kane ka jingjur slap bad shlei um kiba bun ki surok ki la dkut bad bun ki jingkieng ki la shah rong bad kiba bun ki jaka ha ki district bapher bapher ki la sahkut namar ym lait shuh ban ïaid ki kali.
Kumta ki paidbah ki la mad ïa ki jingeh namar ki la sdang ban kyrduh bam.
Kumta na ka liang ka AITC kumba ka ïeng ban shakri ïaki paidbah ka la pyrshang ruh katba lah ban leit ïarap bad pynpoi ïa ki marbam sha kito ki jaka ba shah ktah jur" ong u Dr Mukul.
Bun ki jaka ha Siju, Rongara, Maheshkola and Khalu ki la sahkut khlem lait shuh ka leit ka wan namar ka jingshah rong ki jingkieng bad shah klong ki surok ha ka um.
Dei na kane ka daw baka sorkar mynta ka sngi ryngkat bad ka jingïatrei lang bad ki shipai suiñ ki la leit ban pynhiar ïa ki mar bam ha Maheshkola ha ka por janmiet da ki helikopter.
U Dr Mukul u la ong ba ka sorkar ka dang donkam ban leh bun kiei kiei ha kum kine ki por ba shah lyngshop ki paidbah ha ki bor mariang namar ki la shah pynjulor ki jingthung jingtep, ki jaka rep jaka riang bad ka sorkar ka dei ban phai bad ai jingïarap ïa ki nongrep ruh.
Shillong, Jylliew, 21: Ka Hynñiewtrep Youth Council (HYC) ha ka sngi Baar ka la ong ba ka jingpynmih jong ka Sorkar Jylla ïa ka Office Memorandum kaba batai kumno ban pynkhreh ïa ka Roster System ha kaba pyntreikam ïa ka Reservation Policy ha ki tnat treikam bapher bapher bapher ka Sorkar Jylla ha ki District bad ha ki Sub-Divisional kan pynduhnong haduh katta katta ïa ki Khasi bad kan pynmyntoi shikatdei eh ïa ki Garo.
Ka Sorkar Jylla ka la pynmih ïa ka Office Memorandum ha ka 10 tarik, Jymmang mynta u snem da ka jingbthah jong ka Iingbishar Meghalaya High Court.
Ha ka jingïakren bad ki lad pathai khubor hadien ka jingïakynduh ïa u Symbud Myntri Rangbah u Bah Prestone Tynsong, u President ka HYC u Bah Robert June Kharjahrin u la ong, “katkum ka Office Memorandum ka poiñ F ka kdew ïa ka bynta jong Reservation Policy kaba don naduh u snem 1972 bad ha kane ka bynta pat ka mih ha u snem 1973.
Kane ka bynta ka ong ba ïa ki Post kiba don ha ki District Level lane ha ki Sub-division Level kaba ïadei bad ka jingpynkynriah kam na kawei ka distrik sha kawei pat, kaba mut na ka bynta ka post Grade-III bad Grade-IV ba la thung da ka District Selection Committe (DSC) bad ki Department, la kdew ba ha ka jaka ban don tang 40% ïa ki Khasi bad 40% ïa ki Garo mynta pat yn kynthup lang noh 80%, kaba mut ha rilum Garo ki Garo kin ïoh 80% bad ha rilum Khasi ki Khasi kin ïoh 80%.
Ïa kata ngi biang beit ba kan long kumta.
"“Hynrei ka jingeh kaba mih mynta ha ka Office Memorandum ka dei kaba mih hi na ka Reservation Policy ba ki don ar tylli ki kyndon (Clause) kaba ong, ïa ka 80 % sha rilum Garo bad ha rilum Khasi ka dei ban long shwa ïa ki nongshong shnong jong ki District," u la ong.
“Lada 80% kan treikam ha rilum Garo ki ïoh hi tang ki Garo namarba ym don Khasi bad Jaiñtia kiba sah sha rilum Garo kiba aplai bad ka 80% ha rilum Khasi kan long kumjuh tang lada ym don ki Garo kiba aplai.
Lada shim ïa ka jinglong jingman ha ki District, ki Khasi bad Jaiñtia ki bym dei ki nongshong shnong ha rilum Garo ki duna bha haduh katta katta, katba ki Garo kiba sah ha rilum Khasi ki don da ki lak ngut.
Lada phi kren ïa ka Ribhoi District, ka South West Khasi Hills District, ka West Khasi Hills bad ka East Khasi Hills ki Garo ki dei ki nongshong shnong bapura kiba la kynjoh da ki lak ngut," la pynshai une u nongïalam ka HYC.“Ka Office Memorandum ka ong, lada ym don ba aplai ngin (Khasi) ïoh 80% hynrei ym don pat ki Khasi kiba shong basah ha rilum Garo bad lada ka long kumne ha rilum Garo kin ïohnong 80% katba ha rilum Khasi yn hap ban ïasam mar 40%.
Kata ka dei ka jingma na kane," u la ong.
“Haba ka wan ka Roster System, la pyntreikam ïa ka bad ka bhah kyrpang hynrei ladda ïakren bad ka ishu long nongshong shnong bapura ha rilum Garo ka kylla beit 80% katba shane sha rilum Khasi kan long mar 40%," u la ong bad bynrap, “hato kata kam dei ka jingduhnong ïa ka jaidbynriew jong ngi?"U la ïathuh ba ha ka jingïakynduh ïa u Symbud Myntri Rangbah, ka seng ka la kdew ba kane ka mat kan sa wanrah ïa ka jingbym sngewtynnat.
“Baroh ngi tip ba ka Reservation Policy ha Meghalaya ka la noh shiliang lypa," ong shuh shuh une u nongïalam ka HYC.Ha Meghalaya, ka jingbun briew jong ki Khasi Jaiñtia ka long 18 lak tam bad ki Garo ki don 8 lak tam.
U Bah Robert u la ïathuh ba u Symbud Myntri Rangbah u la kular ba un sa peit bniah ïa kane da kaba ïakren bad u Myntri Rangbah bad kumjuh ruh bad ka Chief Secretary na ka bynta ban bishar biang ïa kane ka kam.
“Sa kawei pat mat kaba ktah shikatdei eh ha ka Reservation Policty ka dei point 7 (1) kaba ong ba kan aplai ha ki ophis ba la pynïaid da ka Sorkar bad ïa ki skul ba la bei jingïarap pisa da ka Sorkar (Govt.
Aided School) kaba dei ban long mar 40, 5 bad 15.
Ka jingkylli mynta ka long kiei kita ki skul lane Kolej ba la bei jingïarap pisa ka Sorkar namarba bun hi ki dei ki skul Balang, ki skul shnong, ki skul jong ki riewshimet.
Kane ruh kan sa buh jingeh," u la ong.
Shillong, Jylliew 21 : U Chief Whip jongka Liang Pyrshah uba dei ruh u MLA jongka Umroi Constituency u bah George B Lyngdoh u la ong mynta ka Sngi Ba Ar ba ka All India Trinamool Congress (AITC) ka la nang khlaiñ bad nang suhthied ha ka jylla na kawei ka sngi sha kawei pat kum ka jingpynkhreh ïa ka Election MLA 2023.
U la ong “ Ka long kaba sngewtynnad namar tang hapoh kine ki khyndiat bnai ka AITC ka la ïoh ka jingkyrshan ba pura na ki paidbah naduh sor haduh nongkyndong.
Ka long ka National Party kaba nyngkong eh ban suhthied kloi ha ka jylla.
Ngi la seng nongrim neseng ïa ki Circle ha ki 50 tylli ki constituency, 24 ha ri lum Garo bad kiba sah ha Khasi bad Jaintia HIlls.
Mynta ngin pyndep ïa kiba sah 10 tylli khnang ba ngin ïoh ban don ha baroh 60 tylli ki constituency" ong u bah George.
Kane ka jingkiew sted jongka AITC Ka pynpaw ba ki paidbah ki la kwah ban wanrah ka jingkylla ha ka synshar khadar hapoh ka jylla namar ki la ngiah ban ïohi ba la jur sa tang ki jingbamsap.
Kumba ka AITC ka don ha ka Liang Pyrshah ki paidbah ki kwah ban wanrah noh da ka Liang Pyrshah ban ïalam ïaka jingsynshar haka jylla.
Na kata ka daw ki paidbah naduh sor haduh nongkyndong ki ai ka jingkyrshan ba pura ïa ka TMC namar ki tip ba ka dei ka party kaban wanrah ki jingkylla bad ai ka jingshakri hok ïa ki paidbah, pynkut u bah George.
Ka Thomas Jones Day ka dei ka sngi ba ngi rakhe ïa ka jingtrei bad jingshakri jong u Missionary ba nyngkong jong ka Balang Welsh Calvinistic Methodist uba la poi ha Saitsohpen Sohra ha ka 22 Jylliew 1841.
Ka Balang Welsh Calvinistic Methodist ka dei ka bynta jong ka Balang Protestant ba ïar kaba suh thied ha ka jingïakhih jong ki Khristan ha Ri Bilat, kaba ki khot ka Methodist movement ha ka spah snem ba khatphra.
Ki nongïalam kiba pawkhmat jong ka Methodist Movement ki dei u Morgan bad u John Wesley, uba la tip ruh kum u nongïalap uba khraw ka Ri Bilat.
Ha kajuh ka por u dei ruh u riewïakhun na ka bynta ki hok jong ki nongshong shnong bad uba ïeng pyrshah ia ki kam be-aiñ bad ki jingthombor ia ki briew.
Ki katto katne ki jinghikai jong u John Wesley lah ban kdew hangne kumba ki paw ha ki sermon jong u, “katno ngut ki don ha kane ka ri Khristan kiba trei bylla, kiba trud ka maw ka dieng, kiba phlei ka syep ka syar, kiba duk ki bym don eiei, hynrei kiba ïaksaid bad mad ïa ka jingkyrduh bad jingïap thngan? Hato kam long kaba jynjar sat ba hadien ba la wan phai na ki jingbylla ki briew ki hap ban im, ban thiah ha ki ïing kiba jaboh, kiba pjah bad shem ba ym don jingbam eiei ha ïing ban pyntngen ïa ka jingjrem ka met…kumno pat ban pynen ïa ki san, ki hynriew ngut ki khunrit kiba ïam ba lynñiar namarba thngan, bad ym don jingbam ia ki ban ai? Mano ba lah ban batai ka mut aiu kane ka jingim kaba kordit bad jynjar sat.
"Ha ka snem 1823 ka Welsh Presbyterian Assembly ka la pdiang bad mynjur ïa ki jinghikai shong tynrai kiba kdew lynti ruh ïa ki dkhot Balang Presbyterian kumno ban im bad ban trei ban ktah.
Nalor ki jinghikai ba shem mynsiem, ka Balang Welsh Presbyterian Assembly ka hikai ruh ki jinghikai kiba ïasnoh bad ka imlang sahlang, ka khaïi ka pateng.
Lah ban sot na ka kot Jinghikai Tynrai ka Balang Presbyterian katto katne ki jinghikai; “ha ka thied ka pet, ki dkhot ka Balang kim bit ban shim kabu ia ki briew ki bym don jingtip shaphang ka die ka thied bad ba ym bit ban die palat ia ka dor kaba dei ne ban ban khia ia ki nongthied.
Ba ym bit ban khwan ne ban khñoit beiñ…pynban dei ban sbun, ban leh isynei bad ym dei ban don ka jingbymhok ha ka jingbishar.
Kito kiba shong hajan ka duriaw ki dei ban kloi ban ïarap bad pynlait im ïa ki briew haba ki pait lieng bad ban buria hok ïa ki briew kiba shem ha ka lanot pait lieng"Ban sngewthuh ïa ka jingtrei bad jingshakri jong u Thomas Jones ha ka Bri u Hynñiewtrep, ngi dei ban tip ïa ka history jong ka Ri Bilat ha ki spah snem ba 17 bad 18.
Kine ki khep hisorty ki la saiñdur ïa ka jingim bad jingtrei jong u Thomas Jones ha kine ki lum.
Ki la don ki jingkylla kiba radbah ha Ri Bilat bad ki jingkylla ki wan ha ki ar tylli ki dur, kawei lyngba ka Industrial Revolution bad ar ka jingthaw ia ki aiñ Enclosure Act.
Kine baroh ar ki la ktah shikatdei ïa ka kamai kajih, ka ïoh ka kot ha Ri Bilat.
Kiba riewspah ki la nang riewspah bad kiba duk ki nang duk.
Ha ka por jong ka Industrial Revolution ki briew na ki shnong kyndong ki phetwir sha ki jaka sor bad sorbah ban wad jingbylla bad ki im ha ki jaka ki bym khuid bad kiba khapngiah.
U Nathienal Kent u ong, “ha ka spah snem ba khatphra ki briew kiba duk ba kyrduh ki im jynjar bad kordit ha ki dong kiba khapngiah bad kiba jaboh jong ka Sor.
Kam don ka jingkhuid, jingpyngngad bad jingitynnat.
Ka koit ka khiah kam biang, u slap, ka lyer bad ka sngi ki shoh ki tied bad ki ktah ïa ka jingkoit jingkhiah bad ki jingpang kiba bun jait ki kynrei bad ki ktah khamtam eh ïa ki khynnah.
Kaba kham pang mynsiem ka long ba u kpa, ka kmie bad shiteng dorjon ki khun ki thiah ha kawei ka kamra.
Ki sorbah kiba don ki kharkhana ki long kiba jakhlia ym tang ha ka met, hynrei wat ha ka jinglong jingim.
Ki ïing shong ïingsah ki long kiba khapniah bad ki bym lait lyer bad ki pynkha roi ïa ki khñiang jingpang kiba bun jait kiba pynshitom kylla ïa ki briew bad ki pynkha ïa ki jingpang kiba pynlyngkot rta.
"Ka jingkylla ha ka rukom bat khyndew khamtam halor ki “commons" kaba la wan lyngba ki Aiñ (Enclosure Acts) ka la ktah jur ïa ki nongshong shnong khamtam eh ïa ki nongrep kiba duk bad kiba duna bai seng.
Ki Enclosure Acts ki dei ki aiñ khyndew bad lyngba kine ki aiñ la pynkylla ïa ki “commons" ne Ri Raij ne Ri bam lang sha ki Ri kynti ne khyndew jong ki riewshimet.
Kaei kaba ki leh ka long ba ki ker kut bad ki khang sbak ïa ki “commons" bad ki nongshong shnong kim lah shuh ban rung ban mih, ban trei ban ktah, ban rep, ban tong um, ban thoh dieng thang bad ki duh noh ïa ki hok baroh.
Ha Ri Bilat hapdeng ka snem 1760 and 1870, kumba 7 million akar la pynkylla Ri kynti ïa ki “commons" ne Ri bam lang lyngba ki 4,000 tylli ki aiñ.
Ki la khie ki jingïakhih pyrshah bad ki don ruh katto katne ki Balang Khristan kiba la ïeng pyrshah ïa kine ki aiñ namar kane ka dei ka jingleh beiñ bad ka jingtuh jinglute ïa ki hok jong ki nongshong shnong.
Lyngba kine ki aiñ la knieh noh ïa ki hok jong ki nongshong shnong kiba im bad kamai jakpoh na ka kam rep bad kam ri jing ri.
Ki Enclosure Acts ki la pynkylla duk bad pynkylla phetwir ïa ki nongshong shnong, ïa ki nongrep bad ki nongri jingri kiba rit bai seng ki bym lah bor ban shim wai ne thied ia ki Ri bam lang kiba la kylla Ri kynti, katba ki pynïoh nong pat ïa kiba riewspah kiba lah ban thied duh ïa ki Ri bam lang.
Tat haduh ka snem 1760 ki longïing ki baduk ha ki shnong kyndong ki dang don ka lum, ka wah bad jaka rep ba kin thung kin tep, kin trei kin ktah bad kamai, hynrei khuk khak ka jingim ka kylla lieng da ka jingwanrah ïa ki aiñ (Enclosure Acts) bad la knieh noh ïa ki kam ki jam bad ki lad kamai.
Kumta ki nongshong shnong na kylleng ki shnong ki la phetwir sha ki jaka sor bad ha ki jaka sor ki briew ki ngat ha ka shrip jong ka jingduk bad jingkyrduh tasam.
U Thomas Jones u la wan poi ha Sohra ha ka 22 Jylliew 1841 bad ka kam kaba nyngkong kaba u leh ka long ban buh ha ka jingthoh ïa ka ‘tien shnong Sohra khnang ba ki briew kin tip bad pule ïa ka Baibl.
Shi snem hadien u la plie lai tylli ki Elpi skul ha Mawsmai Mawmluh bad Sohra ha ka snem 1842.
U la pynkylla ktien ïa ka kot Rodham bad ka Gospel u Mathaïos bad pynmih ïa ki ha ki snem 1842 bad 1846.
Kumjuh ruh u Thomas Jones u la ai ka kot pule skul kaba nyngkong, ka First Khasi Reader bad kiwei.
Ha ka por ba u Thomas Jones u poi ha Sohra ki ophisar jong ka British East India Company, kiba dei ki dohlieh, ki long kiba bamsap bad kiba thok ba shukor briew.
Ka jingban beiñ ïa ki nongshong shnong ka long kaba shyrkhei bad ki paidbah kiba dang sahdien kim shemphang ïa ka aiñ ka kanud bad kim don bor ban ïeng pyrshah ïa ka Company Bilat.
La sot ha ka kot u Thomas Jones bad ka Pyrthei Sait Sohpen kumne, “Ki nongsynshar ki long kiba bamsap bad kiba khlemakor" bad la ïathuh shuh shuh “ Ba ki nongsynshar ki shah thied da ki sbai, ki ban beiñ bad bamsap bad ki briew ki shuh sngap, kim nud ban ang…ki briew ki ïakren bad ud ba kim lah ban ïoh ka jingbishar hok lymda ki pynbam tyngka"Ka jinglong jingman ka synshar khadar ka long kaba shyrkhei bad u Thomas Jones u shem ïalade ha ka khep kaba ïasyriem bad kaei kaba u ïohi ha la ka jong ka Ri ha shuwa ban un wan sha Ri Khasi.
Ha,oid la phah ïa u da ka Mission ban ïalap ïa ka Gospel bad ban pynbaptis ïa ki briew.
Pynban u kyndit ban shem ba ki ophisar ka Company Bilat, ki dohlieh kum ma u, ki long ki briew kiba runar bad ki thombor ïa ki Khasi bad ki nongshong shnong kiba luilui.
Ki kper soh ñiamtra ka Ri War ki la shah knieh ha ki trai ka jong ka Inglis Company.
U Harry Inglis mynba u long kum u Assistant Political Agent u shah ban khaïñ tang ia u Soh ñiamtra bad kumta baroh ki nongrep trai shnong kiba pynmih bad khaïñ Soh ñiamtra ki hap ban die ha ka Company jong u bad dei tang ma u marwei uba lah ban shalan Soh ñiamtra sha bar ri.
Ka dei ka jingshisha bad u Thomas Jones u ïa tyngkhuh bad shah beh na ka Mission.
Ki jingkynnoh kiba khlem nongrim la buh pyrshah ïa u.
ñiuma, ka paw hi ba ka jingbym sngewtynnad jong ka Welsh Mission ha Ri Khasi bad Ka Balang Kmie ha Wales ïa u Thomas Jones ka long na ka daw ba u kren bad ïeng pyrshah ïa ki nongsynshar kiba kynriang bad mutlop jong ka British East India Company.
Khlem jingsheptieng u thoh sha ki Director bad ong ba ka ïingbishar ha Cherra ka long kaba ïashah liang.
U Thomas Jones um ïa pynleit ïa pynwan ne ïapeiñ bad ki nongrim ka synshar hok, ka bishar hok bad haba u ïohi ïa ka jingbamsap jong ki heh ophisar ka Company Bilat u kut jingmut ha lade ba un ym pynïadei ne pynithuh ïalade bad ki, pynban ban ïeng bad pynrem jur ïa ki kam thok bad kam shukor briew jong ki.
Haba ka Jylla Meghalaya ka la nang hiar sha ki ñiamra jong ka bamsap bad ka thok ka shukor, ka la mih ka jingïatai nia halor kumno bad hangno ka Balang Khristan ka ïeng ha kum kane ka por.
Nga don ban ong tang kane, ym don lynti pdeng bad ym lah ban ïaraiñ bad ka synshar khadar kaba thok, kaba tuh bad kaba shukor.
Ngi donkam ban ïa dur bad ïa lympat pyrshah bad pyndam shisyndon ïa ka jingbymhok.
Shi spah phra phew snem mynsuwa u Thomas Jones u la bet ym tang ïa u symbai ka jingngeit Khristan, hynrei khamtam eh u la bet ïa u symbai ka synshar hok bad ka bishar hok.
Shillong, Jylliew, 20: Ha ka sien banyngkong eh ha rilum Garo, ki shipai Suiñ jong ka Indian Air Force kin sa leit ban pynhap ïa ki marbam mardih sha ki lanot kiba la shah ktah ha ka jingshlei bad twa khyndew ha ki shnong kiba don ha South West Garo Hills District.
Ki shnong ha South West Garo Hills kiba la shah ktah ki long ka Siju, ka Rongara, ka Mahadeo, bad ka Maheskolaha kaba ka surok kaba ki nongshong shnong ki ju pyndonkam ha ka leit ka wan ka la dkut na ka jingtwa khyndew bad ka jingshlei um kaba la jia ha ka 17 tarik mynta u bnai ha kaba katto katne ngut ki briew ki la duhei ïa la ka jingim bad wanrah ruh ka jingjulor jong ki iing ki sem.
Ka jingther jong u lapbah kaba dang ïai bteng haduh mynta, ka la pynshlei um ïa ki shnong ki thaw ha ki katto katne ki distrik jong ka jylla.
Ki distrik kiba la shah ktah ki logn ka East Khasi Hills, ka West Khasi Hills, ka Southwest Khasi Hills, ka Ri-Bhoi, ka East Garo Hills, ka West Garo Hills, ka North Garo Hills, ka South Garo Hills, ka South West Garo Hills, ka East Jaiñtia Hills bad ka West Jaiñtia Hills.
U Myntri Rangbah da lade hi ha ka sngi Baar u la hiar jurip ïa ki shnong ba la shah ktah ha West Garo Hills bad leit jngoh ïa ka jingkieng Koinadubi kaba pynïasoh ïa ka shnong Megadop bad Tibapara kaba la shah pynjulor ha ka jingther jong u lapbah.
Na ka liang jong u Myntri Rangbah u la bthah ïa ki bor synshar distrik ba kin maramot noh marmar ïa kane ka jingkieng bad ban peit ruh ba kan ym don kano kano ka jingduna marbam ha ki shnong kiba marjan.
“Ha Nagupara kaba hap hapoh ka Dalu Community and Rural Development Block, West Garo Hills nga la leit jngoh ïa ka jingkieng kaba la dkut mar shiteng na ka jingjur jong u lapbah.
Nga la bthah ïa ki bor synshar distrik ba kin shna noh mardor ïa ka jingkieng bad ban peit ba kan ym don kano kano ka jingkyrduh bam ha ki shnong kiba marjan," u la ong.
Katkum ka jingai jingkheiñ jong ka State Disaster Management Authority (SDMA) haduh mynta ki don 924 tylli ki shnong kiba la shah ktah na ka jingshlei um bad ka jingtwa khyndew kaba la jia naduh ka 1 tarik, Ïaiong, 2022.
Ki paidbah kiba la shah ktah na ka jingwan lynshop ki bor ka mariang ki long 6,33,929 ngut.
Ka jingïap briew ka la kynton haduh 34 ngut, 11 ngut ki dang jah rngai bad 22 ngut kiba la mynsaw.
Ka jingjur shaba palat ka jingshlei um ka la pynjulor haduh 3,863 hajar tylli ki iing.
Haduh 4202 ngut ki briew la pynsah ha ki ktem sah ba shipor bad ka jingshah ktah ki jingthung jingtep ka long da ki phew hektar ha baroh kawei ka jylla.
Shillong, Jylliew 21 : Ka ïing bishar High Court jongka jylla ka la pynwai noh ïa ka mukotduma PIL na ka bynta ban pynsangeh ïa ka jingtih shyiap beaiñ ha ka jylla namar ïa kane ka kam yn sa shimti da ka National Green Tribunal.
ïa kane ka rai la shim da ka ïing bishar mynta ka sngi bad ïa ka mukotduma la pynkut noh namar la shaniah ba ka ïing bishar NGT kan leh ïa kaba donkam halor kane ka jingtih shyiap beaiñ ha ka jylla.
U Amicus Curiae u S.Sen ula pyntip ba ka NGT kan shimti ïa kane ka kam ban peit ba kane ka jingtih shyiap beaiñ ka dei ban sangeh noh ha knae ka jylla, kumba la pynmih jingpynbna ruh da ka sorkar ha u Jymmang mynta u snem.
Na ka liang ka ïing bishar ka la bthah ïa ka tnad sorkar ba dei peit ïa kane ka kam ba ka dei ban phah kopi ïa kata ka jingpynbna sha ka ïing bishar NGT kaba peit ïa kane ka thaiñ ha Kolkata.
Shillong, Jylliew 21: Uwei Chowkidar jong ka jaka thung dieng ka KHADC, u ba kyrteng u Bah F.Khymdeit, u la bam tuh haduh kumba 37 lak tyng ka pisa jong ka District Council.
Ka jingtohkit ka la lap ïa kane ka jingbam tuh une u nongap pahara ïa ka khlaw thungdieng, kaba la jia ha ka snem 2011-’12 haduh ’13.
Hadien ka jinglap jong ka jingtohkit, ïa kaba une u Chowkidar u la phla bad kubur ruh ïa kaba u la leh, na ka liang ka KHADC kam shym la shim kano kano ka jingpynshitom, hynrei ka la shu khate da ka tulop na u 10 hajar man la u bnai.
Ïa kane la ïathuh da u Bah Titos Chyne, CEM ka KHADC mynta ka sngi haba ïakren bad ki nongthoh khubor, hadien ba la wai ka jingïalang jong ka Executive Committee.
“Kane kadei kaba la jia ha ka snem 2011-2012 bad 2012-2013 bad ka Jingtohkit ruh ka la pynkut ïa kane ka kam da kaba khate tulopna une u Chowkidar", la ong u Bah Titos.
Haba la kyli kumno kat 37 lak u la pyndonkam bakla, ka KHADC ka shu ot tulop ïa u.
U Bah Titos, u la ong ba kaba lah ban pynshitom ïa une u nongtrei ka long tang ban phah kem ïa u bad lada leh kumta, ka mut ïa ka pisa pat ym ïoh shuh.
Te kaba kham biang ka long ban shu khate tulop na u namar ka Council ka ïoh biang ïa ka pisa ba u la tuh.
Ha kajuh ka por ka KHADC, ka la phah siew ruh ïa u Chief Forest Officer 1 lak tyngka shi bnai na ka 5 lak tyngka kaba kaba daiñ kuna ïa u kum u khlieh jong ka Forest Department ha kaba ka jia kane ka jingdie bad leh buit tuh halor ka jingdie tuh ïa ki dieng.
Shillong, Jylliew, 20: U Myntri Khynnah ka Sorkar Pdeng uba peit ïa ka tnat Ministry of Minority Affairs u John Barla ha ka sngi Baar u la bthah ïa ka Sorkar Jylla ba kan phah ïa ka jingtyrwa ha kaba ïadei bad ka jingbhah ïa ki kam pynroi hapoh ka jylla Meghalaya.
“Nga la bthah ïa ka Sorkar Jylla ba kan phah ïa ka jingtyrwa na ka bynta ban bhah ïa ki song pynroi hapoh Meghalaya," ong u Barla ha ka jingïakren bad ki lad pathai khubor.
Une u Myntri ka Sorkar Pdeng u la kam ruh ba ka jingpynshai bad ka jingpyntip paidbah ïa ki skhim ka Sorkar Pdeng ha Meghalaya ka dang duna bha haduh katta katta.
“Bun tylli ki skhim ym shym la lah ban pyntreikam ha ka jylla na ka daw ka jingbym pynshai paidbah," ong u Barla haba bynrap ba naduh mynta ym pat don uwei ruh napoh ka jylla Meghalaya ban aplai ïa ka Padho Pardesh Scheme kaba ju ai jingïarap pisa ha ka dur ka ram haduh T.20-30 lak sha ki samla pule kiba angnud ban pyndep ïa ki jingpule kiba shalor shabar ka ri India.
U Barla u la ong ruh ba ka donkam ïa ka Sorkar Pdeng bad ïa ka Sorkar Jylla ban ïatreilang na ka bynta ka roi ka par jong ki paidbah nongshong shnong ha kane ka jylla.
Hapoh ka Ministry jong u, u la ong ba ki don bun tylli ki kam kiba lah ban leh kum ha kaba tei ïa ki Residential School, ki hospital, ki jaka ai jingsumar ne health centre, ki iingdorbar bad kiwei kiwei.
“Hynrei, ka jingtyrwa ka dei ban wan ka Sorkar Jylla namarba ka Sorkar Pdeng ka long kaba kloi ban ai jingïarap.
Lada ki wan shiliang kjat, ngin wan baroh ar tylli ki kjat ban wanrah ïa ki song pynroi ha Meghalaya," la kular une u Myntri Khynnah ka Sorkar Pdeng.
U la ïathuh ba T.247 klur la mang lyngba ka Ministry for Minority Affairs ban tei ïa ki Stadium, ki Health Centre, ki Women Hostel, ki Sports Complex, ki Shopping Complex bad ka kam mynta ka dang ïaid shakhmat.
Ha ka jingïakynduh jong u ïa u Myntri ka tnat ka Koit ka Khiah ka Sorkar Jylla u James PK Sangma ha ka jingïashim bynta ha ka International Yoga Day kaba la long ha NEHU, u John Barla u la ong, “ngi la ïakren bad nga la ong sngewbha phah sha nga ïa ka jingtyrwa….
kin hap wan sha Delhi bad ngin ïashong ban ïakren halor ki song pynroi na ka bynta ka ban sa wan.
"Shwa kane, ha ka jingwan jngoh kaba saw sngi ïa ka jylla Meghalaya, u John Barla u la ïakynduh ïa ki nongïalam Niam bapher bapher hapoh ka Jyllla.
U la ong ki kynhun Niam ki la trei shitom bha ha kaba pynïaid ïa ki skul, ki jaka sumar bad ki kam ba bha ha ka imlang sahlang khlem da ïoh jingmyntoi eiei na ka Ministry na ka daw ka jingbym don ka jingpyntip kaba thikna.
“Lada phim shym la aplai, kumno kan wan ka roi ka par ha Meghalaya," u la ong.
Ha kaba ïadei bad kane, u Barla u la ïathuh ba u la bthah ïa ka Sorkar Jylla ban pynlong ïa ki jingpyntip bad ki jingpynshai khnang ban pyntip sha ki paidbah shaphang ki skhim bapher bapher kiba don hapoh ka Ministry bad ka Sorkar India.
Khliehriat Jylliew 21: Ka surok national highway ha ki thaiñ Narpuh, East Jaiñtia Hills District, khamtam ha ki thaiñ Lumshnong hajan ka Lad Brichyrnot kaba la twa myn ha kine ki sngi na ka daw ka jinglynshop ka um, mynta ki kali heh bad ki kali rit ki la ïaid tang shiliang na kane ka surok, ha ka jingjurip, la lap ba ha ka jingshisha kane ka bynta jong ka surok ka dang buh jingma ïa ki nongleit nongwan, khamtam ki kali kiba kit jingkit.
Na ka liang ki bor pulit ki la shim khia ban pyniaid ïa ki kali ha kane ka bynta jong ka surok, kumjuh ruh ki nongtrei jong ka National Highway Aouthority of India, ki la sdang ban pyntrei bad shna ïa kane ka surok tang ban ïoh ïaid ki kali kiba hiar bad kiba kiew.
Ki don ruh ki jaka ha ka surok national highway kiba ym pat lah ban pynkhuid lut ïa ka khyndew kaba hap bad la khmih lynti ba ki nongtrei jong ka NHAI kin shim khia ban pynkhuid ïa ka khyndew kaba hap ha surok NH-6.
Kum ban shu pynkynmaw, u District Magistrate jong ka East Jaiñtia Hills District, myn ha ka 17 tarik mynta u bnai u la pynmih ïa ka hukum ba la pynjari da ki kyndon aiñ 144CrPC ha ka surok national highway-6 ha East Jaiñtia Hills District, ha kaba la hukum ba ki kali heh bad ki kali kiba kit khia palat ïa ka 3 ton kim lah ban ïaid na kane ka surok na Lumshnong kaba don hajan ka Tool gate Plaza kaba hajan ka Lad Brichyrnot.
Katkum ka hukum la shah tang ki kali rit ban kiba kit duna ïa ka 3 ton ka jingkhia ban ïaid lyngba na ka surok na Lumshnong, la maham ba ki kali heh kim dei satia ban iaid na kane ka surok bad lada don kino kino ki kam ba kyrkieh ne ban pynpoi ïa ki mar kiba donkam kyrkieh, la bthah ba kin wadlad noh da kawei ka lynti, lane ki lah ban shu ïa phah kit kylliang noh da kiwei pat ki kali, namar ïa ki kali heh yn shah shuh ban ïaid tat haduh ban da dep lut ïa ka jingmaramot ne shna ïa ka surok.
Katkum ka hukum la ong ruh ba ka jinglong jingman ka surok ha Lumshnong bad ha kiwei kiwei ki bynta jong ka surok ka buh jingma ïa ki nongleit nongwan.
Na ka liang ki bor synshar district jong ka East Jaiñtia Hills District, ki pynkynmaw ruh ïa kito kiba iaid lyngba da ki kali rit ba ki dei ban da long adkar bad ïaid phikir bha haba iaid lyngba na kane ka surok NH-6.
New Delhi, Jylliew 22: Wat lada ka jingïalehkai Phutbol ki Kynthei ha ri India kam da paw nam eh kumba paw ka Phutbol ki shynrang, hynrei ha ka FIFA Ranking ne ka jingbuh kyrdan ka FIFA, ka team Phutbok ki Kynthei ka kam tam ïa ka team ki Shynrang.
Ha ka FIFA Ranking, ki Kynthei ki don ha ka kyrdan ba 56, katba ki shynrang ki don ha ka kyrdan ba 106.
Ha Asia ki Kynthei ki don ha ka kyrdan ba 12, katba ki Shynrang pat ki don ha ka kyrdan ba 19.
Ym kum ka team ïalehkai Cricket jong ki Kynthei kaba kum ka team ki Shynrang, ka la paw bha ha ka pyrthei, ka Phutbol ki Kynthei ha India kam da paw ne kam da lah than ban khring ïa ki nongpeitkai ne ki nongbei tyngka.
Pynban ki dak ki shin ki sdang ban paw ba ka team Phutbol ki Kynthei ha India ka la sdang ban kiew bad sdang ban khring ïa ki bor pynïaid Phutbol ha Asia bad ha FIFA ne ha ka Pyrthei.
Ha ka 22 tarik mynta u bnai, ki Thei India ki la ïa aireng pyrshah ïa kawei na ki team ba khlaiñ jong ka Sweden bad USA ha ka WU23 3-Nations Tournament.
Kane ka jingleit ïashim bynta ka long shi bynta na ka jingïaleh ka India ban nang pyntbit shuh shuh ha ka jingïalehkai ban pynkhreh ïa ka Asian Women’s Championship.
Ka India ka la jied 23 ngut ki nongïalehkai ban ïashim bynta ha kane ka Tournament bad kine ki long ka Aditi Chauhan, ka Linthoingambi Devi, ka Shreya Hooda, ka Dalima Chhibber, ka Sweety Devi, ka Ritu Rani, ka Ashalata Devi, ka Ranjana Chanu, ka Manisa Panna, ka Arifa Sayed, ka Anju Tamang, ka Karthika Angamuthu, ka Ratanbala Devi, ka Priyangka Devi, ka Martina Thokchom, ka Santosh, ka Apurna Narzary, ka Grace Dangmei, ka Soumya Guguloth, ka Manisha, ka Pyari Xaxa, ka Renu bad Dular Marandi.
Wat lada ka jingangnud jong ka India ban ïoh rung World Cup ka la mad ïa u soh kthang hadien ba ka la hap ban weng noh na ka AFC Asian Womens Championship ha kine ki bnai baladep, namar ka jingioh pang COVID kiba bun ki nongïalehkai, hynrei ka team ka la shim ïa ka rai kaba biang bha, haba ka la leit ïashim bynta ha ka FIFA-recognised tri-nation friendly, da kaba pylliem ïa ka Egypt bad ïa ka Jordan.
Ka jingkiew jong ka jingïalehkai Phubol ki Kynthei ha India, kadei namar ka jingshimkhia ban pynlong ïa ki Tournament ha ka ri, kum ka Under 17 National Championship, ka jingsdang biang ha ka Women’s League bad kiwei kiwei.
Ka Under 17 team kan ïashim bynta ha ka FIFA World Cup k aban long ha Naiwieng mynta ka snem, bad ki bor pynïad Phutbol ha India ki la thaw da ki lad ki lynti kiba thymmai bad kata ka long ban kyntiew ïa ka jingïalehkai Phutbol jong ki thei Samla ha ka ri, da kaba pynlong ïa ki Coaching Camp, ki jingïalehkai Paralok kiban ïarap ban pyntbit shuh shuh ïa ka sap ba ki nongïalehkai kila don lypa.
Nangta kum shi bynta ban pynkhreh na bynta ka FIFA U-17 Women’s World Cup mynta u snem kaban sa long ha la ïing, ka kynhun ïalehkai football ki thei U-17 ka ri kin leit ban ïakhun pyrshah ïa ka Italy ha ka jingïalehkai kaba nyngkong jong ka 6th Torneo Female Football Tournament.
Katei ka jingïalehkai kan long ha ka sngi Balang (22 tarik Jylliew 2022) ha Gradisca d’Isonzo stadium, ha Italy.
Hadien ba ki la pynkhreh kilan met ha Jamshedpur, katei ka tournament kan long shi bynta ban tynjuh ïa ki thei ïalehkai dang khie kiba la pynkhreh na bynta ka FIFA U-17 Women’s World Cup kaba la pynbeit ban pynlong nadduh ka 11 tarik u Risaw 2022.
Na ka liang u Head coach u Thomas Dennerby u ngeit skhem ba ka kynhun kan lah ban ïalehkai bha.
“Ka jingpynkreh ka la long kaba biang bha.
Ngi la trei shitom ha baroh ki liang la ka long ha ka bor met bad kumjuh ruh ha ki jingïalehkai.
Kadei ka jingïaid lynti kaba ngi la jam na uwei u mawjam sha uwei pat, kaba la biang pura," ong u Dennerby.
Haba kren shaphang ki kynhun ïalehkai pyrshah, u Dennerby u la ong, “Ngin ïalehkai pyrshah ïa ka Italy, bad kan dei ka jingïalehkai kaba eh bha.
Kaei kaba nga khmih lynti ka long beit tang ba ngin lah ban ïalehkai bha.
Ngam tip shaphang ka jingjop ne jngrem, hynrei nga kwah ban ïohi ba ka kynhun kan kiew shaphrang.
"Ka kynhun ïalehkai ki thei U-17 kin leit ïalehkai sha ka dewbah Europe ha kaba kan sa ïalehkai ruh ha ka Open Nordic Tournament WU16 ha Norway kaban sdang naduh ka 1 tarik haduh tarik Naitung.
Kane kan dei ka sien kaba nyngkong, ba ka kynhun kan sa ïashim bynta ha ka lympung ïalehkai NORDIC.Hadien ka jingjop ne ka jingseisoh ka team ki shynrang kaba la pynmih ïa ki nongïalehkai ba tbit kum u Akash Mishra, u Vikram Pratap Singh, ka Al India Football Federation (AIFF) ka la sdang sa ïa ka Indian Arrows jong ki Kynthei.
Hynrei ka team jong ki Kynthei lei lei ha ka snem kaba nyngkong ka la sdang ban seisoh ha kaba ka team ka la poi ha ka kyrdan kaba hadpeng ha ka Indian Women’s League kaba dang shu dep.
Ki nongialehkai kum ka Aparna Narzary bad ka Priyangka Naorem, ki la pynpaw ïa ka jingtbit jong ki naduh ka rukom rah bol, ka rukom ïalehkai, ha kaba ki la khring ïa ki khmat jong ki National Selector.
Ki samla kynthei kiba dang 14 snem ki la lah ban ïashim bynta bad ïakhun ha ka lympung kaba don ka nongïalehkai ba pawnam jong ka India, ka Ashalata Devi.
Nalorkine, ka jingtrei shitom ki Coach kum u Alex Amrose, u Thomas Dennerby bad u Suren Chhetri, ka la nang ai mynsiem shuh shuh ïa ki nongïalehkai.
Ka jingseisoh ki team kum ka Gokulam Kerela FC, ka Sethu FC ha ka IWL, ka la ai mynsiem ïa kiba bun ban seng ïa ki team jong ki Kynthei.
Kane ka lympung Phutbol jong ki Kynthei ka la khring ruh ïa ki nongïalehkai na shabar ri kum ka Elshaddai Acheampong bad ka Adriana Tirado,kiba la ïalehkai na ka Gokulam Kerela FC.Shuh shuh ka jingtbit ki nongïalehkai kum ka Manisha Kalyan, kaba la ïoh thep kol ha ka jingïakhun ka India pyrshah ïa ka Brazil, ka la saphriang sha ki ri ka pyrthei, ha kaba ki Club ba pawnam kum ka Melbourne City FC, Rangers FC bad kiwei kiwei,ki la wan ban pynlong ki Camp ban jied nongïalehkai na India da kaba pynlong ka Camp ha nongbah Kolkata dang shen.
Ka Manisha Kalyan,la ïathuh ba ka la ïoh jingïaroh na ki Club kiba na shabar bad ka lah ban leit mihkhmat noh na ka Club na Cyprus.
Lada ka leit kan bud ha ki dienjat jong ka Bala Devi, kaba la ïoh ban mihkhmat na ka Rangers FC, nangta ka paralok jong ka ha ka team India, ka Aditi Chauhan bad ka Dalima Chibber ruh ki lah ban leit ïalehkai na ka West Ham City FC.Ki nongialekai barim jong ka India, ki la pynpaw ba ym lah len ki thei India ki la sdang ban kiew sted ha ka Phutbol, hynrei kaei kaba ki donkam ka long ka jingpyni ïalehkai ha ki TV khnang ba kin ioh jingkyrshan na ki paidbah.
Nangta ka jinglah ban pynïabate ïa ka jingïalehkai na ka ri bad na ki Club, kaban ïarap shibun eh ïa ki ba kin nang pyntbit ha ka sap kaba ki don, Nangta ka jinglah ban ïalam ïa ki nongïalehkai shabar ri ban ïakhun bad kiwei pat ki nongïalehkai ba tbit jong ka pyrthei kan ïarap shibun eh ia ki.
Kat shaba phai la sha ka mon ne sha ka diang ka jingthnem jong ki nongkitkam jong kiwei kiwei ki seng saiñpyrthei ban phet na ka party lajong bad ban leit pynïasoh sha ka NPP ka jur bha ha kine ki khyndiat sngi.
Ka lyer elekshon ka la shongshit bha sha ki jaka nongkyndong namarba ka NPP ka pynlong beit da ki jingïalang heh kiba bun briew khnang ban pyni ba ka dei ka seng saiñ kaba khlaiñ namarba ba ka dang bat ïa u lakam synshar hapoh kane ka Jylla Meghalaya.
Baroh baroh ki ïapbiej ïa ka NPP.Kumba u ong u National Vice President ka NPP u Bah Prestone Tynsong, ba ka jingpynïasoh jong ki MDC na rilum Khasi bad Jaiñtia, bad kumjuh na Garo Hills sha ka NPP ka dei namarba ki ïohi ïa ki kam radbah.
Ym tang katta, wat ki MLA ba la shah pynshong ben ha u paidbah ruh ki kham phaikhmat sha ka NPP ka daw ka dei namarba ki ïohi ba ka don ha ka bor synshar.
Haba bishar ïa ka jingïaphet na kawei ka seng sha kawei pat ka pyni shai ba dei tang kito ki nongtrei kiba ju sngewtynnat ban ïadon bynta ha ki seng saiñpyrthei namarba ki ïoh jingmyntoi ynda la kut ka elekhson hynrei u paidbah ba bun balang hi um da kham pynleit jingmut than eh ha kum kine ki jingïalang rung seng ne phet seng namarba um don jingphoida eiei ruh em.
U paidbah mynta u la stad bad um da donkam ban ïohsngew ïa u lane ka MLA ba kin da put ronsing ïa ki kam ba ki leh lane wat ïa kito ki MLA kiba ju ai khubor manla ka sngi ba ki ai skhim ïa ki shnong, ïa ki skul, ïa ki kynhun bad kiwei ha kiwei ha ki shnong ki thaw.
U paidbah u bishar bad u da tip shai ba ki MLA kim don eiei hi ruh nalade bad ka skhim kaba ki ai ka dei hi ka jong u paidbah.
Uba ïaroh ïa ka jingtrei jong u MLA lane ka MLA dei tang uwei ne ar.
Hadien ka jinghiar suki suki ka jingpang khlam COVID-19 hapoh kane ka jylla, ka jingtreikam bad ka dur ba shisha jong ka NPP ka la nang paw suki pa suki.
Shwa u snem 2018, ka NPP ka la leit sha ki paidbah ban tyrwa ba kan weng ïa ka jingshah khang tih bad shalan dewiong ka jylla baroh kawei hynrei ki san lyiur ki la kut artat ka NPP kam shym la lah satia ban leh eiei wat tang khyndiat bad kane ka kam ka dang shu tyllun na kawei ka sngi sha kawei ka sngi kat haduh ba paw pyrthei pynban plak da ka jingshah kynnoh bamsap bad jan baroh ki kam la shu pynïaid ha ka kyrteng kita ki High Level.
Ka Congress bad ka BJP ka ki ju kren pyrshah bha ïa ka bamsap ka bampoh hapoh ka Sorkar MDA haduh kine ki sngi watla ki MLA ka Congress bad ka BJP ki dei kiba ïatreilang hapoh kane ka Sorkar ba la ïalam da ka NPP.Ka jingpyndonkam ki paidbah ka Social Media ha kine ki sngi ka long kaba shyrkhei haduh katta katta bad u paidbah hi u ïohi bad u bishar na ka sngi sha ka sngi aiu ki MLA kiba don hapoh ka Sorkar ki trei bad ki leh, la ka long ki trei bha lane ki shu trei thohmut thohmat tang ban shu pynbiej mit mit da kaba shu sam tin sop iing, sam shatri kup slap, sam shuki, sam khiew sha ki shnong ki thaw.
Kine kim don jingphoida eiei ïa u paidbah namarba kine ki jingïarap kiba wan na ki MLA ki dei hi kiba la thied na ka MLA scheme.
Ka jingsahdien jong ka jylla haduh kine ki sngi ka la nang hiar arsut.
Ki Sorkar ki leit bad ki wan hynrei ka jylla Meghalaya ka dang ïai sah dien hi kumjuh.
Ki surok ki sah kumjuh, ym don Medical College, ym don Engineering College bad ym don eiei watla ka jylla Meghalaya ka la kynjoh sha ka rta kaba la san phew snem.
Peit nuksa ïa ka jingkiew irat ka jylla Assam, ka long kaba ratbah haduh katta katta, lada synshar ka Congress lane ka BJP.Katba ha Meghalaya lada synshar ki seng riewlum lane ki seng heh nabar ka jylla ruh ym don kam pynroi eiei ruh em.
Kiba phoida bad kiba myntoi dei tang kiba ïoh shong ha shuki katba u paidbah u nang ïai duk bad u im jynjar trah.
Ki jubanlak ba ki seng saiñpyrthei ki la khlei ha ki rynsan elekshon ki shu kylla mulot khlem da pyntreikam wat tang kawei ruh namarba ki jingkular ki long tang ban shu pynbiej kai ïa u paidbah.
Ka long kaba donkam ban peitngor bha halor ka jingdonkam ka Calorie na ka bynta ka koit ka khiah bad kumjuh ruh hapdeng kito kiba kwah ban pynduna ka jingkhia.
Ki kynthei ki donkam ban pynrung ka Calorie ban pynbiang ka jingkhia ka long kumba 2000 Calorie ha ka shisngi, kumba 1500 calorie ha ka shisngi hapdeng kito kiba kwah ban pynduna ka jingkhia kata kumba shiteng kilo ha ka shitaïew.
Ki shynrang ha kawei pat ka liang ki donkam kumba 2500 ka calorie ha ka shisngi ban pynbiang ka jingkhia bad kumba 2000 calorie ha ka shisngi na ka bynta kito kiba kwah ban hiar kumba shiteng kilo ka jingkhia ha ka shitaïew.
Kane ka long ka jingjied ïa ki jingbam kiba tei bad kiba bun ka ki nutrient kynthup ki jingkilan met kiba aibor ïa ka bor met.
Ka jingpynrung ka calorie ha ka shisngi ka ïapher hapdeng iwei na kiwei pat katkum ka jingdonkam jongka met bad katkum ka koit ka khiah bad ka bot met jongki hapdeng ki ki shynrang kumjuh ki kynthei bad khynnah.
Kito kiba don bynta ha ka jingkhih jingksar ka bor met ki kham donkam ban pynrung bun ka calorie na ka bynta ka jinglah ban pynbiang ka koit ka khiah.
Ka jingjied ki jingbam ba duna ka calorie hapdeng kito kiba kwah ban hiar ka jingkhiah kam shym long satia kaba bha namar kane kam lah satia ban pynneh slem, hynrei ki don pat kiba jied kane ka lynti kaba ym don jingtei ha ka liang ka koit ka khiah ha ka nam jong ka jingkwah banpynhiar ka jingkhia.
Hapdeng ka jingkhmih halor ka jingpynrung ka calorie ka long ruh kaba donkam ban khmih halor ka jingsngew halor ka bor ba phi don bad ha baroh ki liang ka koit ka khiah.
Hynrei la kdew ba ka jingpynrung ka calorie ha ka shisngi kam dei ban duna ïaka 1200.
Lada duna na kane, phin sdang ban mad ka jingduh bor ki dohksah bad ki lah ban dun aka jingshalan ka bor met hapdeng ba phi leh ki kam ba manla ka sngi.
Ki khynnah kiba don ha ka rta kaba 2 haduh 8 snem ki donkam kumba 1,000 haduh 1,400 ka calorie.
Ki khynnah kynthei kiba don ha ka rta kaba 9 haduh 13 snem ki donkam kumba 1,400 haduh 1,600 ka calorie, ki khynnah shynrang kiba don ha kane ka rta ki donkam kumba 1,600 haduh 2,000 calorie.
Ki kynthei kiba don ha ka rta kaba 14 haduh 30 kiba kham jur ka jingpynkhih ka met ka phad ki donkam kumba 2,400 ka calorie, hynrei kito kiba duna kiba dei ha kine kijuh ka rta ki donkam ym palat hapoh ka 1,800 haduh 2,000 calorie.
Ki shynrang kiba khih ba ksar kiba don ha ka rta kaba 14 haduh 30 ki donkam 2,800 haduh 3,200 ka calorie hynrei kito kiba shong suk bad aram kiba dei ha kine kijuh ki rta ki donkam kumba 2,000 haduh 2,600 ka calorie.
Ki shynrang bad kynthei kiba khih ba ksar bad kham trei ki kam pynmih bor kiba palat 30 snem ki donkam kumba 2,000 haduh 3,000 ka calorie, katba kiba la palat ka 30 snem bad kiba trei ïa ki kam kiba kham suk kam jem ki donkam kumba 1,600 haduh 2,400 ka calorie.
Haba ngi phai sha ka mynnor kaba la dep mynshuwa u jaidbynriew Khasi jong ngi u la im ha ka jingdum ngaiñ ngaiñ haba ïa nujor bad kiwei pat ki jaidbynriew, namar ba ki khasi jong ngi kim tip ban pule namar ym don dak thoh satia kumba don mynta.
Kim tip satia ïa u A u B hynrei ki la shu im ha ka jingim kaba la tap da ka ïong ngit ïong ngaiñ.
Hynrei dei da ka jingwan ïuh kjat u sahep missionary na wales u Rev Thomas Jones (u ba ngi ju tip kum u kpa ki dak Khasi), ha ka snem 1841 u la sei ïa ki jaitbynriew khasi na ka krem ba dum bym shat thaba ka sngi sha ka jingshai ka sngi, da kaba u la wanrah ïa ki dak thoh da kaba pynïahap ïa ka ktien khasi ha kaba kren bad pule.
Ka jingwanrah jong u Sahep Thomas Jones ïa ki dak thoh ha ka jaitbynriew khasi, ka la pyllait ruh ïa ka jaitbynriew na kino kino kiba shu ïa pyrthuh bud jubor bad ka ai ruh ïa ngi ïa ka rngiew kaba skhem bad laba neh.
Ka jingpyrshang jong u Thomas jone ban seng ïa ka thoh ka tar khasi, ka la rah ruh ïa ka burom bad ka kyrdan ka jaitbynriew ban nym shah kren beiñ shuh ha kiwei pat ki jaitbynriew kiba heh.
Ka jingleh u Thomas Jones ka la long shisha kaba phylla, namar wat kiba bun byllien kiba shun ïa u kim shym la nang shuh ban sdang thymmai da kawei pat ka nongrim ha ki dak thoh bad ka thoh ka tar.
Ka jingwan u Thomas Jones ka long ba u la teh song ban pynïatylli ruh da kaba u la tei kawei ka ktien kawei ka jaitbynriew.
U la leh shitom ban pynshong dor bha ïa ka thoh ka tar khasi ban pynïasoh lang ïa ka rukom kren bad rukom thoh, ha kata rukom kaba ïahap bha bad u la plie ruh da ki skul mission ban ai jinghikai ïa ki briew baroh bad da ka jingtrei shitom.
U la pynkylla ruh sha ka ktien khasi na ka ktien Welsh ia ka kot ‘Rhodd Mam’ ha ka snem 1842.
Kane ka dei ka kot ba nyngkong eh ba la thoh ha ki dak khasi da kaba pynïahap bha ruh ïa ka rukom thoh bad rukom pule ha kaba kiba pule kin sngewthuh ïa ka.
Kumta naduh kane ka por, ki khasi jong ngi ki ïoh ïa ki dak pule ha kaba ïahap bha bad ka thoh bad ka kren.
Lyngba u Thomas Jones la mih ruh shibun ki Rangkynsai ki riew donsap ka jaitbynriew ha ka thoh ka tar, kiba la lah ban thoh bad pynmih ïa ki kot khasi.
Ki nongthoh kiba kum u ‘Myllung Soso Tham uwei na ki Nongthoh kot khasi ba pawnam bha ha ka juk mynshwa bad kat haduh mynta.
Ym tang katta katno ngi sngew sarong ruh ba ki Nongthoh khasi ki la nang mih shuh shuh ki Nongthoh ba pawnam ha kane ka juk mynta, ha kaba ki la lah ban pynïa-ryngkat kyrdan ïa ka rukom thoh bad kiwei pat ki jaitbynriew.
Ngi sngew sarong ruh ban ïohi ba ka ktien khasi ka la nangïar bha bad ki jaitbynriew khasi ki la nang kiew sted bha ha ka pule puthi.
Hynrei kaba lyngngoh pat ka long ha kane ka Juk mynta katba nang kiew ka pule puthi, I pynban kumba kin sa duh jait noh ki dak pule khasi tynrai ba la pynskhem da ki longshwa manshwa jong ngi.
Namar ba bun ngim da pyndonkam shuh ïa ki dak khasi u wei na ki dak khasi tynrai uba bunsien ngi la klet ban pyndonkam mynta u dei u dak Ï, namar mynshwa lada thoh khasi lada ong Ïoh lane ïeng ki pyndonkam beit da u dak Ï na khmat, hynrei mynta pat ki thoh ioh lane ieng.
Nangta pat sa uwei u dak u ba ngim ju kham pyndonkam shuh u dei u dak Ñ u ne dak u ba la ju pyndonkam ha ka rukom thoh Ñi, Ñia.
Hynrei mynta u la sdang jah namar ha ka jaka u dak Ñ ki la pyndonkam da u dak N.Kiba bun ki jingthoh khasi mynta ki la sdang duh noh u dak Ï bad u Ñ.
Kaba ma shuh shuh ka long ha kane ka juk stad jong ngi mynta, ba bun ki la kylla ki rukom thoh khasi jong ngi khamtam ha kane kajuk mynta wat ia u dak P ki la bujli noh da u dak pule phareng u F Nuksa: ha ka ktien khasi jong ngi ki dei ban ong Phi, Pha, Maphi, Mapha.
Hynrei mynta pat ki ong Fi, Fa, Mafi, Mafa.
Mynshwa ki briew kiba armet ka don sa kawei pat ka kyntien kaba ïa jan bad ka kata ka dei ka Punkhun, mynta la hap ïa ong noh Funkhun.
Kane baroh ka dei ka jingbud tynneng bad ka jingpyrkhat ban kham kloi ha ka thoh bad sngew stai ha ka krem.
Tangba kine baroh ki ïalam bakla noh ïa ka thoh ka tar ki dak khasi tynrai, khamtam kito kiba dang bud nadien jong ngi.
Kumba ong U mynllung Soso tham Ynda la kyrni ki jingmlien la eh ban bthat I’u kynjri jong ka wat la I long I barit eh ruh.
Namar ka jingmlien ka la pynlong doh pynlong snam ïa ki.
Kum ka jingïapashat jingmut lem, to ngin pyrshang ban kyrtiang dien sa shisien ban pynneh ïa la ka tynrai ym ban shu bud tynneng ïa ka jong kiwei, hooid ka long kaba eh ba ngin lah beit thik ban bud ïa ki, tangba ngin kynmaw tang kawei ka ktien kaba ong: “Nga ngam long u ba janai nga long u ba syrtap ki jingduna, hynrei ngin pyrshang sha ka jingjanai da ka ba ngin buh ha khmat ïa ka ka kyntien kaba ong, “Ieit ïa la ka jong burom ïa jong kiwei".
Ki Symboh jingpyrkhat:-Ka jinghikai shwa na lade ka pynlong ka nuksa ïa kiwei pat kiba dang bud nadien jong ngi.
Ka jaitbynriew kaba khlem ka ktien yn ym ithuh satia ka dei ki jaitbynriew aiuBan pynsah pynneh ïa Ka Ktien khasi ka shong ha nga ha phi kumno Ngin leh.
Mawkyrwat, Jylliew, 22: Kum shibynta ban don ka jingïasnohkti lang ryngkatka mynsiem jong ka jingsngewkhia bad sngewlem ïa ka ïing ka sem jong i (L) kong Hailsentinari Marweiñ kaba la khlad noh ha ka 16 tarik mynta u bnai na ka daw ka jingshahtyllep khyndew ha ka jingtwa ka khyndew ha shnong Jashiar South West Khasi Hills District, mynta ka sngi ka ki nongbud bad ki nongkyrshan jong u MLA ka Mawkyrwat Constituency, bah Renikton Lyngdoh Tongkhar ki la leit ban noh synñiang da ka song pisa ha kane ka longïing.
Ïa kane ka kynhun la lamkhmat da u bah Y.G.Lyngdoh, ha kaba ki la ai ruh katto katne ki kyntien jingkyrkhu kyrdoh bad ai mynsiem ïa u kpa ka ïing, u bah Arjun Marthong bad ïa ki ar ngut ki khun kumjuh ruh ïa baroh ka ïing ka sem jong kane ka longkmie kaba la khlad na ka daw ka jingshah lynshop ha ka mariang.
Ha kane ka sngi la aiti ïa ka song pisa da u bah Shynshar Lyngkhoi ha ryngkat da ka jingïadon long ki ‘riew rangbah kiba la ïa snohktilang ha kane ka kam leh isynei, daka jingïadonlang ruh ki ‘riew rangbah jong ka shnong Jashiar kum ka jingsngewkhia kum ka dak ka jingsngew lem ïa ka ïing ka sem bad ia ki ar ngut ki khun bad ia u kurim jong ka kong (L) Hailsentinari Marwein kaba la khlad noh haka 16 trik u jylliew naka daw ka jing shah tyllep noh haka jing twa ka khyndew ha Shnong Jashiar South West Khasi Hills District kila leit ban ai jing iarap daka song pisa bad haka juh ka por kila ai ruh ki kyntu kyrdoh bad ai mynsiem ia u kpa ka iing bah Arjun Marthong bad iaki ar ngut ki khun kumjuh ruh ia baroh ka iing ka sem jong kane ka longkmie kaba la khlad naka daw ka jing shah lynshop haka mariang.
Ha kane ka sngi la ai ti iaka song pisa da u Bah, Shynshar Lyngkhoi ha ka long ïing jong ka tei ka longkmie , ha ryngkat lang daka jing iadon long ki riewrangbah ki ba la ia Snohktilang hakane ka kam leh isynnei, daka jingnia donlang ruh ki riew Rangbah jong ka Shnong Jashiar.
Nongstoiñ, Jylliew 22: Ka Khasi Authors Society ka kynhun jong rangbah Khasi Jaiñtia kiba la nang la stad bad kiba la shemphang bha ha ka thoh ka tar kaba la tip kum ka Khasi Authors Society ne ka (KAS), kaba la thaw da ka kynhun naduh u snem 1979, katba nangmih ki sngi bad katba ka jingnang jingstad ka nang kiew, ki riew shemphang ha ka thoh ka tar ha ka ktien Khasi, ka la ju pynlong ïa ka jingrakhe kynmaw burom ïa u sahep Thomas Jones u Missionary na ri Bilat, u ba la wan poi ha Sohra ha ka 22 tarik Jylliew 1841 bad kumba long mynta katei ka synjuk ka la pynïar ruh ïa ki shnat treikam jong ka haduh West Khasi Hills.
Kumta katei ka shnat treikam jong ka KAS West Khasi Hills, ka la pynlong ïa ka jingrakhe kaba kyrpang ïa katei ka sngi ha Nongstoiñ College mynta ka sngi balang 22 tarik Jylliew bad ka dei ruh ka sien kaba nyngkong ba ki nongïalam ba hakhmat jong katei ka synjuk ki la wan ban ïadon ryngkat.
Ha kane ka sngi la pynïaid ïa ka jingrakhe da u Piem Phylla Singh Syiem u Syem ka hima Nongstoiñ, ha kaba u bah Macmilan Byrsat MLA u la long u kongsan.
Kiwei kiba la ïadon ryngkat ki dei ki nongthoh kot napoh ka District, u Rev Fr A.Nonglang Diocesan Administrator Nongstoiñ Dioceses, ki Pastor, ki Nonghikai jongka Collge, ki khynnah pule na kiwei pat ki College bad ki riew rangbah kiba la shah khot sngewbha.
Na ka liang ki nongïalam ba hakhmat jong ka KAS la wan ban ïadon lang da u Se.
K.D Ramsiej Vice President, u Dr Kampher Phawa bad u Rev A.I.Kharshiïing kiba dei ki dkhot jong ka KAS seng kmie.
Ha katei ka sngi ïa ka jingrakhe la phah ha ki ar bynta, kata ha ka sien shong ba nyngkong la ïoh ïa ka jingpynshai halor ka jingsdang jong ka thoh ka tar ha ka ktien Khasi da u Dr.K.D Ramsiej vice president ka KAS.U Dr Ramsiej.
Haba pynshai halor ka jingsdang jong ka thoh ka tar ha ka ktien Khasi u la ong ba ka jing wan poi jong u sahep Thomas Jones ha ka 22 tarik Jylliew jong u snem 1841 ha Sohra, ka long ka jingkyrkhu kaba khraw ïa ka jaitbynriew Khasi Jaintia bad lymda dei na ka jingwan jong u, ka jaitbynriew Khasi Jaiñtia kan ym longkumba ka long mynta.
U la pynkynmaw ruh ba kat kum ka history jong ka thoh ka tar ha ka ktien Khasi, la ïathuh ba u Sahep Thomas Jones u la sdang nyngkong eh ban hikai ïa ki briew ban pule ïa ki dak thoh bad u ba la seng ruh da ki skul na ka bynta ban hikai kat haduh ba haduh mynta la tip ïa u sahep Thomas Jones kum u kpa ki dak thoh Khasi.
Nalor kata u la ong ruh ba haba phai ha kine ki sngi, ka ktien Khasi ka la biang pura ba ka sorkar kan ithuh noh bad kan pynrung ha ka khyrnit ba phra jong ka riti synshar ka ri.
U bah Macmilan haba kren kum u kongsan, u la ong ba ka long kaba donkam eh ba ïa ka ktien Khasi la dei ban pynrung ha ka thup jong ki kot aiñ, khnang ba ki jingthoh jingtar ki lah ban treikam ha ki tnad sorkar bapher bapher.
Nalor kata u la ong ba ka sorkar India ruh kan sa ithuh noh ïa ka ktien Khasi ban yn sa pyntung ha ka Khyrnit kaba phra jong ka riti synshar ka ri.
Ha ka sien shong ba ar kaba la pynïaid da u babu H.Witting Mawsor Head of Sociology Nongstoiñ College la pynlong ïa ka lympung ïamir jingmut halor ka phang “U Thomas Jones bad u synñiang jong u sha ka imlang sahlang".
Ha katei ka lympung ïamir jingmut la pule ïa ka paper kaba la pynkhreh da ka KAS ha kaba ki nongpynshai bad nongai jingmut halor ki jingpan jingtip bad ki jingkylli, la pynshai bniah da u Dr Kampher Phawa bad u Rev A.I Kharshiïing kiba dei ki dkhot jong ka KAS seng kmie.
Ka jingrakhe ïa katei ka sngi kyrpang jong u sahep Thomas Jones ha Nongstoiñ Cillege bad ka jingpynlong ïa ka lympung ïamir jingmut, ka la ai jingmyntoi haduh katta katta ym tang ïa ki nonghikai bad ki rangbah kiba la wan ban ïa don lang.
Hynrei ka jingmyntoi kaba khraw ka long ïa ki samla pule jong katei ka College kiba don ka jingangnud ban pynleit jingmut ha ka thoh ka tar ym ha ka ktien phareng hynrei ha ka ktien Khasi lajong.
Mawkyrwat, Jylliew 22: Hadien ka jingwan jong u slap uba jur ha kine ki khyndiat sngi ha kaba ka la pynlong ïa ki pynthor kba ba ki dap smam da ka um bad pynlong ruh kum ki wah bah bad da ka jingdap jong ka um ka pynshong synjor ruh ïa ka khyndew ha kaba kiba bun ki pynthor ki la shah rong noh ïa ka khyndew ha ryngkat u kpa.
“Ki pynthor kba kiba la shah ktah jur ki long ha twah Wahtyllang, ha Tdongkynbah bad Photspiar", haba kine baroh ki hap hapoh u pud u sam jong ka shnong Mawsaw.
Halor kane ka jingshah ktah jong ki pynthor kba jong ki nongrep na ka liang ki nongïalam jong ka Hill Farmers Union (HFU), South West Khasi Hills District hapoh ka jingïalam jong u President, bah Firmly Iawphniaw ki la hiar jurip ïa ki ha manla ki them ba don ki pynthor bad ki lap shisha ba ka don ka jingïam briew na ka daw ba kim lah shuh ban shna pynbha pat ïa ki pynthor ba la shah rong bad shah pyntwa ha ka um slap kaba la neh bun sngi kat haduh ban da ryngad ka um ki pynthor kim long shuh bad ym don khyndew sboh shuh ne wat u kba.
“Ki pynthor ki la kylla kum ki wah bah kum ki krem ba la lap dien trai biang kum mynhyndai ha ka por bym pat shna pynthor, ka jingïap thngan ka ap ïa ki nongrep nalor ba ki duh ïa ka pynthor ba ki la rep baroh shi jingim mynta la i artatien ba kin lah ban shna pynbha pat", ong u bah Firmly.
U la ong ruh ba ha kiwei pat ki snem kum ha une u bnai ki nongrep ki la pynkhreh ban leit pynkhuid ïa ki plang ki kynbat hynrei jia pynban ka apot sep sngi ba hap leit ïam briew ha ki them pynthor kba.
Haba kren ha ki lad pathai khubor, ka kong Rasomda Kharjahrin bad kong B.Ramsiej na ka Shnong Pyndensakwang bad kiwei de na ka thaiñ Mawsaw South West Khasi Hills District kiba dei ki nongrep kba da ka dur khmat ba sngewsih bad jaw ummat ha kaba ki la leit ban jngoh ban peit ïa ki hali ki pyntha kba jong ki hadien ba u slap u la rang ki la lap ba ki jaka rep jong ki la dap satang ka um bad da ka jingrong ïa ka khyndew ki la kylla thliew kiba heh ba ka um ka la rong noh ïa ka khyndew bad ka la rat naphang ruh ïa ki jingker wat ïa ka khyndew trai ba ki la dep sara ne thung ïa u kba.
“Ki don ruh ki jaka ba la long kum ka thwei dohkha ha ki pynthor kba bad da ka jingsngewsih kthang kaba ym lah ban batai halor kine ki jingshah pynjulor bad lyngshop noh ha ka bor jong ka mariang ha kine ki sngi ki taïew ba la dep", ong ki nongrep.
Namarkata, kum ki nongrep da ka mynsiem ba sngewkhia ki la duh jingkyrmen shikatdei eh ki la pyrkhat ba kumno shuh ban pyndap pynbiang ïa u khaw u kba ha ïing ha sem na ka bynta une u snem ban sa wan ha kaba kim lah leh ei ei shuh ban pynbha pat ïa ki ne ki jaka ba la shah pynjulor ha ki bor ka mariang namar ba ha kine ki sngi ka dang dei ka por bet por thung ïa ki symbai kba bad haei pat ba kin thung ne rep namar ïa ka khyndew la dep ba rong lut da ka um.
Kumta na ka liang ki paidbah nongrep da ka mynsiem kaba sngewkhia ki kyrpad rit ïa ki bor sorkar lyngba ka tnad ophis ba dei peit ïa ka rep ka riang ba kan thawlad thawlynti lem ban ïarap lem ïa ki la ha kino kino ki bynta katkum ka jinglah jong ki khnang ba kan ymdon kano kano ka jingjynjar ne ïap thngan ha kine ki snem ban sa wan namar ha ba peit ha une u snem kim i don lad shuh da kumno kumno ban shna pynbha biang ïa ki hali ne ki pynthor kba jong ki namar ki la kut ka lad ka lynti ha kaba ïa dei bad mynta u snem.
Kumta kum ka Hill Farmers Union, South West Khasi Hills District ka kyrpad jur ïa ki bor ba dei peit ba kin sngewbha ban thaw lem ki lad jingiarap ban kyrshan ïa ki nongrep kba ba kin lah ban leit shna pynbha pat ïa ki pynthor bad khamtam u kba ba ki ju ap khmih lynti ban pyndap bam baroh shi snem.
Nongpoh, Jylliew 22 : Kum kawei na ka jingangnud ban rad diengkhong ïaka jingkynrei jong u Drug hapoh ka Ribhoi District bad kumjuh hapoh ka jylla baroh kawei, ka Ophis trei kam ka District Social Welfare Officer, Ribhoi District Nongpoh mynta ka sngi kala rakhe ïaka ‘International Day Against Drug Abuse and Illicit Trafficking’ na ka bynta ki nongïalam Shnong, Ki Seng Longkmie bad Seng Samla jong ki Shnong bapher bapher jong ka them Ribhoi kaba la pynlong ha Community Hall Iew-Mawlong, Nongpoh.
Lyngba jong kane ka sngii la ioh ban pynshai paidbah halor katei kaphang na ki nongkren bapher bapher ki ba kynthup naduh ka kong E Kharchandy, District Social Welfare Officer, Ribhoi District, Nongpoh, Kong B Pamshong, Psychologist, Civil Hospital Ribhoi District, Nongpoh, Bah Meban Tariang, Counsellor KRIPA Foundation Nongsder, Ribhoi District, S.Pasleiñ, DySP Head Quarter Ribhoi District.
La sakhi lang ruh ha kane ka sngi da ka jingïadon ryngkat lang u Bah DSR Lakiang, Traffic In-Charge, Bah N Wahllang, OC ka Nongpoh Police Station, Rev.David Jamir, Director, Wisdom Rehabilitation Center, Umdihar, Ki Rangbah Shnong bad ki President Secretary jong ki Seng Samla bad Seng Longkmie jong ki Shnong Bapher bapher.
Kitei ki nongkren ha kane ka sngi ki la ban khia bha halor ka jingma jong u drok bad ruh ba ngi dei ban peitngor ïa ka jingrah bor ïa ki kynthei ki khynnah ba kum ki nongïalam bad ki nongshong shnong ki dei ban don lang ka jingkitkhlieh na ka bynta ban teh lakam ïa kine ki kam sniew kiba ktah ïa ki ing ki sem bad ka imlang ka sahlang.
La pynkut ruh ïa kane ka prokram da kaba sam ïaki khusnam sha ki nongjop haka jingïakop Drawing Competition kaba na ka liang ka Ophis Jong Ka District Social Welfare Officer Nongpoh ka la dep ban pynlong ïa katei ka jingïakop ha Christian Higher Secondary School Pahamsyiem ha ki sngi kiba la leit, bad I bawan nyngkong ha katei ka jingïakop I dei i Samla Ïateishwa Nongshli, bawan baar dei i samla Naphibanroi Syngkli, balai Samla Pynshailang Thangkhiew bad I ba wan ba saw dei u samla Wanringam R Marak.
Khliehriat jylliew 22: U Deputy Commissioner ka East Jaiñtia Hills District, u Abhilash Banarwal, IAS, ha ka hukum ba la pynmih hynnin ka sngi, u la kyntu jur ïa ki paidbah, kito ki ba ïaid lyngba na ka surok national highway na ka thaiñ Narpuh East Jaiñtia Hills District ba ki dei ban da long phikir bad peitngor bha namar ka jinghap u slap ka lah ban wanrah biang ïa ka jingtwa ka khyndew, ka jingtwa ki lum, ki maw.
La bthah ruh ba lada don kano kano ka jingtwa, jinghap khyndew, ki dei ban pyntip mar mar sha ki bor synshar district, sha ki tnat pulit kiba don hajan bad sha ki Block Development Officer bad ha kajuh ka por khnang ban nym wanrah jingma ïa ka jingim, la kyntu jur ïa ki paidbah ba kim dei ban leit tur klumar sha ki jaka ba don ki um kiba tuid ar sut, sha kito ki jaka ba shlei bad ba dap um bad sha ki jaka ba long them.
Katkum ka hukum, la bthah ruh ba ki tnat treikam jong ka sorkar, kum ka tnat pulit, ka Public Works Department, ka tnat bor ding, MeECL, ka Water Resources, ki ophis jong ki Block Development Officer, ka tnat ka koit ka khiah (Health), Civil Defence, Fire and emergency, NHAI, ki karkhana dewbilat bad kiwei kiwei ba ki dei ban long peitngor bad long ba la khreh ban pynbit pynbiang ïa ki jingdonkam lada donkam ha kano kano ka por.
Khliehriat jylliew 22: Kum ka lad ban ïada na ka khlam covid-19 la ka dei ïa ka lade shimet bad ïa ka iïng ka sem baroh kawei, u Deputy Commissioner ka East Jaiñtia Hills, ha ka hukum ba la pyllait u la kyntu jur ïa ki paidbah ba ki dei ban shim bad pyndep ïa ka injek covid-19, la bthah ruh ba kito ki rangbah, ki tymmen, ki samla ba la kynjoh 18 snem kyrta bad ki khynnah kiba 12 snem kyrta ki dei ban shim ïa kane ka lad jingiada ban lait na ka jingpang covid-19.
La pynkynmaw ruh ba ki paidbah ki dang dei ban bud ïa ka rukom im, kiba dei ki kyndon ban ïada na u Covid-19.
Nongpoh, Jylliew 22: Ka Joint Joint Action Committee ba la pynïasoh naduh ki 3 tylli ki seng bhalang bad kynthup kumba 9 tylli ki shnong ha ka thain Mawdem-Warmawsaw ki la shim ka rai ban khang lad shi syndon ban ïaid ki kali kit khïah na ka surok na Patharkhmah sha Warmawsaw ha ka thain Western Ri Bhoi halor ka nongrim ba kane ka jingailad ban ïaid ki kali kit khïa ka la pynjot bad pynsiew ïa ka surok paidbah.
Ki shnong kiba la pynïasoh ha kane ka Joint Actioin Committee ki kynthup ïa ka Shnong Mawdem, Warmawsaw, Nongdom Mawplïang, Umsohbar, Umkynsier, Pathardaro, Mawskei Lum bad ka shnong Mawskei Them bad ki lai tylli ki seng bhalang pat ki kynthup ïa ka KSU, FKJGP, bad ka RBYF na Western Ri Bhoi.
Ka daw kaba la pynlong ïa kitei ki seng bhalang bad ki shnong ban thaw da ka Joint Action Committee ka dei halor ka nongrim ba ka jingïaid ki kali kit khïah na katei ka surok ka la pynsniew I akane ka surok bad dei namar kane ka daw ki la thaw lyngba ka Joint Action Committee na ka bynta ban ïa peitngor halor ka leit ka wan ki Kali ba kit khïah bad ban khanglad ban nym ailad ban ïaid ki Kali kit khïa.
Haba pyntip sha ki Nongthoh Khubor, u Bah Centerwell Doloi bad u Bah Receive Pator kiba long ki nongïalam seng na katei ka thaiñ ki la ong ba na ka lïang ka JAC ka la rai ban khanglad shi syndon ban nym ailad ban ïaid ki Kali kit khïah na katei ka surok na Patharkhmah sha Warmawsaw bad lada don kiba ïaleh pyrshah ka JAC kan shim da kawei pat ka lynti na ka bynta ban pyrshah ïa kum kine ki kali kit khïah kiba la pynjot bad pynsiew ïa ka surok paidbah.
Ki la ong ruh kane ka jingïaid ki Kali kit khïah kam shym la pynjot tang ïa ka surok bad hateng hateng ka la pynthud ruh wat ïa ka leit ka wan ki paidbah lyngba katei ka surok kaba dei na ka daw ba ki la kit palat put bad ki ju sahkut ruh ha ki surokKi la ïathuh ruh tang na ka daw ka jingïaid ki kali kit khïah lyngba katei ka surok kiba bun jaka ki surok ki la shu sniew bad dap da ki thliew, namar ka jingshna ïa katei ka surok kam shym mut ban ïaid ki kali ba kit tam pud bad ka dei tang ka surok kaba pyndonkam ki paidbah ha kaba la kumno kumno ruh ka jingkhïah ka dei ban don tang hapoh 9 ton.
Ha kawei ka bynta ka JAC ka la dawa ruh na u Contractor ba pyntrei ïa ka surok PMGSY na Phatharkhmah sha Warmawsaw ba un maramot ïa kitei ki surok kiba la sniew bad ha kajuh ka por ruh ki la dawa ba dei ban pyndep noh kham khloi ïa katei ka surok khnang ba kan long ka jingmyntoi na ka bynta ki paidbah ba la leit ba wan bad kiba pyndonkam ïa katei ka surok paidbah, ki la bynrap.
Jowai, Jylliew 21: Ka Jaiñtia Student Union (JSU) Jowai Circle ryngkat bad ka Jaiñtia Youth Federation (JYF) Jowai Circle mynta ka sngi ki la leit ban khang naphang ïaki Bank bad ki ophis company kiba plie haka sngi kynmaw burom ïa u Thomas Jones u kpa jong ki dak ktien Khasi.
Ha kane ka sngi ki ar seng ki lah maham tyngeh ïaki heh jong ki bank ba ki dei ban burom ïaka sngi kyrpang jong ka jaitbynriew hynñiewtrep khamtam ha kum kane ka sngi kynmaw burom ïa u kpa jong ki dak ktien Khasi.
Shuh shuh ki arseng ki la phah khang ïaki Bank kiba don hapoh ka sor Jowai kiba lah plie ha kane ka sngi naduh ka State Bank of India, Jowai Branch, Ladthadlaboh Branch, Indian Overseas Bank- Jowai Branch, Apex Bank, ICICI Bank, HDFC Bank, Axis Bank, Meghalaya Rural Bank, Bank of India, North East Small Finance Bank, UCO Bank, Jowai Co-operative Urban Bank, IDBI Bank, Union Bank, Canara Bank, kamjuh ruh la khang leh ïa ki Financial Services kam ka Mahindra & Mahindra Finance, Cholamandalam Finance, IndusInd Bank.
Ka seng ka buh ka jingkyntu ïa kino kino ki Office treikam ka Sorkar wat haduh Bank, ki Finance kidei ban burom ïakane ka sngi kyrpang jong ka jaitbynriew.
Khliehriat Jylliew 22: Ka Hynñiewtrep Integrated Territorial Organisation East Jaiñtia Hills District, mynta ka sngi ka la rakhe pyndonburom ïa ka sngi ba kyrpang jong u Thomas Jones, ha kane ka sngi kaba dei ruh ka sngi ba la pynbna shuti da ka sorkar jylla, ki dkhot ka seng ki la leit ban jurip bad khang tala ïa ki katto katne ki ophis sorkar bad ki bank kiba la plie ha kum kane ka sngi ba la pynbna shuti, ki bym burom shuh ïa kum kane ka sngi kaba kyrpang jong ka jaitbynriew.
“Ka seng ka pynkynmaw ïa ka jingwan ïuh kjat jong u Thomas jones u ba long u kpa jong ki dak ktien Khasi, kaba long kaei kaei ka ban sah kynmaw shyrta ha ka history jong ka jaitbynriew pateng la pateng namar dei lyngba ka jingnohsynniang jong u Thomas Jones ha ka thoh ka tar ban sa nangroi ka ktien Khasi kata naduh kitei ki snem ba u la wan nyngkong eh ha sohra ha ka 22 tarik u bnai jylliew 1841 haduh kumne kumba ngi long mynta" ong u kyrwoh.
“Hakane ka sngi jong ka jingkynmaw ieid ïa u Thomas Jone ka seng ka la pynkynmaw ruh halor ka jinhpynslem jong ka sorkar pdeng ban jingpynrung noh ïa ka ktien Khasi haka Khyrnit kaba 8 jong ka riti shynshar jong ka Ri India, ka por ka la dei mynta ban ithuh noh ïaka ktein Khasi kum kawei naki ktien ka ban ithuh katkum ka riti shynshar ka Ri, la kadei haka thoh ka tar ne ha ka pule dangle hapoh ka jylla" la bynrap.
Shuh, lyngba u kyrwoh, ka seng ka la pynkynmaw ruh ba dei tang la da ïa ka ktien Khasi yn pynrung noh ha ka khyrnit kaba 8 ngin sa long kita ki jaitbynriew kiba don la ka jong ka ktien kumba long kiwei pat ki jaitbynriew shatei Lammihngi jong ka Ri.
Na ka liang ka seng ka dawa ruh ba ka sorkar kam dei shuh ban sngap mynthi halor kane ka mat, ka la dei ka por mynta ba ka sorkar jylla ka dei ban pynbor shisyndon ïa ka sorkar pdeng ban pynurlong noh ban pynrung ïa ka ktien Khasi haka kyrnit kaba 8“Lah ban kdew ba kiwei pat ki jait ktien kiba dei jong kiwei pat ki jaitbynriew kiba la rung haka khyrnit kaba 8 ki kham kiew shakhmat ha ka pule ka puthi, ha ka ioh kam ioh jam, hynrei ma ngi pat ki Khasi ngi dang ïai sah hajuh, kumta ai ba kane ka sngi kan long ka ka sngi ban kyrsiew thiah bad ban pynkyndit bynriew ïa ki nongmih khmat jong ngi ba kin shim ïa kane ka jingkitkhlieh naka bynta ka lawei bad ka pateng kaban wan jong ka ri bad ka jaitbynriew" pynkut u kyrwoh na ka seng.
Khliehriat jylliew 22: Ryngkat lang bad ka pyrthei baroh kawei, ha East Jaiñtia Hills District ruh la rakhe ïa ka sngi pyrshah drok ka ‘International day on Drug Abuse and Illicit trafficking’ ïa ka prokram ai jingpynshai la pynlong ha shnong Moopala ha kaba la wan ban ai jingpynshai na ka tnat District Social Welfare East Jaiñtia Hills District, na ka tnat pulit jong ka Khliehriat Police Station, na ka tnat OST, na ka MCSWA, la wan ban ïa shim bynta lang ruh da ki khynnah skul, ki nonghikai bad ki longkmie longkpa jong ka shnong Moopala.
Haba kren ha ka jingialang, u Sub-Inspector uba dei u Incharge jong ka Khliehriat Police Station, u bah W.Nongtdu, u la ai ki jingsneng jingkyntu ïa ki paidbah khamtam ki khynnah samla ba kim dei da lei lei ruh ban ngop ha u drok, la ong ruh ba u drok u ktah haduh katta katta ym tang ïa ka koit ka khiah hynrei u ktah ruh wat ïa ka imlang ka sahlang baroh kawei, la ong ruh ba ka tnat pulit ka ialeh bad duriap ban rat diengkhong ïa ka jingsniew u drok bad ban rat diengkhong ïa kane yn lah dei tang lyngba ka jingiatreilang bad ki paidbah.
Kumjuh ruh ka District Social Officer East Jaiñtia Hills District ka kong R.Pasah, u Incharge jong ka OST Khliehriat, u Dr J.Nongttdu bad ka kong Renibet Patlong kaba dei ka dkhot jong ka MCSWA (NGO) ki la ai ki jingkren halor ki jing sniew kiba mih na u drok, ki da kyntu ruh ïa ki khynnah bad ki samla ba ki dei ban kiar na u drok, namar shisien ba la ngop ha u drok kan wanrah shibun ki jingeh ha baroh ki liang bad kan wanrah ruh ïa ka shong syier ha ki shnong ki thaw, ha ka imlang ka sahlang bad ha ki longiïng longsem jong kito kiba shah ktah ha ki jingsniew jong u drok.
Ia kane ka prokram la khot pynlong da ka tnat District Social Welfare East Jaiñtia Hills District.
Shillong,Jylliew 19: Ka jingpynbna ba kynsan jong ka sorkar kmie ban pynrung kam shipai lyngba ka National Agnipath Scheme ha ka 14 tarik Jylliew myn ha kane, ka la wanrah shibun ka jingïapher jingmut la ka dei na ka liang jong ki MP, ki heh shipai ba la shongthait ne na kito ki samla kiba thmu ban rung pura sha ka kam shipai jong ka ri India.
To ngin peit khyndiat ka-ei kane ka National Agnipath Scheme.
Ka dei ka scheme pynrung kam shipai kaba tang shiphang por jong ka sorkar India, yn pynrung ïa ki samla kiba hapoh ka rta naduh 17 snem shiteng haduh 23 snem, kiba shah jied kin hap ban leit training hynriew bnai kynthih ha kano kano ka institution jong ka Indian Army hadien kata kin trei ïa ka kam shipai ha ka commission kaba tang sawsnem.
Nangta, kumba 75 percent kita ki ‘Agniveers’ ne ki nongïada ri kin shongthait noh katba tang 25 percent kiba tbit na kiba tbit tam yn pynneh permanent ha ka kam shipai.
Kane jingpynrungkam kan long ha baroh laitylli ki Forces jong ka Ri India, kata Indian Army, Indian Air Force & Indian Navy.
La buh thong ha ka sien ba nyngkong, yn pynrung kumba 46,000 ngut.
Nalor ka tulop ba man la u bnai yn ai ruh sa ka song peisa Rs.11.71 lakh hadien ba la kut ka commsission ba sawsnem.
Nangta, sa ka no-contributory Life Insurance Scheme kaba Rs.48 lakh.
Kat kum ka jingpynbna jong ka Ministry of Home Affairs (MHA), kito ki samla ba la join ïa katei ka kam, hadien ba la kut noh katei ka sawsnem ki lah ban nangpyntbit shuh shuh ha ka jingpule lane kan plie lad shibun ba kin ïoh da kiwei pat ki kam sorkar ha ki tnat bapher bapher kynthup ha ka Defence Ministry hi kum ka ka CAPFs bad Assam Rifles.
Hynrei kumba long ha kine ki sngi la jan ha kylleng ki jylla ha India kum ha Bihar bad hawei ka la don ka jingïakhih pyrshah ïa katei ka scheme namar ba ki samla kiba don jingthmu ban rungkam shipai ki duh mynsiem ba kan kut noh tang hadien 4 snem.
Kaba mut ka lawei badum ka ap ïa ki, kim thikna shano kin poi hadien kata, wat la kular ban ai bad ka certificate ban lam lynti ïa ki sha kiwei pat ki kam kumba la kdew haneng.
Ha ka jingshisha, kumba long ka ri America bad Israel ba ka long kaba kongsan (mandatory) ba uwei uwei u dkhot jong ka ïing ki dei ban rung katto katne ka snem sha ka kam shipai.
U nongthoh u ïohi ba ka dei ka scheme kaba bha na ka bynta ki khun samla jong ka Ri namar kine ki daw: (1) Namar ka jingrung sha ka kam shipai ym tang ba kan pynkhlaiñ pynshait ïa ka bormet hynrei ka pynkhlaiñ ruh ïa ka bor jabieng (2) ka pynïoh ïa u/ka briew ïa ka discipline (ka akor ka burom/jingbeit jingryntih) khamtam ha ka jaidbynriew jong ngi kaba la nanghiar arsut ha kane ka liang.
Kan ïarap shibun ban tei pat ïa ka society kaba don discipline, lehse kin kut ki shong thadlad, ki balia kai bad ki buaid tanglang, ki kyntien khlem akor ha lynti ha synkien ne wat ha ïing hasem ruh.
Khlem ka discipline ka long kaba eh ba u/ka briew kin poi sha ka thong (3) ka jingrung kam shipai kan ïarap ban pynïoh biang ïa ka khuid ka suba ne kito ki “agniveers" kiba la shongthait bad ki ban sa shimti ïa kiwei pat ki kam office ne ki kam lajong ba kin long ki nongmaitphang (4) kito kiba samla kiba don jingthrang ban phong ïa ki uniform shipai kin phong da ka jingsngewsarong ïa la ka duty na ka bynta ban ïada ïa ka ri ryngkat bad ka jingbat ïa ki suloi ba itynnad bad bakhlaiñ jong kane ka Juk (5) Kum ha kane ka por ba ki ri ba marjan jong ngi kum ka Pakistan bad China ki lapmiet ban ïa kynad thma, lada ki samla (Agniveers) kiba la ïoh jinghikai lypa ha ka Indian Army, Airforce & Navy khlem pep kin myntoi shibun ban ïada ri, kat ban poi ki bor shipai na kawei ka Jylla namar ki la nang lypa ïa ki buit ïakhun.
Peit,kumba long ha ri Ukraine, isynei palat namar ba ki regular Army jong ki kim lah ban ïada tang ma ki, dei namarkata ka daw bun ki samla da ka jingdukha mynsiem ïa ka jingwanhiar thma ka Russia, ki shu ïakhun la ka ïakhun tyngeh wat la ki don por ban training tang khyndiat sngi ruh kam pher.
Hynrei kata ka ktah jur namar kim pat tbit ban ïakhun ha madan thma.
Lehse, ha kane ka liang ka sorkar India ka ïohi jngai (6) khamtam ki samla jong ngi kiba sngewbtai ban trei da ki phewsnem kum ki regular army, kane ka dei ka kabu ksiar namar ki la ïohlad ban thaw record ha ka history jong ka jingim jong ki bad kim btai shuh ïa ka por shahteh shahkhum ha ka kam regulary army.
Hadien arsnem ba ka sorkar India ka la pun ïa kane ka scheme, ka la kha bluit kynsan ha ka 14 Jylliew 2022.
Kaei ka daw, ki experts ki ong, ba ka peisa pension ba la pynmang budget ka long 19 percent ha ka 2012-13 ka la kiew kynsan sha ka 26 percent ha ka 2019-20.
Kumta,ka jingpynmang peisa ïa ka Defence Ministry kam dap kam biang pura shuh namar ba la lut noh tang haba siew pension.
Lehse, kane ka dei ka daw ba kongsan ba ka sorkar ka la pyrshang ban pynhiar noh ïa kane ka jingkit bakhia ha ka pension.
Nalor nangta, la pynshongnia ruh ba ka jingpynrung kam ïa ki samla lyngba jong katei ka scheme ka pynphuh pynphieng ïa ka Force bad ki samla kin long kiba la nang la stad ha ka line jong kane ka technology ba mynta bad kan kham pynduna ka jinglong kale hakhmat ki shipai jong kiwei pat ki ri kiba la kiew shaphrang.
Mutdur, lada tang uwei uwei na kawei ka shnong ha Meghalaya kin ïohrung katno kan wallam jingkyrkhu ïa ka Ri bad ka jaidbynriew ba dangrit kum ka jong ngi.
Ka burom ba u Capt.
Cilfford Nongrum u ïap martyr da kaba u pha ïa la ka jingim ha ka thma Kargil kan sah khana pateng la pateng ha ka jaidbynriew jong ngi ba u dei shisha u “khla ka wait bad u khlur ka Ri".
Ka jingbakla jong ka sorkar India lehse ka dei namar ba la shu pynbna syndet syndet ïa kane ka ‘national agnipath scheme’ khlem da ïathir sani bha hapoh Parliament, kaei ka jingmyntoi bad jingduh jingmyntoi jong ka.
Dei namar kata ka daw ba ki Opposition party ki shim kabu ban pyrshah sorkar.
Katba ki party ki dang ïa aireng, u heh jong ka Airforce u la dep pynbna paidbah ba kin sdang recruit noh ïa ki ‘Agniveers’ naduh ka 24 tarik mynta u bnai.
Ïa mynta hi, ka dang kloi than eh ban ong ba kane ka scheme ka long kaba sniew, ai kan sdang shwa, pynïasoh namar lada don ki jingdkoh hangne hangtai, khlem pep ka sorkar India kan sa pynbha.
Mano ba lah ban tip na ka commission kaba tang sawsnem kan poi sha ka 10 snem, dei tang ka por ka ban batai.
Wat pynleh nohei ïa ka kabu ksiar haba ka lad ka plie ban rungkam sha ka kam badon burom ban ïada ri.
Yn ïoh naei kata ka song tyngka ba Rs.11.71 nalor ka tulop ba man la u bnai lada shu ap kam baroh sawsnem?.
Kumta ka Agnipath lah ban ong ba ka dei ruh ka scheme pynpyngngad jabieng ïa kito ki angnud ban ïohkam nalor ka jingshngaiñ jong ka lawei ka jingim.
Ka ktien ki riewstad ka ong “pyndonkam hok katba dang plie ka lad"(make hay while sunshines).
(phi lah ban pathai kyrwoh bad u nongthoh ha ka email : htwells@rediffmail.
com).
Shillong, Jylliew :Ka General Meeting jong ka Lympung ki Hynriew Shnong, Shillong kata ka Mawkhar, Wahingdoh, Riatsamthiah, Umsohsun, Mission Compound bad Wahthapbru ka ba la long ha ka 3 tarik Jylliew 2022, da kawei ka jingmut ka la rai bad jied ïa ki nongkitkam bad ki dkhot ka Executive Committee jong ka Lympung ki Hynriew Shnong na ka bynta ka snem 2022-25.
Ki nongkitkam ba la jied ki kynthup ïa u President Rangbah Arwan S.Tariang, Vice President Baston Singh Lyngdoh, Secretary Farewell Nongkynrih, Asstt Secretary Khrawbok Dkhar bad Treasurer Rangbah Tribelget Dkhat.
Katba ki dkhot ka EC ki kynthup ïa ki Rangbah Shnong, Asstt Rangbah Shnong bad General Secretary jong baroh ki hynriew tylli ki shnong.
Kane ka long katkum u kyrwoh lyngba u Bah Farewell Nongkynrih, Secretary Lympung ki Hynriew Shnong, Shillong.
Jowai, Jylliew 22: Ka Synjuk ki Waheh Shnong jong ka Iooksi bad Saphai ha ryngkat ka Khasi Student Union (KSU) Kupli Area Circle kila ai syndon da ka jingthoh sha u myntri ka sorkar jylla u James K.Sangma ba dei peit ïa ka tnad mariang, ba un ïarap ban pynkhie im biang ïa ka wah Kupli kumba ka long ha ki por mynshwa.
Katei ka kynhun ka kwah shisha ba pynkhe im biang ïa ka wah namar ka jingjaboh bad kylla acid ka um.
na ka daw ka jingtih pathar ïa u dewïong, kaba la wanrah ruh ïa ka jingïap ki dohum dohwah bad ka jingkylla rong ka um.
La ong ba la donkam ba ka sorkar kan shim khia mardor ïa kane khnang ba kane ka wah Kupli kan neh kan sah, la ïathuh ba ka wah Kupli ka dei kawei na ki wah kaba la paw bha hapoh North East India hynrei mynta ka jingsdang jong ka jingshah pynjulor kala dang bteng katba dang mih ki sngi.
Na kane ka wah ki nongshong shnong ki ju im ja da kaba leit kwai ïa ki dohum dohwah bad leit die ïa ki ban pyndap ïa ka ïing ka sem, nalor kane ki don ruh kiba im da kaba ñiah lieng bad kiwei de.
Shuh shuh la ïathuh ha ki bynta ka wah ka don ruh ïa ka kshaid kaba la paw bha ka jingitynnad kaba la tip ka “ksaid Ialei" hynrei kane kala duh la dam noh naduh ba la wan ka NEEPCO Project.
kumba long mynta ha ki ruh jong ka wah ki don ki jaka jong ki riew shimet kiba itynnad kiba lah ban khring ïa ki jngohkai pyrthei na kylleng ki jakaWat na ka laing ka sorkar jylla lyngba ka tnad Tourism Department kala pynlut haduh Rs.11,00,00,000/- (khadwei klur) na ka bynta ban pynitynnad ïa ka Iooksi Kupli Park kumta la dankam sa pynkhie im biang sa ïa ki bynat jong katei ka wah.
Na ka liang katei ka kynhun ki synjuk ki Waheh Shnong bad ka KSU kila dawa na u myntri ban pynïoh jingïarap pisa (scheme) na katei ka tnad lyngba ka Meghalaya Environment Protection and Restoration Fund (MEPRF) khnang ban pynitynnad shuh shuh ïa katei ka wah Kupli bad ban im lang ki nongshong shnong ka thaiñ.
Shillong, Jylliew 22 : Ka KHADC kala buh thong ba ha shwa ban kut jong une u snem 2022 kin pyrshang ban pyndep noh ïa ki projek ba pawnam jong ka Council.
Katkum ka jingïathuh da u Chief Executive Member, Bah Titos W Chyne, kine ki projek ki kynthup naduh ka Traditional Medicine Centre ha Sohpetbneng.
“Kane ngi la tikna ba ngin lah ban plie noh mynta u snem hi," ong u CEM haba kren bad ki lad pathai khubor ha kane ka sngi Nyngkong.
U CEM u la ïathuh ruh ba ki don ruh kiwei ki projek kum ka Maraikaphon Tourist Spot ha Sohra bad ruh ka jingshna ïa ka iew ha Riangdo.
U la pyntip ruh ba ka jingshna ïa ka Traditional Cultural Centre ha Jingkieng Kalong in Ri Bhoi district la hap ban pynsangeh noh shwa naka daw ka jingtuklar ka ïingbishar kaba haduh mynta kim pat ïoh ïa ka jingtip lano kin ïoh ban sdang biang ïa ka.
Shillong, Jylliew, 22: Ka Baghmara Citizens’ Forum (BCF) kaba kynthup ïa ki nongïalam niam, ki nongshong shnong ba la kham rangbah bad baroh ki nongshong shnong jong ka shnong Baghmara, South Garo Hills Districtki la aiti da ka jingthoh ha u Myntri Rangbah ka Jylla u Conrad K.Sangma ban ym phai lyndet ïa ki jingeh ba ki paidbah ki la mad ha ka jingshah lynshop bajur ha ka mariang ha kine ki khyndiat sngi ba la leit noh.
“Naduh ka sngi Thohdieng haba la jia ka jingshlei um bad ka jingtwa khyndew, ngi la hap ban shu shong dum khlem bording bad khlem ïoh pyndonkam wat ïa ka mobile phone (tad haduh hynin ka sngi Baar).
Ka daw ka long, ba ngi dei ka District kaba dang sahdien bad kaba don sha kyndong tam ha ka jylla, ha ka jingshisha, ha ka ri," ong ka BCF.Ban wanrah ïa kine ki jingeh, ki sengbhalang bapher bapher napoh ka distrik ki la pynsngew na ka por sha ka por haba ka jingdawa ka shah.
Ka Forum ka la kynthoh ruh ba ka jingshah leh meinah jong ka South Garo Hills ka dang ïai bteng haduh kine ki sngi wat hapdeng ki jingud jingnam na ka por sha ka por.
“Ka jingbym don ki jaka sumar kum ka District Hospital ha Baghmara, sa katno shuh ki paidbah kin dang leit wad jingsumar sha Tura.
Ka Hospital ban ai jingsumar ïa ki kynthei bad ïa ki khynnah bad kiwei kiwei kim don satia," ong ka Forum.
“Tang kiba kham bit kham biang ki lah ban leit sha Tura ban ïoh jingsumar lada kam long makna kaba paka.
Namarkata, ka District ka donkam ïa ka Hospital bad khamtam ïa ka jingïohi khmat lem jong ka Sorkar Jylla bad ban leh noh mardor ïa kine ki mat ba la kdew khlem da pynslem shuh," la bynrap ka Forum.
Ka Forum ka la kdew ruh ba ka South Garo Hills ka donkam kyrkieh eh mynta ïa ki nar post pynpur ding elektrik kiba kham jrong khnang ban lait na ka jingshah ban ha ki dieng kiba khyllem bad khnang ba kan ym wanrah ïa ka jinglip bording ha ka thaiñ.
Shuh shuh ka Forum ka la pynsngew ruh ha kaba ïadei bad ka jingshan pynbha ïa ka surok kiba la shah pynjot ha ka jinglynshop ki bor ka mariang bad khamtam ki surok bym pat siang rong.
“Ngi khmihlynti ba u Myntri Rangbah lyngba kane ka shithi kyrpang un ym leh matlah ïa ki jingeh jong ki paidbah nongshong shnong ka Baghmara," la kyrpad ka Forum.
Shillong, Jylliew, 22: U Superintendent of Police ka East Khasi Hills District u Bah Sylvester Nongtnger ha ka sngi Baar u la phah ïa u kyrwoh sha baroh ki samla lud kiba dang khie dang san ka East Khasi Hills District ba kim dei satia ban shah pynngop ha ka jingdih drok uba pynjot ym tang ïa u ne ka nongdih hynrei ka ktah ruh wat ïa ka ing ka sem, ïa ki marjan marpan, ki paralok ki parajor.
“Ka jingim ka dei kaba kongsan, wat shah pynngop ha ka jingdih ïa u drok," ong u Bah Nongtnger shwa ban kaweh lama ïa ka jingïaid rally ba la ïashim bynta da ki dkhot ka The Ultimate Legend Bikers Association (TULBA).
Ka jingpynshai paidbah jong ki Pulit ka East Khasi Hills District ïa ka jingshyrkhei jong u drok ka long kum shi bynta ban rakhe ïa ka International Day against Drug Abuse and Illicit Trafficking, da kaba ïatreilang bad ka TULBA kaba la pynsaphriang ïa ka khubor ban ïakhun pyrshah ïa ka jingkhaii be-aiñ bad ka jingdih drok da kaba ïaid rally da ki thuk tuk na phyllaw ka Inster State Bus Terminus (ISBT) Mawiongrim, ter ter haduh Madan Iewrynghep, Laitumkhrah, Shillong.
U Bah Nongtnger u la ai khublei ïa ki dkhot ka TULBA kiba la pynlong ïa kane ka jingïaid rally da ki thuk thuk ban pynshai paidbah halor ka jingpyndonkam be-aiñ ïa u drok bad ka jingkhaii be-aiñ ïa u drok.
U la kyntu ïa kane ka kynhun ban long ka nongrah khubor sha ki samla ba kin kiar raimaw raidieng na kaba shah pynngop ha ka jingdih rok.
Shuh shuh u la kyntu ïa ki kmie ki kpa, ïa ki paidbah salonsar ba ïatreilang bad ka tnat Pulit ban ïakhun thma pyrshah ïa ka jingdih drok bad ka jingkhaii be-aiñ ïa u drok, da kaba ong, khlem ka jingïatreilang jong ki paidbah ki Pulit marwei kin ym lah ban pynsangeh ïa ka jingkhaii be-aiñ ïa u drok.
New Delhi, Jylliew 22: Ki Liang Pyrshah ha ri India ki la rai ban sei kyrtong President da u Yashwant Sinha, uba long u MP barim ka BJP.Ïa kane ka rai la shim ha ka jingïalang jong ki Liang Pyrshah kaba la long mynta ka sngi ha Parliament Annexe hapoh ka jingpynïaid u hehduh ka NCP, u Sharad Pawar.
U Sinha udei ruh u IAS barim jong ka ri India bad u Myntri ka tnad Finance barim jong ka sorkar pdeng ha ka por jong ka sorkar u Atal Behari Vajpayee bad kumjuh ruh ka sorkar Janata Dal jong u Chandea Shekhar.
U Sinha, uba la 85 snem ka rta, udei na Bihar, ha kaba u la pyndep ruh ïa ka Master Degree ha ka Political Science na Patna University bad u la hikai ruh ha kane ka skul bah.
Ha u snem 1960 u la pyndep ïa ka IAS bad u la bat bun tylli ki kam haduh 24 snem.
U la iehnoh ïa ka kam IAS ha u snem 1984 bad rung sha ka Janata Party.
U la bat kum u General Secretary bad shah jied kum u MP ha u snem 1988.
Hadien u la rung sha ka BJP bad ha u snem 1996 u la long u National Spokesperson ka Seng.
Ha u 2018 u la iehnoh ïa ka BJP hadien ba i la shah pynduh ticket ban ïakhun na ka Constituency ba u ju jop MP.Hynrei ha us nem 2021, u la pynïasoh noh sha ka Trinamool Congress bad bar kum u National Vice President.
Hynrei u la iehnoh ïa ka TMC ha shuwa ba un shah jied kum u kyrtong ki Liang Pyrshah.
Ampati, Jylliew, 22: Ka MLA jong ka Mahendraganj Constituency ka Dikkanchi D.Shira ha ka Lah Sngi u Blei ka la hiar jurip ïa ki shnong kiba la shah ktah ha ka jingshlei um ha Lukaichar bad Kalaichar kiba hap hapoh ka Mahendraganj Constituency, South West Garo Hills.
Ha ka jingïakynduh bad ki lanot ba la shah ktah ha ka jingshlei um, ka Dikkanchi ka la shimkhia ban sa pynsngew sha ki tyndong skhor jong ka Sorkar Jylla khnang ban pynïoh jingïarap ïa ki paidbah kiba la shah ktah bad kiba la mad ruh ha ki jingshah lynshop jong ki bor ka mei mariang.
Ka la ïathuh ba ka party ka la phah ïa ki nongtrei ban leit ai jingïarap ïa ki paidbah kiba la shah ktah na ka jingshlei um khnang ban pynpoi ïa ki marbam mardih bad kiwei kiwei de ki jingdonkam.
Kat haduh mynta, palat san lak ngut ki briew ha baroh kawei ka jylla ki la shah ktah na ka daw ka jingshlei um bad ka jingtwa khyndew kaba la jia ha ki shnong bapher bapher naduh u bnai Ïaiong, mynta u snem.
Jowai, Jylliew 22: Uwei u Koidi ïa uba la tip kyrteng kum u Shiningstar Pala ba la rai set phatok shi jingim, ula lait phet na District Jail Jowai mynta ka sngi 22 tarik ha ka por kumba 2.30 baje eiei jong ka nohphai sngi.
Katkum ka thymmei khubor ba la ïoh lum la ïathuh ba utei u koidi la rai set phatok ïa u na ka daw ka kam pyniap briew, bad ula lait phet ha ka por ba u dang sait ïa ka kali Ambulance shabar jong ka phatok.
Une u koidi lem bad arngut kiwei pat ki koidi kiba kyrteng u Small Phawa uba shah pynngat ha ka POCSO bad u Kwall Laloo uba ngat ha ka kam pyniap briew hi ki la lait phet na phatok ha u Jymmang 2017 hynrei la ïoh kem biang ïa une u Shiningstar da ki pulit katba ïa kitei ki arngut haduh mynta ym shym la ïoh kem shuh ïa ki.
Shillong, Jylliew 22 : Ka jinglyngshop ki bor ka mariang ka la ktah sa ïa ka shnong Moheshkola, South West Khasi Hills ha kaba ka jingther u lapbah bad ka jingshlei um ka la syllad naphang ïa ka iew ka hat bad ka thain hi baroh kawei.
Ki nongshong shnong ki la pyntip ruh sha u Myntri Rangbah ka jylla ba ha ka miet 16tarik mynta u bnai, ka la don ka jingther jong u lapbah ba jur tad haduh ba ka jingshlei um ka la sar naphang lut ïa ki jingdon jingem kiba don ha katei ka thain.
Ki la ong ruh ba nalor ba ki iew ki hat ki la shah lyngshop lut, mynta kim don shuh wat tang ïa u khaw nalor ba ki ïing ki sem ki la shah pynjulor lut.
Ki nongshong shnong ki ong ruh ba ka jinglong jingman ka la nang kham sniew kaba la poi haduh u pud ba ki nongshong shnong ki hap ban leit dara ïing sha khlaw.
“Ngi kwah ba ka sorkar kan tip ïa kane bad ruh ban wan pyllait im ïangi da kaba phah da ki helicopter ban pynpoi ïa ki bam ki dih, ki jain ki nep, ki dawai bad ki tyrpar," ong u G Marak uwei na ki nongshong shnong ka thain.
La ïathuh ruh ba ka surok National Highway kaba pynïasoh na Ranikor sha Baghmara la khang, ki jingkieng bad ki nala ki la khyllem lut bad ki la don ruh da ki hajar tylli ki jingtwa khyndew ha ka thain baroh kawei.
Ki la ong ruh ba wat ka shnong Khalu na West Khasi Hills bad South Garo Hills ki la shah pynjulor lang ha katei ka jingshlei um, bad shah pynjulor lut ruh ki ïing ki sem, ki skul bad ki ïing dorbar kynthup wat ka ïingmane.
Nongstoiñ, Jylliew 22: Ka UHM West Khasi Hills District Unit kata ka Mawduh Unit kaba hap hapoh ka Nongstoiñ Circle, ha ka jingïalam jong u President ka Unit kata U Samla Bantei Kharbani, ka la ïoh ban bat ïa ar ngut ki bar jylla kiba na West Bengal kiba thmu ban wan tyrwa die tïar hapoh ka dong ka thaiñ jong ka Nongstoiñ.
La ïoh bat ïa kine ryngkat bad uwei u Khasi ba ñiah ïa ka kali Tourist ML05 W 6101, hadien ba lah tohkit bniah da ki dkhot ka seng lah lap ba kine ki dkhar kim biang wat ki kot ki sla bad kumjuh ruh kim dei hi ruh ba napoh kane ka jylla.
Ka seng ka la maham jur ïa kine ki bar jylla bad kumjuh ruh ïa une u driver khasi, ba um dei ban pynshlur ïa kum kine ki jaitbynriew ba nabar ban wan ïalam buhai shnong ha ka khaïi pateng hapoh ka District.
Ka buh ruh ka jingkylli sha ka Sorkar ba balei bad shaei kata ka ILP kaba kum ka seng hi baroh kawei ka lah dawa ?Ka kyrwoh ba ka seng ka kwah ban ai sha ki paidbah ba ka seng United Hynñiewtrep Movement, kan shim hi noh ïa ka sien jam ban pyrshah bad ban ym ailad ïa ki mynder ban wan buhai shnong lyngba ka khaïi ka pateng, hapoh ka West Khasi Hills District bad kan nang ïai khynra ïa ki bar jylla ki bym biang kot bad kan ïai beh ïa kum kine na ka dong ka thaiñ.
Ka kyrwoh ka UHM West Khasi Hills District hapoh ka jingïalam U President ka District U Samla Moonstar Nongrem, ka pyntip ruh lyngba u ne u kyrwoh ba kan sa leit hiar sha Shallang ha ryngkat ka jingïadon lang ka Mawshynrut Circle hapoh ka jingïalam U Samla Steven Nongsiej, ban khynra ïa baroh ki Coke Factory bad kumjuh ruh ki dukan ba shong da ki bar jylla.
Lada ka lap ba kim biang ki kot ki sla kam banse ban shim da ki rai ba tyngeh ban pynher krad noh ïa kine ki mynder ba don hangne, kane ka long katkum na ka kyrwoh lyngba u President ka District Samla Moonstar Nongrem.
Shillong, Jylliew 22: Ka Executive Committee jong ka KHADC, kaba la long mynta ka sngi, ka la rai ba nangnen shakhmat, kan nym pyllait pisa shuh sha ki MDC ha kaba ïadei bad ka Discretionary Grand, katba ym pat ïoh shuwa ïa ka Utilisation Certificate.
