Haba kylli hato kum ki kynthei mynta kin shimkhia ïa ka kam saiñ pyrthei hadien ba kane ka aiñ rew ka la don, u Conrad u la ong ba haba mynta ka la don ka bhah, kumta kane ka aiñ rew kan dei ka bynta ban pynlong ïa ki kynthei ban mih shakhmat, naba ki shynrang kin nym lah ban ïakhun shuh na kito ki jaka ba la bhah kyrpang ïa ki kynthei.
Haba pynpaw ba ka National People’s Party (NPP) kan sa shim rai shen halor kane ka kam, u Conrad u la ong, “Kum ka seng, khlem pep ngin sa shim ïa ka rai halor ka nongrim jong ngi, ngin sa khot ïa ka jingïalang bad hadien kane, ngin sa shim ïa ka rai.
".
Ka Samantha Ruth Prabhu kan sa ak lang bad u Salman Khan ha ka phlim thymmai jong u Karan Johar ha kaba kane ka phlim kan dei kaba yn direk da u Vishnuvardhan.
Ha kaba nyngkong la thmu ban pynak da ka Trisha lane Anushka ha kane ka phlim hynrei khatduh eh la shim ia ka rai ban pynak da ka Samantha kum ka nonglam khmat.
Ki  nongpeitkai ha u snem ban wan kin sa iohi ia u Salman Khan bad ka Samantha ha ka phlim ban pynmih da u Karan Johar bad i kumba ki tyngshop ka Bollywood ki la sdang sngewtynnad ban ioh ak phlim bad ki puron ka South India.
Ha u Nailar la pynbna ba u Salman un sa ak ha ka phlim u Karan Johar bad hadien 25 snem u Salman ula ioh biang ia ka lad ban ak ha kawei na ki phlim u Karan hadien ka Kuch Kuch Hota Hai.
Ka khubor ka iathuh ba ia kane ka phlim thymmai yn pynkhreh ban leit ring naduh u Naiwieng 2023 bad kane kan dei ka phlim ba-ar ba u Vishu Vardhan un direk hadien jong ka Shershaah.
Ha shwa jong kane ka phlim u Salman un sa pynkhreh ia ka jingpyllait paidbah ia ka Tiger 3 ka ban long ha ka Diwali mynta u snem bad ka Samantha pat ka dang shu dep ak ha ka Kushi bad u Vijay Deverakonda bad ngin sa iohi ruh ia ka ha ka Citadel bad u Varun Dhawan.
Ka Russia ha ka Sngi Balang ka la kyntait ia ka jingkam jong ka Ukraine ha kine ki khyndiat por ba la leit ba ki shipai ka Ukraine ki la ioh kurup biang ia ka phang pdeng Andriivka jong ka nongbah Bakhmut ba la shah synshar bad hap hapoh ka kti ki shipai Russia naduh ki por ba la leit.
Ha katei ka sngi, la ong ba ka tnat ïada jong ka Russia ka la pynbna ba kitei ki bynta ba la kam da ka Ukraine ba la ioh kurup biang, ki dang hap hi hapoh ka kti jong ki shipai ka Russia bad ki shipai ka Ukraine kim pat lah satia ban pynmih ia ki shipai ka Russia na katei ka thaiñ wat hapdeng ka jingïakhun bad jing-aireng ba tyngeh jong ki naduh ki por ba la leit haduh kane ka kynti.
La ong ba ka Andriiv ka don sha ka phang South jong ka nongbah Bakhmut, kaba long ka thaiñ ba ki shipai ka Russia ki la ioh ban kurup naduh u Jymmang hadien ka jingïakhun ba shyrkhei hapdeng ki shipai ka Russia bad ki jong ka Ukraine ha katei ka por.
Hynrei la ong ba ka Ukraine pat ka la da pynbna ruh ia ka jingjop kaba khraw wat ha ki bynta South jong ka nongbah Bakhmut hajan jong ka Klishchiivka.
U Myntri Rangbah ka Jylla, u Conrad K.Sangma ha ka Sngi Balang u la ong ba ka Sorkar Jylla na ka por sha ka por ka buddien na ka tnad kam pohïing ka Sorkar Pdeng halor ka Inner Line Permit (ILP) bad ka dang ap ïa ka jubab na ka Sorkar India halor kane ka bynta.
U Sangma u la ong ïa kane hapoh ïingdorbar haba jubab ïa ka ‘Call Attention’ ba la wanrah da u MLA ka Nongpoh, Bah Mayralborn Syiem.
“Ka jingdawa na bynta ka ILP ka la sahteng la slem bah mynta.
Kane ka jingdawa ka la kham khlaiñ hadien ba la pynlong aiñ ïa ka Citizenship Amendment Act (CAA)," la ong u Myntri Rangbah.
Ha kajuh ka por, u la pynkynmaw ba dei ha ka por jong ka Sorkar MDA-I ba la khot ïa ka Dorbar kyrpang ha ka 19 tarik Nohprah, 2019 bad ka ïingdorbar da kawei ka sur ka la mynjur ïa ka rai haba ïadei bad ka jingpyntreikam ïa ka ILP hapoh ka Jylla.
U Sangma u la pynkynmaw ruh ba ka kynhun MLA ka Jylla ka la ïakynduh ïa u Myntri ka tnad kam pohïing ka Sorkar Pdeng, u Ami Shah ha New Delhi ha ka 20 tarik Rymphang, 2020 ha kaba ka kynhun ka la ïoh jingtip ba ka Sorkar Pdeng ka dang khmih bniah ïa ka rai ba la mynjur da ka ïingdorbar thawaiñ ka Jylla bad la kular ruh sha ka kynhun ban ym pyntlot ïa ki hok jong ki trai-ri ka Jylla.
Na ka liang u Sangma u la kdew ba ha ka Plenary Session ba 69 jong ka North Eastern Council (NEC) kaba la ïashim bynta da u Myntri ka tnad kam pohïing ka Sorkar Pdeng ha ka 23 bad 24 tarik Kyllalyngkot, 2021, ki kynhun seng bapher-bapher ki la thoh shithi sha ka ophis Deputy Commissioner, East Khasi Hills, ban kyrpad ïakynduh ïa u Shah bad la shah ïa 7 ngut ki dkhot na kawei-kawei ka kynhun seng ban ïakynduh ïa u Myntri ha kaba ki la pynsngew halor ka jingdonkam ban pyntreikam ïa ka ILP hapoh ka Jylla.
“Ha kane ka jingwan jong u Shah, ka Sorkar Jylla ka aiti ruh ïa ka dorkhas ha kaba ka mat halor ka jingdawa ban pyntreikam ïa ka ILP hapoh ka Jylla la kynthup lang nalor kiwei-kiwei ki mat jingdawa," u la ong.
U Myntri Rangbah u la ïathuh ruh ba ka 17 tarik Nailar, 2022, ka North-East Students’ Organisation (NESO) lem bad kiwei-kiwei ki kynhun seng ki la pynlong ïa ka jingshong kyllaiñ mungor ha Shillong kum ka jingpyrshah halor ka jingpyntreikam ïa ka CAA, ha kajuh ka por ban pynsawa ïa ka sur jingdawa na bynta ka jingpyntreikam ïa ka ILP hapoh ka Jylla.
U la ong ruh ba hadien ba la phah ïa ka rai ba la mynjur da ka ïingdorbar ha u snem 2019, ka Sorkar ka la leit mih sha ka tnad kam pohïing ka Sorkar Pdeng halor katei ka bynta ha u Naiwieng, 2020.
Shuh shuh u Sangma u la bynrap mynta u snem – 8 tarik Nailar, 2023 ma u lem bad ka Kynhun Myntri jong u ki la ïakynduh ïa u Myntri Rangbahduh ka ri, u Narendra Modi ha New Delhi bad aiti ïa ka dorkhas halor ki mat bapher-bapher ba kynthup ïa ka jingdawa ban pyntreikam ïa ka ILP hapoh ka Jylla.
Ha kawei ka jingjia kaba la jia ha ka miet jong ka 19 tarik mynta u bnai katba ki paidbah nongleit nongwan kiba ju ïaid lyngba ka lynti ïaid kjat kaba don pyrshah ka khyrdop jong kawei ka karkhana shna kali, kyndit-kynsan ki la ïohi ïa ka jingtuid jong ka snam kaba mih na katei ka karkhana ha ka dong Mawarling jong ka shnong Laitkor Mawrie.
Haba ïohi ïa katei, kitei ki paidbah ki la suba ba lehse ka don kaei kaei kaba jia hapoh katei ka karkhana.
Kumta ki la pyntip noh ïa katei ka jingjia sha ki bor pynïaid shnong bad na ka liang ki bor jong ka shnong mar mar ki la wan poi ha katei ka jaka bad ki la lap pynban ïa kawei ka metïap kaba la thiah lyngktar jong uwei u briew uba trei kum u nongap jong katei ka karkhana uba la tip kyrteng kum u Willam Nongrum uba dei na ka shnong Khanduli, West Jaiñtia Hills District.
Na ka liang ki nongïalam shnong ki la pyntip noh ïa katei ka jingjia sha ki bor pulit ka Madanryting Police Station khnang ban pynlong da ka jingtohkit halor katei ka jingjia.
Katba ïa ka metïap jong utei u briew la shimti noh da ki bor pulit ban leh ïa kaba donkam.
Na ka liang ki bor shnong ha ka 20 tarik mynta u bnai ki la ïoh jingtip ba ka jingjia shah pynïap jong utei u briew la suba ba u la shah tied da ki tiar ba nep kum u sdie ne ka wait ha ki bynta jong ka khlieh jong u kat haduh ba ka la pynlong ïa utei u briew ba un khlad noh na kane ka sla pyrthei.
Shuh shuh la ïathuh ruh ba katei ka jingjia la shu antad ba ka la jia ha ka por 8:30 ne 9 baje.
Ki bor shnong ki la ïoh jingtip haduh 11 baje mynmiet bad la ïathuh ruh ba hapoh katei ka karkhana ba jia katei ka jingjia la lap ïa ki bilor kyiad bad ka pliang kaba lah ban long ba ka la don ka jingïadih ïabam hapdeng jong u bad ki paralok hynrei ynda ki la buaid pat, ka lah mih ka jingïakynad bad ka jingbym sngewthuh jingmut hapdeng jong ki.
Na ka liang u Rangbah Shnong ka Laitkor Mawrie, u Bah P Mawrie, u la ïathuh ba utei u briew u la wan poi shongkha hapoh katei ka shnong hynrei katkum ka jingïoh jingtip, utei u briew u khlem ïashong ïasah shuh bad ka lok jong u.
Utei u Rangbah Shnong u la ïathuh ba ka daw kaba la pynlong ban poi shaduh utei u pud lehse ka dei na ka jingïabam ïadih bad ka jingbakla para maki.
“Lehse ka dei na ka daw ka jingïabam ïadih bad ka jingbakla para maki, ngim lah ban ong ïa kata hynrei hadien ba la dep ka jingtohkit bniah na ka liang ka aiñ, lehse kan sa paw", la ong u Rangbah Shnong.
Na ka liang ka Dorbar Shnong ruh ka pynpaw ka jingsngewsih bad ka jingsngewkyndit halor kane ka jingjia namar ka dei ka sien nyngkong hapoh ka shnong ban jia kum katei ka jingjia.
Shuh shuh utei u Rangbah Shnong u la phah ruh ka jingmaham sha baroh ki nongshong shong katei ka thaiñ khamtam sha ki nongai wai ïing ne kiba ai wai dukan ne kiba ai wai ïa ki jaka ki puta ba nangne shakhmat kim dei shuh ban ai wai thurmur khlem da ai jingtip ïa ki bor ka shnong.
U MLA ka United Democratic Party (UDP) na Mookaïaw konstitwensi, u Bah Nujorki Sungoh u la dawa na ka Sorkar ban pynduh noh ïa ka ‘personal interview’ haba thung ïa ki kam Grade-IV khnang ban lait na ka jingjied kaba shu noh shiliang, hynrei na ka liang u Myntri Rangbah u Conrad K Sangma u la ong ba ïa kane donkam ban khmih bha khnang ban wanrah da ka policy kaba biang lang ïa ki nongwad kam.
U Bah Nujorki u la wanrah ïa kane lyngba ka kynta kylli jingkylli ha Ïingdorbar Thawaiñ ha ka sngi Balang.
U la ong ba donkam ban pynduh noh ïa ka personal interview khnang ban lait na ki jingtharai sniew ba kiba shahjied ki dei kiba la leh lyngba ka jingmon lypa (nepotism), bad u la kdew ruh ïa ka rai jong ka Sorkar Pdeng ban pynduh ïa ka personal interview naduh u snem 2016 ha kaba la bud lang ruh da ki 23 tylli ki Jylla bad 8 tylli ki Union Territory ban khanglad ïa ka rukom jied lyngba ka jingmon lypa ïa kiba dei ban ïoh kam.
Na ka liang u Myntri Rangbah u Conrad K Sangma u la ong ba ka Sorkar Jylla ha u snem 2017 ka la thoh sha ka Sorkar Pdeng ba kan pynneh beit ïa ka personal interview.
U la ïathuh ruh ba ki mark ki long 50 haba thoh eksamin bad 50 ha ka personal interview ban rung kam Grade-IV.U Bah Nujorki u la ai nuksa ruh ïa kawei ka jingthungkam Grade-IV ha kaba la pynlong ïa ka personal interview, bad kaba lyngngoh ka long ba uba pyndep ïa tang ka Matrik u ïoh ïa ka kam, katba uba pyndep ïa ka Degree u duh.
U Conrad u la ong ba ka personal interview ka dei kaei kaei kaba ïarap ruh ban tip shuh shuh ïa ka jinglah bad jingtbit jong ki nongwad kam nalor ka eksamin.
Kumta u la ong ba ïa kane ka bynta hap ban khmih bha biang namarba ki don ki jnit ki jnat kiba ïadei bad kane ha kaba ka jingthmu ka long ban shim ïa ka rai kaba bha tam ïa ki samla bad ban ïaid beit ka rukom thungkam kaba long ïaryngkat lang.
Ha kawei pat ka liang, ka Khun Hynñiewtrep National Awakening Movement (KHNAM) kaba la ju dawa ban pynduh ïa ka personal interview haba thungkam Grade-IV, ka la ai ka jingïaroh bad pynpaw ka jingsngewnguh ïa u MLA, Bah Nujorki Sungoh uba la rah ïa ka mat ban pynduh noh ïa ka Personal Interview ha ki kam sorkar Grade IV.“Ka seng naduh ki snem ba la dep ka la dep ban ai jingthoh kiba shai bad kiba shong aiñ sha u CM ban dawa pynduh noh ïa ka personal interview na ki grade B,C bad D jong ki kam sorkar, bad ngi la pynshai ruh ba wat ka sorkar India bad ki 23 tylli ki jylla bad 8 tylli ki UT ha ka ri India ki dep ban pynduh ïa ka personal interview, hynrei haduh mynta ka sorkar ka  sngap jar jar," la ong u Working President ka KHNAM u Bah Thomas Passah ha u kyrwoh.
U la ong ba ka jubab jong u Myntri Rangbah kam pynhun ïa ka seng bad ka khlem pynhun ïa u MLA badonburom Bah Sungoh lane ïa kiwei kiwei ki nongmihkhmat jong ka Ïingdorbar Thawaiñ ka jylla.
Ka KHNAM ka ong ba ka jubab jong u Myntri Rangbah kaba u ai ba 50/50 % la bhah na ka bynta ka Written test bad ka personal interview, ka plie lad bha ïa ki briew ba don ha ka bor ban tuklar lane mushlia ïa ka ïoh kam ïoh jam hok jong ki samla.
U Myntri Rangbah u la ong ruh ba la pynlong ïa ka personal interview ban peit ruh ïa kiwei kiwei ki jingdonkam ha ki candidate, ka jingkylli kaba la dei ban kylli ïa u MR ha ïing Dorbar ka long “kiei kita ki jingdonkam kiba hap ban peit tang lyngba ka personal interview haba thungkam Sweeper lane kiwei kiwei ki kam grade 4?.
Ka jingshisha ka long ba ïa ka personal interview donkam tang ha ki jait kam kiba donkam ban peit ïa ka personality jong u/ka kyrtong.
Halor ka jingong u Myntri Rangbah ba ka don ka jingduhnong bad jingïohnong lada ym don personal interview shuh, ka KHNAM ka la ong ba la dei ban kylli, kiei kita ki jingduhnong lada pynduh noh ïa ka personal interview, namar kumba ngi la thoh sha ka sorkar ngi la batai shai kdar ba lada pynduh ïa ka personal interview ka jingïohnong kan long ba ki badei hok ban ïoh kam kin ïoh, ka por bad pisa jong ka sorkar kin ym sepei, ki samla kiba thep kam kin ïoh jingkyrmen, ki briew ba mlien ban pan pisa ban pynïoh kam kin ym ïohlad shuh.
Ka jingduhnong lada pynduh ïa ka personal interview ka long tang ïa ki badon ha ka bor namar kin ym ïohlad shuh ban leh shiliang lane leh ‘politics’ ïa ka hok ki samla.
Halor ka jingong u MR ba ka sorkar ka dang peit bniah ïa baroh ki bynta (process) jong ka rukom thungkam bad kan shimpor, u Bah Thomas u la ong, “kine baroh ki dei tang ki jubab ban pynjlan ïa kaei kaba la donkam ban leh noh.
Ngi tip shai ba ki bynta kiba donkam ha ka jingthung kam sorkar ka don tang 4 tylli kita ki long, ban pyllait advertisement, ki samla kin pyndap form ban thep kam, ban pynlong ïa ki test bad ban jied napdeng kiba la shahjied.
Ngi sngewthuh balei U MR u kwah ban pyni ba ka kam ka long kaba jrong bad ba khongwaiñ bha namar kam long satia kumta.
Ka KHNAM ka kloi ban ïathir bad u MR halor kane ka mat bad lada u jop u MR ngim ym dawa shuh, hynrei lada ka ïeng ka nia jong ka seng, ka sorkar ka dei ban leh noh mardor ïa kane ka jingthmu babha.
“Ka seng kan sa shim ïa la ki jong ki lad ki lynti ban pyntikna ba ka sorkar kan pynduh noh ïa ka personal interview," la bynrap une u nongïalam ka KHNAM.Ka Lok Sabha ha ka Sngi Balang ka la ai jingmynjur ïa ka aiñ kaba la tip kum ka Constitution (One Hundred and Twenty-eighth Amendment) Bill, 2023, na ka bynta ban ai bhah 33% ïa ki kynthei ha Lok Sabha bad ha ki Ïingdorbar Thawaiñ ki jylla.
Ki la don haduh 454 ngut ki MP kiba la kyrshan ïa katei ka aiñ katba arngut kiwei pat ki MP ki la pyrshah.
Katei ka aiñ rew kaba dei kaba nyngkong tam ban ïoh jingmynjur da ka Lok Sabha ha kane ka Dorbar Kyrpang jong ka Parliament, bad ka dei ruh kaba nyngkong tam ba la mynjur hapoh ka Lok Sabha bathymmai.
Ka jingthmu jong katei ka aiñ rew ka long ban ailad ïa kham bun ki kynthei ba kin long ki nongmihkhmat paidbah bad nongthaw aiñ da kaba ai bhah 33% ki konstitwensi Lok Sabha bad Ïingdorbar Thawaiñ ki jylla na ka bynta jong ki.
U Myntri ka tnat aiñ, u Arjun Ram Meghwal, u la wanrah ïa katei ka aiñ rew ha Lok Sabha ha ka Sngi Ba-ar.
Haba jubab ïa ki jingïatai halor katei ka aiñ rew, u Meghwal u la ong ba un pynthikna ba kane ka aiñ rew kan ym sahkut ha ki jyrwit-jyrwat.
Haba pynshai ïa ki jingartatien ba kan shimpor palat san snem ban pyntreikam ïa katei ka aiñ, u Myntri Korbar Ri u Amit Shah u la ong ba ka jingpyntreikam kan long mar ïa dep lum ïa ka khanasamari bad kumjuh ruh ka jingpynbeit thymmai ïa ki konstitwensi hadien ka ilekshon MP ka ban long ha u snem ban wan.
Ka nongïalam ka seng Congress, ka Sonia Gandhi ka la sdang ïa ka jingïatai na ka liang ki MP kiba don ha ka Liang Pyrshah.
Haba pynpaw ba ka kyrshan ïa katei ka aiñ rew, ka Sonia ka la ong ba dei ban ai bhah lang ïa ki kynthei kiba dei ki Scheduled Caste, Scheduled Tribe, bad Other Backward Classes da kaba pynlong da ka khanasamari (Caste Census).
U MP ka seng Congress, u Rahul Gandhi, u la dawa ba dei ban don ka ‘Caste Census’ bad ka jingpyntreikam ba mardor ïa ka jingai bhah ïa ki kynthei.
Ïa katei kajuh ka aiñ rew yn ïathir bad ïatai hapoh ka Rajya Sabha ha ka Sngi Palei.
U Lamphang ka ïingdorbar thawaiñ ka Jylla u Thomas Sangma ha ka sngi Balang u la ai ïa ka rai ka jong u hapoh ka ïingdorbar ban weng noh (Expunge) ïa ka jingkynnoh u Dr Mukul Sangma ïa u Myntri Rangbah ka Jylla Conrad K Sangma ba u don jingïadei ba ïajan bad u heh nongkhaïi drok na Mizoram na ka mat ïatai ne proceeding jong ka ïingdorbar namar ka jinglong pyrshah ïa ki kyndon aiñ.
Haba pynbna ïa kane ka rai da kaba kdew ruh ïa ki kyndon, u Lamphang u la ong, “Da kaba pyntreikam ïa kine ki kyndon aiñ, nga la weng noh ïa kine ki jingkynnoh ba la pynmih da u Mukul Sangma na ka mat ïatai hapoh ka ïingdorbar namar ki long pyrshah ïa ki kyndon.
"U Lamphang u la pynpaw ba ka ïingdorbar thawaiñ ka Jylla ka dei kaba la tip da baroh ba ka dei ka ïingdorbar ba donburom tam hapoh ka Ri baroh kawei.
Kumta ym dei ha kane ka ïing ban ïakhot kyrteng ne pynmih ïa ki jingkynnoh khlem da lah ban ai ïa ki sakhi satar kiban kyrshan ïa ka jingkynnoh.
“Nga la batai ïa kane ka kam haba kdew ïa ka rule 279a, ki jingkynnoh ki hap ha kane ka rule bad katkum ka rule 304, la aibor ïa u Lamphang ban weng ïa ki jingkren na ka mat, lada mih ki jingartatien, ka rai jong u Lamphang kan dei kaba khatduh bad kumta, nga weng noh ïa ka jingkren u Dr Mukul Sangma kum ka jingpynkheiñ ïa ka rule 279a.
"Kane ka jingpynpaw jong u Lamphang ka la wan ruh hadien ba u Symbud Myntri Rangbah ka jylla u Bah Prestone Tynsong uba dei ruh u in-charge ka Parliamentary Affairs u la kyrpad ban weng noh ïa ki jingkynnoh jong u Mukul pyrshah ïa u Myntri Rangbah ka jylla, kata da kaba kyntu ruh ïa MLA ka Songsak ba un kiar ban pynshongnia lyngba ki dur ki dar.
Katba na ka liang u Mukul Sangma haba pynpaw halor katei ka jingkren u la ong ba u Symbud Myntri Rangbah u la sngewthuh bakla halor ka jingmut jong kane.
“U briew uba ka kyrteng jong u, ka la mih ha ki ‘national media’ u dei u briew uba la shah kynnoh ym uba la shah rai pynrem.
Ngam shym la kynnoh halor kino kino ki kam bymman kiba la leh kumba la pynpaw ha ka dur.
Nga sngew ba ka long kaba donkam ban long kham husiar haba ngi don ha ka kam bad ka bor ba la pynkup katkum ki riti synshar khadar," u la ong.
“Nga la pynpaw ha ka jingkren jong nga ba nga ai jingmut ïa u Myntri Rangbah ka jylla na ka bynta ban kiar ïalade na ka jingdon jingïadei bad kiba kum kine ki briew ïa kiba ym lah satia ban tip ki dei kiei.
Ka shong ha u Myntri Rangbah ban buh ïa ki ha ka jinghusiar, kane ka dei kaba nga ong.
Hynrei mynta balei ba Sorkar ka khuslai bad lynga na ka bynta ban ïada ïa ka," la ong shuh u Mukul.
Haba pynpaw ïa ka jingsngewkhia ba ka kyrteng jong u ka la mih sha ka jingïatai ka bym i donkam, u Myntri Rangbah, Conrad K Sangma u la bthah ïa u Mukul Sangma ban wanrah ïa ki jingshisha halor ka case jong une u briew bad ruh ban sei ki jingshisha halor kane ka case, mynno kane ka case ka jia bad shaei ka la poi.
U nongïalam ka Liang Pyrshah ha Ïingdorbar Thawaiñ, u Bah Ronnie V Lyngdoh u la dawa na ka Sorkar Jylla ban thoh sha ka Sorkar Pdeng ban kyntiew ïa ka North Eastern Indira Gandhi Regional Institute of Health and Medical Sciences (NEIGRIHMS) bad ruh ban thawlad ban ïoh ïa ka jaka sumar kumba long ka All India Medical Institute of Medical Sciences (AIIMS) khnang ba ki lad jingsumar kin kham biang bad kin long ka jingmyntoi ïa ki paidbah ka Jylla.
U Bah Ronnie uba dei u MLA ka Congress na Mylliem konstitwensi u la wanrah ïa kane ha ka kynta kylli jingkylli ha Ïingdorbar Thawaiñ ha ka sngi balai jong ka dorbar synrai ha ka sngi Balang.
Haba wanrah ïa ka jingkylli, u Bah Ronnie u la pynsngew ïa shibun ki jingduna ha ki lad jingsumar katkum ka jingïaid jong ka por mynta ha NEIGRIHMS khamtam ban ïaryngkat kum ka AIIMS kaba don ha kiwei pat ki jaka.
Kumta u la kylli, la ka Sorkar Jylla ka la ïakren ei ei bad ka Sorkar Pdeng ban kyntiew shuh shuh ïa ka NEIGRIHMS kumba long ka AIIMS namarba ki don shibun ki jingeh ban ïoh leit sumar sha AIIMS kaba don ha Guwahati, Assam.
U Bah Ronnie u la ong ba ka jingbym don ka jaka sumar kaba kham biang ka pynlong ruh wat ïa ki doktor ba kin mih noh nangne bad mynta lei lei ba la don ka AIIMS ha Guwahati bad kane kan nang buh jingeh ïa ki paidbah baduk bajynjar ban ïoh ïa ki lad jingsumar shawei pat.
Haba jubab ïa ka jingkylli, ka Myntri ka koit ka khiah ka Kong Ampareen Lyngdoh ka la kubur ba ka jingdon ka jaka sumar kum ka AIIMS ka pynktik jingmut ruh ïa ki nongpang ban leit sha ka jaka sumar.
Ka Kong Ampareen ka la ong ba ka NEIGRIHMS, kum ka jaka sumar kaba long la kajong bad laitluid kaba la seng da ka Sorkar Pdeng katkum ka aiñ jong ka Parliament ha u snem 1987 ka la don ha ka lynti mynta ban nang pynïar ïa ka jingshakri kaba kham bha ha ryngkat ki jingthmu ban pynbha shuh shuh ïa ki tnat jingsumar kum ka radiology bad oncology.
Kane ka Myntri ka la pyntip ha Ïingdorbar ba ka don ruh ka jingïakren bad u Myntri Rangbah ka Jylla u Conrad K Sangma na ka bynta ban pynkhreh ïa ka jingthoh kaba long ka jingtyrwa ka ban sa phah sha ka tnat ka koit ka khiah ka Sorkar Pdeng na ka bynta ban tei ïa ka jaka sumar ha Meghalaya kaba long kum ka AIIMS.Na ka liang u Bah Ronnie u la pynpaw biang halor ka jingdonkam ban don ka jaka sumar kaba biang ki tiar ki tar khamtam kum ka AIIMS kaba ym dei tang ka kyrteng, hynrei ka don ki lad jingsumar ban myntoi ki paidbah.
U la ong ba lada ka Sorkar ka thoh sha ka Sorkar Pdeng ban kyntiew shuh shuh ïa ka NEIGRIHMS ki doktor ruh kin neh bad ym da donkam eh ban pynlut bun na ka liang ka Sorkar Pdeng ha ka liang ka pisa tyngka namar ka dei ka jaka sumar kaba la don lypa.
Une u MLA ka Congress na Mylliem u la ong ba ki jaka sumar ha Meghalaya ki duna ha bun ki liang kumba ka long mynta kum ka endocrinology, nephrology kaba don bad ka dialysis unit, gastrology-enterology, plastic surgery, burns units, bad nuclear sciences.
Kumta u la banjur ban don ki lad jingsumar kiba biang kiba dei jong ka Sorkar namar kane kan ïarap shikatdei eh ban pynduna ïa ka jinglut jingsep jong ïa ki longïing kiba duna ka ïoh ka kot bad ki nongshong shnong ka Jylla.
U MLA ka Congress na Umsning Dr Celestine Lyngdoh u la pynpaw ïa ka jingsngewkhia ba wat hadien 15 snem ba la dep ban ïoh ei ka jaka hynrei na ka liang jong ka Sorkar kam pat lah satia ban ker ne pynïeng païa kum ka dak ban buh ïa u pud u sam.
Ïa kane u MLA ka Umsning u la pynpaw haba wanrah ka jingkylli ha ki kynta kylli jingkylli hapoh ka ïingdorbar ha ka Sngi Ba-ar, ha kaba u la pynpaw ïa ka jingsngewkhia halor ka jingpynslem ïa ka jingker bad ka jingtei ïa ka Building jong ka Patharkhmah Civil Sub-Division.
U Dr Celestine u la ong ba ïa ka jaka la ai sngewbha sha ka Sorkar da ki shnong ha ka por ba ka Patharkhmah ka dang dei tang ka Administrative Unit, hynrei wat hadien 15 snem ba la leit, ym pat don uwei ruh u païa ba la pynïeng da ka Sorkar Jylla.
“Ka jingbym shimkhia ka sorkar jylla, ka la wanrah ïa ka jingshah kyntur pud jong kane ka jaka, kaba la nangrit nangrit katba nangmih ki sngi, kumta ka sorkar ka dei ban shimkhia ban shu pynïeng shwa tang ki païa lada kam pat lah ban ker kynroh sawdong ïa ka jaka," u la ong.
Shuh shuh na ka liang une u MLA ka Umsning u la pyntip ruh hapoh ka ïingdorbar ba ki ophisar ba dei khmih ïa ka Patharkhmah Civil Sub-Division ki leit treikam tang ar sien ha ka shi taïew.
“Namar kata, nga kyrpad ïa ka Sorkar ban pynthikna ha kaban tei noh kham kloi ïa ki jingker bad ïa ka building na ka bynta ka Civil Sub Division," u la ong.
Haba jubab, u Myntri ka tnat General Administration u Rakkam A Sangma u la ïathuh ba ka jaka ba la ai sngewbha sha ka Sorkar ban tei ïa ka building jong ka Civil Sub Division ka long kaba heh haduh 11.864 akar bad pyntip ba ïa mynta kane ka Sub Division ka dang treikam shipor na ka shlem treikam u SDO ka tnat PHE.Ka sorkar jylla ka la ai syrnod (Certificate) dalade ïalade ba ka la don ka jingkiew na ka 2 sha ka 70 ngut ki khynnah skul kiba la sdang ban shong da ki bos ba ka la pynkhreh kum shi bynta ban pynduna ïa ka dheng kali ha ka nongbah.
Hynrei, na ka liang ka Meghalaya High Court ha ka Sngi Balang ka la kynthoh ba kane ka jingai syrnod kam don jingmut namar haba la peit bniah, ki lah ban don palat 50,000 ngut ki khynnah skul tang ha Shillong.
“Katkum ka kaiphod ba la ai ha ka 22 tarik Nailar, 2023, la pyni ba 70 ngut ki khynnah skul ha ka nongbah ki la pyndonkam da ki bos ba la pynbiang da ka sorkar.
Watla ka sorkar ka ai syrnod dalade ïalade da kaba ong ba ka jingdon ki khynnah kiba pyndonkam da ki bos ka la kiew na ka 2 sha ka 70 ngut, hynrei kane kam don jingmut shisien ba la sngewthuh ba ka jingdon ki khynnah skul ha kane ka nongbah ka lah ban tam ïa ka 50,000 ngut," la ong ka High Court.
Katei ka jingkynthoh ka High Court ka la long ha ka por ba ka bishar ïa ka mukotduma kaba ïadei bad ka jingkhapngiah bad ka dheng kali ha Shillong.
“Ha kiba bun ki bynta, ka ïingbishar ka la pynpaw ïa ka jingsngewkhia ym tang namar ba ka jinglong jingman ka long kaba ishyrkhei, hynrei wat ka sorkar jylla kam i don ka jingkwah ban leh eiei halor kane ka mat.
Ka dheng kali ha Shillong, lehse, ka dei kaba wan nyngkong eh," la ong ka High Court.
La palat shi snem, ka High Court ka la kdew ba ki la don ki jingïalang, la ai ki kaiphod bad la ai jingmut ruh ban pyntreikam ïa ki katto katne ki sienjam, hynrei kam pat don ka jingkylla.
Ka la ong ruh ba ka jingeh ka la nang sniew man la ka sngi.
“Lada hap ban shong liengsuiñ na Umroi ne Guwahati, hap ban buh por lypa palat shi kynta tang ban lait na ka dheng kali ha Shillong.
Ha ka por mynsngi hadien ba la wai skul, ka don ka jingsahkut kaba jur ki kali.
Ka jinglong jingman ka kham biang hadien kata, hynrei ynda la dap 5 baje janmiet, ka la long biang kumjuh," la kdew ka High Court.
Ka la ong ruh ba watla ka sorkar ka la pynkhreh ïa ka kaiphod ba la ïoh na kawei ka shlem kaba nabar ri, bad hadien ba ka High Court ka la tuklar, la kyrpad ïa ka IIM Shillong ban ïarap ban peit halor kane bad ka la don ruh ka jingïalang ba la pynlong, hynrei kam pat shym la don satia kano kano ka jingmih.
“Kaba kham sniew ka long ba ki nongdie dukan ki la tur sha ki surok kaba buh jingeh ïa ki nongleit nongwan kiba ïaid kjat, bad namarkata, ki hap ban ïa ïaid lang bad ki kali ha surok.
Na ka bynta kiba la rangbah bad kiba don jingduna ha ki dkhot met, ki surok ha Shillong ki long ka jingma ïa ka jingim briew," la ong ka High Court.
Wat hapdeng kine kiei-kiei, ka High Court ka la ong ba ka sorkar ka leh ba ka jinglong jingman ka biang beit thik.
Ha ka jingshisha, ka High Court ka la ong ba shisien ba ka ïingbishar ka la kyntu ïa ka sorkar ban leh eiei halor ki jingeh, la khmih lynti ba ka sorkar kan shim ïa ki sienjam kiba donkam.
“Kaba sngewsih pat ka long ba ka sorkar ka la jied ban ym leh eiei ha kaba ïadei bad ka jingpynkylluid ïa ka jingkhapngiah ha sor Shillong da kaba pynïaid bha ïa ki kali lane ban buh ïa ki surok ‘one-way’ lane ban weng ïa ki nongdie jingdie bad kiwei ki bym dei satia ban don ha ki surok lane ki lynti ïaid.
Ka long kaba shai ba ka sorkar kam don satia ïa ka mon bad ka jingïalam," la ong ka High Court.
Shuh shuh ka la ong ba ka sorkar kan leh ïa kaba dei lada ka lah ban khang ïa kito kiba tur sha surok bad kiba la klun ïa ki lynti ïaid kjat (footpath) lane ban pynshong noh ïa ki shawei khnang ba ïa ki surok bad lynti ïaid kjat yn lah ban pyndonkam tang ban ïaid kali bad ïaid briew.
U MLA ka Congress na Mylliem uba dei ruh u nongïalam ka Liang Pyrshah, u Bah Ronnie V Lyngdoh u la buh jingkylli ïa ka Sorkar halor ka jingbym don ki de-addiction centre lane ki jaka ban pynkhuid ïa kiba kyrni ha u drok, bad na ka liang ka Sorkar ka la kular ban buh 5 tylli ki de-addiction centre ha kaba yn peit lang ruh na ka bynta ki kynthei.
U Bah Ronnie u la wanrah ïa kane ha ka kynta jingkylli ha ka sngi balai jong ka dorbar synrai ha ka sngi Balang ha Ïingdorbar Thawaiñ.
U Bah Ronnie u la ong ba ban pynbeit ne pynbha pat ïa kiba ngop ne kyrni ha u drok, donkam ban pynkhuid shwa na ka met jong ki bad hangta yn sa lah ban ïalam ïa ki sha ka jaka ka ban pynbeit biang ïa ki (rehabilitation centre).
Ka Myntri ka koit ka khiah ka Kong Ampareen Lyngdoh, haba ai jubab, ka la ïathuh ba ka Sorkar kan buh 5 tylli ki de-addiction centre ha Jylla baroh kawei.
Halor ka jingkylli u MLA ka Mawlai u Bah Brightstarwell Marbaniang, ka Kong Ampareen ka la ong ba ïa kine ki de-addiction centre yn bei hi da ka Sorkar, bad ka la ong ba ki don ruh ki jaka kiba la don lypa kiba pynïaid da ki kynhun shimet kum ka SANKER kiba yn kyrshan lyngba ka projek kaba tip kum ka Drug Reduction Elimination and Action Mission (DREAM) kaba peit ba khmih da ka tnat Social Welfare kaba ka thong ka long ban buh ïa ki de-addiction centre ha kylleng ka Jylla bad ka don ruh ka jingphaikhmat ban buh ïa ka De-addiction centre na ka bynta ki kynthei namar ym pat don tang kawei ruh haduh mynta.
Na ka liang u MLA ka Mawlai u la kyrpad ruh ban buh kawei ka de-addiction centre ha Mawlai namar ka dei kawei na ki jaka jong kiba kyrni ha u drok.
Tang hadien shi sngi ba la bret ïa i khyllung ba dang shu kha ha ka kali kit ñiut ka shnong Mawpat, ki pulit ki la kem noh ïa ar ngut ki briew ba kynthup ïa ka samla lud ryngkat bad u samla shynrang.
Ka jinglap bad ïoh kem noh jong ki pulit ïa kitei ki ar ngut, ka la wan hadien ba na ka liang ka shnong ka la shim khia bad pynlong ka jingtohkit tang mar ïa tip halor ka jinglap ïa i khyllung ba dang shu kha na ka kali kit ñiut hapoh ka shnong.
Lyngba ka jingshim khia jong ka shnong bad trei shitom ban wad ïa ki briew ba donkti, la ong ba ha ka step sngi Balang, kane ka samla lud kaba dang hapoh ka 18 snem ka rta, ka la wan mih shakhmat ban phla halor ka kam ba ka la leh.
La ong ka kmie jong itei i khunlung ka dei kaba dang don hapoh jong ka 18 snem ka rta bad ki shong bad sahwai ha kawei ka ïing ha Mawpat, katba u kpa jong itei i khunlung u dei na ka shnong Rymbai uba shu wan trei wan ktah ha Mawpat.
Hadien ka khubor jong ka jinglap ïa i khunlung ba dang shu kha ka la saphriang, ka kmie jong ine i khunlung da ka jingsngewsih bad jingsngewthuh ïa ka jingleh bakla lajong, ka la leit ban phla ha ki trai ïing, ha kaba ki la pyntip kylla sha ka Dorbar Shnong.
Ka Dorbar Shnong ryngkat bad u Rangbah Shnong, ki la aiti noh ïa kitei ar ngut sha ki pulit ba kin pynlong ïa ka jingtohkit.
Ka MP ka NPP na Tura, ka Agatha K Sangma, ha ka Sngi Balang ka la pynpaw ïa ka jingkyrshan ïa ka aiñ rew kaba thmu ban ai bhah 33% ïa ki kynthei ha ki Ïingdorbar Thawaiñ kum ka Lok Sabha bad ki jylla.
Haba ai jingkren ha Lok Sabha, ka Agatha ka la pynpaw ka jingsngewnguh ïa ka sorkar u Narendra Modi kaba la wanrah ïa ka aiñ rew ba la tip kum ka Constitution (One Hundred and Twenty-eighth Amendment) Bill, 2023, na ka bynta ban ai bhah ïa ki kynthei ha Lok Sabha bad ha ki ïingdorbar thawaiñ ki jylla.
Haba pynpaw balei la donkam ban wanrah ïa katei ka aiñ, ka Agatha ka la ong, ba ka India ka don ha ka kyrdan kaba 140 napdeng ki 186 tylli ki ri, ha ka jingdon ki kynthei kum ki nongmihkhmat paidbah ha Parliament.
Ka la ong ba ka India ka don 15.1% ki kynthei kum ki MP ha Lok Sabha bad tang kumba 13.8% ha Rajya Sabha.
Ka la kdew ruh ba wat ka jylla Meghalaya kaba ki nongshong shnong ki shim jait na ka kmie, ki don tang lai ngut ki kynthei kiba dei ki MLA.Ka la ong ruh ba na ka thaiñ shatei lam mihngi, ki la don tang saw ngut ki kynthei kum ki MP.Ka kynhun ki ‘thei ïalehkai phutbol U-17 jong ka Saiden Secondary School ka la nang jan ban jam sha ka quarter final ha ka lympung ïalehkai 63rd National Level Subroto Cup 2023, hadien ba ka bteng ïa ka jingjop kaba ar ha nongbah Delhi.
Kane ka la wan urlong hadien ba ka lah ban pynliem sa ïa ka Kendriya Vidyalaya Sangathan (KVS) da 4-0 kol ha ka sngi Thohdieng ha Tejas Football Ground kaba ha nongbah Delhi.
Ka Imaïa Shylla ka la thep ar kol, katba ïa ki shi kol la thep da ka Daïamon Makroh bad ka Eiladki Ksoo na ka bynta ban pynlong ïa ka Saiden ban bat ïa ka kyrdan ba hakhlieh jong ka Pool-G da kaba kamai 6 point na ki ar sien ïakhun.
Hadien ba ka la lah ban pynliem noh ïa ka kynhun kaba na Goa da 2-0 kol ha ka sngi Balang, kane ka kynhun ïalehkai kaba la mihkhmat ïa ka Jylla ha katei ka kyrdan, ka la ïakhun tyngeh naduh kaba sdang ha kaba ka la ïoh ban pynkhih jar nyng-kong eh lyngba ka Daïamon ha ka minit kaba 17.
Hadien katto katne por kane ka kynhun hapoh ka jingïalam u Bah Sumarlang Swer (coach) ka la ïoh thep ïa ka kol ba ar lyngba ka Imaïa ha ka minit kaba 22.
Kane ka ‘thei ïalehkai shakhmat ka la pynbud biang ïa ka kol ba ar ha ka mint kaba 30 na ka bynta ban pynlong ïa ka Saiden ban tam da 3-0 kol haduh kaba kut jong ka kylla step.
Hadien katto katne por ba la bteng biang ïa ka jingïakhun jong ka kylla miet, ka Saiden ka la thep biang ïa ka kol kaba saw lyngba ka Eiladki ha ka minit kaba 52.
Wat la ka KVS ka la pyrshang ban ïakhun tyngeh, hynrei kam shym la lah ban pynphai bad ka la mad ïa ka jingshah rem kaba nyngkong namar kane ka kynhun ka la jop da 4-0 kol ïa ka Uttarakhand ha ka jingïakhun kaba nyngkong ha ka sngi Balang.
Kumba ka paw ka Uttarakhand ka dangdei ka kynhun kaba dangïai sah ha ka kyrdan ba shatrai ha kane ka Pool-G bad khlem pat kamai point namar hynne ka sngi ka la shah rem sa ha ka Goa da 3-0 kol.
Te kumta ka Saiden ka donkam ban jop lane ban shu pynïakhaid ha ka jingïakhun kaba lai bad kaba khatduh jong kane ka Pool pyrshah ïa ka Uttarakhand ha ka sngi Thohdieng ha ka por 7 baje mynstep ha kajuh ka madan khnang ban jam sha ka quarter final.
U MLA ka Voice of the People Party (VPP), Bah Ardent M.Basa-ïawmoit ha ka Sngi Balang u la ong ba ki paidbah ki khmih lynti ba ka Meghalaya hadien ba la ïoh ïa ka Jylla lajong kan shah synshar ha ki Lyngdoh, Sangma, Marbaniang, Kharkongor bad kiwei-kiwei hynrei ka la shah synshar pynban ha ki Kumar.
Haba ai jingkren hapoh ïingdorbar thawaiñ lyngba ka ‘Short Dura-tion Discussion’ halor ka jingshah thung ka A.Ali kum ka Secretary ka Meghalaya State Council for Technical Education (MSCTE), u Bah Basaïawmoit u la ong ba ki briew ki ïakren ba ki phareng ki la synshar ïa ki paidbah bad la pynbor ïa ki ban mynjur hapoh ka jingsynshar ka India.
“Mynta hadien ba ngi la ïoh ïa ka Jylla lajong, ngin don ka jingkhmih lynti ba ngin shah synshar ha ki Lyngdoh, Sangma, Marbaniang, Kharkongor bad kiwei-kiwei.
Hynrei, kaba sniewbok ka long ba ngi la shah synshar ha ki Kumar," u la ong.
Haba kynnoh ba ka jingthung ïa ka A.Ali kam long katkum ki kyndon bad ka long kaba bakla, u Bah Basaïawmoit u la ong ba ka jingmynjur jong ka Kynhun Myntri haba ïadei bad ka jingthung ïa ka A.Ali ka long ka jingleh bym hok kaba khraw ïa kito ki nonghikai kiba hikai ha ki Polytechnic bapher-bapher.
“Kumno kane ka briew ka lah ban poi sha ka kyrdan Additional Director.
Kam dei ban poi lymda ka ïoh ïa ka jingshah liang na ka Sorkar.
Te balei kane ka jingshah liang na ka tnad pule-puthi, balei kane ka jingleh kyrpang sha kawei ka briew.
Nga sngew ba kane ka mat ba nga pynsngew ka long kaba donkam ïa ka Sorkar ban pyrkhat biang ïa ka rai," u la ong.
Haba ban biang ba ka Sorkar kan pyrkhat (biang) halor katei ka rai, u la bynrap ba wat la ka long kaba donkam ban burom ïa kiba nabar Jylla hynrei ka Sorkar nyngkong ka dei ba burom shuwa ïa ki briew lajong.
“Nga pyrshah jur ïa ka rai ka Sorkar ban thung ïa kane ka briew kum ka Secretary ka MSCTE," la ong u Bah Bsaïawmoit.
Haba jubab ïa katei ka bynta, u Myntri ka tnad pule-puthi ka Sorkar Jylla, u Rakkam A.Sangma, u la kyntait ïa kitei ki jingkynnoh bad pynshai ba ka jingthung ïa ka A.Ali kum ka Secretary ka MSCTE kam long pyrshah ïa kino-kino ki kyndon ne rukom.
Haba kdew ba ka Sorkar ka la shim ïa katei ka sienjam da kaba pynleit jingmut ïa ka jingshemphang ha ka kam bad ka jingtbit jong ka Ali, u Myntri u la ong ba ka long kaba donkam ban khmih ïa katei ka bynta naba ka Sorkar ka kwah ban ai da kaba paka sha ki paidbah.
U la ong ruh ba ka jingïalang ka Kynhun Myntri ha ka 25 tarik Nailar ka la mynjur ban thung kam biang ïa ki ophisar hadien ba ki la shongthait katkum ka ‘Office Order’ jong u snem 2008.
Shuh shuh u Myntri u la bynrap, “Ka long kaba donkam ban ïohi jngai ïa kane, ka jingshemphang ha ka kam ka donkam bad ngi hap ban ai ïa kaba paka tam (kaba ngi don) na bynta ki nongshong shnong ka Jylla bad ka Ri.
".
Ka West Jaiñtia Hills District Cricket Association ka la jop sa shi wiket ïa ka East Khasi Hills Cricket Association ha ka Zone 1 (Group-B) jong ka U-19 Boys Inter District Cricket Tournament ba la pynïaid da ka Meghalaya Cricket Association.
Ha kawei pat ka jingïakhun hapdeng ka Tura DCA bad ka North Garo Hills DCA ha ka Zone 2, la hap ban pynsangeh ha Salpara, Mendipathar khlem da ïoh ban kawang bol.
Ha katei ka jingïakhun kaba la long ha madan Umbuda kaba ha Nongpoh, ïa ka jingïalehkai la hap ban pynhiar sha ki 25 over ha baroh arliang.
Ka EKH kaba la jop ïa ka kynting pisa ka la shimti ban tied nyng-kong ha kaba ka la kamai 132 run bad shah pynkhyllem baroh ki nongtied.
Ha kaba nyngkong kane ka kynhun ka la ïakynduh jingeh na ka daw ka jingshah pynhap wiket noh ki lai ngut ki nongtied kiba kynsai na ka bynta 30 run.
Hynrei lyngba ka jingïalehkai bha u Nangsan Kynter (14) bad u Daulabiang Shangpliang (35) kaba la pynlong ïa ka EKH ban kynjoh sha ka 100 run.
Hadien ka jingshah pynhap lai wiket na ka bynta ki 5 run, ka EKH ka la ïakhun tyngeh ban kynjoh 107/8.
Ka jinglah ban ïalehkai bha u Jentizen Marpna, uba la lah ban tied 16 run (not out) na ki 11 bol, ka la pynlong ïa katei ka kynhun ban kamai 132 run.
U Namewanki Pakynteiñ u la khur 3/20 bd u Byforcestar Dhar u la ïoh 2/25.
Haba wan beh ïa ka thong, ka West Jaiñtia Hills ha kaba nyngkong ka la kamai 30/3 hashwa ki 47 run ba la ïatied lang hapdeng u Chwamiki Ryngkhlem (18) bad u Namewanki (19).
Ka EKH ka la ïakhun tyngeh ban pynhap wiket hahwa ba u Marconi Phawa un tied 33 run na ki 30 bol (2x4s, 3x6s), kaba la pynlong ïa ka WJH ban kynjoh sha ki 100.
Hynrei u Marconi um shym la lah ban shah slem ha kaba u la shah pynhap wiket noh ha kaba ka WJH ka la ïoh 116 run, bad sa tang 17 run ban khur ïa ka jingjop ha ki 3.2 over.
Katei ka thong ban kynjoh kam shym la don jingeh eiei ïa ka WJH, ha kaba u Riata Challam u la ïoh ban khyrwit ïa ki ar tylli ki ‘four’ bad um shym la shah pynkhyllem na ka bynta ban tied 14 run na ki 22, katba u Stellify N.Sten u la ïoh 2 run na ki 4 bol na ka bynta ban jop da shi wiket.
Ki nongkawang bol ka EKH kiba la lah ban pynhap wiket ki long u Damechwa Khongsngi (3/11), Despenly Syiemlieh (2/32) bad u Daulabiang (2/34).
Ka jingïalehkai ha ka sngi Thohdieng ha ka Zone 1 (Group-A) kan long hapdeng ka Shillong Cricket Association A pyrshah ïa ka Ri-Bhoi DCA, katba ka South Garo Hills DCA ïa ka North Garo Hills DCA ha ka Zone 2.
U MLA ka Liang Pyrshah na Nongkrem, Bah Ardent M Basaïawmoit u la buh jingkylli ba aïu ka Sorkar Jylla ka la leh halor ka jingkren ai ding bad maham jong ki nongïalam ka Karbi Student’s Association (KSA) ba kan jia kumba jia ha Manipur lada ki duh ïa ka jaka.
U Bah Ardent uba dei ruh u President ka Voice of the People Party (VPP) u la buh kane ka jingkylli lyngba ka mat ïatai ha ka ‘Zero Hour’ kaba u la wanrah ha ka sngi Balang hapoh ka ïingdorbar.
U Bah Ardent M u la ong, hato ka Sorkar ka la leh aïu hadien ba la ïohi ïa ka jingkynthoh bad hato ka la ïakren ne em bad ki bor Sorkar na Assam ban pynthikna ba ka shongsuk ka shongsaiñ kan neh ha khappud.
Shuh shuh une u MLA ka Nongkrem u la ong ba kane ka rukom kren jong ki nongïalam ka KSA ka long kumba ai ding ban ïakynad bad bynrap ba kane ka jingkren ka lah ban wanrah ka jingshah ktah ha ka suk ka saiñ ha khappud ka Assam bad Meghalaya, ha kaba u la kdew ruh ïa ki kyndon aiñ kiba lah ban shah pynshitom haba pynmih ïa ki jingkren pynshit.
Haba jubab, na ka liang u Myntri Rangbah ka Jylla u Conrad K Sangma u la ong ba ïa kane ka jingkren jong ka KSA wat u Myntri jong ka Sorkar Assam uba dei ruh u Chairman ka Regional Committee, u Pijush Hazarika um ïahap satia.
U Conrad u la ong ba ïa mynta la pynjur ka jingpeitngor ha ka thaiñ khappud kaba don ha Khanduli, bad la pynkhlaiñ ïa ka jingïaid pahara ha ka thaiñ ban ïada na kano-kano ka jingjia pynkheiñ aiñ kaba ktah ïa ka shong suk shongsaiñ.
U la ong ba ha ka jingwan jong u Myntri Rangbah ka Assam bad u CEM ka Karbi Anglong Autonomous Council sha Shillong dang shen, la ïasyllok halor kane ka phang ka ban rah pat ha ka jingïakren pynbeit pud ka ban long ha u Risaw ban wan ban shim ïa ka rai kumno ban ïaid shakhmat, bad hadien kata yn leit ruh ban ïakynduh ïa ki paidbah ha ka thaiñ khappud.
Ka shi kol ba la thep shwa ban wai da u Sunil Chhetri lyngba ka penalty ka la biang pura ïa ka kynhun ïalehkai phutbol ka ri India ban pynliem noh ïa ka Bangladesh da 1-0 kol ha ka jingïalehkai jong ka Group-A jong ka 19th Asian Games kaba la long ha ka sngi Palei ha Hangzhou.
Lyngba kane ka jingjop ka la pynlong ïa ka India ban don ha ka thup ka jingïaknieh bad kane kan shong ha ka jingïakhun kaba khatduh pyrshah ïa ka Myanmar ka ban long ha ka 24 tarik mynta u bnai.
Hadien ka jingshah rem ha ka China ha ka jingïakhun kaba nyngkong, kane ka kynhun hapoh ka jingïalam u Igor Stimac ka la pyrshang ban iakhun tyngeh naduh kaba sdang pyrshah ïa ka Bangladesh.
Hapdeng kane ka jingïakhun baroh ar kynhun kim shym la lah ban thep kol haduh kaba kut jong ka kylla step.
Hadien ba la bteng ïa ka jingïakhun jong ka kylla miet baroh ar liang mamla kim shym la kheiñ sting ban pyrshang ïa la ki kabu ksiar ba ki la ïoh, hynrei kim shym la lah ban pynurlong na ka  daw ba baroh ar liang ki nongapkol ki la ïashan tyngeh ban kyrda na ka jingshah thep.
Hashwa ban kut artad ka jingïalehkai, u Bryce Miranda u la shah pynur hapoh box ha u rangïalehkai ‘dien ka Bangladesh u Rahmat Mia.
Dei hangne ba ka India ka la ïoh ïa ka penalty ha kaba utei u kapten ka kynhun (Sunil Chhetri) um shym la pynlehnohei ïa katei ka kabu ksiar ha ka minit kaba 85 bad ban khur syndon ïa ka jingjop kaba nyngkong ha kane ka lympung.
Haba phai sha ka jingïakhun jong ki kynthei, ka India ka la mad ïa ka jingshah rem kaba nyngkong jong ka Group-B ha ka Chinese Taipei da 2-1 kol ha Hangzhou.
Ka Bataw YWSC ka la khur jingjop, katba ka Rymbai Pohskur SC bad ka Chiehruphi SYWSC ki la ïakhaid ha ka lympung ïalehkai 1st Division Football Tournament ba la pynïaid da ka East Jaiñtia Hills District Football Association.
Ïa kane ka lympung la pynlong ha madan Artificial Turf kaba don ha Diengshynrum, Khliehriat ha ka sngi Palei.
Ha ka jingïakhun kaba nyngkong, ka Rymbai Pohskur SC bad ka Chiehruphi SYWSC ki la ïakhaid da mar 1-1 kol.
Ïa ka kol jong ka Rymbai Pohskur la thep da u Lamphrang Dkhar ha ka minit kaba 44, hynrei ka Chiehruphi ka la pynphai kylla lyngba u Sao Bareh ha ka minit kaba 71.
Haba phai sha ka jingïakhun kaba bud, ka Bataw YWSC ka la pynliem ïa ka Lumputhoi SC da 2-0 kol.
Ïa kine la thep da u Seibor Suchiang ha ka minit kaba 62 bad u Marbudki Suchiang ha ka minit kaba 85.
Ka lympung ïalehkai 1st Division Football Tournament ba la pynïaid da ka Saipung Block Sports Association (SBSA) ka la jam shaphrang ha madan Lamyrsiang.
Ha ka jingïakhun kaba la long ha ka sngi Palei, ka Lelad SC ka la pynliem ïa ka Mokhain SC da 2-1 kol.
Ïa ki kol jong ka Lelad la thep da u Pynskhem Dhar ha ka minit kaba 31 bad u Me-e Rupon ha ka minit kaba 53.
Katba ka Mokhain ka la ïoh ei shi kol na ka daw ka jingbakla thep hi da uwei na ki rangïalehkai ka Lelad.
Ha ka jingïakhun kaba bud, ka Pala SC la pynliem ïa ka Risingstar FC da 3-0.
Ïa kine la thep da u Chipson Dkhar haka minit kaba 9, Seven Pakem (18) bad u Bren Dkhar (42).
Ha ka jingïakhun kaba khatduh, ka Daistong SC ka la pynliem ïa ka Sohïong FC lyngba ka shi kol ba la thep da u Dame Tariang ha ka minit kaba 60.
Ka Rymbai Shkenshynriah FC ka la rung sha ka semi final jong ka lympung ïalehkai (L) Kesilroy Pala Invitation Football Tournament ba la pynïaid da ka West Jaiñtia District Sports Association (WJDSA).
Kane ka la wan urlong hadien ba ka lah pynliem noh ïa ka Mihmyntdi FC da 3-1 kol ha ka quarter final kaba ar kaba la long ha madan Kiang Nangbah Stadium Ladthadlaboh, Jowai ha ka sngi Palei.
Ïa ki kol jong ka Rymbai Shkenshynriah la thep da u Sheen Sohktung ha ka minit kaba 14 & 80 bad u Nickle Bina ha ka minit kaba 86.
Katba ka shi kol jong ka Mihmyntdu la thep da u Wailad Shylla ha ka minit kaba 47.
Ha ka sngi Thohdieng, ka jingïakhun quarter final kaba lai kan long hapdeng ka Mukhla FC pyrshah ïa ka Ïalong FC ha ka por 2 baje janmiet.
Ka jingpynkhreh ïa ka marathon ba la tip kum ka 2nd Sohra International Half Marathon ka la long kaba seisoh ha kaba ka jingpynrung kyrteng ki nongïashim bynta lyngba ka online bad offline ki la don haduh 3975 ngut bad ka long haduh san shah na u snem ba la dep.
Ïa kane ka jingïakop mareh kaba kynthup naduh ka Elite 21k, Meghalayan 10k, Run For Fun 5k bad ka Veteran Above 55 yrs ka ban long ha ka 30 tarik mynta u bnai naduh Laitsohpliah sha Sohra haduh Mawsmai, yn pynlong da ka Meghalaya State Olympic Association (MSOA) ha ryngkat ka jingïatrei lang bad ka tnad ïalehkai ka Sorkar Jylla.
“Ngi sngewkmen ba mynta u snem ki la don kham bun ki nongïashim bynta kiba la wan ai kyrteng lyngba ka online bad offline ban ïashim bynta ha ka Sohra International Half Marathon.
Kiba kham bun ki dei na Sohra kiba la pynrung kyrteng na ka bynta ka Run For Fun 5k kaba la kot shaduh 2500 ngut na ki 13 tylli ki skul," la pynpaw u General Secretary ka MSOA u Bah Finely Pariat haba ïakren bad ki nongthoh khubor ha ka Sngi Palei.
Ha kane ka sien ba ar ka MSOA kan pynlut haduh T.1,270,000 kynthup ruh ïa baroh ki khusnam na ka bynta ki nongjop.
“Ka jingsam ïa ki sopti T-Shirt na ka bynta kiba sah ha Shillong kan long naduh ka 26 tarik ha SSA Stadium ha Polo naduh 1 baje haduh 5 baje janmiet.
Katba na ka bynta kiba ha Sohra ka MSOA kan sa leit ai hi sha Sohra.
"“Haduh mynta ki don tang 6 ngut ki nongmareh kiba nabar ri, baroh ki dei na Kenya lem bad ki nongmareh kiba na kylleng jong ka ri India.
Na ka liang ka MSOA ka la pynkhreh ïa ki kali ki ban kit ïa ki nongïashim bynta kiba na ka nongbah Shillong ban leit sha Sohra ha kaba ki kali kin mih na IGP ha ka por 5 baje ha ka step jong ka 30 tarik," u la bynrap.
Wat la ha u snem ba la dep ki la don tang kumba 700 ngut ki nongwan ïashim bynta, hynrei mynta u snem ki la nang bun ki nongïashim bynta ha kane ka kynti.
Ha kawei pat ka liang u Working President ka MSOA u Bah John F.Kharshiing u la pynpaw ka jingai khublei ïa ka Sorkar Jylla lyngba ka tnat ïalehkai kaba la ai jingkyrshan na kane ka marathon ha ka sien kaba ar.
“Ngi kyrmen ba ngin dang lah ban ïai bteng ïa kane ka marathon na uwei u snem sha uwei pat khnang ban ïoh ïa ka met kaba koit ba khiah bad ha kajuh ka por ban kyntiew ïa ki kam jngohkai hapoh ka Jylla.
".
U MLA ka Nongkrem konstitwensi, u Bah Ardent Miller Basaïawmoit, uba long ruh u President ka Voice of the People Party (VPP), haba kren hapoh Ïingdorbar Thawaiñ ha ka 20 tarik Nailur, 2023, u la kynthoh da kaba ong ba ha wat la ka jingkhmih lynti ka long ban shah synshar ha ki briew kiba dei na ka Kur Lyngdoh, Sangma, Marbañiang, Kharkongor bad kiwei, pynban ka jylla ka don hapdeng ka jingshah synshar jong ki ‘Kumar’.
Ïa kane, u Bah Ardent u la pynpaw haba pyrshah ïa ka rai jong ka sorkar jylla ban thung ïa uwei u briew ba la tip kyrteng kum u A.Ali ban long kum u Secretary ka tnat Meghalaya State Council for Technical Education (MSCTE).
Kiba sngewthuh ki la sngewthuh ïano u Bah Ardent u thew haba u la kren kumtei khamtam haba u la pynmih ïa ka kyntien ‘Kumar’.
Ka jylla jong ngi ka duna palat ki briew lajong ban shimti kum ki heh sorkar ha ki kyrdan bapher-bapher.
Namarkata, ngi hap ban shu hun la ka hun haba ïoh da ki bym trei ki trai jylla ban long heh long haiñ lane ban shong ha ki shuki kiba donbor.
Ngim lah ban leh eiei.
Ngi la ïohsngew la bunsien ki jingthnum jong ki briew shaphang ka jingleh jong kita ki ‘Kumar’ ha kaba ïadei bad ka synshar ka khadar.
Don kiba kynnoh ba u Myntri Rangbah, u Conrad K Sangma, u la aibor than ïa ki.
Don kiba kam pat ba lada ym don kita ki ‘Kumar’, ka jylla kan ym lah ban ïaid shakhmat namar ki don ka jabieng ban treikam haba ïanujor bad kiwei pat ki para babu sorkar.
Lehse tang kiba la ïakynduh kam bad kita ki ‘Kumar’ kin kham sngewthuh bad pei phang kumno ki long.
Ïa kiba bun ba lang, kin ym da tip bha shaphang kita ki ‘Kumar’ bad hap ban shu ïa sngap kaei kaba ong kita kiba la ïakynduh kam bad ki.
Man la u snem haba ka Union Public Service Commission (UPSC) ka pynlong ïa ka eksamin Civil Service, ngim ju ïohi ïa ki trai ri trai muluk wat tang ba kin wan ha ki kyrdan ba sha trai.
Ka sien kaba khatduh ba la don ka trai ri trai muluk na kane ka jylla ban pyndep ïa kane ka eksamin ka dei ha u snem 2012-13.
Hadien kata, ka la kynjah jar wat la ki don sa arngut ki nongshong shnong kiba la lah ban pyndep ïa ka eksamin kaba long kawei na kiba jwat tam ha kane ka Ri namar la jied tang na kiba nep jabieng na kiba nep tam ban long kita ki IAS, IPS, IFS.Ki dei kine kiba pynïaid ïa ka synshar ka khadar ha ka Ri bad baroh ki Myntri Sorkar kin hap ban shaniah ha ki.
Ngim lah ban leh eiei ïa kane namar ka rukom ka long kumta.
Sa tang ynda la pynkylla ïa ka Riti Synshar bad ka rukom synshar khadar lehse ka lah ban wan dur da kumwei pat.
Tangba katba ka dang ïaid hi kumne kumba ka long, ngim banse ban pdiang ïa ki babu IAS, IPS kiba nabar ba kin wan shong ha Secretariat bad ban pynïaid ïa ka synshar ka khadar.
Tangba ka long ka jingshisha ba ki babu IAS, IPS ki ïoh bor bha ha ka synshar ka khadar namar dei maki kiba pyntreikam bad pyntyllun ïa ki kam ki jam jong ka sorkar – naduh kiba rit eh haduh kiba heh tam.
Ki aiñ ki kanun jong ka Sorkar Pdeng ki pynkup bor pynkup iktiar ha kine ki babu ba kin long ki khlieh jong ki tnat treikam bapher-bapher wat la nalor jong ki, don u ne ka Myntri ki ban peit.
Hynrei ha kiba bun ki khep, dei ki IAS, IPS kiba hap ban ai jingmut ïa ki Myntri kumno ban pynïaid ïa u lakam jong ka jingsynshar lane kino ki aiñ ba dei ban pyntreikam lane ka skhim kaba kumno yn pyntreikam bad ha kano ka dur bad kumta ter-ter.
Tangba ynda la mih ka kynrum kynram, kiba shah kynnoh ki dei beit ki Myntri.
Bunsien, ki IAS, IPS ki lait na ki jingshah shim jingkitkhlieh.
Ïa kane, ngi shem ba ka long ha ka Ri salonsar.
Namarkata, lada kwah ban ïa synshar hi dalade ïalade khlem da donkam ïa kiba nabar, ngi dei ban ïa shut ïa la ki jabieng bad ban ïakhun ïa ka eksamin Civil Service khnang ban ïoh long kita ki IAS, IPS.Kam dei kaba suk ban ïakhun ïa kane ka eksamin tangba kam dei ruh kaba eh lada lah ban minot thop bad pule kot da ki phew kynta ha ka shi sngi.
Haba don ka mon ryngkat bad ka jingtrei shitom jingtrei dukhi, ka lad ruh ka plie.
Khlem ka jingtrei shitom ngin ym poi shano-shano bad ngin shu sahkut beit hajuh lane hiar arsut ha ka jaka ban kiew arted.
Ka Lumshynngan SC ka la khur jingjop ha ka lympung ïalehkai 2nd Division Football Tournament ba la pynïaid da ka Saipung Block Sports Association (SBSA).
Kane ka lympung ïalehkai ka la sdang naduh ka 12 tarik mynta u bnai ha kaba la wan ïashim bynta kumba 32 tylli ki kynhun ïalehkai ba la bynta ha ki 8 tylli ki thup ne Group.
Haba phai sha ka jingïakhun kaba la long ha madan Lamyrsiang, East Jaiñtia Hills District ha ka sngi Balang, ka Lumshynngan SC ka la pynliem da 2-0 kol ïa ka Moolasngi SC.Ïa ki kol jong ka Lumshynngan SC la thep da u Ferdinand Dkhar (55) bad u Rining Sutnga (57).
Ha ka jingïakhun kaba bud, ka Bamkhosngi SC bad ka Mynthlu SC ki la ïakhaid khlem da lah ban pynkhih jar.
Ha ka jingïakhun kaba khatduh, ka Bamkhosngi United SC ka la pynliem ïa ka Moolasngi SC lyngba ka shi kol ba la thep da u Jesta Ngirsim (51).
Ka jingïakhun ha ka sngi Thohdieng kan long hapdeng ka Lumtong SC pyrshah ïa ka WLOI & RCL ha ka por 10:30 mynstep.
Ka Krem Myrsiang SC ïa ka Moolamylliang SC por 12:15 bad ka Mulait Bri-Sutnga SC ïa ka Kseh SC ha ka por 2 baje janmiet.
Ka jingïatylli lang ki kynhun ki seng, ka wan rah ïa ka jingkyntiew lang bad ka jingkyrshan lang ïa ki jingeh jong baroh lang.
Naduh ki rympei ïing, ki kmie ki kpa, ki bahaïing bahasem ki long kum ki kynhun ki seng ka ïing ka sem.
Ka jingïatylli lang bad ka jingïaryngkat lang kan urlong tang lyngba ka jingïamynjur lang lem ruh ka jingïatreilang.
Ba dei ka pyrthei ïa knieh, kumta ha ka pyrthei salansar, ngi ïa bunkam ha ka jingïaknieh burom kum ban long uta uba ha khliehduh ka ri, ka jylla, ki district, ki dong shnong, bad kumta ter ter.
Te kumta, haba ka pyrthei salansar ka don ïa ka kynhun ki nongïalam ha kaba ïadei bad ka bha ka miat ka pyrthei baroh kawei.
Kane keiñ ka dei ka G20 Submit.
Ka G20 Submit ka dei ka kynhun ïa kaba la ïasnohkti lang da ki arphew tylli ki ri na kylleng ka pyrthei, ïa kaba la thung ïa ki ba kin peit kin khmih ïa ka ban ïa biang lang kata ha kaba ïadei bad ka ioh ka kot.
Kine ki ri ki kynthup ïa ka ri Argentina, Australia, Brazil, Canada, China, France, Germany, India, Indonesia, Italy, Japan, Korea, Mexico, Russia, South Arabia, South Africa, United Kingdom, Turkey, United States, bad ka European Union.
ïa ka G20 Submit, la lap nyngkong eh ha ka snem 1999, hadien ba ka jingkyrduh ha ka ïoh ka kot ka la wan lyngshop ïa ka ri South East Asia.
Kiba la shah khot ne kynthup lang ha ka G20 Submit ki long ka world Bank, ka tnat pla tyngka, ka World Trade Organization, Ka tnat ka khaïi ka pateng, Ka World Health Organization, ka tnat ka koit ka khiah, bad ka International Monitory Fond ka tnat ka ïoh ka kot ki ri Ka ri India ka la ïoh bad ïa ka kyrdan nong-ïalam ba ha khliehduh ki ri ka pyrthei jong ka G20 Submit kata ha u snem 2022 ka 1 tarik u Nohprah tat haduh u Bnai Nailur 2023 ïa kaba la shimti noh da ka ri Brazil.
Ki mat ba kongsan jong ka G20 Submit ki long, ka jingpynneh pynsah ïa ka ïoh ka kot lane ban kyntiew ïa ka ïoh ka kot, bad ban weng noh ïa ki jingeh ka ïoh ka kot ki ri ka pyrthei.
Ka jingangnud ka ri India mynba dang bad kum kaba ha khliehduh ki nongïalam ka G20 Submit ki long, kum ki jingsiew jingtda lyngba ki komputor lane ki mobile phone, [online payment], ka jingeh ka bam ka dih bad ka rukom shalan ïa ki, ki khajna lane ki taxation, ka thma Russia Ukraine, ka khlam Kobid 19, ka jingkylla ha ka suiñbneng, ka rep ka riang, bad ka jingïaumsnam hapdeng ki ri ka pyrthei.
Ka phangpdeng jong ka G20 Submit ka ri India kalong kawei ka pyrthei mariang, kawei ka ïing ka sem, bad kawei ka lawei ïa kaba la pynshai bad la pynkut da u Myntri rangbahduh ka ri India.
Dei namar kane, ba  sa seng  ïa ka G20 Submit ban peit bad khmih ha ka ban ïa-biang lang baroh.
Ban bit ban biang lang baroh, ki la shim ïa ka jingbahkhlieh ban long ki nongmihkhmat ïa kumba 60 percent ka jingbun paid ka pyrthei, 75 percent ka khayi ka pateng, bad kumba 85 percent ka ka Gross domestic Product lane ka GDP growth ha kylleng ki ri ka prthei.
Ka G20 ka ka long ruh kum shibynta ka jinghikai ïa ki ri ha satlak ka pyrthei ba man ka ri dei ban pynmih la ki jong ki tiar khayi pateng bad ban ym shaniah than tang ha kiwei pat ki ri bad da kumne kein kan sa don ka roi ka par ha ka ioh ka kot ka ri ha kylleng ka pyrthei.
Da ka jingdon ka G20, ka long kata ka ban ïa pynïaryngkatlang bad pynialong kawei ïa baroh ha kylleng ki ri ka pyrthei.
Kawei na ki shnong kiba rim tam kiba don hapoh ka Hima Mylliem ka dei ka shong Laban kaba don ha ranab Lum Shillong.
Ha ka snem 1864 la pynkynriah ïa ka nongbah jong ka District na Sohra sha Laban (lane sha Shillong kumba ki ïa khot mynta).
Ka Shillong ka kynthup ïa ki Ri Kynti bad ïa ki Ri Raid de.
Na ka bynta ki Ri Kynti la ong ba ka Sorkar Phareng ka la siew 6,325 (Hynriew hajar lai spah ar phew san) tyngka bad la siew ruh ka bai wai ha ka dor 102 (Shispah ar) tyngka shi-snem.
La ong ba don katto katne ki jaka kiba ym don ba kam (claim) bad ïa kine la shu pynkylla long noh kum ki “Reserve Forest.
" Haba ka Assam ka la kylla long ka Chief Commissioner’s Province la pynlong ïa ka Shillong ban long ka nongbah jong ka Jylla (Province) bad kata ka la jia ha ka snem 1874.
Kumba ka long mynta, ki don ki jaka hapoh Sor Shillong kiba don shabar ki bor jong ka Hima Mylliem.
Jaid ba ki Phareng ki la leit la kham slem (kata naduh ka 15 tarik August 1947) kumba ka la dei ka por ban wanrah biang ïa kitei ki jaka hapoh ki bor jong ka Hima Mylliem bad District Council.
Ka don ka jingeh bad ka jingwit kaba khraw shibun ha ka liang ka jingtrei kam jong ka Hima Mylliem bad ka District Council ha Sor Shillong, namar don ki bynta ha Sor Shillong kiba hap hapoh ki bor jong ki bad don pat ki bynta kiba don shabar ki bor jong ki.
Haba peit ïa ka Sor Shillong mynta te la bun ki paid nongshong shnong bad kine ki paid nongshongshnong kiba bun imat kim dei ki Khasi.
Ka don ka jingartatien kaba khraw shibun la kine ki paid nongshong shnong ha Sor Shillong ki sngewthuh mo ïa ka jinglong, ïa ka rukom pyrkhat bad ïa ka Akor Khasi.
Ka long kaba donkam shibun namar kata ba kito kiba shong ha Sor Shillong kin ïaleh ban ri ïa la ka burom ka ijot la jong la ha ka kren ka khana, ka riam ka beit, ka ïaid ka ïeng ban sah ka nam ka burom la jong, te hato u sohshnong soh thaw um la ioh daw ban kren beiñ kren khoh ? Ka don  ka jingud ba don ka jinghiar ha ka liang ka longbriew manbriew ha ki por mynta, la ïa beh satang ïa ka Rongphong bad la kmen sa tang ïa ka iohei.
Lehse ka long kaba donkam ban da ïa shong pyrkhat sani bha shaphang ka daw.
Ban shu ong ba dei na kane ka daw ne na katai ka daw te kam long kaba suk.
La khmih lynti ba shen ka jingsynshar thymmai ha Ri lum kan sa wan.
Te haba kan wan ka kam kaba shah hakhmat eh ïa ki nongsynshar bad nongthaw aiñ ka long ban pruid ïa ka lynti kaba dei khnang ba ka jingïaid lynti jong u paidbah kan long ha ka lynti kaba dei.
Hynrei shuwa ba ka jingsynshar thymmai kan wan, lehse lah ban leh ei ei ban ïada ïa ki jingsniew kiba don bad ban weng ïa ki katba lah ei.
Ym don jingartatien ei ei ba ka District Council ka don hi ka bor ban leh ei ei.
Ka Municipal Board ruh, kumjuh ruh u Deputy Commissioner.
Ha kine ki khyndiat sngi ba la leit ngi la iohi ba u Deputy Commissioner jong ka Gauhati u la kem bun ki nongïakhalai thoh tim ha Gauhati.
Hato u D.C.hangne um lah ? Na ka liang ka District Council ruh da ki ‘Resolution’ jong ka, ka lah ban pynpaw ïa la ka jingsngew la jong kum ka Durbar kaba mihkhmat ïa u paid ka Ri ha Sor bad ha nongkyndong.
Ka Sor Shillong ka long ka pdeng jong ka Ri.
Kumta ka long kaba donkam shibun eh ba baroh u paid ka Ri khamtam ki nongïalam ki dei ban long kiba peitngor bad kynmaw mrong ba ka Sor Shillong ka dei ban don hapoh ka jingsynshar Rilum.
Ka White House ha ka Sngi Balang ka la pynpaw ba ka United States ka dap da ka jingsngew khia halor ka jingiapher jingmut hapdeng ka India bad ka Canada ha kane ka kynti bad kumta ruh ka la kyntu ia ka India ba kan iatrei lang bad ka Canada ha ka jingwad bniah halor ka jingpharep jong ka Canada ba dei ki briew jong ka sorkar India kiba ia don kti lang ha ka jingpyniap ia u lehnoh Khalistani ha Columbia ha kine ki khyndiat bnai ba la leit.
La ong ba u Myntri Rangbahduh ka Canada, u Justin Trudeau ha ka Sngi Nyngkong, u la pynbna ba ki kynhun wad bniah bad ki kynhun syntiat jong ka ri Canada ki suba ia ka jingiadon kti jong ki briew ba la phah da ka sorkar India ha ka jingpyniap ia u lehnoh uba long u nongshong shnong ka Canada, uba la shah siat iap ha u Jylliew ba la leit.
Ia utei u lehnoh la ithuh kyrteng u Hardeep Singh Nijjar, uba dei na ka jaitbynriew Sikh hynrei uba long u nongshong shnong trai jong ka Canada.
Namar la ong ba ka la mih ka jingïakynad bad jingïashrut hapdeng ka India bad ka Canada ha kine ki khyndiat sngi ba la leit, hadien ba u Myntri Rangbahduh jong katei ka ri u la kynnoh ia ka jingiadon kti jong ka India ha ka jingpyniap ia utei u lehnoh Sikh uba la ioh jaka rieh bad ioh jingiada na ka Canada ha ki por ba la leit.
Kumjuh ruh na ka liang jong ka India, ka la pynpaw ia ka jingbitar halor ka jingshah pharep don kti ha katei ka jingpyniap ia utei u dkhot lehnoh uba ka India ruh ka la kwah ban kem bad uba la don kti ha shibun tylli ki kam thombor jong kitei ki kynhun lehnoh hapoh India.
Katba, la ong ba ka Canada ka la ai jingiada pynban ia kitei ki lehnoh watla ki long ki nongshong shnong jongka hynrei kam pyrkhat pat ia ka jingma ba kitei ki lehnoh ki wanrah ia ki para ri ba marjan bad wat ia kito ki ri kiba ai jingiada ia ki ruh kumjuh.
Ka sorkar Canada ha ka Sngi Palei, ka la kyntait ia ka jingpynbna jong ka India ba ka jinglong- jingman hapoh Canada ka long ka bym shngaiñ.
Hynrei ka la ong ba ka Canada ka long pynban ka ri kaba shngaiñ bad ka long ruh kawei na ki ri kiba shongsuk- shongsaiñ tam ha ka pyrthei.
Kumta ruh ka sorkar Canada ka la pyn jaijai bad pynshlur ia ki paidbah ba nabar jong ka Canada ruh ba ka Canada ka long ka ri kaba suk bad ba shngaiñ bad kim donkam ban sheptieng eiei watla ki la iohi ia ki jingïakynad hapdeng katei ka ri bad ka India ha kine ki khyndiat sngi.
Kane ka long hadien ba ka India ka la pynpaw ia ka jingsngewkhia halor ka jingbym pynsngap jong ka Canada wat hadien ba ka la kyntu ia ka Canada ban ialeh ban tehlakam ia ki kam thombor jong ki lehnoh bad ban ym ai jingiada ne ai jaka rieh ia ki lehnoh kiba don hapoh jongka namar ki long ka jingma ia ka hi bad kumjuh ruh ia kiwei pat ki para ri ba marjan.
U Myntri ka tnat kam pohïing jong ka sorkar kmie u Amit Shah ha ka sngi Balang u la ong ba ka jingbhah kaba kyrpang na ka bynta ki kynthei kam shym dei ka mat kaba ïadei bad ka kam saiñ pyrthei na ka bynta ka seng BJP kaba bat ïa ka jingsynshar hynrei ka dei ka jingburom.
U Shah u la ong ïa kane ha ka por ba u dang ai jingkren ha ka jingïatyrko nia kaba la long ha ka por ba la wan rah ïa ka Women’s Reservation Bill da ka sorkar kmie ha Lok Sabha ha ka sngi Balang.
U Shah u la ong ba ka seng BJP kam shym leh kam saiñ pyrthei ei ei ha kaba ïadei bad kane ka aiñ rew naba da ka jingmut kaba shisha ka la pyrkhat shaphang ki jingmyntoi jong ki kynthei ha kane ka ri.
Na ka bynta ki katto katne tylli ki seng saiñ pyrthei ki la ñiew ba ka jingpynkupbor ïa ki kynthei ka dei ka mat ba ïadei bad ka kam saiñ pyrthei, katba na ka bynta kiwei pat ka lah ban long na ka bynta ka jingthmu ban ïoh jingjop ha ka jingïakhun ilekshon.
U Myntri Rangbah jong ka Tamil Nadu u MK Stalin u la pylllait paidbah ïa ka Kalaignar Women Entitlement Scheme ha ka 15 tarik, Nailur, kaba long ka jingïarap pisa kaba man u bnai da T.1,000 sha ki longkmie kiba dei ki khlieh jong ki longïing ha ka jylla.
Ïa kane ka skhim ba la tip kum ka “Kalaignar Magalir Urimai Thittam," (Kalaignar Scheme for Right of Women) la pyllait paidbah na Kancheepuram, kaba dei ka shnong jong u nongseng jong ka seng DMK u CN Annadurai.
Ka sorkar Tamil Nadu ka la ong T.7,000 klur la mang  na ka bynta ka skhim jong une u snem.
“Ym don mano mano ruh ki ban lah ban ai jingkheiñ ha kaba ïadei bad ka jingtrei jong ki longkmie ha ki ïing jong ki.
Kane ka skhim ka don jingthmu ha ka ban pdiang ïa ki jingtrei jong ki.
Kawei pat ka thong ba la thmu ban pyntreikam ka long ban ai jingïarap da kumba T.12,000 shi snem ha kaba kan sa lah ban ïarap ïa ki ban ïeng hala kijong ki kjat bad ban rat noh ïa ka jingduk bad ban kyntiew ïa ka rukom im jong ki.
Kine ki dei ki ar tylli ki bynta jong ka skhim hapoh ka rukom pyntreikam jong ka jingsynshar ki Dravidian", la ong u Stalin.
Ka imlang ka sahlang jong ngi u khasi khara ka la long ka nuksa kaba bha ïa ki ri ka pyrthei baroh kawei khamtam ha ka liang ka riti dustur ban ai jait sha ka kmie.
Ka kmie hangne ka thmu ïa ka kynthei kaba kha ba pun ïa la I khun ha ka kpoh jong ka bad kaba sumar sukher ïa I ynda ila don sha kane ka pyrthei haduh ban in da nang ban ïaid ban ïeng, ban heh ban san ha ka jingieit bad ka jingkdup, ka jing-ai bor ai buit, ka sneng ka kraw, ka pynang pynstad bad ka jingïabeh ban pynïaryngkat dor bad ka kyrdan long briew kaba ïaid katkum ka juk ryngkat bad ki jingkylla kiba bun bah kiba lynshop ha ka jingim ba man la ka sngi.
Katba dang rit I khun ka jingkit jong ka kmie ka kham sting namar I don ha pneh bad I ïaid I par hajan jong ka.
Ynda ila kham heh, I la krih sawdong ka pyrthei, dei ha kane ka por keiñ ba ki ong “ynda la heh ki khun ka jingkit khlieh ka long kaba khia" Khamtam haba I khun jong ka I la ïa khleh bad ki sawdong sawkun jong ka mariang ha kaba I heh l san la ha sor ne ha nong kyndong kam pher.
Khamtam ka mariang sawdong sawkun kaba mynta kaba her sawdong tang da ki jingsniew kiba la thaw da u briew ban khlong ban kjit na kiwei pat na ka bynta ban suk ka rukom im la jong.
Ka shong eh ha ka rukom im kaba ka kmie bad u kpa ki bsut ha ka jingmut jingpyrkhat jong I khun jong ki.
Katba I khun I dangrit khamtam ha ka ri jong nga.
Ka lyngkor kaba khia ka long ka ong ka kmie, namar u kpa barabor um ju shim khia namar kham bun u long kpa u ju ong sa ïa ka kur ka jait jong kiwei bad ynda ila heh un ong “Ki lah ïa heh ïa san ki lah ia tip hi ïa la ka jingim" Dei kane ka jingpyrkhat na ka liang u kpa kaba pynsajia sat ïa ka kmie ba shimti halade ïa kane ka jingkit kaba ki dei ban kit lang kum ka ïing ka sem.
Dei ka jingkitkhlieh ba tang shi-liang jong ka kmie kaba pynlong ïa ki khun ba kin ïaid palat na ka jingsneng jingkraw jong ka.
Namar ïa ka kmie ki khun kim tieng hynrei ki kham tieng ïa la u kpa la jong.
Ryngkat bad ka kmie u kpa u lah ban ïalam ïa ki khun ha ka lynti kaba ki sngewbit bad sngew kot ka bor ban kyrshan na ka bynta ka lawei.
Khnang ba kin long kita ki kpieng pansngiat jong ka kmie u kpa.
Ka jingkit khieh jong u kpa ka ïing ngin iohi tyng-kreiñ ha ka por ba ki khun ki la leit skul na u snem sha uwei pat u snem bad haba don ka jingkhot sngewbha na ki skul ïa ki kmie ki kpa jong ki khynnah skul ban ïa kynduh shisien shi snem lane kata ka PARENTS DAY.Kiba ju pynlong ha ki skul la ha sor ne ha nong kyndong.
Ha kum  kane ka sngi, ngi iohi ba ha ki skul ba bun tang ki khynnah skul khasi, bun tang ki kmie kiba wan sha skul, hynrei ha ki skul ba ïa khleh lang, hangta ngi iohi ïa ki long kpa kiba iaid lang bad ka kmie ban wan peit ïa ka long ka man jong I khun jong ki.
Haba ila pule baroh shisnem.
Ki khun ba synshar lang bad ka kmie bad u kpa ki long kiba adkar bad shwa ban leh ïa kano kano ka kam ba bakla, ki da pyrkhat arsien laisien namar ba tang poi ha ïing ki hap ban ai ka jubab namar kim don jaka rieh, hynrei ba hun ki long ïing kiba ym don ka jingïateilang na ka liang ka kmie bad u kpa lada kylli u kpa, ka kmie ka la pynjubab kumjuh ruh lada kylli jingkylli ka kmie u kpa u la jubab jrain bad jrain.
Kane ka pynlong jaka reh ïa ki khun bad ki im kum ki tuta ar maloi ha la ïing.
Katba ki khun I dang san nang heh katta ka syrngiew jong ka jingjot ka ap kmang ha khmat jingkhang, katba ha khmat ka kmie u kpa ki khun ki long da kumwei tang shu lyndet na ka kmie u kpa ki la long da kumwei pat.
Halor katei ka nongrim jong ka jingïa dei hapdeng ka kmie u kpa bad ki khun wat la ki khun ki ioh ïa ka jingieit bad jingpeit pyrman jong ka kmie bad u kpa, hynrei ha kaba ïadei bad ka jingroi sted ki kam sniew ha kane ka nongbah bad ha ki nongkyndong ki mih kine ki jingkylli harum :-Na ka jingïaïaid paralok, ka jingpan pisa(pocket money) shibun, ka ïaid ka ïeng bad ka rukom im jong ki khun – Ka kmie ka lah ban tip ba I khun jong ka I jong ka I don bynta ha ka kam dih drugs ne kam khaiï drug?Na ka jingsma jong ka kamra thiah bad ka jingsma jong ki jain ki nep ka kmie ka tip ba I khun jong ka I la kyrni ka dih kyiad ?Na ka jingbyrngia ban phone lyngba ka mobile phone da ka ba kren sop sop bad phet kham sha jngai kum ba tieng ioh iohsngew lang kiba don hajan, ka kmie u kpa ki tip ba u khun jong ki u bun bah ki paralok bad ki don ka kam kaba ki thmu ban leh la ki kam bha ne kam sniew.
Na ka jingjah miet bad jinglngaid kyrni jong i khun ka kmie ka tip ba ki don ka jaka kaba ki ju mlien ban shong kai bad ki paralok, namar kim sngewtynnad ïa ka jingdon lang bad ka kmie u kpa ne bad ka iing ka sem.
Ym ju jia kynsan ki jingjia kiba sniew ïa ha ka jingim jong ki khun lymda ki la plan bad byrngia shuwa bun bun sngi, bun taiew, lane bun bnai.
Kumta ka kmie u kpa ki tip bha ba ki khun jong ki ki don ha kano ka kyrdan jingim.
Hynrei ka jingbuhrieh bad ka jingbym shim khia ba pynwandur ïa la ki khun ha ka lynti kaba dei, ka nang pynjngai ïa ka jingïadei hapdeng jong ki bad ki khun haduh ba kim lah shuh ban ïa kynduh ha ka mynsiem jong ki.
Kumta ka la dei ka por ba ki kmie ki kpa ki dei ban ym buhrieh ïa ka jingtlot jong ki khun.
Lada kim lah ban sneng bad ban pyni ïa ka lynti kaba dei katkum ka bor jong ki, ki dei ban pan jingïarap na ki bahaïing ne ki longsan, ki rangbah niam bad ki bun kum kita ki nong ai jingmut bad ki nongsneng nongkraw kiba lah ban ïarap (counsel) ïa ki khun jong ki na ka jingsniew kiba don sawdong jong ki bad ban ïaid ha ka lynti kaba bha.
La ki wan na ka ïing kaba duk ne ba riewspah kam pher.
Kaba kongsan eh ka dei ka jingïadei kaba jan hapdeng ka kmie u kpa bad ki khun, bad haba don kane ka jing-ïadei ba kynja mynsiem hapdeng ka kmie u kpa bad ki khun.
Ki khun ki ioh ïa ka sneng ka kraw bad ki ïaid ha ki lynti ba la prat da ki kmie ki kpa kim donkam ïa ka jingïarap ki lok ki jor ne ki nong aibuit ba na bar namar bunsien kine ki ju leh na ka bynta ka jingmyntoi la jong.
Ka kmie u kpa ruh ki ioh ïa ka jingkmen haba ki khun jong ki ki don barabor ka jingïadei kaba jan.
ïa kum kine ki khun, ki bor ha nabar kim lah ban pynjot thala namar ba kine ki khun ki don la u pud ban jam.
Kumjuh ruh ki khun kiba jngai na ka mon ki kmie ki kpa, ki liat bunsien ha ki jingsniew ba har rukom namar ki buhrieh ïalade na ki kmie ki kpa kumba ki dei ki nongshun ba jan tam jong ki.
Kim tip pat ba lait na ka kti jong ka kmie u kpa, ki long tang kum i khun jakai ba pynphai bad pynshad da ki riew shim kabu kiba don kyrhai ha ka imlang ka sahlang jong ngi.
Kumta ban long kiba bit ban long ka kmie bad u kpa kiba don ki khun kiba ki lah bad bsa miet sngi, to ïa shimti ïa ki khun kumba dei ka riti long kmie bad lada baroh ki kmie ki kpa ba duk ba riewspah, ha sor bad nongkyndong kim btin ïa ki khun baroh ar tylli ki kti nga nud ban ong ba ki khun khasi jong ngi kin ym long ki nongdih, kin ym long ki mraw jong ki nongkhaïi drug, nga ong ki mraw namar ba ia ka kyiad lah ban shet ha ri khasi hynrei ia u drug lah ban ioh na shabar u ïaid lyngba ki nong khaïi kiba heh haduh ki barit, kiba heh ki ioh ka commission kaba heh bad kiba rit ki kamai rit.
Ki thep ha ki juti ha ki airbag ha khrum kali ha ki patlun bad kat haba don ka jaka ban buhrieh ki pynïaid haduh ban da poi ha kine ki mraw ha sor Shillong.
Une u drug u rung ha ki skul bad college, u rung ha ki hostel bad ha ki kamra khreh kot jong ki khun ba la teh mraw.
Barabor ki kmie ki kpa haba ki khun ki la don ha ka rta 14 snem shalor, lane naduh Class VIII (class Eight) shaneng, ki la dei ban trei smat ban don barabor hajan jong ki khun, ym tang kum ki kmie ki kpa hynrei ka kamram kaba khia kum ki nong pahara, kin sa lah ban ioh ïa ki khun kiba tip briew tip Blei, ki khun ki ban pynphong pansngiat syntiew ia I mei I pa ba la kha la pun ïa ki.
Hynrei lada ym don ka jingïajan ha ka mynsiem bad ka dur baphuh samrkhie la kut ka kyrdan long kmie long kpa.
Lada I mei I pa I don ha kamram shetja – I khun I rieh sha kamra thiah bad lada I leit shajan ban kren ban khana I khun I la mih na iing ban leit wad jaka shongkai bad ki lok sha jngai na ka mei u pa.
Hap buhrieh na ki kur ki khana ki marjan marpa ïa ka pap ka sang ha kine ki khun ki leh.
Hynrei ha ka pyrthei Digital mynta ym lah ban buhrieh ïa ka jingbha ne jingsniew.
Kat nang buhrieh ha ïing katta nang paw shabar.
Ngim lah ban len ba ki don byllai kyrhai ki khun ba tip ïa ka duk ka suk jong I mei I pa kiba shisha bad tip briew tip blei hynrei ka jingbuddien bad jingsharai jong ka kmie u kpa ka pyllait im barabor na ki shang khawiah jong ka juk mynta kiba ap shrip ïa kiba lui lui bad ki bym tip ïa ka bha ka sniew, namar bunsien ki ju ngat kiba lui lui ha ka shrip ki nongkam sniew.
U heh nongïalam jong ka seng Congress ha Assam u Debabrata Saikia u la phah da ka jingujor ejahar pyrshah ïa u Myntri Rangbah u Himanta Biswa Sarma uba la ai jingmut bad pynshit ban thang ïa ka jaka sah jong ka Sonia Gandhi.
U nongïalam jong ka seng Congress u la buh ïa kane ka jingmudui ejahar ha Nazira Model Police Station kaba don ha Sivasagar distrik jong ka Assam ha ka sngi Balang.
Ha kane ka jingujor, u nongïalam ka seng Congress u la dawa ba la dei ban pynngat ïa u Sarma ha ki kyndon aiñ halor kine ki jingpynshit jong u kiba lah ban wanrah ïa ki jingïakynad bad ki kam thombor.
Kane ka jingkren pynshit jong u Sarma ka la long ha ka por ba la don ka jingïalang ha ka 18 tarik, Nailur ha ka jaka ban pynlong ïa ka ilekshon ha Madhya Pradesh ha kaba u la kynthoh jur ïa ka kynhun nongïalam jong ka seng Congress.
Ki MLA kynthei ha Jylla ki la pynpaw ka jingsngew kmen bad pdiang sngewbha ïa ka aiñ-rew kaba la wanrah da ka Sorkar Pdeng ha Ïingdorbar Lok Sabha na ka bynta ban bhah 33 na ka 100 ïa ki kynthei ba kin long ki dkhot ka Ïingdorbar Thawaiñ jong ka ri bad jylla.
U Myntri Rangbah ka Jylla u Conrad K Sangma ruh u pynpaw ka jingkyrshan ïa kane ka aiñ-rew kaba dei ka jingpynkupbor ïa ki kynthei ha ka ri.
Lada ïa kane ka aiñ la mynjur da baroh ar tylli ki Ïingdorbar Thawaiñ ka ri, kita, ka Lok Sabha bad Rajya Sabha, bad ynda la ai jingmynjur lang sa ki Ïingdorbar Thawaiñ jong ki Jylla, kamut ba ha Meghalaya, ki kynthei kin ïoh bhah ban mihkhmat ym duna ïa ka 19 tylli ki konstitwensi.
Ïa kane ka aiñ-rew kaba tip ha ka ktien Hindi kum ka ‘Nari Shakti Vandan Adhiniyam’ la wanrah ha Ïingdorbar Lok Sabha ha ka Sngi Ba-ar da u Myntri ka tnat aiñ jong ka Sorkar Pdeng, u Arjun Ram Meghwal.
Ka Kong Ampareen Lyngdoh, kaba dei ka MLA ka NPP na East Shillong konstitwensi bad ruh tang maka ka kynthei kum ka Myntri Sorkar, ka pynpaw ka jingkmen bad ka la ong ba ka por ka la poi ba kham bun ngut ki kynthei kin sdang pynkhreh ban long ki dkhot ka Ïingdorbar Thawaiñ ka Jylla bad ban ïashimbynta ha kiba bun ki mat ban ïatai.
“Nga khmih lynti ban ïohi kumba 20 ngut ki MLA kynthei ha kane ka Ïingdorbar Thawaiñ ha ki snem ban sa wan," la ong ka Kong Ampareen, kaba la pynpaw ba ki don bun ki kynthei kiba smat bad trei shitom lyngba kane ka aiñ, ki rangbah ruh kin hap ai jaka lem ïa ki kynthei ban mihkhmat na ki konstitwensi kiba yn sa jied.
Ka Kong Ampareen kaba la shahjied lynter kum ka MLA naduh u snem 2008 haduh mynta ka la ai khublei ïa u Myntri Rangbahduh ka ri, u Narendra Modi bad ka Kynhun Myntri namar ka jingmynjur ban wanrah ïa kane ka aiñ-rew ban ai bhah ïa ki kynthei ban long nongthaw aiñ.
Ka aiñ-rew ban ai bhah lang ïa ki kynthei ban long ki dkhot jong ki Ïingdorbar Thawaiñ ka dei kaba la wanrah naduh ka por jong ka Sorkar Congress bad ka la shu sahteng khlem pynïaid shuh shakhmat tat haduh mynta.
Ka Kong Santa Mary Shylla kaba dei ka MLA ka NPP na Sutnga-Saipung konstitwensi ka ong ba ka dei ka sngi sahkynmaw ïa ki kynthei ba wanrah ïa kane ka aiñ bad ka kyrmen ba yn sa pyntreikam noh kloi ïa kane ka aiñ.
Na ka liang u Myntri Rangbah u Conrad K Sangma u la ong ba kum ka Jylla kaba shim jait ruh na ka kmie, u kyrshan ïa kane ka aiñ rew bad ka dei kaei kaei ka ban long ka jingpynkupbor ïa ki kynthei bad kan ïalam sha ka jingpynkhlaiñ ïa ka jingïoh mihkhmat ki kynthei la ka dei ha Parliament ne State Assembly.
Kumta u la ong ba shen yn sa lum ïa ka jingïalang bad ban rai ha Ïingdorbar Thawaiñ ka Jylla.
Kane ka bhah ïa ki kynthei ha Ïingdorbar Thawaiñ kan sa treikam hadien ba la pynbeit thymmai ïa ki konstitwensi bad kino kino ki konstitwensi kaba dei ban mihkhmat da ki kynthei, ki dei ban kylliang haba poi ka por ban pynbeit thymmai ïa ki konstitwensi.
U President ka Azerbaijan, u Ilham Aliyev ha ka Sngi Balang u la ong ba ka ri jong u ka la ioh synshar hi ia ka Nagorno-Karabakh hadien ba ki shipai jong ka Armenia ki long ba la kloi ban pyndem bad kohnguh ban pyndem noh ia baroh ki tiar iakhun bad tiar siat ha ka sngi kaba bud jong ka jingïakhun thma.
Katei ka jingkhyllem noh jong ka Armenia ka long ka jingjop kaba khraw ia u Aliyev kum shi bynta na ka jing-angnud jong u ban ioh synshar hi ia ka Nagorno-Karabakh bad ban ioh synshar hi da ka Baku.
Ka Armenia bad ka Azerbaijan ki la iakhun haduh 2 tylli ki thma ha ka jingiaknieh ia ki bynta ri lum naduh ba la khyllem noh ka Soviet Union.
La ong ba ka Azerbaijan ka la ioh bat biang ia ka bor synshar kum shi bynta na ka jingpyrshang jongka ban rat dyngkhong ruh ia ki kam thombor jong ki lehnoh ha Karabakh.
Kumjuh ruh ka Azerbaijan ka la kam ba bun na ki shipai ka Armenia ha katei ka thaiñ ki la khyllem lut bad kumta ki la bun kiba la phet krad noh na katei ka bynta hadien ba ki sngewthuh ba kim don bor shuh ban iakhun pyrshah.
Na ka liang ka tnat iada jong ka Azerbaijan, ka la bthah ia ka Armenia ba kan leit pyndem noh ia baroh ki tiar iakhun bad ki tiar siat naduh kiba tlot haduh ki tiar siat bad tiar pynbthei kiba khlaiñ bor lada ki kwah ban lait na ki jingeh kiba khraw hadien- habud.
Ki pulit ka thanat Dalu ha West Garo Hills ki la ïoh kem ïa saw ngut ki nong Bangladesh kiba la wan sha shiliang u khappud ha ka shnong Dalugao ha ka Lah Sngi U Blei.
Haba ki pulit ki la tohkit ïa ki, kitei saw ngut ki la kam ba ki la don ha lynti ban leit sha Malda kaba don ha ka jylla West Bengal.
“Kitei baroh saw ngut ki la don ki Aadhaar Card hynrei ym kiwei pat ki kot ki sla kiba biang ban pynithuh ïa ki.
Ki la kam ruh ba ki trei ki ktah ha Chennai," la ong ka khubor na ki pulit.
Na kitei ki saw ngut, ki pulit ki la ïoh kurup ïa ka pisa India kaba T.5,000, lai tylli ki Mobile Phone bad kawei ka PAN Card.
Ïa kitei ki saw ngut la ithuh kyrteng kum u Mohamed Mamun Rashid (25), Md.
Wasikul (20), Md.
Mir Kasim (20) na Chapainawabganj distrik, bad u Siyam Sheik (21) na Rajsai distrik.
Ki pulit ki la ong ba kine ki la shah kem hapoh ka kyndon 14 jong ka Foreigners Act.
Ka seng ki nongñiah ar shaka ïa kaba la ju tip kum ka TULBA bad kaba dei ruh kawei na ki seng jong ki samla kiba ju ïarap ïa u duk u suk bad kaba ju leh ruh ïa shibun bah ki kam leh isynei, ha ka 16 tarik mynta u bnai ka lah ïoh ban pynthymmai ïa ki dkhot jong ka ha Sohryngkham Unit.
Ki nongïalam kiba lah shah jieid bad shah pynskhem ha katei ka sngi katkum u kyrwoh ba la phah da u Publicity Secretary ka seng TULBA, u Bah S kurbah ki kynthup ïa u President, u Bah Kyrshanlang Nongbri, u Vice President, u Bah Bloomingstar Kharpran, u General Secretary, u Bah Malcolmstar Kharpran, u Assistant Secretary, u Bah Moonster Pangrore, u  Treasurer, u Bah Barbanius Kharumnuid, u  Finance Secretary, u Bah Wanphrang Kharumnuid, u Publicity Secretary, u Bah Nowel Dhar, u Sport Secretary, u Bah Mandari Dhar, u Social Secretary, u Bah Micheal Kharpran, ki Adviser kiba don sawngut kita ki long, u B ah Adrian C.Kharkongor, u Bah Loster Dkhar, u Bah Bryan Kharpor, u Bah Marcborn Kharpran.
U Deputy Commissioner (DC) ka Ri Bhoi District, u Arpit Upadhyaya ha ka jingpyllait khubor ha ka Sngi Ba-ar u la pynbna ïa ka jingkhang ban pyndonkam ïa ki jait plastik kiba ka jingrben ka jong ki kam long kaba biang katkum ka jingbthah ba la pynmih da ka Meghalaya State Pollution Control Board (MSPCB).
U DC u la pyntip ruh ba katkum ka Rule 4(1) jong ka PWM (Amendment) Rules, 2022, ki plastik kiba lah ban pyndonkam (kiba la shna lyngba ka virgin lane recycled plastic) ki dei ban long kiba rben ym duna ïa ka 120 Microns bad ïa kane la sdang ban pyntreikam naduh ka 31 tarik jong u Nohprah, 2022.
Shuh shuh, u la pyntip ruh ba katkum ka Rule 10 (3&5) jong ka PWM (Second Amendment) Rules 2022, ki biodegradable plastik ki dei ban long katkum ki kyndon ba la buh da ka Bureau of Indian Standard (BIS) bad ruh kiba la pynshisha da ka Central Pollution Control Board (CPCB).
Kumta halor kane ka bynta, la khang pyrshah ïa baroh ki industry, ki commercial establishments, e-commerce companies, online marketplaces, importers, stockists, distributors, retailers, sellers, bad ki paidbah ruh kumjuh bad kim dei ban shna, ban wanrah, ban thied pateng bad ban die ïa ki jait plastik kiba la khang pyrshah kiba kam kum kita ki biodegradable lane ki oxo-biodegradable khlem da don ïa ka syrnod jingpynshisha na ka CPCB.Ar ngut ki briew kiba la suba jur ba ki donkti ban pynïap ïa uwei u rangbah ba la 36 snem ha Laitkor, ki la shah kem noh ha ki pulit jong ka East Khasi Hills tang hapoh ki 48 kynta.
Ha ka kyrwoh khubor ba la pyllait da u Superintendent of Police ka East Khasi Hills u Bah Sylvester Nongtnger u la ong ba kane ka jingjia shah pynïap jong utei u rangbah ka la jia ha ka 19 tarik mynta u bnai.
Kumta na ka liang ki pulit mar ïa ïoh jingtip ki la trei shitom bad tang hadien ar sngi la ïoh ban kem noh ïa ki briew ba la suba donkti ha kane ka kam.
Une u briew uba la shah pynïap u dei uba la tip kyrteng kum u William Nongrum na ka shnong Khanduli.
Na ka liang jong u SP haba pyntip kham bniah halor kane ka jingjia, u la ïathuh ba ha ka miet jong ka 19 tarik, ki pulit mar ïa ïoh jingtip ïa ka jingdon jong uwei u briew uba la thiah lyngktar ha madan, ki la leit wut-wut sha katei ka jaka bad lap ïa une u briew uba la thiah hapdeng ka jinglyngkien ka snam hapoh ka pyllaw jong ka karkhana shna kali kaba dei jong u Farid Mukhim ba na Laitkor Mawrie, Lumheh.
Haba ki pulit ki la peit bniah la lap ba ki la don ki dak mong ha une u briew kata na ka bynta ka khlieh bad suba ba u la dep ban ïap.
Kumta mar-mar la pyntip noh sha ka kynhun Crime Scene Unit ba kan wan lum ïa ki sakhi na kane ka jaka bad ki la ïoh tam ïa uwei u steering kali ba la suba pyndonkam ha ka jingpynïap bad ruh u bilor umdih bad shiteng bilor ka kyaid na kane ka jaka.
Ïa ka metïap la pynkit noh sha NEIGRIHMS hospital ha ka 20 tarik Nailur bad lyngba ka jingwan jong ki bahaïing la lah ban ithuh noh ïa kane ka metïap.
Ka Ïingdorbar Thawaiñ Rajya Sabha ha ka Sngi Palei ka la ai jingmynjur ïa ka aiñ rew ban bhah 33% ki konstitwensi Lok Sabha bad Ïingdorbar Thawaiñ na ka bynta ki kynthei.
Hynnin ka sngi, ka Lok Sabha ka la ai jingmynjur ha kaba 454 ngut ki MP ki la kyrshan katba arngut pat ki la pyrshah.
Mynta haba ka Rajya Sabha ruh ka la mynjur, kane ka aiñ rew ba la tip kum ka “The Constitution (One Hundred and Twenty-eighth Amendment) Bill, 2023" kan poi sha ka miej jong ka President ka Ri India ba kan soi, bad hadien kata, kan sa long aiñ pura.
Hapoh Rajya Sabha, ym shym la don wat tang uwei ruh u MP uba la kyntait ban ai jingkyrshan.
Kumba long ha Lok Sabha, ka jingïathir hapoh Rajya Sabha ka long halor lano yn pyntreikam ïa katei ka aiñ namar katkum ki kyndon jong katei ka aiñ rew, yn lah ban pyntreikam ïa ka jingai bhah ba 33% ïa ki kynthei tat ynda la pyndep ïa ka jingpynbeit thymmai ïa ki konstitwensi bad ka khanasamari.
La kumno-kumno, kan shimpor haduh hynriew snem ban ïoh pyntreikam ïa kane ka aiñ katba ki seng kiba don ha ka kynhun synrop INDIA ki kwah ba dei ban pyntreikam noh mardor ïa ka.
Na ka liang u Myntri Rangbahduh, u Narendra Modi, uba la don ha Rajya Sabha ha ka por ba la mynjur ïa katei ka aiñ rew, u la ong, “Ki jingïatai ki long kiba jop.
Ha ki sngi ki ban wan, kane ka jingïatai kan ïarap ïa ngi baroh.
Nga ai khublei ïa baroh ki MP kiba la kyrshan ïa kane ka aiñ rew.
"“Kam dei kaba eh ban wanrah jingpynkylla ïa kane ka aiñ.
Ka sorkar ka lah ban leh noh mynta hynrei ka la buh teng haduh 2031.
Ka mut aïu kane?" la ong u Nongïalam ka Liang Pyrshah ha Rajya Sabha, u Mallikarjun Kharge jong ka Congress.
U MP ka Trinamool Congress, u Derek O’Brien u la kynnoh ba ka BJP kam don jingthmu satia ban pynkup bor ïa ki kynthei.
“Ka BJP ka khlem lah ban ïoh wat tang kawei ka ’riew kynthei ha ki 16 tylli ki jylla ba synshar ka NDA ban long kum ka Myntri Rangbah," u la ong ha Rajya Sabha.
U Myntri Sorkar Pdeng barim, u Kapil Sibal, u la ong, “Ngim tip mano ki ban wan ha ka bor, hynrei ki dei ban kren ba lada kim lah ban pyndep ïa ki jingdonkam kiba ïadei bad ka jingpyntreikam ïa katei ka aiñ rew hapoh u snem 2029, kin hap ban hiar na ka shuki Myntri Rangbahduh bad Myntri Korbar Ri.
"Hynrei, ka Myntri Sorkar, ka Nirmala Sitharaman, ka long ba ka BJP kam ju pynkylla saiñpyrthei ïa ki mat kiba ïadei bad ki kynthei.
Hynnin ka sngi ha Lok Sabha, u Myntri Korbar Ri, u Amit Shah, u la ong, “Ka Delimitation Commission ka dei ka tnat kaba donkam ha ki kam ilekshon ha kane ka Ri.
Lada ngi ai bhah 33%, mano ban pynbeit ïa kata? Lada leh hi ma ngi, ka Liang Pyrshah kan sa buh jingkylli.
"Ynda katei ka aiñ kan treikam pura, ka jingdon ki MP kiba dei ki kynthei ha Lok Sabha kan kiew na ka 82 ngut kumba ka long mynta, sha ka 181 ngut.
Ki nongmihkhmat ka liang pyrshah ha ïingdorbar ha ka Sngi Ba-ar ki la pynpaw ïa ka jingsngewkhia halor ka jingkynrei ki kam dih drok hapoh ka Jylla bad ai jingmut sha ka Sorkar ban shim ïa ki sienjam kiba tyngeh khnang ban teh lakam ïa katei ka jingsniew.
U MLA ka Voice of the People Party (VPP) na Nongkrem, Bah Ardent Miller Basaïawmoit haba wanrah ïa ka ‘Motion’ ïatai halor ka jingkynrei u drok bad ka jingngop ha ki jingdih pynbuaid hapoh ka Jylla u la ong ba kin don bun bah ki daw halor kane ka bynta ba kynthup ïa ki rukom bym ïahap ha ka ban teh lakam ïa kito kiba la ngat ha ki kam sniew, ka jingjem jong ka aiñ, ka jingkylla ha ka rukom im ki jaidbynriew trai ri, ka jingbym don ka jingtehsong ha ki longïing, ka jingbymtieng shuh ïa ki Dorbar trai-ri nalor kiwei-kiwei.
“Kumba ka long mynta, ngi ïohi ba ki nongkhaïi drok ki long kham hakhmat ïa ka Sorkar ha ka liang ki buit treikam halor kumno ban bteng ïa ka jingpynsaphriang," u la ong.
Haba kdew ba ka jingkynrei ha ki kam dih drok ka la nang kiew katba nang mih ki sngi, u Bah Basaïawmoit u la ong ba kane ka jingsniew ka la rung wat sha ki kyndong-kynshrot jong ka Jylla khamtam ha Ri-lum Khasi-Jaiñtia.
Ha kajuh ka por, haba pynsngew ba ka jingdon jong ki nongpyndonkam drok la lap ha ki bynta bapher-bapher jong ka imlang-sahlang, utei u MLA u la ong ba lada hap ban jop ïa ka thma pyrshah u drok, ka Sorkar kan hap shim ïa ki sienjam ki ban kynthup ïa baroh ki liang.
U la ong ruh ba ka Sorkar ka dei ban wanrah ïa ki kyndon aiñ kiba kham tyngeh khnang ban pynshitom ïa kito kiba donkti ha ki kam khaïi drok.
Haba kren halor ki kyndon bapher-bapher jong ka Narcotic Drugs and Psychotropic Substances Act, 1985 (NDPS), u Bah Basaïawmoit u la ong, “Lada ka Sorkar ka pyndonkam ïa ki kyndon jong kane ka aiñ, nga tikna ba ngin sa lah ban jop ïa kane ka thma pyrshah u drok.
"Na ka liang jong u, u la ai jingmut ruh ïa ka Sorkar ban wanrah bun tylli ki De-addiction Centre hapoh ka Jylla – ka ban ïarap shi kat dei ïa kito kiba la ngop ha ki kam dih drok khamtam kito kiba wan na ki longïing ba duna ka ïoh ka kot ki bym kot bor ban sumar ha ki jaka shimet.
“Ka Sorkar ka dei ruh ban pynithuh ïa ki jaka ba them bha ka jingkhaïi drok kumjuh ban pynithuh ïa ki snar nongkhaïi ha kane ka kam," u la ong.
U MLA ka Congress na Mawhati, Bah Charles Marngar uba la kyrshan bad ïashim bynta lang ha katei ka jingïatai u la ong ka jingkynrei ha ki kam dih drok ka long kum ka khlam na bynta kiba bun bah ki khun samla ka Jylla.
Halor ka NDPS Act, u la ong ba kane ka aiñ kam da don ki kyndon pyrkhing kiba tyngeh ban tehlakam ïa ki nongpyndonkam kumjuh ïa ki nongkhaïi drok.
“Kane ka paw shai ba tang hapdeng khyndiat por, hadien ba shah kem, ngi ïohi ba kiba shah kynnoh donkti ki la ïoh jamin ne ki la lait noh.
Kumta nga kyrpad ïa ka Sorkar ban rah mardor ïa kane ka mat sha ka Sorkar Pdeng ban khmih bniah ïa ka NDPS khnang ban lah kynthup shuh ïa ki kyndon aiñ kiba tyngeh pyrshah ïa ka jingai jamin ïa ki nongkhaïi bad nongpyndonkam kumjuh," u la ong.
U Bah Marngar u la ai jingmut ruh ïa ka Sorkar ban thaw ïa ki komiti ha ka kyrdan jong ki District Council bad Deputy Commissioner haba ïadei bad katei ka bynta.
Kumjuh, u MLA Congress na Nongstoiñ, Bah Gabriel Wahlang haba ïeng ban kyrshan ïa katei ka mat, u la ong ba wat la ka tnad pulit bad ki bor distrik ki ïaleh katba lah ban tehlakam ïa ki nongkhaïi lem bad ki nongpyndonkam, hynrei u la pynpaw ba kam don ka aiñ ka ban khang lad ïa ki ban ym leh shuh ïa katei ka kam sniew.
Utei u nongmihkhmat u la ai jingmut ba ka Sorkar ka dei ban ïaid shakhmat bad ka jingjurip ha man la ki jaka jong ka Jylla, ha kajuh ka por ban pynkhlaiñ ïa ki prokram ai jinghikai na bynta ki Rangbah Shnong bad dkhot Executive ki Dorbar Shnong, ka jingïasyllok bad ki kmie ki kpa bad ka jingpeitngor kaba na ka por sha ka por na ka liang ki pulit ïa ki nongkhaïi bad nongpyndonkam la ki dang bteng ne em ïa katei ka jingmlien ba sniew.
Shuh shuh u Bah Wahlang u kyrmen skhem ba ka projek DREAM jong ka Sorkar kan sa lah ban kynjoh ïa ka thong – ban pynlong ïa ka Jylla kaba lait na u drok.
Ki nongïalam ka NEHUSU mynta ka sngi ki la leit ban ïakynduh ïa u Vice-Chancellor ban dawa ba u dei ban pynkhlaiñ ki bor pahara ne security ha ki jaka sah jong ki khynnah hostel kiba pule ha NEHU khnang ban nym mih kano-kano ka huri-hura.
Kane ka jingleit ïakynduh ka NEHUSU ïa u VC-NEHU ka dei namar ha ka janmiet jong ka 18 tarik mynta u bnai ha ka por kumba 9 baje eiei ka la mih ka jingïakulmar bad ka jingïashoh ïadat ha kawei na ki jaka sah jong ki khynnah shynrang kaba don hapoh ka skulbah NEHU.Ha kane ka jingjia la suba ba kane ka jingïakynad ka dei tang hapdeng ka jingïarah-kti bad ka thma ktien jong ki khynnah kaba la wanrah pynban ka jingpynjulor ïa ki jingkhang ïit ka hostel ki ïit kali jong ki briew kiba pynïeng hajan ka jaka sah jong kine ki khynnah shynrang.
Katkum ka khubor ba la ïohlum la ïathuh ba kane ka jingkulmar ka la mih ha ka kamra ba 19 jong ka hostel ïa kaba la tip kum ka Rang-gira Hostel.
Shuh shuh la ong ruh ba ha kane ka huri-hura la don 4 ngut ki khynnah kiba la mynsaw malu-mala bad ïa ka jingïakynad la lah ban tem tat ynda la wan poi ki pulit na Mawkynroh Outpost ha ka por 11 baje mynmiet.
Katkum ka jingbatai ki nongïalam ka NEHUSU ki la ïathuh ba kane ka dei ka jingjia kaba rit tang ki khynnah ba sah hostel, hynrei namar ka jingïakhluit para khynnah ka la poi sha ka ïashoh ïadat.
Kumta ki la kyntu ïa u VC ba un pynkhlaiñ shuh ïa ki nongpahara ha NEHU namar haduh mynta ki don ki nongpahara tangba ki don tang khyndiat.
U Myntri Rangbah ka jylla u Conrad K Sangma u la pyntip ba ka sorkar jylla ka la ïoh pdiang ïa ka song jingïarap pisa kaba haduh T.135.08 klur kaba hap hapoh ka Pradhan Mantri Khanij Kshetra Kalyan Yojana (PMKKKY) naduh ba la pyntreikam ïa ka kat haduh mynta.
Ïa kane u Myntri Rangbah u la pyntip hapoh ka ïingdorbar haba jubab ïa ka jingkylli ba la wanrah da u MLA ka UDP na Shella u Bah Balajied K Synrem, ha kaba u la ïathuh ruh ba tang na ka bynta ka East Khasi Hills kata hapdeng u snem 2022-2023 ka sorkar ka la ïoh pdiang haduh T.9.67 klur lyngba kane ka skhim.
U Myntri Rangbah u la ong ba ïa kane ka skhim ba la pyntreikam lyngba ka PMKKKY ha ki bynta jong ka Sohra ki kynthup halor ka jingpynbha ïa ka jingpynpoi um shapoh circuit house, Sohra civil sub-division, kata lyngba ka pumping water supply scheme kaba thymmai na ka shyngiar kaba don marjan ba la tip kum ka Um Them Circuit kaba kot sha ka T.21,80,600 bad ka jingshna ïa ka jaka pynlang um slap na ka bynta ka circuit house, Sohra civil sub-division kaba kot sha ka T.31,65,000.
Halor ka mat kaba ïadei bad ka District Mineral Foundation (DMF) fund ïa kaba u Bah Balajied Synrem u la pan jingtip la kito ki jaka tih par kiba la shah ktah ki dei ne em kiba la shim kongsan haba pyntreikam ïa ka mang tyngka, na ka liang u CM u la ong kumba la kdew katkum ki kyndon ka jingithuh ïa ki jaka kiba shah ktah ka dei ka mat kaba hap ban khmih bniah.
U la ong ruh kumba ka kyrteng la kdew ba kane ka DMF, kane ka dei ka Trust ïa kaba la khmih ha ki kyrdan jong ki district ha kaba u Deputy Commissioner u dei u shongknor ban bishar bniah ne screening bad ban mang ne sanction ïa ki projek, bad na ka liang ka sorkar kam tuklar eiei ruh ha kaba ïadei bad kum kine ki jingjied bad ki jingpan pisa.
Une u MLA ka Shella u la buh jingkylli ruh ba hato ki MLA ki shah kynthup ne em kum ki dkhot jong ka DMF, u Conrad u la ong ba la pynmih ïa ka jingpyntip kaba thymmai da ka sorkar halor kane ka bynta ha ka 22 tarik u Nailar 2022, ha kaba ki MP bad ki MLA jong ki district ruh ki shah kynthup kum ki dkhot jong ka DMF.Haba ïadei bad ka jingkyrpad u MLA ka AITC u Mukul Sangma uba dei ruh u Myntri Rangbah barim, halor ka jingdonkam ban don ka kaiphod ban pynthikna ka jingpynïaid beit ïa ka rukom pyntreikam ïa kane ka mang tyngka, na ka liang jong u Myntri Rangbah u la pynthikna ruh ba na ka liang ka sorkar jylla kan wan shakhmat ha ryngkat ka kaiphod ba shisien shi snem ha kaba ïadei bad ka jingpyntreikam ïa ka mang tyngka.
Ka KSU East Jaiñtia Hills District Unit ka pynbna biang ba ka jingïakhih paidbah ba la buh ban pynlong ha ka 25 tarik mynta u bnai kan ïaid beit shakhmat, kata ban thiah hapdeng ka surok NH-6, ha Khliehriat kaba dei ka nongbah jong ka distrik.
Ka jingïakhih kan sdang naduh ka por 10 baje mynstep haduh 4 baje janmiet.
Ka seng hadien ka jingïohi lyngba ki lad pathai khubor ba kiba bun ki kynhun seng, ki synjuk bapher bapher kum ki nongkamai sumo, ki nongkamai ñiah taksi bad kiwei ki kloi ban kyrshan ïa ka jingïakhih, ka khot ruh ïa kiwei ki kynhun ban ïasnohkti lang khnang ba ka jingdawa kan pynsngew sha ki shkor ba kyllut ka NHAI bad kumjuh jong ka Sorkar Jylla.
Ka KSU ka la ong ba baroh ki la sngewthuh ba ka jingïakhih hi kam dei ka jingïohnong shimet jongno jongno, hynrei na ka bynta ka jingmyntoi uba bun balang.
Kawei pat ka bynta jong ka jingïakhih ha kane ka sngi, kan sdang naduh ka por 7 baje janmiet haduh ka por 5 baje mynstep.
Kumta na ka liang ka seng ka la kyrpad ïa ki nongleit nongwan na ki shnong bad ruh ïa kito kiba wan na kiwei pat ki jylla bad ïaid lyngba kane ka surok ba kin sngewbha ban sangeh kamai bad pynïaid kali.
Ka KSU ka la ong ba kan nym lah ban pynbor ïano ïano ruh hynrei ka buh tang ka jingkyntu ban ai ka jingïatreilang naba ka jingïasnohkti lang kan wanrah ka jingjop ïa kane ka jingïakhih ka seng.
Ka Resolution ba la wanrah da u MLA ka Voice of the People Party (VPP) na Nongkrem u Bah Ardent M Basaïawmoit, ban kyntu shim khia pyrshah ïa ka jingdon jong ka jingpynkheiñ ïa ki kyndon jong ka Meghalaya Transfer of Land Regulation Act, 1972, ka la shah liem da ka ‘voice vote’ ne ka vote da ka sur hapoh ka ïingdorbar thawaiñ ha ka sngi Palei.
U Lamphang ka ïingdorbar u Thomas A Sangma u la pynbna ïa kane, da kaba ong, “Ki Nos ki la jop bad ka resolution ka la shah rem noh, kata hadien ba ïa kane ka resolution la buh hakhmat ki dkhot ka ïingdorbar ban vote hadien ka jingrai jong u Bah Ardent Basaiawmoit ban nym weng ïa ka, da kaba pynpaw ïa ka jingbym hun satia halor ka jubab kaba la ai da ka sorkar.
U Bah Ardent u la ong ba ka don ka jingpynkheiñ ïa ka Act hynrei ka Sorkar kam kwah ban pdiang ba ki briew ki bym pat shah kdup ha ka Land Transfer Act, ki la ïathied jaka naphang ha ki bynta jong ka Ri-Bhoi District.
“Kumno ki lah ban thied jaka haba kim dei ki nongshong shnong ka Meghalaya? Kaei kaba ka Sorkar kan leh pyrshah ïa kine ki briew bad khang ïa ki ban thied ïa ki jaka ha Ri-Bhoi?" u la buh jingkylli.
U la kyntu ruh ïa ka Sorkar Jylla ba kan pynmih ïa ka public notice ne ka jingpynbna paidbah halor ka jingbatai ba bniah ïa ka jingmut ‘riewlum’ (Tribal).
U Bah Ardent u la kyntu ruh ïa ka sorkar ba kan weng ne ‘delete’ noh ïa ki ar tylli ki section kiba la bsuh bad don ha kane ka aiñ, kiba long ka jingkhang ban plie lad ïa ki briew nabar ban thied jaka.
U Bah Ardent haba wanrah ïa ka Resolution, u kwah ban tip “kiei ki sienjam ba la shim pyrshah ïa kito ki briew kiba la die ïa la ki jaka sha ki briew ki bym shah kdup ha ka Land Transfer Act, khamtam u Syiem ka Raid Marwet uba la ju mlien ban leh ïa kine ki kam beaiñ.
Nalor kane, kaei ka sienjam ban sa shim pyrshah ïa u Deputy Commissioner uba kloi ban pynrung kyrteng ïa kine ki jaka kiba long pyrshah ïa ki kyndon jong ka aiñ".
U Bah Ardent u la ong ba ka la don ka jingpynkheiñ ïa ka aiñ khyndew, ka Meghalaya Transfer of Land Regulation Act, 1972 kaba dei ka aiñ ba khang ïa ki briew nabar Jylla ban thied jaka ha kane ka Jylla, bad bynrap ka sorkar ka la pyntlot ïa kane ka aiñ.
Une u MLA ka Nongkrem u la pynpaw ka jingsngewkhia namar ka jingshah pynkheiñ ka aiñ khyndew jong ka Jylla, bad ong ba ka rai jong ka Sorkar ban ai jaka haduh 45.01 akar ha New Shillong sha ki ophisar IAS ka dei ka jingpynkheiñ ïa ka Meghalaya Transfer of Land Regulation Act, 1972.
U la pyntip ruh ba ha ka 9 tarik u Nailar, 2007 ka la mih ka rai ba la shim da ka Kynhun Myntri ban ai jaka ïa ki IAS ophisar ki bym dei na kane ka Jylla ha New Shillong Township, ha kaba la mynjur ban ai jaka haduh 45.01 akar sha ka Civil Service Officers Co-operative Housing Society da kaba siew tang T.19,60,636 kaba mut lada kheiñ ïa ka dor ka jaka, kan long tang shi tyngka shi square phut.
Une u MLA ka Nongkrem u la pyntip ruh ba dang shen ka la don biang ka jingpyrshang ban pynkheiñ ïa ka Land Transfer Act, lyngba ka jingtyrwa kaba la mih na ki Myntri ka Sorkar Jylla ban ailad ban thied jaka ïa ki doktor kiba dei nabar Jylla ha Meghalaya, khnang ban lah ban pynbiang bad pyndap ïa ka jingduna ki specialist doctor.
Ha kajuh ka por u Bah Ardent u la kynthoh ruh halor ka jingdie jaka hapoh ka Raid Marwet ha Ri Bhoi District ba la donkti da u Syiem Raid, bad buh jingkylli ba aïu ka Sorkar kan leh halor kane ka jingpynkheiñ ïa ka aiñ.
Ha ka jingjubab na ka liang u Myntri ka tnat Revenue & Disaster Management u Bah Kyrmen Shylla haba u la pule ïa ki kyndon ka Meghalaya Transfer of Land Regulation Act, 1972, u la pynpaw da kaba ong ba kam don satia ka jingpynkheiñ ïa ka aiñ.
U Myntri u la ong ba ka la shai ba ka Sorkar haba pynïaid ïa ki kam ba ïadei bad ka transfer, mutation, mortgate, will bad kiwei kiwei, ka ju ïaid katkum ki kyndon ba la buh ha ka Meghalaya Transfer of Land Regulation Act, 1971 9Act 1 of 1972) bad ka Meghalaya Transfer of Land Regulation Rules, 1974.
Katba na ka liang u Myntri Rangbah ka jylla u Conrad K Sangma haba bynrap lang ha ka jubab, u la ong ba kam shym la don satia ka jingpynkheiñ ïa ka Land Transfer Act, ha kaba ïa baroh ki kam ba ïadei bad ki bar jylla ki dei kiba la pynshong nongrim katkum ki kyndon ka aiñ.
U Conrad u la ong ba kino kino ki briew ki lah ban leit sha ïingbishar lada ki don ka jingsngewkhia ne lap ba ka don ka jingpynkheiñ ïa ki kyndon jong ka aiñ bad ong ruh “Ngim pat ju ïohi ïa kano kano ka case bala wanrah hakhmat bad ïa kito ki case kiba ka ïingbishar kala ai hukum, ka Sorkar kala dep pyntreikam ïa ki hukum.
".
U MLA ka Sohra, u Bah Gavin M Mylliem u la wanrah ha Ïingdorbar ha ka sngi Palei ïa ka mat ban pynsngew ïa ka jingmad jingjynjar bad shem lanot ka ïing ka sem jong u Bah Running Nongkynrih uba la shahsiat ïap ha shnong Mawshun sharum Pynursla bad pan jingïarap na ka Sorkar, hynrei u Symbud Myntri Rangbah u Bah Prestone Tynsong uba peit ïa ka tnat pulit, u la batai pynban ha Ïingdorbar shaphang ka jingjia ha ka miet 5 tarik Jymmang 2023 ha kaba u la ïathuh ba utei u rangbah uba ñiah trok u la shahsiat ïap ha u shipai BSF hadien ba ka trok ka la phet krad wat hadien ba la pynsangeh ha kawei ka jaka talasi (Mobile Check Post) ha surok Pynursla-Dawki hajan ka shnong Wahkdait.
U Bah Gavin u la wanrah ïa kane ha Ïingdorbar ha ka sngi basaw jong ka dorbar synrai lyngba ka Zero Hour notice.
Une u MLA ka Sohra, haba batai shaphang ka jingjia tat haduh ba u Bah Running Nongkynrih, uba dei na ka shnong Jalynteng, u la duh syndon ïa ka jingim namar ka jingshahsiat ha u shipai BSF, u la ong ba ka ïing jong u Bah Running ka khlem ïoh jingïarap ei ei na ka Sorkar, la ka dei na ka Sorkar Pdeng ne Sorkar Jylla bad ka ïing ka mad jingeh haduh katta katta namar ka la duh ïa u kpa ka ïing.
U Bah Gavin u la kyrpad ruh ïa ka Sorkar Jylla ban ai jingïarap lane ‘ex-gratia’ ïa kane ka longïing kaba mad jingeh namar ka kurim bad ki khun jong u Bah Running ki shem jynjar bad ïakynduh jingeh namar ym don shuh u nongkyrshan ïa ka ïing.
U la ong ba ka kam kaba dei bad ka jingtohkit bad jingpynshitom kan ïaid katkum ka aiñ, hynrei ka ïing jong u Bah Running kynthup ki khun jong u kiba dang rit, ki donkam palat ïa ka jingïarap namar la saw bnai mynta ka la ïaid, hynrei khlem don kano kano ka lad jingïarap na ka liang ka Sorkar.
Haba ïeng ban ai jubab, u Bah Prestone uba la batai shaphang kaei kaba la jia ha ka 5 tarik Jymmang, 2023 ha ka por 10.20 mynmiet, u la ong ba ka ejahar pyrshah ïa u shipai BSF u bym shym la tip kyrteng, la ujor ha Thanat Pynursla da u bahaïing jong u Bah Running Nongkynrih, kata u Riverskhem Nongkynrih.
La ong ba ka trok kaba ñiah da u Bah Running ka dei kaba kit muid bad ka trok ka la mih na shnong Umthli, Laitlyngkot ban leit pynhap sha ka sem jong u trai muid.
Hynrei ynda la poi ha Mawshun, u shipai BSF uba shong ha ka trok BSF kaba bud nadien jong ka trok kaba ñiah u Bah Running u la synreit kuli bad poi sha u pud ban ïap u Bah Running.
Shuh shuh u Bah Prestone u la batai shaphang ka jingsynreit kuli u shipai BSF ha kaba na ka liang ki shipai BSF ki la ujor kylla pyrshah ïa u Bah Running da kaba kynnoh ba u la phet ryngkat ka trok ha katei ka miet 5 tarik Jymmang, 2023 haba talasi bad bthah ïa ka trok ban sangeh da ki shipai BSF jong ka 4th Battalion kiba ap pahara ha surok Pynursla-Dawki hajan ka shnong Wahkdait.
U Bah Prestone u la ong ba haba u nongñiah jong ka trok u la phet, u la tynrah ruh ïa ki shipai BSF kiba ap pahara.
Kumta u shipai BSF u la sngewthuh ba don ka jingma ïa u bad u la siat arsien sha suiñ hynrei u nongñiah trok u khlem sangeh bad pyrshang tynrah ïa u.
Kumta, ynda la ïohi ba ka jingim jong u ka don jingma, uta u shipai BSF u la siat biang shisien sha ka shaka jong ka trok hynrei u nongñiah u la khun sha kadiang bad tyngkhuh.
U Bah Prestone u la ïathuh ba haba ïadei bad ka ejahar ba ujor ki heh shipai BSF, la dep pynrung bad dang ïaid ka jingtohkit.
U la bynrap ruh ba ha baroh ar tylli ki ejahar ba la dep ujor na baroh arliang, ki pulit ki dang tohkit ban pyntikna ïa ki jingshisha bad kaei kaba jia.
Hynrei u Bah Prestone u khlem ai jubab ne kren ei ei haba ïadei pat bad ka jingpynsngew jong u MLA ka Sohra ban ïarap lem ka Sorkar ïa ka ïing ka sem jong u Bah Running Nongkynrih.
Ka rai lane ‘resolution’ ban pyrshah ïa ka aiñ khlaw kaba dang shu dep pynkylla shen ka Sorkar Pdeng, kaba la wanrah da u MLA ka North Shillong u Bah Adelbert Nongrum ka la shah kyntait war noh ha Ïingdorbar Thawaiñ ha ka sngi Palei hadien ba une u MLA um shym la treh ban weng wat hadien ba ka Sorkar Jylla lyngba u Myntri Rangbah u Conrad K Sangma, ka la pynshai halor ki bynta jong ka aiñ kiba la u pynpaw ba kin ktah ïa ki jaka khlaw ha Jylla khamtam haba ym donkam shim jingbit shuh na ka tnat khlaw ban leh ïa ki projek kiba dei na ka bynta ka jingshngaiñ jong ka ri ha ki jaka kiba hap hapoh 100 km na khappud bad kiwei ki ri.
U Bah Adelbert Nongrum u la wanrah ïa ka resolution kaba u la kren hi tang ma u ha Ïingdorbar bad ki para MLA jong u kiba dei na ka VPP ruh ki khlem ïeng lang ban ïashimbynta ban kyrshan ïa ka resolution.
U Bah Adelbert u la wanrah ïa ka resolution ban pyrshah ïa ka Forest (Conservation) Amendment Act, 2023 kaba dang shu dep mynjur shen da ka Parliament.
U Bah Adelbert u la ong ba ka Ïingdorbar Thawaiñ ka dei ban shim rai lang ban pyrshah ïa kane ka aiñ khnang ban ïada ïa ka hok jong ki trai muluk ka Jylla haba ïadei bad ka jaka bad ki jingdon jingem ha ka.
U la ong ruh ba kane ka aiñ kaba dang shu dep pynkylla thymmai kan shah ban pyntreikam ïa ki jaka khlaw na ka bynta ki projek kum ka surok, lynti rel, bad kiwei ki projek kiba kongsan bad kiba long ka jingshngaiñ ïa ka ri ha ki jaka khlaw kiba hap hapoh 100 km na khappud jong ka ri India khlem da donkam shuh ban shim jingbit na ka tnat khlaw ka Sorkar Pdeng.
U Bah Adelbert u la kdew ruh ïa ki jaka khlaw kiba donkam ban ri ban sumar bad ïada kum Ki Khlaw Ri-Kynti, Ki Khlaw Shnong, Ki Khlaw Raid, Ki Law Syiem, Ki Law Adong and Ki Law Kyntang lada ki MLA ki dei ban pynsawa ka sur jong ki pyrshah ïa ka Forest Conservation (Amendment) Act, 2023.
Une u MLA u la kdew ruh ba u uranium ruh u don ha ki jaka khlaw ka South West Khasi Hills district, bad ka dei hok ban pyrshah ïa ka  Forest Conservation (Amendment) Act khnang ban ïada ïa ka hok ki trai muluk haba ïadei bad ka jaka bad ki jingdon jingem hapoh jong ka.
U la ong ruh ba ka Jylla Mizoram bad Nagaland kiba la don lypa ka aiñ kum ka Article 371 ki dang shim rai (resolution) pyrshah ïa ka Forest Conservation (Amendment) Act, balei ka Meghalaya ruh kam lah ban leh.
Na ka liang u Myntri Rangbah u Conrad K Sangma u la ai jubab ban pynshai halor ki bynta kiba la kdew u Bah Adelbert ha kaba u la ong ruh ba kane ka aiñ kaba la pynbeit thymmai kan nang ïarap ban pynkhlaiñ ïa ka bor jong ki Jylla namar wat ka jingbatai shaphang ka khlaw ruh la lah pyntreikam katkum ka aiñ jong ka Jylla ym katkum ka jingbatai hapoh ka aiñ Indian Forest Act lane ki jingbatai ha kiwei pat ki aiñ.
U Conrad u la ong ba ha Meghalaya ka jingbatai shaphang ka khlaw bad ka aiñ jong u snem 1927 ym shym la pyntreikam hynrei ïa ka jingbatai shaphang ka khlaw la leh hi katkum ka aiñ jong ka Jylla.
U la ïathuh ba ka Sorkar Jylla ka la shim ruh ïa ka jingïasyllok bad u Advocate General ka Jylla bad na ka liang ka Sorkar Jylla kan ïakynduh ruh ïa u Myntri ka Sorkar Pdeng uba peit ïa ka tnat khlaw na ka bynta ban kham shai shuh shuh haba ïadei bad ki jingpynsngew.
U la pynshai ruh haba ïadei bad ki projek kiba kongsan na ka bynta ka ri kiba hap hapoh 100 km na khappud jong ka ri kiba ym donkam shim jingbit na ka tnat khlaw hynrei kiwei pat ki jingbit kiba donkam ban shim donkam ban shim beit kum na ki District Council lane kiwei kiwei ki tnat.
Wat la u Myntri Rangbah u la pynshai, hynrei u Bah Adelbert um shym la ïahap satia bad ym treh ban weng noh ïa ka resolution.
Kumta namarba um shym la weng, la shu leh da kaba shu pynsawa sur ha kaba ka sur kiba don sha Liang Synshar ka kham sawa jam; kaba mut ba ka resolution jong u Bah Adelbert ka la shah kyntait noh namar ka la rem.
Ka Executive Committee jong ka KHADC hapoh ka jingïalam u Bah Pynïaid Sing Syiem kum u CEM kaba la shong jingïalang kyrkieh mynta ka Sngi Palei ka la rai ban khot da ka dorbar kyrpang ban wanrah ïa ki katto katne ki jingpynlut na bynta ban pynkhreh ïa ka Monolith Festival ka ban long ha Khasi Heritage   Village kaba don ha Mawphlang, East Khasi Hills District.
Haba ïakren bad u Bah Pynshngaiñ N Syiem uba dei u Deputy CEM ka KHADC, u la ïathuh ba kane ka dorbar kyrpang kan long ar sngi ka ban sdang naduh lashai ka sngi ka 22 tarik Nailur, 2023.
U Bah Pynshngaiñ u la pyntip ban khot ïa ka dorbar kyrpang ka long ban wanrah ïa ka supplementary demand kaba donkam kyrkieh ban pynlut pynsep na ka bynta ban pynlut ha ka monolith festival wat la ïa ka jinglut jingsep la pynlut khambun da ka tnad shangkai pyrthei ka sorkar jylla bad khyndiat eh na ka KHADC.U la ïathuh ba ka KHADC ka la buh khyndiat ka pisa namar ïoh donkam kyrkieh hangne hangtai hynrei ka jinglut baroh ka dei na ka sorkar jylla.
Shuh shuh u la pyntip ba na ka jingmih na kane ka monolith festival yn shong ka tnad shangkai pyrthei bad ka KHADC ban ïa pynbeit lang.
U la ïathuh ba ha kane ka dorbar kyrpang yn wanrah ruh ban ai baibam tymmen ïa ki MDC, nangta yn pynrung ruh ïa ka jingpynlut ha ka tnad Legislative, ka tnad pule puthi.
Nangta u la pyntip ban wanrah ruh ïa ka jingpynbeit thymmai kaba arsien ïa ka Elka Administrative ban pynrung lang ïa ka kyrteng Seng Samla shnong, Seng longkmie, ka Social Vigilan Committee, Dorbar shnong, Dorbar Dong ban lum kyrteng ïa uwei pa uwei u nongshong shnong bad kiba wan sah wai ruh kumjuh.
Nalor kane, u la ong ba ka jingpynbeit thymmai ïa ka Elaka Administrative ka long ban ïada na ka jingwan buhai shnong kiwei ki jylla khamtam ka jingjia ha Manipur nangta ka jingjyllei ki jingdih kiba sniew bad ki kam runar.
U Myntri Rangbah u Conrad K Sangma u la ong ba ka Ïingdorbar Thawaiñ ka Jylla kam pat dei ban mynjur ïa ka ‘resolution’ ban pyrshah ïa ka Uniform Civil Code (UCC) haba ym pat ïohi ïa kaei kaba thoh ne don ha ka UCC.U Conrad u la pynpaw ïa kane ha Ïingdorbar Thawaiñ ha ka sngi basaw jong ka dorbar synrai haba jubab halor ka jingwanrah ka Congress ïa ka rai (resolution) pyrshah ïa ka jingpyntrei ïa ka UCC kaba la kyrshan lang da ka TMC.Ïa ka resolution la wanrah da u MLA ka Congress na Mawhati u Bah Charles Marngar.
U Conrad u la kular ba ynda la wanrah ïa ka Bill halor ka UCC bad hadien ba la ïohi ïa ki jingbatai kiba don ha ka Bill, hangta yn sa pyni ïa ka jingpyrshah lyngba ka Ïingdorbar Thawaiñ.
U la ong ba ym dei ban don jingartatien haba ïadei bad kane namar ka Sorkar bad ka Ïingdorbar Thawaiñ kam pdiang lada don kano kano kaba wanrah ban ktah ïa ka riti dustur, jinglong tynrai bad ka niam ka rukom.
Hynrei ïa mynta katba ym pat ïohi ïa ka Bill kum ka Ïingdorbar Thawaiñ kam long kaba dei ban mynjur ïa ka rai (resolution) ban pyrshah ïa ka UCC da kaba shu antad.
Ha ka jingshisha, ki MLA ka Congress bad TMC naduh u Bah Ronnie V Lyngdoh, Dr Mukul Sangma, Charles Pyngrope ki la kyrshan lang ïa kane ka rai (resolution) kaba wanrah da u Bah Charles Marngar bad kyrpad ban mynjur da ka Ïingdorbar Thawaiñ ban pyrshah ïa ka UCC.Namar ka jingpynshai jong u Myntri Rangbah bad jingkular ba ka Jylla kan pyrshah beit ïa ka UCC ynda la ïoh ïa ka Bill, u MLA ka Congress u la hun bad weng noh ïa ka rai.
Namar ka jingshah thok shah shukor kaba man ka por ha ki karkhana pynmih dewbilat kiba don ha ka thaiñ East Jaiñtia Hills District, ka seng ki trai trok hapoh ka lama Jaiñtia Hills Truck Owner Association (JHTOA) ka la pynbna ba kan pynlong da ka jingïakhih ban khanglad ïa ki trok jong ki karkhana ban kit cement kit clinker ban leit buh ïa ki mar ki mata jong ki.
Haba kren sha ki lad pathai khubor, u President ka JHTOA u Bah Biangshwa Shylla u la ïathuh ba kane ka jingïakhih kan sdang ha ka 5 tarik Risaw naduh ka por 10.00 baje mynstep.
Ïa kane ka rai ïakhih la shim ha ka jingïalang kaba la long ha Tuber Takhniang ha ka 19 tarik Nailur.
Ka daw kaba pynlong ïa ka seng ban shim ïa kane rai ka long namar ba ki karkhana ki la thok la shukor palat ha kaba ïadei bad ka kit ka bah.
U Bah Biangshwa Shylla u la ong baroh ki karkhana dewbilat kiba mih na Lumshnong, Thangskai bad Wahiajer kim shym la bud ryntih ïa ka jingïakut ban kit mar kata ka dewbilat bad ka dew clinker.
U la ong ba ka JHTOA kam banse ban shim ïa ka rai ban ïakhih paidbah namar ka jingleh khlieh shrieh kine ki karkhana dewbilat bad pynduh lad ïa ki trai trok trai ri trai muluk ban ïoh kamai na ka kit ka bah.
U la pynkynmaw ruh ba ka JHTOA ha ki 2 snem ba ladep, ka la pynlong ïa kiba bun ki jingïakhih pyrshah ïa ki karkhana bad na ka liang ka sorkar MDA ruh ka la pynmih ïa ka byrta (notification) jong ka bai kit bai bah kaba long 7 tyngka shi kilomitre.
U la ong ruh ba ha ka jingïalang bad u DC ka East Jaintia Hills ruh la mynjur ban ai ban kit ban bah ki trok hapoh ka lama ka JHTOA kumba 60 tylli ha ka shi sngi, hynrei ki ïoh tang kumba 15 tylli ki trok ha ka shi sngi.
Kumta ka JHTOA ka la shim ïa ka sienjam bad rai ban ïaid shakhmat ban ïakhih paidbah bad khang ïa ka kit ka bah ki trok dewbilat.
Ha kawei ka jingjia tyngkhuh kali ha Ri Bhoi ha ka miet sngi Balang, kawei ka trok kit tyndong lyer kaba don ïa u number AS04-4201 ka la pra phom na ki bynta ba shakhmat ha ka surok bah National Highway ha ki bynta jong ka shnong Pahamrioh ha Ri Bhoi District.
Kumba la ïoh lum jingtip na ki pulit, la ïathuh ba katei ka jingjia ka la jia ha ka por 10:30 mynmiet katba katei ka trok kaba la ñiah da u Achik Barbuyia kaba la wan na ki thaiñ Silchar ban leit sha nongbah Guwahati.
Ynda la poi ha katei ka jaka, ka la leit ban tynrah nadien ïa kawei ka kali ka bym lah satia ban tip kat haduh ba utei u nongñiah bad u nongbud uba la tip kyrteng kum u Sunil Nath ki la mynsaw jur.
Hadien katei ka jingjia, ïa u Achik Barbuyia bad u Sunil Nath kiba dei na ka Cachar jong ka jylla Assam la pynkit noh sha Civil Hospital Nongpoh na ka bynta ban pynïoh ïa ka jingsumar, hynrei utei u nongñiah u la khlad noh ynda poi ha katei jaka sumar.
Halor kane ka jingjia, na ka liang ki pulit ka thanat Nongpoh ki dang pynlong ïa ka jingtohkit ban lap dien halor katei ka jingjia bad ruh ban lap ïa ki jingshisha baroh.
Ha ka jingïakhun pyrshah ban rat dyngkhong ïa u drok napoh ka jylla, ki pulit ha ka miet jong ka sngi Balang ki la ïoh ban kurup ïa u drok ba shongdor haduh T.2 klur na kawei ka kali Tata Sumo.
Katkum ka khubor ba la pyllait da u SP ka East Khasi Hills la ong ba ha ka miet jong ka 20 tarik mynta u bnai, u nongñiah jong kawei ka kali Tata Sumo hadien ba u la lap ïa kawei ka pla ba la shu ieh da ar ngut ki nongshong kali hapoh ka kali, u la pyntip mar-mar sha ki pulit.
Ïa kane ka pla la peit bniah bad talasi noh da ki pulit hapoh ka thanat ha Madanrting bad ha kaba la lap ïa haduh 21 tylli ki synduk buh sabon, ha kaba la thep bha ïa u drok heroin uba khia haduh 253.53 gram ryngkat bad ki katto katne ki jaiñ phong.
La ong ba une u drok ba la ïoh kurup u dei uba shongdor palat T.2 klur.
Ha kaba ïadei bad kane, la dep ban pynrung ïa ka case lyngba ka Madanrting P.S Case No.97(09)2023 U/S 21(c)/29 NDPS Act bad mynta ka jingïaleh ban kem ïa ki briew ba donkti ha kane ka kam, ka la ïaid shakhmat.
U Myntri Rangbah ka jylla u Conrad K Sangma u la pyntip hapoh ka ïingdorbar ba na ka liang ka Sorkar wat la kam shym la ïoh ka jingtip kaba bniah na ki pulit syntiat hynrei ka la pynkhlaiñ ïa ki bor pahara ha ki jaka khappud ka Meghalaya, Assam ha ka thaiñ Block-I hadien ba ka la don ka jingkynnoh ba la mih paw ka kynhun kieng atiar bathymmai jong ki jaidbynriew Karbi, kata ka United People’s Front of Karbi Longri (UPFKL).
Ïa kane u Myntri Rangbah u la pyntip haba jubab halor ka mat ‘Call Attention’ ba la wanrah da u MLA ka UDP na Mowkaiaw u Bah Nujorki Sungoh ha ka Sngi Palei hapoh ka ïingdorbar.
U Conrad u la ong ba wat la ki la ïohsngew ïa kane ka khubor, hynrei kim pat shym la ïoh satia ïa ka jingtip kaba thikna lane ba kan don ka jingujor da kino kino ki nongshong shnong halor ka jingshah dawa pisa ha ki dkhot jong katei ka kynhun.
“Wat la katta, hadien ka jingsakhi lyngba ki lad pathai khubor halor ka jingmih jong kane ka kynhun, na ka liang ka sorkar ruh ka la pynkhlaiñ shuh shuh ïa ki bor pahara ha ki thaiñ Block-I," la ong u Conrad.
U la ong ruh ba nalor kane, ka la don ka shithi ujor ba la ai da ka seng Jaiñtia Students Movement (JSM) halor kane ka kam bad dei halor kane ba ka Sorkar ka la shim khia bad ki pulit lem bad ki bor District ki la trei khlem shongthait ban pynthikna ba ka jingshongsuk kan don ha ki jaka khappud.
U Conrad u la ong ba ka jingsngewkhia ba la pynpaw da u MLA ka Mowkaiaw ka dei kaba kongsan.
Ka histori jong ka Block I bad Block II ka dei kaba la ïatip da baroh ba ka jingpynkynriah ïa ka Block I bad Block II ka dei tang namar ka jingsuk ha ka synshar khadar.
Kane ka dei kaba don ha ka jingthoh ha ka Sorkar Meghalaya, ka Sorkar Assam bad ka Sorkar India.
Haba pyntip ba ka sorkar Meghalaya bad Assam kin ïakynduh biang ha ka taïew kaba nyngkong ne ba ar jong u Risaw na ka bynta ka jingïakren, u Conrad u la ong, “Kan don jingpynleit jingmut ba kyrpang ha kaba ïadei bad ka thaiñ Khanduli, Psiar, Block I bad Block II namar ki la don ki jingïakynad ba malu-mala ha kine ki jaka.
"Halor ka jingkyrpad jong u Bah Nujorki ban shna ïa ka surok ha Khatkhasla bad ki bynta ka Mojem, u Conrad u la ong, “Nga la ïakren bad u Symbud Myntri Rangbah uba la pyntip ba ka jingpynkhreh ïa ka Detailed Project Report (DPR) ka la sdang.
Kumta ka la don ka jingshim kam halor kane.
Hynrei, lada ki don ki bynta jong ka surok kiba ngat ha ki jaka kajia, ki lah ruh ban don katto katne ki jingeh.
"Halor ka jingkyrpad ban buh ïa ka PHC ha Psiar bad Moolber, u Conrad u la ong ba kine ki shnong kiba hap ha ki jaka kiba mih ka jingïapher jingmut, hynrei na ka liang ka sorkar kan pynthikna ba ki paidbah nongshong shnong kim dei ban ngat ha ki jingeh.
Ha shwa kane, haba wanrah ïa ka ‘Call Attention’ u MLA ka Mowkaiaw u la kynnoh ba ka jingthmu jong kane ka kynhun kieng atiar bathymmai ka long ban pyntieng pynsmiej ïa ki Khasi Pnar kiba shong ba sah ha ki thaiñ Block I, kata ha khappud hapdeng ka West Jaintia Hills bad ka West Karbi Anglong khamtam ha ki bynta jong ka Elaka Labang-Nongphyllut-Pangam Raliang.
Ki jingïalehkai jong baroh ar tylli ha ka U-19 Boys Inter District Cricket Tournament ba la pynïaid da ka Meghalaya Cricket Association la hap ban pynsangeh na ka daw ka jingshah pynthut ha u slap ha ka sngi Thohdieng.
Ka Shillong Cricket Association A bad ka Ri-Bhoi District Cricket Association kim shym la ïoh ban kawang bol lane ban tied ha ka jingïakhun jong ka Zone 1 (Group-A) kaba la thmu ban long ha madan Umbuda, Nong-poh hynne ka sngi.
Hynrei ha ka jingïalehkai jong ka Zone 2, ka North Garo Hills DCA ka la kynjoh 90 run bad shah pynhap 4 wiket ha ki in 14 over ha ka por kan shah pynthud noh ha u slap.
U Rituraj u la tied 24 run na ki 17 bol bad u Sillang R.Marak u la tied 21 run na ki 26 run.
Katba u Silgar M.Sangma (2/24) u la khur ar wiket, katba ïa ki shi wiket la khur da u Chengsrang S.Marak (1/5) bad u Salchang Sangma (1/19).
Ka jingïalehkai ha ka sngi Saitjaiñ ha ka Zone 1 (Group-A) kan long hapdeng ka SCA-B pyrshah ïa ka East Jaiñtia Hills DCA, katba ka East Garo Hills DCA ïa ka Tura DCA ha ka Zone 2.
U Myntri ka tnat ïalehkai ka Sorkar Pdeng u Anurag Thakur u la sangeh ka jingleit sha China na ka bynta ka jingplie ïa ka lympung ïalehkai 19th Asian Games ka ban long ha Hangzhou hadien ba ki bor ba dei khmih ka China ki la kyntait ban ai jingbit ïa lai ngut ki nongïalehkai kiba na Arunachal Pradesh kiba la thmu ban ïashim bynta ha kane ka lympung ka ban sdang naduh ka sngi Saitjaiñ.
U Wei Jizhong, chairman ka ethics panel jong ka Olympic Council of Asia (OCA) na ka bynta ka Asian Games u la ong ba ïa kitei ki nongïalehkai kiba na India la ai jingbit ba kin rung sha China bad ka Beijing kam dei ban kyntait ïa kano kano ka visa.
Kitei lai ngut ki ‘thei ïalehkai wushu na India kim shym la lah ban ïasoh lang bad ka kynhun ïalehkai jong ka ri ha Hangzhou na ka bynta ka Asian Games na ka daw ka jingeh ba ki la ïakynduh ha kaba ïadei bad ka visa.
Kine ki nongïalehkai kim shym la ïohpdiang ïa ka jingmynjur na ki bor ba dei khmih jong ka China ban rung sha katei ka ri.
“Kine ki ‘thei ïalehkai na India ki la dep ïoh ïa ka visa ban rung sha China.
Ka China kam lah ban kyntait ïa kano kano ka visa.
Hynrei kaba sngewsih ka long ba ïa ka visa jong kitei ki nongïalehkai la shah kyntait noh.
Ngam tharai ba kane kan buh jingeh ïa ka OCA namar ka China ka dep ban mynjur na ka bynta ban shah ïa baroh ki nongïalehkai ki ban ïashim bynta ha China," la ong u Wei.
Na ka liang u President ba shi por jong ka OCA u Randhir Singh u la ong, “Ngi la shong jingïalang ha ka sngi Palei bad ka Working Group ha kaba la shim khia halor kane ka bynta ban ïakren bad ka Sorkar.
".
Ar ngut ki nongmareh ba paw na Kenya ki la wan poi ha kane ka nongbah ha ka sngi Thohdieng na ka bynta ban pynkhreh ïashim bynta ha ka 2nd Sohra International Half Marathon.
Ïa kane ka jingïakop mareh yn pynlong ha ka 30 tarik mynta u bnai da ka Meghalaya State Olympic Association (MSOA) ha ryngkat ka jingïatrei lang bad ka tnad ïalehkai ka Sorkar Jylla.
Kane ka jingïakop mareh kan sdang naduh Laitsohpliah sha Sohra haduh Mawsmai ka ban kynthup naduh ka Elite 21k, Meghalayan 10k, Run For Fun 5k bad ka Vateran Above 55 yrs.
Kitei ki ar ngut ki nongmareh kiba na Kenya ki long u Elijah Kipruto Kemei 35 snem ka rta bad ka Agnes Mueni Mutua 36 snem ka rta.
U Elijah u dei uba la bat ïa ka rekod da kaba pyndep ha ka 1 kynta 5 minit.
Une u nongmareh u dei uba la ïashim bynta ha kiba bun ki jingïakop mareh kiba kynthup ïa ka Mumbai Marathon ha u 2018, ha China ha u 2019, 1st Sohra International Half Marathon ha u 2022, ha Udaipur bad ha Guja-rat mynta u snem.
Katba ka Agnes ka dei kaba la bat ïa ka rekod ha ka 21k ha ka 1 kynta 14 minit.
Ha u snem ba la lah ka la ïashim bynta ha Tanzania ha u 2022, ha Rwanda ha u 2023 bad kan dei ka sien kaba nyngkong eh ban wan ïashim bynta hapoh ri India kynthup ïa ka Sohra International Half Marathon.
Kitei ki ar ngut ki nongmareh ki la wan ai jingtip ïa lade hapoh ka shlem treikam jong ka Meghalaya State Olym-pic Association (MSOA) ha ka sngi Thohdieng ban ïakynduh ïa ki nongïalam kane ka synjuk kata u Bah Finely L.Pariat, Organi-sing Secretary bad u Bah John F.Kharshiing, Co-Chairman jong ka 2nd Sohra International Half Marathon 2023.
Ka kynhun ki ‘thei ïalehkai jong ka Saiden Secondary School ka la lah ban pynthikna ban jam sha ka quarter final ha ka lympung ïalehkai 63rd National Level Subroto Cup 2023.
Kane ka jinglah ban pynthikna ka la wan urlong hadien ba ka lah ban pynjem khnap ïa ka Uttarakhand haduh 11-0 kol ha ka jingïalehkai kaba khatduh jong ka Pool-G ha ka sngi Thohdieng ha nongbah Delhi.
Ka Eiladki Ksoo bad ka Imaïa Shylla ki la khur ïa ka hat-trick, katba ka Daïamon Makroh ka la thep ar kol na ka bynta ban pynlong ïa kane ka kynhun ïalehkai ka Jylla ban bat ïa ka kyrdan ba hakhlieh na katei ka Pool bad kamai 9 point na ki lai sien ïakhun.
Kumba ka paw naduh kaba sdang, kane ka kynhun ïalehkai kaba na Nongpoh, Ri Bhoi District hapoh ka jingïalam u Bah Sumarlang Swer (coach) ka la lah ban ïalehkai ha kaba kam shym la ailad ïa ka liang pyrshah.
Ka Eiladki ka la ïoh ban pynkhih jar nyngkong eh ha ka minit kaba 5, katba ka Daïamon ka la pynbud ïa ka kol kaba ar ha ka minit kaba 12.
Hadien ar minit ka Eiladki ka la pynbud biang ïa ka kol kaba ar ka jong ka.
Kumjuh hadien katto katne por ka Daïamon ka la thep ïa ka kol kaba ar ka jong ka ha ka minit kaba 21 na ka bynta ban pynlong ïa ka Saidei ban tam da 4-0 kol.
Hadien shiteng kynta ka Saiden ka la pynbud biang ïa ka kol kaba san lyngba ka Barikor Kurbah ha ka minit kaba 30 bad hadien lai minit ka Imaïa Shylla ka la ïoh ban thep ïa ka kol kaba hynriew.
Ka Imaïa ka la thep biang sa ar kol ha ka minit kaba 39 bad 45 na ka bynta ban khur syndon ïa ka hat-trick.
Kumjuh ïa kawei pat ka hat-trick la khur da ka Eiladki hadien ba ka la ïoh ban thep sa ar kol ha ka minit kaba 42 bad 60.
Ïa ka kol kaba khatduh la thep da ka kapten kane ka kynhun ka Daphishisha Syngkli ha ka minit kaba 52.
Kumba ka paw ha ki ar tylli ki jingïalehkai ba la lah, ka Saiden ka la jop ïa ka Goa da 2-0 kol bad ïa ka Kendriya Vidyalaya Sangathan (KVS) da 4-0 kol.
Te kumta kane ka kynhun ïalehkai ka Jylla kan pynkhreh ïa ka jingïakhun quarter final ha ka sngi U Blei (24 tarik) pyrshah ia ka NCC kaba Mizoram.
Ka Mukhla FC ka la rung sha ka jingïakhun semi final jong ka lympung ïalehkai kaba tip kum (L) Kesilroy Pala Invitation Football Tournament 2023 ba la pynïaid da ka West Jaiñtia District Sports Association (WJDSA).
Kane ka la urlong hadien ba ka lah ban pynliem noh ïa ka Ïalong FC da 2-1 kol ha ka jingïakhun quarter final kaba la long ha madan Kiang Nangbah Stadium Ladthadlaboh, Jowai ha ka sngi Thohdieng.
Ha kane ka jingïakhun ka Mukhla ka la ïoh ban pynkhih jar nyngkong lyngba u Primrose Lamat ha ka minit kaba 20.
Kane ka jingïoh ban thep kol ka la nang pynïoh mynsiem ïa ka Mukhla ba kan ïalehkai bha bad haduh kaba kut jong ka kylla step ka la tam da 1-0 kol.
Hadien kaba la bteng ïa ka jingïakhun jong ka kylla miet ba ka Ïalong FC ka la ïoh ban pynphai kylla shi kol lyngba u Roikhih Nongtdu ha ka minit kaba 56.
Hadien lai minit ka Mukhla ka la ïoh biang ban thep sa shi kol lyngba u Remark Kharmalki ha ka minit kaba 59 na ka bynta ban khur syndon ïa ka jingjop.
Ka jingïakhun quarter final kaba khatduh kanlong mynta ka sngi Saitjaiñ hapdeng ka Mynsngat FC pyrshah ïa ka Salaroh FC ha ka por 2 baje janmiet.
Ka kynhun ïalehkai phutbol ka ri India ka la shah pynhiar da lai kyrdan kata sha kaba 102, kat kum ka jingpyllait da ka FIFA ia ki kyrdan jong ki ri ka pyrthei ha ka sngi Thohdieng.
Watla dangshen ka India ka la bat ïa ka kyrdan kaba 99, hynrei ka jinghiar ha ka rukom ïalehkai ha ka King’s Cup, ha kaba ka India ka la shah rem ha ka Iraq ha ka semi-final bad ruh ha ka Lebanon ha ka jingïaknieh ïa ka kyrdan balai.
Ka King’s Cup kaba la long ha Thailand, ka long ka jingïakhun kaba kongsan na ka bynta ka India hashwa ban ïakhun ïa ka AFC Asian Cup kaba la thmu ban pynlong ha Qatar ha kaba ka la long ka kabu ksiar ban ïatyngjuh bor pyrshah ïa ka kynhun kaba khlaiñ bor kum ka Iraq.
Watla ka India ka la khmih lynti ban ïalehkai bha, hynrei ka la kylla da khongpong.
Kumba ka paw ha katei ka semi final jong ka King’s Cup, baroh ar ki kynhun ki la ïakhaid mar 2-2 kol haduh kaba kut ki 90 minit.
Hynrei dei ha ka tie-breaker ba ka India ka la shah rem noh da 5-4 kol.
Kumjuh ha ka jingïaknieh ïa ka kyrdan balai, ka India ka la shah rem sa ha ka Lebanon da 1-0 kol.
Ka West Jaiñtia District Sports Association (WJ-DSA) ka la plie ïa ka ïew ban pynrung kyrteng ïa ki rangïalehkai ki ban shu shim kylliang na ka bynta ka lympung ïalehkai First Division.
Ka WJDSA ka la pyntip ba ka jingkhang ka plie naduh 21 tarik bad kan kut haduh 28 tarik u Nailur.
La pyntip ba kawei ka kynhun ka lah ban shim wai ïa ki rangïalehkai haduh san ngut bad ka bai pynrung kyrteng kan long T.1000/- uwei u rangïalehkai.
Ki kynhun mynta ka aïom ïalehkai ha ka Fisrt Division ki kynthup ïa ka Nangbah Ïawmusiang, Mosalyngkat, Sohmynting, Sabahmuswang, Mu -khla Evergreen, Wahïajer, Luti Tuber Social Welfare, Demthring, Moo-kyndur, Khliehïongriang, Shangpung Moosyiem bad ka Dulong.
Ka sienjam bala shim da ka Khasi Authors Society (LAS) ban pyneh rngiew biang ïa ka ktien Khasi ka long kawei na ki jingkyrsiewthiah dei por ïa ka jaidbynriew Hynñiew Trep Hynñiew Skum.
Kumba u H.O.Mawrie Bam kwai ha ïing u Blei ha kawei na ki kot jong u, ula batai ba ka rngiew ka dei kata kaba pynïapher ïa u Briew na ki mrad, kumjuh ruh ka sienjam ka KAS ka long ban pynïapher na kiwei pat ki jaidbynriew bad u Khasi, kata na u Kharlieh u Khariong.
Hooid kiei – kiei ki kynja jingphohsniew kynsha shaphang ka lawei ka Jaidbynriew rit paid jong ngi ki ju wan paw bad ki jingduh jingkyrmen haba peit bad bishar ïa ka jinglong ka Jaidbynriew lajong ki wan ban tyllep ïa ki jingmut jingpyrkhat jong nga, hynrei ka jingkyrmen hi ka dang don katba u sai jingim um pat kut ban kyrshan bad ai mynsiem ïala ki para Ri.
U lyoh ïong ldui u sdien hynrei ha kum kane ka khyllipmat bluit ka sharak jingshai la wan tbeh hapdeng ka miet baduk bad hapdeng ka jingsakma lynti ki khun ka Ri da ki riew iohi jngai ka Ri kata ka KAS kumba ka ktien ka ong haba im ka ktien im ka jaidbynriew kumta ruh u K.S.Nongkynrih u ong ba lada ngi iohi sngew ba don ba kren ïa ka ktien khasi ha iewduh ne hangno – hangno kata ruh ka pynshisha ba kata kam dei tang ka ktien hynrei ka dei hi ruh ka sur jong ka jaidbynriew kaba pyntikna ba u Khasi u dang-im ne ka jaidbynriew Khasi ka dang don ha sla pyrthei.
Kaei kaba ngi sakhi ha kane ka juk mynta ka long ba kiba bun hi ki Khasi,khamtam kiba sah ha ki jaka sor kim sngew bang shuh ban pule ne wat ban kren ha ïing da ka ktien la jong.
To sha ki nongkyndong namar ki duna palat kita ki English School te ka ktien Khasi  hi ka dang ïaid kam.
Hooid ka don ka jingioh nong ha ka ioh kam iohjam lada tbit English hynrei ban ong haduh ban da ym sngewbang ïala ka ktien lajong te ka bym sngew shong nongrim haei – haei ruh kumba uwei na ki nongkren ha ka lympung pyneh rngiew jong ka KAS ïa ka ktien Khasi u ong ba ngi nguid hi ïala ka ktien la jong kumba ka khana parom ka ong ba u Khasi u nguid noh ïala ki dak thoh la jong.
Kat ka jingshong kun ka ktien “Mei" bad “Pa" ruh la mih ka ktien mimi, Mom, Dad bad ki khynnah skul Sor lei lei namar la ka ktien Khasi ka la ïap na rympei la jong wat ki jhur ki soh ruh ki tip ha ka Ktien English bad ha ka ktien la jong kim tip ei- ei.
Dei kane keiñ ka dawbah ba ngi la pynjemdaw hi dalade ïalade.
Kumba uwei pat u samla u ong ba ka jingnang jingstad bad kam dei ba ngi la stad lut nadong shadong ka long kaba dei.
Ngi iohi hi ba ngi ki Khasi haba ngi tip ïa ka ktien kiwei watla kita ki nongwei ki tip ïa ka ktien jong ngi haba ngi thied ngi pet ban pynpaw ïala kata ka jingsngew stad sngew juk shai ngi kren beit da ka Ktien nongwei kata “Kitna ……" ne “How much ….
" Ha ka jingshisha lada kim sngewthuh ïa ka ktien Khasi te dei keiñ ban leh kumta hynrei nyngkong te to shuwa ngin kren dala ka Ktien lajong.
Lada u Khasi u die ne thied ei – ei ha ki dkhar ki bym nangbha ban kren pynbeit senten ruh ngi bud lang ïa ka senten Khasi ba bakla jong ki poiei kata “Maphi die katno kane ?" ha jaka “Phi die katno kane" shuh shuh ruh “Maphi shim te ma nga ai," Kaei kane ? Hato kam dei ka jingsngew stad sngew juk shai palat ne ka jingsngew hanga mei ban ioh pynpaw pyrthei ba ngi nang bha ïa ka ktien kiwei ? Hynrei ha lyndet bad ha u riew shemphang ka paw ba kum kine ki briew ki dei ki ïngkhong shyllangmat, u paidkar te u lah ban kheiñ triem kheiñ khaiñ ïada ïa kane ka dei satang ka jingtrei dohim dohïap hi ma ngi ba ka ktien khasi ka dei ban rung noh mardor ha ka khyrnit baphra ka Riti Synshar ka India.
Mynta ngan kdat sha kawei pat ka phang kata ka long ba ka jingpyneh rngiew ïa ka ktien Khasi ka thew bad ka long kaba jylliew sat kat ka ñiamra bad ka jrong palat ïa ka kynjang ki lum Makashang baphieng.
Hooid kum u samla ba dang khie dang san bad dang lung ka pyrkhat ka pyrdaiñ ngam lah ban ngam nud ban ong ba kaei kaba nga kren hangne ka  biang lut bad ka pura nadong shadong.
Kam thew tang ban pynrung ïa ka ktien Khasi ha ka khyrnit baphra, hynrei ka thew ruh ïa ka rukom im, ka riam bad khamtam ki kyrteng ki jaka puta kiba ngi ioh long trai na ki Kñi ki kpa ki mynbarim bajah da ka snam bad ka jingïaleh kumba ki ong “Ka Ri umsnam u Kñi u Kpa.
" Kine ki kyntien nongwei ki jliah noh suki pa suki ïa ka jong ngi kumba ong u Myllung K.S.Nongkynrih ha ki poitri “U Ren.
"Kaei kaba nga mut kren hangne ka long ba kiba bun ki jaka putañi u Kpa.
" Kine ki kyntien nongwei ki jliah noh suki pa suki ïa ka jong ngi kumba ong u Myllung K.S.Nongkynrih ha ki poitri “U Ren.
"Kaei kaba nga mut kren hangne ka long ba kiba bun ki jaka puta hangne ha Ri lum Khasi kiba don la ki kyrteng tynrai kumba suit ba shor u Mynbarim ki la sdang lngaid suki – pa – suki ha ki jingtyllun ki shalyntem ka por kaei ka daw kaba pynlong ïa kane ka jubab hi ka long ba ngi la sngew stad sngew jukshai shaba palat bad ka jingkylla ïngkhong shyllang mat shaba palat.
Wat kiba (briew) kiba kam ïalade kum ki Nongïalam bad ki riew ieij Jaidbynriew la ha ka kyrteng ki sengbhalang, seng sniew lang, ka saiñ hima sima, haduh ka saiñ pyrthei ruh ki iohthiah ngai – ngai thik kumba la shah shoh khaw dawai bad kum ka wang shoh sngi.
Lada kat ïa ki kyrteng ki jaka puta kiba ngi da iohi da ki khmat bad kiba ngi ioh sngew ruh da ka sur ngi klet noh kan eh aiu basa ïa ka ktien ka thylliej kaba shu iohsngew haba kren ban klet noh.
Hato phi mynjur ïa kane ? Lada Hooid ne em balei ? bad kaei ka daw, sa ïa pyrkhat lang ma phi ruh ki nong pule.
Ngi sngew sarong ban tip ba ka Sohra ka dei kawei na ki jaka ba paw bad ba bun ki nongjngoh kai pyrthei wat na sha bor rih ruh, hynrei to tip ba hakhmat ka pyrthei ym ju don ba kham bna koit ïa kata ka Sohra,hynrei ki tip bha tang ha ka kyrteng Cherrapunjee.
Hato kane ka ktien Cherrapunjee ka dei ka ktien aiu ? Mano ba la ai kyrteng ïa ka kumne ? Hato ki mynbarim ki biej sniang eh mo ba ki ai kyrteng Sohra.
Ne ki bapli ki bakla ne To ïa pyrkhat lang ma phi.
Wat ka karkhana dewbilat hangne ruh ka dei ka Mawmluh Cherrapunjee Cement Limited, hato ym long mo ban ai kyrteng da ka Mawmluh Sohra Cement Limited namar kane ka jaka ka ïahap dur sbak hi ban ai kumtei.
Balei ka long kumne ? Hato kam dei mo ka jingñiew beiñ ka jingbym kheiñ snep ïala ka jong.
Bishar maphi ? Wat ha ka map ruh la thoh Cherrapunjee ne ki sain board ruh nai ïa ong ïa u Kharlieh Khariong lei – lei uba kylli shaei ka lynti ïaid ban poi sha Cherrapunjee (Sohra).
Kawei pat ka jaka sha thaiñ Riangdo West Kahsi kaba don par mawsynrut la tip kum ka Sonapahar.
Hato ki longshuwa kim ju tip ne bna ia kane ka jaka ba kam don shuh ka kyrteng trai jaka ? To sa ïa pynshai lem maphi ruh, khamtam ki trai jaka ki kham tip bha ïa kata ka Jhalupara bad Barapathar (Mawbah) lada sngap na ka kyrteng te sngew kumba kan don sha Ri thor Ri dkhar, phewse kane ruh ka don hangne hi.
Sa kawei pat ka Barabazaar (Iewduh) ruh ka long hi kumjuh watla kane ka jaka ka dei ka kad bah ka khaïi ka pateng ka Ri Khasi, kiba bun hi kiba na nongkyndong ruh na i ïa ong ia ki nongsor lei – lei (tangba ym baroh) da sngew hieng sngew stad sngew nangbha ban ong Bara bazaar khamtam haba ïa kren ïa ïaid ïa ïeng lei bad ki bar jylla ki kharlieh ki khariong.
Wat ki ophis Sorkar bad ki bank ruh la thoh beit Barabazaar ne Burabazaar branch.
Sa katto katne por khamtam ki pateng ban wan lei – lei wat ïa ka Iewduh lada ki poi man ka sngi ruh kin nym tip haei ka Iewduh ka don namar la jop ei ki ktien u poiei poiwir Bara ne Bura Bazaar.
Ka pung Umiam ruh la ju tip kum ka Barapani watla ka kyrteng hok u Khasi ka dei Umiam ruh, hooid ki Sengbhalang ki ju leit pyndam teng – teng ïa ka ktien Barapani hynrei nga tip ba hapoh google map la tip hi Barapani,  nga I ba lada sngew khia shisha ïa kata to ngin ïa pyndam syndon wat ïa ka ktien barapani bad bujli noh da ka Umiam wat ha ki google, ki map ym shuh tang ha ki saiñ board.
Kine kiei – kiei ki jia long hi namar la stad la nang palat pud ka jinglong jukshai palat pud wat ki nongïalam ruh i kumba ki matlah bad iohthiah wat kito kiba kam ïalade kum ki nongïalam kane ka jaidbynriew Khasi, namar bun ki ki ringmatlah ki riew kai suda.
Mynta lei – lei la mih kiba kham stad shuh – shuh na ka ktien ka thylliej shuwa ka sdang ym ha ki jingthoh ruh (ym slem wat ha ki jingthoh ruh nga i )ba la ioh sa kawei pat ka kyrteng jem rngiew ba ïa ka Laitumkhrah ruh la mih noh da ka Laimo ne Laimu.
Nga i bad nga sngew ruh ba ki nongbud bos (Bus conductor) ruh haba khot nongshong kali (Passenger) hana Laimu – Laimu ne Laimo Laimo ka la mih ym shuh Laitumkhrah.
Nga i ïa kiba bun hi te ki da sngew hieng khmut sngew jukshai bha lada khot Laimu ïa ka Laitumkhrah, satang katno lei ïa ka Wah Umkhrah ruh Wahmu.
Dei kum kine keiñ ki daw ïing daw sem lajong kiba da jem ka rngiew ka bshi u Khasi ruh bad shisien ba la trei ka daw ïing daw sem ruh ym ju  lah khie khlieh shuh.
Kine ki long tang ki katto katne kiba nga kren hynrei lada kren lut te kawei kot rben ruh la mih hi tang ha kane ka phang.
To nga kyrpad ïa phi ki nongïalam na kano – kano ka kynhun ba phin leh eiei ïa kane ne phi ki nongïalam saiñpyrthei ne saiñ hima sima ruh ka por ka dang biang bha hi ruh.
Lada ym lah da ka jingïakren to sa thaw noh sada kano kano ka Jingïakhih ruh ha kane ka bynta.
Lada kat ka jingstad bad jingshai ki Jaidbynriew Marathi hapoh Maharashtra ia ka kyrteng ka nongbah heh Bombay ba ai u Kharlieh u dang ai pat da ka kyrteng tynrai Mumbai hadien bala laitluid na u Kharlieh, ngi hi ruh ngi la laitluid bad ioh ïa ka jylla lajong kum kiwei pat, kan eh aiu ban pynkylla bad ai ba ka pyrthei kan tip ïa ka Sohra da ka Sohra hi ym shuh Cherrapunjee, Iewduh nadong shadong ia kiba don ha ïewduh ha jaka Barabazaar bad kiwei – kiwei pat.
Khyndiat nga ai khubor khuhok ïa ki riew rangbah kiba lah ban suit ban shor da ka kyrteng Nongmynsong ïa ka ktien ki poiei ba ki khot ka Lal Chand Bazaar, kumba nga tip bad bna na ki khana ki katto katne lada ka dei shisha kumta kine ki riew rangbah ki dei shisha da ka kam ki riew ieid jaidbynriew, ym kum kiba bun kiba shu kyang na rynsan ha ki jingïalang paidbah, nga ieid ïala ka jaidbynriew ?Khlem da bun ktien shuh ngan ong biang ka jingpyneh rngiew ïa ka ktien Khasi ka long kaba ïar haduh katta – katta ha ka saiñpyrkhat shimet jong nga.
Lada lyngba ine i jingthoh ba lyngkot nga la ktah mationg bad kren sniew ne pynsngewsih ïano – ïano nga kloi ban ong “MAP," namar ka thong ka mir jong nga hi ka long ban kyrsiew thiah ïala ki para ri bad bad ba ki nongïalam kin mih shakhmat ban leh eiei bad ban ïalam ban ïakhun ha kane ka bynta.
Bad sa kawei ruh ka thong ka mir jong nga hi ka long beit ïa kaei – kaei kaba bha.
Nga kubur ba nga dang long uba duna bad dang lung ka pyrkhat ka pyrdaiñ namar nga long tang kum u samla ba dangkhie bad ba dang lyngkot jingmut jingpyrkhat.
Ka lympung ïalehkai U-20 4th Division Football League 2023 ba la pynïaid da ka Shillong Sports Association ka la jam shaphrang ha kaba ka Riatsamthiah SC, Risa Colony SC bad ka Mawkriah West SC ki la khur ïa ka jingjop ha ka sngi Thohdieng ha madan Polo.
Ha kane ka jingïakhun kaba la long ha madan Third Ground, ka Riatsam-thiah ka la pynliem noh ïa ka Pynthorbah SC da 3-0 kol.
U Dingbarous Nongsiej u la thep ar kol ha ka mint kaba 16 & 41, katba ïa kawei pat la pynbud da u Jerry Donboklang Kharkongor ha ka minit kaba 45.
Ka Laitkroh SC ka la ïasam mar shi point ha ka jingïakhun pyrshah ïa ka Mawñianglah Youth SC hadien ba kim shym la lah ban thep kol haduh kaba kut ka jingïalehkai.
Ka Diengpasoh SC ka la shah rem noh ha ka Risa Colony SC da 2-1 kol.
Tang mar ïasdang ka jingïalehkai ka Risa Colony ka la ïoh ban pynkhih jar nyng-kong eh lyngba u Nonistar Swer ha ka minit kaba 4.
Hynrei ha ka minit kaba 24 ka Diengpasoh ka la lah ban pynïakhaid kylla lyngba u Apbhalang Marboh.
Hadien shiteng kynta ka Risa Colony ka la pynbud biang ïa ka kol kaba ar lyng-ba u Riklansing Warmalai ha ka minit kaba 35 na ka bynta ban khur syndon ïa ka jingjop.
Ka Madan S&CC ka la ïasam mar shi point ha ka jingïakhun pyrshah ïa ka Umrynjah SC hadien ba kim shym la lah ban thep kol haduh kaba kut ka jingïalehkai.
Ka Mawkriah West SC ka la lah ban pynliem noh ïa ka Pommura SC da 2-1 kol.
Ha kane ka jingïakhun ka Mawkriah West ka la ïoh ban thep kol nyngkong eh lyngba u Leverence Jeremy Nongbri ha ka minit kaba 26 bad ka la pynbud biang ïa ka kol kaba ar ha ka minit kaba 37 lyngba u Waricky Shabong.
Ka Pommura ka la lah ban pynphai kylla shi kol ha ka kylla miet lyngba u Apporlang Mawthoh ha ka minit kaba 60 hashwa ba kan mad ïa ka jingshah rem.
Ka kam Telengana bad ka election ban jied ïa u President ka India ki la pynshaiong shibun eh ïa ka jingmut jingpyrkhat jong ki nongïalam congress, la ha ka liang sorkar  ne la ha ka liang ka seng.
Uwei u kynnoh pop ïa uwei pat ïa ka kam Telangana ba ka leit jia haduh katne.
Kum ban shu ai nuksa, u Morarji Desai bad u Chavan ki kynnoh pop ïa ka MRs.
Gandhi ba ka khang ïaki ban tuklar bad pynbeit ïa ka kam Telengana haba ka dang sdang.
Ka Mrs.Gandhi ka kynnoh pop ïa u Brahmananda Reddy namar ba u ai ktien ba u lah ban pynjem ïa ka kam Telengana.
La ngeit ruh ba u Lat ka Jylla u kyrshan ïa ka jinglah jong u Myntri Rangbah ka Jylla u Brahmananda Reddy.
U Sanjeeva Reddy u  kynnoh pop ïa u Brahmananda Reddy ba u pynpait pynpra ïa ka Jylla da ki kam ïashah shiliang jong u bad ba u khlem da kheiñ snep ïaki ktien jong u  (Sanjeeva Reddy) ba u dei ban ïeh noh ïa ka kam Myntri Rangbah bad ban pynlong Myntri Rangbah da uba na Telangana ne shim  briew thymmai ha ka kynhun ki myntri jong  u.
U Myntri Rangbah na ka liang jong u, u kynnoh pop ïa u Sangjeeva ba ki kyrshan ïa ka kynhun kaba ïeng pyrshah ïa u Brahmananda Reddy.
Ki khlieh – duh ka congress ki ngeit ba ïa kane ka jingïakhih ha Telengana la pynkhih  bad ai mynsiem ba u Dr.Chenna  Reddy bad u Konda Lakshman Bapuji na ka daw ka jingshun ïa u Myntri Rangbah ka Jylla bad kumta ki riew  sniew ki shim ïa ki kabu ban pynshit shuh shuh ïa ka kam.
Ka jingshisha ka long ba dei ban kynnoh pop ïa baroh na ka bynta ka kam Telengana.
Ki nongïalam Congress kila dei ban pynjem ïa ka kam Telengana ha ka por kaba biang.
Ka kynhun ki Myntri  ka Sorkar Kmie bad ki nongialam ka seng Congress kim ia dei jingmut bad ki ia pher jingmut ïa ka lad kaba dei ban leh.
Kawei ka liang ka ong ba ka sorkar kmie kan kham khlain lada la don  30 tylli ki jylla ha ka jaka jong ki 17 tylli ki Jylla kumba ki don mynta bad  ai ba ka Telengana kan long ka daw ban sain dur ia ki Jylla ha ka ri.
Kawei pat ka liang ka ong ba ka jingsniew la pynmih da ka report jong u Fazel Ali (kaba ai  jingmut ba ka Telengana ka dei ban ioh ïa ka jylla na ka bynta san snem bad hadien kata kan sa jied hi la kan ïa soh bad ka Andhra) bad ïa kane ka report dei ban pynduh ïa ka bad ba ka ri baroh kawei dei ban pynïabynta ha ki 5tylli ki presidency.
Namar ba kine ki lad kim long kiba bit, ai ba kan jia katba ka jia.
Ha ki khyndiat taïew ba la dep la don ka jingpyrshang ban wanlam lang ïa ka arliang ki dkhot congress ban don ka jingïasngewthuh jingmut para para maki bad imat ba kane ka jingpyrshang ka la thap long kam.
Kum ban shu pynkyhnmaw, ka Mrs.Gandhi la ka wanlam ïa u Dr.Chenna Reddy ban pynlong Myntri ïa u ha ka kynhun myntri ka Sorkar Kmie  bad ia kane la leh da ka jingkyntu jong u Brahmananda Reddy ban pyntlot ïa ka bor jong u Sanjeeva Reddy.
Ka jingpynpaw pyrshah bad ka jingbym ioh ka jingkyrshan na ka Mrs.Gandhi, u  Myntri Rangbah ka Jylla (U Brahmananda Reddy um shym la klet ba dei ka Synicate, ym ka  Myntri Rangbah, kaba kham don bor ha ki nongialam ka seng congress bad un tlot lada ka Syndicate kam treh ban kyrshan ïa u.
Dei na kane ka daw ba u Brahmananda Reddy  ula kyrshan ïa u Sanjeeva Reddy ba dei ban jied ba un long u Presideng ka India pyrshah ïa ka mon jong  ka Myntri Rangbah.
Dei  ka kamram ïa uba la ngeit ba ula don ka jingkren bad u Brahmananda Reddy.
Katba kine kiei kiei ki dang jia, la don ka jingkynthoh pyrshah ïa ka Mrs.Gandhi da ki ‘riewpawkhmat kiba kynthup ruh ïa ki dkhot congress, ïa ka jingelti bar ri khah khah jong ka.
Ki sngew ba ha ka jaka ba kan leit sha Japan bad Indonesia ha kum kane ka por ba  donkam eh, ka la dei ban leit pynban sha ki bynta bapher bapher jong ka Telengana ban ïarap ban wanlam ïa ka suk ka saiñ ha ka jylla Andhra.
La ngeit ba  ynda la shong dorbar ka Lok Sabha, ka Myntri Rangbah kan ym lah da lei lei ban iehnoh ïa ka New Delhi.
Ka la dei ban pyndonkam ïa kine ki por ki bym shong dorbar ka Lok Sabha, ban leit sha ki bynta jong ka ri kiba don ha ka jingïakhih.
Kane ka jingpynbeit jong ka ban leit sha Japan  bad Indonesia ha kum kane ka por ka la long kaba khlem pyrkhat, namar kane ka la ai lad ïa ki nongialam Telengana ban  ym treh ïa kren bad kiwei pat ki myntri ka sorkar India.
Kumta  ki la lah ban nang kham pynsniew shuh shuh  ïa kam Telengana.
La kdew ruh ba ki jingleit sha Japan bad Indonesia kin ym lah ban seisoh ei ei ne kyntiew burom ïa ka Ri India ha khmat ki nongialam kita ki ri ha kum kane ka por haba ka iing la jong ka don hapdeng, lah ban ong, ka jingpluh.
Ka China ha ka Sngi Palei haba iadon lang bad kiwei pat ki ri hapoh ka jing-ialang jong ka United Nations, ka la maham ba kim dei ban don mano- mano ruh ki ban leit tuklar haba iadei bad ka jinglong- jingman ha Taiwan bad ym bit mano-mano ruh ban korbar halor ka jingdon bor jong ka ban leh trai ia katei ka ri dew lynnong ‘Taiwan’ namar katei ka dew lynnong ka long hi ka bynta jong ka China, kaba shu pait na ka China ha ki por ba la leit.
Kumta, u Vice President ka China- u Han Zheng u la ong ba ka China ka lah ban leh katba ka sngewbit haba iadei bad katei ka dew lynnong kaba dei hok ka bynta ba shu pait na ka la ka jong.
Namarkata ruh u la ong ba ka China ka lah ban shim biang sha lade ha kano- kano ruh ka por ia katei ka bynta kaba dei hok ka jongka bad kiwei pat ki ri kim bit ban leit tuklar ne bishar ia ka jinglong- jingman hapdeng katei ka Taiwan bad ka China.
U President ka Ukraine ha ka Sngi Palei u la ong ba lada ka Ukraine kam ioh jingkyrshan na ka United States, kan sa khyllem noh ha ka jingiakhun thma pyrshah ia ka Russia.
Nalor nangta ruh u la ong ba dei lyngba jong ki Billion ki pisa bad ki jingiarap ba ka US ka la phah baroh shi katta naduh ba sdang ka thma, ba ka Ukraine ka la lah ban khie-khlieh bad ka lah ban ïeng haduh kane ka kynti.
Ha katei ka sngi, u nongialam ka United States- u Chuck Schumer u la iathuh ba u Zelensky u la ong ha u ba lada ka Ukraine kam ioh shuh ia ki jing-iarap na ka United States ha kine ki sngi ban wan, khlem pep kan sa khyllem bad shah rem ha ka Russia.
Namar kumba la iohi, ka United States ka la phah ia ki lad jingiarap bad kumjuh ruh ka pisa sha ka Ukraine naduh ba sdang jong ka thma ha u snem ba la leit haduh kine ki sngi bad kitei ki lad jingiarap jong ka US sha Ukraine ka la palat ia ka $100 Billion, kynthup ia $43 Billion ki tiar iakhun thma.
Hynrei, la ong ba ym lah pat ban tip haduh katno bad haduh lano ka United States kan dang lah ban ai jingkyrshan kumne ia ka Ukraine, khamtam haba ka ilekshon ka ban long ha u snem 2024 ruh ka la jan poi bad u Biden un hap ban iakhun ia u nongialam ban ialeh pyrshah ia u- u Donald Trump uba la buh thong ban ioh bat biang ia ka shuki President jong ka US ha utei u snem 2024.
Ka jingleit jurip jong u Zelensky sha United States ha kane ka por ruh ka long katba ka Russia ka dang pynjur ia ka jing-leit thombor da ki drone bad ka jingther ‘namding ba shyrkhei sha Ukraine, ha kaba bun ngut ki riew paidbah ki la khlad la jan man la ka sngi na kate ka jingthombor jong ka Russia.
Kumjuh ruh la ong ba ka United States ka la iathuh ba shen u President ka US- u Joe Biden un sa pynbna ia ka song jingiarap ba la mang na ka bynta ka Ukraine ha kine ki khyndiat sngi ki ban wan.
