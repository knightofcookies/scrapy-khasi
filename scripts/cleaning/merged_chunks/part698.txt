Angel Jones ki la thaw ïa ki jingrwai ba ïa dei na ka bynta ka Ri, u Rev.Dr.John Roberts u la thaw ïa kato ka jingrwai Ri Khasi Ri Khasi nga ieit ïa pha.
Bad u Rev G.Angel Jones u la thaw ïa kato ka jingrwai “Kynmaw Trai ïa ka Ri Khasi" ym don jingartatien ba baroh arngut ki mut ïa ka Ri Khasi hi ha ki jingkit bad jingmut ba ïar jong ka.
Lada u Rev.G Angel Jones u sngew ba don ar ki jaitbynriew hapoh ka Bri u Hynñiewtrep um jin da la thaw ïa kato ka jingrwai ‘Kynmaw Trai ïa ka Ri Khasi’ hynrei kan long noh da kum wei pat.
Kan lah ban long noh ha kane ka rukom ‘Kynmaw Trai ïa ka Ri Khasi Jaiñtia’ tangba hynrei u Rev G Angel Jones u sngewthuh ba ngi long kawei ka Ri kawei ka Jaitbynriew.
Ha ki por synshar phareng namar ki jingjia bapher bapher don na ki Hima Khasi" kiba la pynsah kum ki Khasi State bad don ruh kiba la pynkylla British Areas.
Hynrei kane ka jingleh jong ki phareng kaba don jingïasnoh bad ka buit synshar jong ki ba la tip kum ka “Divide and Rule Policy" kam teh ïa ki Khasi States bad ïa ki British Areas ba kin hap ban sngew ba ki ïapher kum ka jaitbynriew.
Ka pynkynmaw ïa ka jingkren kaba 5 tarik Naitung, 1947 jong u Sardar Vallabhbhai Patel bad ha kawei ka bynta jong katei ka jingkren la thoh kumne:-This country with its institutions is a proud heritage of the people who inhabit it.
It is an accident that some live in the states and some in the British India, but all alike partake of its culture and character.
We are knit together by bonds of blood and feelings no less than of self interest.
None can segregate us into segments no impassible barriers can be set up between us.
Bad shuh shuh ruh ka la don kawei ka jingjia ba ha kito ki snem hynriew phew lai bad hynriew phew saw la pynkha ïa ka Autonomous District thymmai na ka United Khasi- Jaiñtia Hills Autonomous District Council ba la tip kyrteng kum ka Jowai Autonomous District katkum ka Notification No.TAD/R/50/64 dated the 23rd November 1964 published in the Assam Gazette, Extraordinary, No.61, Monday November 23rd, 1964, Tuesday, November 24 1964.
Te ha ka snem 1973 ïa ka kyrteng United Khasi-Jaiñtia Hills Autonomous District bad ka Jowai Autonomous District la pynkylla bad ïa kawei la tip kum ka Khasi Hills Autonomous District Council bad kawei pat la tip kum ka Jaiñtia Hills Autonomous District Council vide Notification No.DCA.31/72/11 Dated the 14th June 1973 published in the Gazette of Meghalaya part VA, June 23, 1973, p 200.
Wat la ngi la ïohi ba na kawei ka por sha kawei pat ka por la phiah ïa ka rukom synshar khada,r te hynrei kam mut pat ba ngi ïapher iwei ïa iwei lehse ka lah ban long kadaw na ka bynta ban pynkham suk ha ka rukom treikam.
Na kata ka daw u Ma Edwingson Bareh u la ai case hapoh Gauhati High Court ban challenge ia ka validity jong ka Notification No.TAD/R/50/64 dated the 23rd November 1964 (Ref: Civil Rule No.280 of 1964 and Civil Rule 303 of 1964) and appeal was filed by Edwingson Bareh in Supreme Court against the judgement of the High Court ( Ref Civil: Appeal No.968 of 1965) the judgement of the supreme court maybe seen in the AIR 1966 Supreme Court 1220 (V 53 C 237).
U Ma Edwingson Bareh ha ka petition bad ka appeal jong u, bad kaba long ruh kum ka Nongrim kaba skhem kaba sakhi ba ngi long kawei ka jaitbynriew la ka dei ha khmat jong ka ing kashari la ka dei ha khmat jong u briew ne u Blei ngi khlem ïa pher ngi dei hi ki khun ki ksiew u Hynñiewtrep Talawiar u Sohpetbneng ka Ri shongpdeng pyrthei.
Bad ha kata ka petition bad ka appeal jong u Ma Edwingson Bareh la thoh ha ka ktien phareng kaba Ong kumne: “That the people inhabiting the territory comprised within the United Khasi-Jaiñtia Hills District are ethnically, racially, culturally, economically, and by tradition are one and the same people.
When the British subjugated and annexed the territory they divided it into different units for administrative conveniences, but the people of the said area continued to remain united and maintained the existing closest relationship.
La don ruh ki jingbatai ba ym lah ban wallam ïa ki British Areas hapoh ki “States" kine ki jingbatai ki long kiba bakla ki bym don Nongrim namar ha ka section thymmai ba la pynmih hadien ka 15 tarik Nailar 1947 (section 290-B jong ka Government of India Act, 1935 ) lah ban leh ia kata bad la leh katkum ba paw na ka " Provinces and States ( Absorption of Enclaves Order, 1950 ba la pynmih da u Governor General of India.
Namar kata ka daw da lei lei ruh ngim dei ban ailad ba kane ka jingpyrkhat mynder kan ïoh ban shong tynrai ha ki jingmut ki jingpyrkhat jong ngi ha man la uwei pa uwei u dkhot jong ka jaitbynriew.
Hapoh ka Bri u Hynñiewtrep Talawiar u Sohpetbneng ngi dei ki khun u Hynñiewtrep tang kawei ka kyrteng.
Hima Maram, Jaiñtia, Shella, Khyrim, Mawiang, Sohra, bad kiwei de la ki kyrteng, Talawiar u Sohpetbneng.
Na Thangbuli, Iongpiah, Malki bad haduh Pyndengrei don bun seng Niam, Kur, bad Hima, jaitbynriew tang kawei.
Uwei u lehnoh u la shah pynïap ha ka jingïasiat kaba markylliang ba la mih hapdeng ki shipai ïada ri bad ki lehnoh ha ka por ba ka la don ka jingleit kerkut bad ka jingleit thwet lehnoh ha Rajouri distrik kaba don ha Jammu & Kashmir.
Ka jingïasiat hapdeng kine ki ar kynhun ka la sangeh mynta hynrei ka jingleit thwet lehnoh ka dang ïai bteng.
Ka jingïasiat ka la mih ha ka thaiñ jong ka shnong Dassal Mehari ha Rajouri, la ïathuh ki heh shipai.
Hadien ba la ïoh jingtip shaphang ka jingdon jong ki lehnoh, ka kynhun shipai ïada ri ka la pynlong ïa ka jingleit kerkut bad ka jingleit thwet lehnoh ha ki bynta ba long khlaw jong ka Rajouri distrik ha J&K.Ki shipai ki la ïakynduh bad ki lehnoh bad nangne ka la sdang ka jingïasiat ha ka por shiteng miet.
“Ha ka por ba la pynlong ïa ka jingleit thwet lehnoh da ki shipai ka tnat Indian Army ha ka jingïatreilang bad ka kynhun JKP, ka kynhun wad bniah ka la ïohi ba don ba ïaid ha ki bynta ba long khlaw jong ka Dassal Gujran kaba don hajan Rajouri ha ka miet shiteng synñia jong ka 1 tarik bad 2 tarik jong u Jylliew 2023.
Haba ki la shah pynibor ha ki shipai jong ngi, ki la siat bad na ka liang ka kynhun shipai ka la pynphai kylla ïa ka jingsiat.
Ka jingïasiat kaba markylliang ka la bteng baroh shimiet," la ong ka jingthoh kaba la wan na ka tnat shipai.
“Ïa ka jingleit thwet lehnoh la pynlong ha ka jingïatreilang jong ka kynhun shipai ka tnat Indian Army bad ka kynhun JKP," la ong u heh shipai.
Kum shi bynta ban pyntikna halor ka jingjia, u ADGP u Mukesh Singh ha ka jingïakren bad ki nongthoh khubor u la ong ba ka jingïasiat ka dang ïai bteng.
Ha ka sngi Palei, ki shipai ïada ri ki la kem ïa arngut ki lehnoh jong ka kynhun Lashkar-e-Taiba (LeT) ha Baramulla distrik jong ka Jammu & Kashmir bad ïoh ruh ban kurup ïa ki tiar siat na ka jingkhmih bniah, la ïathuh ki pulit.
Ha ka por ba la pynlong ïa ka jingleit thwet ïa kine ki arngut, la ïoh ban kurup ïa ar tylli ki pistol ba la shna ha China, ar tylli ki Magazines bad 15 tylli ki pistol.
Ïa kine kiba la shahkem la shimti noh da ki pulit na ka bynta ban pynlong ïa ka jingtohkit, la ïathuh u nongaiktien.
Kine ki arngut kiba la shah kem ki dei kiba la tip kyrteng kum u Suhail Gulzar jong ka Frestihar Kreeri bad u Waseem Ahmad Pata jong ka Hudipora Rafiabad, baroh arngut kine kiba la shahkem ki dei ki ba la ïatreilang bad ki lehnoh ka kynhun LeT, la ïathuh u nongaiktien.
Ka la don ka jingbuh jingmudui pyrshah ïa ki ha kaba la pynngat ha ka kyndon Arms Act bad Unlawful Activities (Prevention) Act bad ka jingtohkit ha kaba ïadei bad kane ka dang ïaid shakhmat, u la ong.
U heh nongïalam jong ka seng Nationalist Congress Party (NCP) u Sharad Pawar ha ka sngi Palei u la leit ban ïakynduh ïa u Myntri Rangbah jong ka Maharashtra u Eknath Shinde ha ka jaka sah jong u ha Varsha bad wer ïa u ban don bynta lang ha ka prokram ka ban long ha ka 24 tarik, Jylliew kum ka jingrakhe ïa ka jingdap 75 snem jong ka seng ka Maratha Mandir, ha kaba u Pawar u la long u President.
Ha ka miet jong ka sngi Palei, u Gautam Adani u heh spah uba dei khmih halor ki karkhana u la leit jngoh sha ïingsah jong u heh nongïalam jong ka seng NCP, ha kaba la bna khubor ba u lah ban rung ha ki kam saiñ pyrthei.
Ka jingïalang kaba nongkong eh hapdeng u Pawar bad u Shinde ka la long hadien ba u Shinde u la dep ban shimti ïa ka kam kum u Myntri Rangbah, ha kaba kane ka jingïalang ka la kut hadien shiteng kynta.
Hadien ka jingïalang, u Pawar u la phah jingthoh lyngba ka Twitter ha kaba u la khot la wer ïa u Shinde sha ka prokram jong ka seng ban rakhe ïa ka jingdap 75 snem jong ka seng Maratha Mandir, ka shlem ai jingïarap ïa kaba la seng ha u snem 1945 da u GG Gawde uba la khlad noh, ïa uba la tip paidbah da baroh kum u Babasaheb Gawde, uba la pynsngew ba la donkam ban buh da ka jaka ai jinghikai ban pynsngewthuh sha ki briew khnang ba kin tip ïala kijong ki hok.
Kumba la pule bniah na ka ‘website’ jong ka, la ong ba ki nongseng ki la buh kyrteng ïa kane ka jaka ai jinghikai da ka Maratha Mandir – Maratha kaba mut na ka bynta kito baroh kiba ñiew ïa ka Maharshtra kum ka ïing jong ki bad Mandir ban ñiew ïa ka jingkhuid jong ka jingim briew.
Ha ka jingphah jingthoh jong u lyngba ka Twitter, u Pawar u la bynrap shuh shuh da kaba ong ba u la ïakren ruh ha kaba ïadei bad ki jingeh ba la ïakynduh da ki khlur ak phlim bad ki riewshemphang ha ki phlim Marathi bad ki karkhana shna phlim bad buh ka jingkyrpad ïa u Shinde na ka bynta ban buh da ka jingïalang khnang ban lah ban pynpaw ïa ki jingeh jong ki.
U Shinde, ha kaba ïadei bad kane, u la ong ba ka jingïakynduh jong u bad u Pawar ka long shi bynta kum ka jingïakynduh ha ka ban ïa ai khublei khublei bad ïakitbok markylliang.
U Deputy Commissioner jong ka South West Khasi Hills District u Bah T.Lyngwa, IAS, hadien ka jingïakynduh bad ki nongdie doh jong ka dong ka thaiñ Mawkyrwat lem bad ki doktor na ka tnat ri jingri (Veterinary), u la pynshai ba ka jingpang at ki masi kaba tip kum ka (LSD) ka la ktah haduh 63 tylli ki shnong jong ka distrik baroh kawei.
U la ïathuh ruh ba kumba ka long mynta, 5 tylli ki masi ki la ïap na kane ka jingpang.
U Bah Lyngwa u la ïathuh ba hadien ka jingïatai bad ki doktor, la ong ba kane ka jingpang kam don jingktah eiei ïa ka koit ka khiah jong ki briew bad ka dei ka jingpang kaba ïabit tang para masi.
Hynrei u la maham pat ïa ki nongdie doh ba kim bit ban ot ïa ki masi kiba pang bad lada ki lap kum kine ki masi ki dei ban pyntip wut wut sha ki doktor khnang ban ïoh ban sumar ïa ki.
U la ïathuh ruh ba kane ka jingpang kam long kaba eh ban sumar bad lada ai dawai ïa ki tang hapoh lai taïew ki masi  ki la lah ban koit.
Ha kaba ïadei pat bad ki masi ki bym pang u la bthah ruh ba donkam ban ai tika ïa ki khnang ba kan long ka jingïada.
Haba kylli bad ka doh sniang hato ka don jingktah ne em, na ka liang u Bah Lyngwa u la ïathuh ba na ka liang ki doktor ki la pynshai ba kam don jingktah eiei ban bam namar ka dei tang ka jingpang shit bad u la bynrap ruh ba ki nongdie doh ki lah ban die ha ïew ha hat lait noh tang ïa kiba pang.
Ha kawei pat ka liang u Bah Lyngwa u la ai ka jingmaham ïa ki dukan die doh ba katkum ka hukum jong ka High Court la mana ban wah ne thad ïa ka doh kum ki khlieh masi ne khlieh sniang ha ki dukan namar kane ka pyni saitmet ïa ki paidbah nongwan ïew wan hat.
Ha kajuh ka por u la ai ruh ka jingmaham ba ki paidbah kim dei ban bret pathar ïa ki plastik ha ki jaka saitjaiñ, ki lynti syngkien bad ki um ki wah.
Ha ka jingïakren bad ki nongdie doh u la ai jingmut ruh ba ki dei ban pyndonkam noh da ki plastik kiba pyut wat la ki kham rem khyndiat bad u la bynrap ruh ba kane lehse kan long ka nuksa kaba bha ïa ki para nongshong ïew khnang ban wanrah ïa ka khuid ka suba ïa ka mariang bad ki sawdong sawkun.
U Myntri ka tnad Excise, u Bah Kyrmen Shylla ha ka Sngi Thohdieng u la pyllait ïa ka ‘App’ kaba nyngkong eh hapoh ka Jylla ban buddien ïa ka jingwan skul jong ki nonghikai ïa kaba tip kum ka ‘Teacher Attendance Monitoring System’.
Ïa kane ka ‘App’, la pyllait da u Myntri ha ka jingïalang lyngkot kaba la long ha kamra ‘Video Conference’ jong ka shlem treikam u Deputy Commissioner, Khliehriat ha ka jingdonlang u Deputy Commissioner ka East Jaiñtia Hills District, u Abhilash Baranwal, IAS, ki ophisar Sorkar bad kiwei-kiwei.
U Bah Kyrmen haba ai jingkren u la kyntu ïa ki nonghikai ban ïatreilang ryngkat bad ka bor pynïaid distrik lyngba ka ‘Teacher Attendance Monitoring App’.
Kumta u khmih lynti ba lyngba kane ka ‘App’, kan pynmyntoi shibun ïa ki khynnah ban lait duh ïa ki jinghikai da kaba ki nonghikai ki pep skul khlem ïoh jingbit.
Hashuwa, u A.Singh, IAS, SDO (Sadar), East Jaiñtia Hills District u la pyni lyngba ka ‘Video Conferencing’ ïa ka rukom treikam kane ka ‘App’ kaba yn khmih ïa ka jingwan skul jong ki nonghikai bapher-bapher ka distrik kiba siew tulop da ka Sorkar Jylla.
U la ïathuh ba ïa kane ka ‘App’ la pynbit pynbiang da ka UBI Tech Solution bad ka treikam da kaba shna ïa ka ‘Geo-Fencing’ kaba long kum u pud sawdong jong ka skul lane ka jaka ba la jied bad kane ka ‘App’ kan sa pyntip lada don kiba rung ba mih ha kine jaka.
U la ïathuh ba kane ka ‘App’ ka dei kaba pyndonkam ruh da ka ‘Facial Recognition System’ ban ithuh ïa ka dur jong ki briew haduh 70% haba ki wan sha skul wat lada ym don ‘internet’ kan shim ïa ki kyrteng jong ki nonghikai bad lyngba kane ka ‘App’ yn tip ruh kino ki nonghikai kiba khlem wan sha skul.
Nalor kata, lyngba kane ka ‘App’, yn ïoh ruh ïa ka kaiphod bad ka rukom wan jong ki nonghikai sha ki skul ha baroh kawei ka distrik.
Shuh shuh u DC u la ïathuh ba shuwa ban leh ïa kane, la ai por 15 sngi ïa ki nonghikai ka distrik ban pynrung kyrteng hapoh kane ka ‘App’ bad la khmih lynti haduh ka 1 tarik u Naitung baroh ki nonghikai kin don kyrteng hapoh kane ka ‘App’.
U nongïalam ka Bharatiya Janata Party (BJP) hapoh ka Jylla, u Bernard N.Marak u la ong ba ka jingpynkhih ïa ka bhah thung kam ka lah ban wanrah ïa ka jingduhnong kaba khraw ïa ki 3 tylli ki jaidbynriew hapoh ka Jylla.
“Ha Meghalaya, ka bhah kam kaba 80% na bynta ki jaidbynriew Garo, Khasi bad Jaiñtia ka long jingpynwandur kaba kham pher bad ka bym dei ban pynkhih ïa ka," la ong u Marak ha ka kyrwoh khubor.
U la ong ruh ba ka la wanrah ïa ka jingïabiang tara sha ki 3 tylli ki jaidbynriew na bynta 50 tylli ki snem bad ka jingpynkhih ïa ka, ka lah ban wanrah ka jingduhnong kaba khraw ïa ki 3 tylli ki jaidbynriew lada ki nongïalam kim ïohi lypa ïa kane.
“Ïa ka bynta ba ïadei bad ka aiñ dei ban pyntip sha man la ki dkhot jong ki lai jaidbynriew naba i jingpynkylla barit eh i lah ban ïalam sha ka jingduh jong ka 30% na ka 80% kaba ngi ïoh mynta," u la ong.
U Marak u la ong ruh ba ki jaidbynriew Garo, Khasi bad Jaiñtia ki dei ban ïeng tylli lang kawei ban pynneh ïa ka bhah kaba 80% na bynta ka bha ka miat jong ki samla na ki lai tylli ki jaidbynriew.
Shuh shuh u la bynrap ba dei ban ïatreilang hapoh bad ban pynbeit ïa ki jingïapher da kaba suk ba saiñ.
“Ki Garo kim shym la dawa bun hynrei ka la don ki jingbym biang ha ki por ba la leit kaba ngi kwah ban pynshisha ïa ki.
Ka jinglong-jingman hapoh ka Jylla ka lah ban kdiah ïa ka jingïatylli bad pynthut ïa ka shong suk shong shngaiñ," u la ong.
U Myntri ka tnad Home (Passport), Legal Metrology bad kiwei, u Bah Kyrmen Shylla u la plie ïa ka jingsdang ka ‘Nasha Mukt Bharat Abhiyaan Campaign’ ha ka jingïalang kaba la long ha Community Hall, Lad Rymbai, Dongwah ha ka Sngi Thohdieng.
Ïa ka prokram la pynlong da ka District Administration bad District Social Welfare Officer, East Jaiñtia Hills District halor ka phang “Delete drugs or they will delete you from this World", bad ïa ka jingïalang la pynïaid da ka Kong Rinibeth Patlong, Program Manager MCSWA, TI, CC, Khliehriat ha ka jingdonlang ki nongshong shnong, ki khynnah skul bad nonghikai.
Ka ‘Nasha Mukt Bharat Abhiyaan Campaign’ ka dei ka thong jong ka Sorkar Kmie lyngba ka tnad Social Justice & Empowerment ban ïakhun, pynduh jait bad pynduna ïa ka jingpyndonkam drok.
U Bah Shylla u la ong u drok ym tang ba u ktah ïalade shimet, hynrei u ktah ïa ka ïing ka sem, ka imlang sahlang bad u ktah wat ïa ka ïoh ka kot, ka koit ka khiah nalor kiwei-kiwei.
Kumta u la kyntu ïa ki khynnah skul bad baroh kiba ïadon ha ka jingïalang ban long ki nuksa ïa kiwei da kaba jied ïa ka lawei kaba bha ym ban shah pynbiej.
U Deputy Commissioner, East Jaiñtia Hills District, Khliehriat, u A.Baranwal, IAS, u la ong bun ki briew ki shim ïa ki jingdih pynbuaid ban lait na ki jingeh, ba ki kwah mad bad shah pynbor.
Hynrei une u jingdih pynbuaid um lah ban weng ïa ki jingeh bad kyntu ïa ki khynnah skul bad samla ban kiar na kaba pyndonkam ïa kino-kino ki jait jingdih pynbuaid, u la ong.
Shuwa kane, ka Ananya Majumder, Senior State Coordinator ka tnad Social Justice & Empowerment ha ka jingkren lamkhmat ka la ong ïa ka ‘Nasha Mukt Bharat Abhiyaan’ la sdang ha u snem 2020 ha ki 272 tylli ki distrik ka ri.
Ha ka jingïalang u Myntri u la pynkup burom ïa u S.Lamare, uwei na ki samla ka distrik uba la lait na ka jingkyrni drok bad ïa ka kynhun ‘Anti Narcotic Task Force’ kaba trei shitom ban tehlakam ïa ka jingshalan ïa u drok hapoh ka distrik.
Ïa ka ANTF la sdang ha u snem 2019 bad naduh utei u snem ki mukotduma ba la ïoh pdiang ki long 63 tylli, kiba shah kem – 114 ngut, u ‘heroine’ ba la ïoh kurup u la kot 3.5 kilo, u Kynja – 2252 kilo, dawai kuli Yaba – 43.12 kilo bad 47,000 bitor ka ‘Phensedyl’.
Kiwei kiba la ai jingkren ki long u Bah B.Jyrwa, MPS, Addl.Superintendent of Police, East Jaiñtia Hills District, ka Kong R.Passah, District Social Welfare Officer, East Jaiñtia Hills District bad kiwei.
Hadien ka jingïalang u Myntri u la kaweh lama ïa ka ‘Bike Rally’ na Lad Rymbai ban pynsngewthuh halor ka jingma jong u drok.
Ka State Cancer Society jong ka jylla Meghalaya lem bad ka Oncology Department, Civil Hospital Shillong Ki la pynlong da ka prokram ban rakhe ïa ka “National Cancer Survivors Day" ha ka 1 tarik mynta u bnai ha DAE-Civil Hospital Cancer Wing, Civil Hospital Shillong.
Ha katei ka prokram, na ka liang ki nongwan ïashim bynta kiba la koit na ka jingpang bampong ki la ïasam ïa ki khana kiba ïadei bad ka jingïaid lynti ka jong ki ha ka por ba ki dang don ïa ka jingpang.
Na ka liang ka jong ki, ki la kyntu ïa kiwei ki nongpang kiba dang don hapdeng ki jingshah sumar ba ki dei ban don ïa ka jingskhem ha ka jingkyrmen bad kumjuh ruh ban shaniah ïa ki lad jingsumar khnang ba kin ïoh ïa ka jingkoit.
U Sampath Kumar, Principal Secretary, tnat Koit Khiah; Dr A.Mawlong, Head Radiation Oncology, Civil Hospital Shillong bad kiwei kiwei ki ‘riewpawkhmat ki la wan ban ïashim bynta ha katei ka prokram.
Kum ban shu ïathuh hangne, ïa ka ‘Cancer Survivor Day’ la ju rakhe kum shi bynta ban wanrah ïa ka jingpynsngewthuh paidbah halor ka jingpang bam pong bad kumjuh ruh ban rakhe bad ai mynsiem ïa kito kiba la ïoh ïa ka jingkoit bad kumjuh ruh na ka bynta kito ki nongpang kiba dang don hapdeng ki jingsumar.
Hadien ba ka Deputy Commissioner ka East Khasi Hills District, ka Kong R.M Kurbah, ha ka Sngi Palei, ka la pynmih hukum ba ki kali kamai ba kynthup ïa ki bos saw (SPTS), ki Maxi Cab (SSTS) bad ki taksi kin hap ban ïaid pud sngi lane ‘Odd-Even’ na Kashari sha Khyndailad bad sha Motphran naduh ka 5 tarik Jylliew, 2023, na ka daw ka dheng kali ka dei namar ka jingbym don ki jaka ba biang ban ïeng ki kali kamai ban kit bad pynhiar briew.
Kumta na ka liang U Nongsaiñ Hima u la pyrshang ban lum jingtip halor ka jingdon ki kali kamai ha kane ka sor.
Katkum ki jingkheiñ jingdiah ba la lum na ka shlem treikam u District Transport Officer (DTO), East Khasi Hills, Shillong, la shem ba ki don 5,136 tylli ki taksi kiba la pynrung kyrteng ha ka thaiñ Shillong Region.
Nalor ki taksi, ki don sa 35 tylli ki Shillong City Bus, 194 tylli ki Auto Rickshaw, 17 tylli ki bos ba pyndonkam da ki shlem ai jingpule ha Shillong Region.
Ki don ruh sa 86 tylli ki bos kiba kamai na Shillong ban kit briew sha kiwei pat ki jaka kum ka Shella, Lyngkhoi, bad kiwei-kiwei.
Hynrei ïa ki jingtip kiba ïadei bad ki bos STPS bad Maxi Cab SSTS ym pat lah ban ïoh haduh ba thoh ïa kane ka khubor.
Katkum ka hukum ba la pynmih da ka Kong Kurbah, ki kali kamai (Bos STPS, Maxi Cab SSTS bad taksi) kiba kut ha u nombor 1,3,5,7,9 kin ïaid na katei ka lynti; kata, na Kashari Point sha Khyndailad bad Motphran ha ka Lah Sngi U Blei, Sngi Balang bad Sngi Thohdieng.
Ki kali kiba kut ha ki nombor 0,2,4,6,8 kin ïaid na katei ka lynti ha ka Sngi Ba-Ar, Sngi Palei bad Sngi Saitjaiñ.
Hynrei kane ka ‘Odd-Even System’ kan ym treikam ha ki Sngi U Blei.
Nalorkata, ka Deputy Commissioner ka la hukum ba baroh ki kali ki dei ban long kiba la pyndait da ka Registration Plate kaba long katkum ka Registration Certificate (RC), bad ïa ka RC jong ka kali dei ban pyni ha man la ki por ba ki bor ka aiñ ki pan.
Lada lap ïa kino kino kiba pyndonkam da ki nombor plate ba la pynkylla, ka Deputy Commissioner ka la maham ban pynshitom katkum ki aiñ kaba kynthup ïa ka jingpynduh noh ïa ka laisen jong u nongñiah kali.
Ka Kong Kurbah ka la ong ba ka jingkhapngiah jong ki kali ha Shillong ka kham jur ha ki jaka ïew ba kynthup ïa ka Khyndailad bad Motphran.
Ha kajuh ka por, ka la ong ba ka jingdon ki kali kamai kiba ap ha ki lad Khyndailad bad Motphran ka wanrah ïa ka jingkhapngiah bad kane ka buh jingeh ïa ki nongpynïaid kali bad kumjuh ruh ïa ka jingshngaiñ jong ki nongïaid lynti.
Ka la ong ruh ba ka jingpynmih ïa katei ka hukum ka long hadien ba ka Meghalaya High Court ha u Nohprah 2021 bad ha ka 11 tarik Jymmang, 2023 ka la ai hukum ba dei ban shim ïa ki sienjam ban pynkylluid ïa ka jingkhapngiah ki kali ha Shillong khamtam ha ki jaka ïew bad ha ki jaka rung jaka mih.
Hynrei kane ka hukum na ka Kong Kurbah ka la pynbitar ïa kiba bun ki nongñiah kali kamai khamtam kiba ñiah taksi bad kiba ju hap ïaid na katei ka lynti man ka sngi.
Ki la pynpaw ba ïa katei ka hukum la pynmih khlem da ïakren ne ïathir shwa bad ki kynhun jong ki nongñiah kali.
Ka Jingïaseng ki Khun ka Presbytery Rangthong ha Shillong kaba dei ka kynhun jong ki khun jong ka Presbytery Rangthong Presbytery, Jakrem Photjaud bad Presbytery Mawkyrwat kiba sah ha Shillong kan pynlong ïa ka jingrakhe dap 29 snem ha ka 4 tarik mynta u bnai ha ka por 2:00 baje noh phai sngi.
Ïa katei ka jingïaseng yn pynlong ha Dinam Hall, Madan Student.
Ka JKPRRS ka khot ka wer ïa baroh ki para samla bad ki khun ka Presbytery ba kin wan sha kane ka jingïaseng.
I Rev.T Nongrem – Moderator Rangthong Presbytery in long i nongkren ha katei ka jingïaseng.
Katei ka long kat kum ka kyrwoh ba la phah da u Secretary ka JKPRRS.U Myntri Rangbah ka jylla, u Conrad K Sangma, ha ka Sngi Palei u la pyllait paidbah ïa ka Prime Agriculture Response Vehicles ha MAMETI, Upper Shillong.
U Conrad K Sangma u la ong ba ka tnat ka rep ka riang ha ki snem kiba la dep, da ka jingdon ïa ki kor ki bor bad ki shlem kiba donkam, ka la lah ban kyntiew bad ai jingkyrshan ïa ki nongrep bad ka la lah ruh ban kyntiew ïa ka ïoh ka kot jong ki.
“Kumba 80% na ki briew jong ngi ki im da ka rep ka riang.
Kumta ka long kaba kongsan ba ki nongrep kin ïoh ïa ka jingkyrshan bad ka sorkar ka la sdang ïa bun tylli ki prokram na ka bynta jong ki," la ong u Myntri Rangbah.
U la ong ba kumba 50,000 ngut ki samla wad kam ki mih man la u snem ha ka Jylla bad kumba 3000 ngut ki rung ha ki kam sorkar katba kiba sah pat ki ïoh kam ha ki jaka treikam shimet.
“Ha ki kam shimet ngi hap ban peit ha kaba ïadei bad ka rep ka riang, rukom pynkhreh lypa ïa ki bam, kam jngohkai bad ha ki kam kiba ïadei bad ka Service Sector kiba long kum ki bynta kiba kongsan jong ka jingaikam.
Lada ngi pulom ha kane ka liang, ngin ym lah ban plie ïa ka lad ka lynti ïa ki samla ban ïoh kam," u la ong bad bynrap “Katba ngi dang pyrshang ban kyntiew ïa ka jingroi ki kam ha ka private sector ha ka jylla, ka rep ka riang bad ka rukom pynkhreh lypa ïa ki bam ki don ïa ka bynta kaba khraw ban pyntikna ba ngin lah ban ai ïa ka jingmyntoi ha ka ïoh ka kot ïa ki paidbah bad ban thaw ïa ki kam ki jam kiba donkam".
U Myntri Rangbah u la pyntip ruh ba ki don sa 200 tylli ki Prime Agriculture Response Vehicles ki ban sam ha ka wat ba-ar.
Lyngba ka Prime Agri Response Vehicles, 200 tylli ki kali yn sa sam sha ki Cooperative Society, Self Help Group, Farmers Producer Organization bad sha ki riewshimet da kaba ai ïa ka Subsidy kaba 50% ha kaba ïadei bad ka jingpynlut pynsep na ka bynta ban pynpoi ïa ki kali.
Ïa kane ka skhim la pynwandur na ka bynta ki paidbah kiba sah ha ki thaiñ nongkyndong kiba don ha ki jaka kiba jngai bha khamtam sha ki Integrated Village Cooperative Society na rilum Khasi bad Jaiñtia Hills.
Kila don ruh bun tylli ki Agriculture-Farming apps kum ka CROPSAP, Crop Pest Surveillance and Advisory Project, ka jinglum ïa ki WEB bad Mobile application na ka bynta ka Crop Pest Surveillance bad Advisory Project Management System, Horticulture Hub MIS application na ka bynta ban lum ïa ki jingkheiñ jingdiah kiba manla ka sngi kum ka jingdie, jingai jinghikai ïa ki nongrep, ban lum ïa ki risit kaiphod bad ban pynïaid ïa ki jingdon ïa ki mar ki mata.
La pyllait paidbah ruh ïa ka MEGAMB, Meghalaya State Agriculture Marketing Board, Meghalaya Farmer App bad ïa ka website jongka MAMETI ha katei ka jingïalang.
Ka Synjuk Nongñiah Taxi Sor bad Khapsor ka la khot kyrkieh ïa ka jingïakynduhlang hapdeng ki para nongñiah bad trai taksi kaba la long mynta ka sngi ka 2 tarik Jylliew 2023 ha madan Malki ban ïakren halor ka jingpynmih hukum ka shlem treikam Deputy Commi-ssioner, East  Khasi Hills District ban pynïaid odd bad even ïa ki local taxi ban rung sha Khyndailad bad Motphran.
Kane ka hukum ba la pynmih da ka shlem treikam DC ka long ban treikam noh naduh ka 5 tarik Jylliew ban pynkylluid ïa ka Khyndailad bad Motphran namar ka la khapngiah palat.
Hadien ka jingïalang kaba la neh kumba shi kynta shiteng eiei, ki nongñiah local taxi ki la ïaid da ka kjat na madan Malki lyngba ka Secretariat ban leit shaduh shlem treikam ka DC, Shillong.
Haba ïakren bad u Bah Pynsuk Youroi, General Secretary, Synjuk ki Nongñiah Taxi Sor bad Khapsor, u la ïathuh ba hadien ba la ïakren bad ka DC ki la pynpaw ka jingpyrshah beit ïa kane ka rai kaba la pynmih, hynrei ka DC kam lah shuh ban weng namar ka la mih hukum na ka ïingbishar.
U la ïathuh ba ka DC kan pyrshang shwa tang shi taïew khnang ban sngewthuh ka ktah shisha na ka jingdon ki local taxi ne ki hap ban khang sa ïa kiwei pat ki kali lada dang donkam.
U la pyntip ruh ba ha kane ka shi taïew kan sa peit ka don ne em ka jingktah ïa ki nongñiah taksi.
Kumta na ka liang ka seng, u la pyntip ba kan sa shong ïa ka CEC ban ïa pyrkhat bha khnang ba kane ka jingkhang ïa ki katto katne ki kali ha ka shi sngi ban rung sha Motphran bad Khyndailad kan nym ktah ïa ki.
Shuh shuh u la pyntip ba kine ki ar tylli ki ïew kaba ki paidbah ki ju leit donkam man ka sngi namar lada ym lah ban leit sha Motphran bad Khyndailad kan buh ïa ki ha ka jingeh namar kim ïoh shuh ban kamai.
Ka sorkar jylla ha ka Sngi Thohdieng ka la sdang ban pynïaid ïa ka bos banyngkong eh ban kit ïa ki khynnah skul ba la pynïaid da ka Sustainable Transport and Efficient Mobility Society (STEMS) kum shi bynta ban pynduna ïa ka dheng kali, ban wanrah ïa ka jingshngaiñ ha ka ïaid ka ïeng bad ban pynbha ïa ki lad ban kit ïa ki nongshong shnong ha jylla.
Ha u kyrwoh khubor, ka Kong Isawanda Laloo, IAS, kaba dei ka Chief Executive Officer ka Sustainable Transport and Efficient Mobility Society (STEMS), Shillong, ka la pyntip ba ka bos banyngkong napdeng ki 30 tylli ka la sdang ban treikam mynta ka sngi na madan phutbol Umpling sha Pine Mount School.
Ki la don 12 tylli ki jaka ban kyntiew bad pynhiar ïa ki khynnah ha katei ka lynti ba kynthup ïa ka madan phutbol ha Umpling, Nongrah Presbyterian Church, Nongrah Mawshyieng, Nongrah, lad Lapalang, Lumbatngen (Law U Sib), jaka sangeh bos ha Demthring, Nongkhyriem, Nongthymmai, Jylli Shop, Fire Brigade, bad ka skul Pine Mount.
Ka Kong Laloo ka la ong ba ka STEMS ka thmu ban sdang ïa kaba kum kane kajuh sa na kiwei pat ki jaka bad ki skul.
Ka la ïathuh ba ki kmie ki kpa ki lah ban peit lyngba ki kor ki bor ïa ki bos kiba ïaid bad ban buh jaka lypa na ka bynta ki khun ki kti jong ki da kaba pyndonkam da ka Mobile App.
Na ka daw ba ka jingshngaiñ ka long ka bakongsan, ka Kong Laloo ka la ong ba ïa kine ki bos la pyndait da ki kor GPS khnang ban tip shaei ki ïaid bad shano ki poi bad hapoh jong ki bos, la buh ruh san tylli ki kor ring dur lane ‘Camera’.
Kiba peit ïa kine ki bos ruh ki dei ki briew kiba la ïoh bha ïa ka jinghikai.
Haduh mynta, ka Kong Laloo ka la ong ba ka STEMS ka la ïoh pdiang ïa 455 tylli ki jingpynrung kyrteng bad palat 250 tam ki kmie ki kpa ki la phah ïa ki jingkylli ban tip kham bniah shaphang ka rukom pynïaid ïa kine ki bos skul.
Ka la ong ba ka sorkar ka ai mynsiem ïa ki nongshong shnong ban pyndonkam ïa kitei ki bos bad la kyntu ïa ki kmie ki kpa ba kin pynrung kyrteng.
Ha kajuh ka por, ïa kitei ki bos yn pyndonkam ruh na ka bynta ki nongleit trei leit ktah ha ki shlem treikam bapher bapher bad kiwei ruh kumjuh.
Tangba kane kan long kham hadien khnang ban pynduna ïa ka jingshaniah ha ki kali shimet.
Ïa ki jingtip ba bniah halor kitei ki bos, lah ban ïoh da kaba leit na  lane ban phone ha 0364-3500097/ 0364-3500098 ha ki kynta long trei lane ban email sha cc.
stemsshillong@gmail.
com.
Ka Deputy Commissioner ka East Khasi Hills District, ka Kong R.M Kurbah, ha ka Sngi Thohdieng, ka la ong ba ka rukom pynïaid kali pud sngi lane Odd-Even System na ka bynta ki kali kamai ka long tang ka jingpyrshang hapoh ka shi taïew ban khmih la ka ïarap ne kam ïarap ïa ka jingdheng kali.
Naduh ka 5 tarik u bnai Jylliew 2023, yn pynïaid noh da ka Odd/Even System na ka bynta ki kali kamai ba kynthup ïa ki bos saw (SPTS), ki maxi cab (SSTS) bad ki taksi kiba ïaid na Kashari sha Khyndailad bad sha Motphran, la ong ka Kong Kurbah ha ka hukum ba la pynmih ha ka 1 tarik Jylliew.
Hynrei, na ka liang ki ar kynhun kiba kynthup ïa ka Synjuk Ki Nongñiah Taxi Sor bad Khapsor bad kawei pat ka kynhun ïa kaba la tip kum ka East Khasi Hills Local Taxi Welfare Association ki la leit ban         ïakynduh ïa ka DC ban pynpaw ïa ka jingpyrshah jong ki ïa katei ka hukum.
Haba kren sha ki katto katne ki lad pathai khubor ha ka Sngi Thohdieng, ka DC ka la ong ba hadien ka jingïakynduh bad kitei ki artylli ki kynhun ka la ïathuh ha ki ba katei ka hukum ka dei kaba la dep ban pynmih bad ym lah ban weng ïa ka hynrei hap ban pyrshang shwa ban peit la katei ka jingpyntreikam ka ïarap ne kam ïarap bad ka long kumno.
“Katkum ki kaiphod kiba ngi la ïoh bad katkum ki video kiba ngi la ïoh ban ring, ngi la wad bad peit thuh bha haei ka don ka jingdheng kali bad balei ka don ka jingdheng kali, hadien kata ba ngi la ïa peit na kaei ka daw, ka la mih kato ka hukum," la ong ka DC.Ka DC ka la ong ba katei ka jingpyntreikam ban pynïaid da ka Odd-Even System ka dei tang ka jingpyrshang ha kane ka shitaïew ban wan bad yn sa khmih bad peit la katei ka jingpyntreikam ka pynduna ne em ïa ka jingdheng kali bad lada ka pynduna yn sa pyntreikam pura, hynrei lada kam ïarap pat yn sa ïaleh ban wad da kiwei pat ki lad ki lynti kiba biang wat lada hap ban ktah ïa ki kali jong ki riewshimet ruh.
“Lada ngi weng bad ngi pynïaid ïa ki Odd-Even nombor ha kane ka taïew ban wan, kan ai jingïarap kumno ïa ka rukom pynïaid kali bad lada ngi lap ba kam ïarap, ngin hap ban peit sa da kiwei pat ki lad," la ong ka DC.Na ka liang ka DC ka la ong ruh ba katkum ka jingkhmih na ki video bad ki kaiphod ba la ïoh ka la ong ba ka jingdheng kali ka dei namar ba kam don ka jaka ïeng kali ban kit bad buh ïa ki paidbah kiba shong kali bad ki kali ruh ki la shu ïa ïaid pyllun pyllun na kajuh sha kajuh ka jaka.
“Ngi ruh ngim kwah ban leh lut baroh khoit ban pynbeit lut kumta.
Ngi la shim ïa kane kum ka jingpyrshang bad ngin peit shwa la ka long ne em bad lada ngi ïohi ka jubab kaba bha, ngin sa pynbiang sa kiwei kiwei ki jingdonkam bad lada kam ïarap te ngi hap ban leh biang kumba ka long, ngi dang ïa don ka jingthmu hynrei ka bun bha kaei kaei kaba ngi thmu ban leh bad kane ka dei tang ka bynta kaba nyngkong," la ong ka DC.Shuh shuh ka DC ka la ong ruh ba katei ka jingpyntreikam ïa ka Odd-Even System kam dei kaba la pyntreikam ha baroh kawei ka sor Shillong, hynrei ka dei tang na Kashari ter ter shaduh sha Khyndailad bad sha Motphran namar ki dei kine ki jaka kiba jur bha ka jingdheng kali.
Ka DC ka la ong ba khlem da pyrshang kumno yn ïoh ïa ka jubab bad ka la ong ba ha kano kano ka rai ki ju don kiba myntoi bad ki bym myntoi bad kane ka jingpyntreikam ka khlem khang ïano ïano ba kin kamai sha kiwei ki thaiñ jong ka sor ba kin ïaid.
Hadien ba ki pulit ha ka 31 tarik Jymmang ki la kem noh ïa uwei u briew uba la shah kynnoh donkti ban leh be-i-jot ïa uwei u khynnah na kawei ka shnong ha West Khasi Hills, ka tyllong khubor na ki nongïalam katei ka shnong ki la ong ba nalor utei u khynnah la suba ba ki dang don bun sa kiwei pat ki khynnah kiba la ngat ha katei kajuh ka apot.
Ki la ïathuh ruh ba halor katei ka jingjia, ha ka step 3 tarik mynta u bnai, ka shnong  kan sa pynlong ïa ka dorbar ka ban sdang ha ka por 8 baje mynstep.
Lah ban kdew ba ka jingkem jong ki pulit ïa utei u briew ka dei hadien ba ki pulit ki la ïoh pdiang ïa ka jingujor na kawei ka longkmie (kaba la buhrieh kyrteng) na kawei ka shnong hapoh West Khasi Hills halor ka jingshah leh be-i-jot u khun jong ka ha uwei u briew.
Utei u briew uba la shah kynnoh donkti ban leh ïa katei ka kam pohjait u dei uba la tip kyrteng kum u Mebanrilang Syiem Shangoi na kawei ka shnong kaba ha West Khasi Hills bad la ong ruh ba katei ka jingjia ka la jia naduh u snem 2022.
Hynrei katei ka longkmie kaba la ujor ka dang tip myn ha ka 29 tarik Jymmang hadien ba u khun jong ka u la ïathuh ïa kaei kaba jia ïa u.
Kumban shu pynkynmaw hangne, hadien ba ki pulit ki la kem noh ïa utei u suba nongleh be-i-jot, la pynkit noh ïa u ban set along ha nongbah Shillong.
Ha ka European Leg jong ka lympung ialehkai Hockey kaba mynta ka FIH Pro League ki shynrang, ka khubor ba lah ioh lum ka iathuh ba u kapten jong ka kynhun ialehkai na India u Harmanpreet Singh u la lah ban kamai kol jingjop bad pynlong ruh ia la ka kynhun ban lah pynliem syndon noh ia ka kynhun iakhun pyrshah kaba long ka lahduh Olympic ka Belgium da 5-1 kol.
Kumta ha katei ka jinglah jong ka kynhun ban khur ia katei ka jingjop, ka khubor ka iathuh ba ka kynhun  baroh kawei ka la lah biang mynta ha ka ban khyllie ialade  na ka jingshah rem sha ka lynti jingjop.
Shuh shuh na ka jingialehkai baroh kawei bad ba ka India ka la lah ban kamai ia ki tei ki san kol, ka khubor ka iathuh ba dei lyngba u rangialehkai shapdeng ka kynhun u Vivek Sagar Prasad uba lah ai nyngkong sha ka kynhun ia ka jingtam kol shakhmat ha ka minit ialehkai ba nyngkong; ha shuwa ba u Harmanpreet un lah ban khur ia ki ar kol ha ka 20 bad 29 min na ka PCs (penalty corners).
Kumjuh ruh ha katei ka jingiakhun, u Amit Rohidas u la lah ban khur ia ka shi kol ha ka 28min ialehkai bad u Dilpreet Singh ha ka 59min ialehkai kiba long kiwei pat ki nongkamai kol ka kynhun.
Ha kaba iadei bad ka kol ba lah khur da katei ka kynhun iakhun pyrshah ha ka jingiakhun ka long lyngba ka kol na u William Ghislain ha ka 45 min ialehkai ha ki minit ialehkai ba shakhmat jong ka quarter iakhun kaba saw.
Ka khubor ka iathuh ruh ba ka India kaba la lah wan sha ka ri Europe kum ka kynhun ialehkai kaba hakhliehduh ha ka miej khein dor-thong jong ka Pro League, ka lah mad noh ia ka jingshah rem ha ka jingialehkai sdang jong ka European Leg  ha katei kajuh ka kynhun iakhun pyrshah da 1-2 kol ha ka 26 tarik u Jymmang; ha shuwa ba kan  mad biang sa shisien ia ka jingshah pynrem ha ka Great Britain  da 2-4 kol ha ka sngi kaba bud.
Ka nongiakob mareh kaba tbit na Kenya ka Faith Kipyegon ka la lah mynta ban thaw ia ka rekod bathymmai ha ka pyrthei na ka jingiakob mareh 1,500m ki kynthei  da kaba pyndep ha ka por 3:49.11.
Katba u lahduh ha ka pyrthei u Fred Kerley  u la khur ia ka jingjop napdeng ki shynrang ha ka jingiakob mareh 100m ha ka lympung ialehkai ba mynta ka 3rd Diamond Leauge Meeting jong ka aiom ialehkai kaba  mynta.
Ha katei ka lympung ka Kipyegon ka la lah ban pynwandur bha ia ka rukom ialehkai la jan baroh ka rekod barim kaba da 3:50.07 ia kaba lah thaw mynshuwa da ka nong-ialehkai na Ethiopia ka Genzebe Dibaba ha u snem 2015.
Shuh shuh ruh katei ka nong-ialehkai na Kenya ka lah pyndep pura ia ki 29 snem jinglum jingjop da kaba bynrap ia ki ar jingjop ba ka khur na ka Olympic kata ka takma Ksiar ha ka 1,500m bad ka jingjop ba ka lah khur ha u snem  2017 bad 2022, ka Commonwealth Games da ka takma Ksiar na ka lympung baroh kawei ha u snem 2014 bad ka lai tylli ki khusnam jong ka Diamond League.
Kumjuh ruh u nongialehkai na USA u Fred Kerley, uba lah rah ia ka jingjop na Rabat ha ka taiew ba lah dep, u la khur mynta ia ka jingjop na ka jinglah jong u ban synshar ha ka jingialehkai da 9.94 sekhon, u Ferdinand Omanyala u lah wan ha ka kyrdan ba-ar  da 10.05 ryngkat lang bad u Trayvon Bromell kum uba lai da 10.09 bad u nongialehkai na Jamaica u Yohan Blake u lah wan ha ka jaka ba hynniew.
Kumjuh ruh u nongkhur takma Ksiar na ka Olympic  u  Jacobs  um shym la shimbynta ha katei ka lympung na ka daw jong ki jingshitom.
Ha ka jingiakhun jong ki kynthei, ka nongialehkai na Ivory ka Marie-Josee Ta Lou ka la lah ban jam shakhmat ia ki diengpynkiang bad tam ia u lain ba khatduh ha ka 10.97 sekhon shakhmat ia ka nongialehkai na Germany ka Gina Lueckenkemper  bad ka nong-ialehkai na Bilat ka Imani-Lara Lansiquot.
Shuh shuh ruh ka Dina Asher-Smith kaba lah rah ia ka jingjop ha ka 200m ha Doha  ha u snem 2019 ka lah weng noh na katei ka lympung ialehkai.
Nangta u nongialehkai na USA u Erriyon Knighton u la rah ia ka jingjop na ka 200m ha ka por 19.89, katba  ka nongialehkai na Netherlands  ka Femke Bol u la thaw ia ka rekod  na ka  400m Hurdles  da kaba tam  shakhmat ia baroh ha ka por 52.43.
Nalor kata, u nongialehkai na  USA u Grant Holloway u la lah ban pynpoi ialade sha ka jaka ba-ar ha ka lympung ialehkai ha Rabat da kaba khur ia ka jingjop na ka 110m Hurdles.
Kumjuh ruh u nongialehkai na Spain  u Mohamed Katir u la lah ban ialehkai bha na ka bynta ban khur ia ka jngjop ha ka 5,000m ha ryngkat bad ka jingtam shakhmat ia ka rekod ha ka pyrthei  da 12:52.09.
Na ka liang jong ka Sarina Wiegman kaba long ka nongpyniaid khlieh duh jong ka kynhun ialehkai phutbol ki kynthei ka England ka pynbna mynta ia ka thup kyrteng jong ki thei ialehkai kiba lah shah jied na ka bynta ban ia aireng ha ka FIFA World Cup 2023.
Kumta ruh katei ka nongialehkai kaba lah rah ia ka trophy jingjop ha ka European Championship jong ki kynthei ha u snem ba lah dep, mynta ka kynti yn sa ialam nakhmat ia ka kynhun da ka defend jong ka klob Chelsea ka  Millie Bright ha kaba ka tei ka nogialehkai ka lah shim ia ka kyrdan kum ka kapten jong ka kynhun na ka daw jong ka jingshitom bad jingmynsaw jong ka Leah Williamson ka ban ym lah ban shimbynta ha ka lympung.
Shuh shuh ruh ka Lucy Bronze  bad Alex Greenwood ki long napdeng ki 23ngut ki thei ialehkai ia kaba lah pynbnalang ia ka kyrteng jong ki mynta haka thup bad ha kaba ki la pynkhreh ruh na ka bynta ban shimbynta ha ka sien kaba lai jong katei ka lympung ialehkai ka ban wan.
Kumjuh ruh kitei ki arngut ki long shibynta jong ka kynhun baroh kawei kaba la lah ban khur ia ka takma Rnong ha u snem 2015.
Kumjuh ruh ka khubor ka iathuh ba katei ka kynhun ialehkai ka iasam mynta ialade ha ka Group D ha ka jingiadonlang ka kynhun ialehkai na Haiti, Denmark bad China.
Katkum ka khubor ba lah ioh lum ka iathuh ba katei ka lympung ialehkai mynta snem la dep ruh ban pynskhem ia ka sngi bad tarik ha ka ban plie pyrda ia ka naduh ka 20 tarik u Naitung haduh ka 20 tarik u Nailar ha ri Australia bad New Zealand.
U President ka East Khasi Hills Local Taxi Welfare Association, Bah Wandon-bok Jyrwa, u la ong ba ka Motphran bad ka Khyn-dailad ki dei u klongsnam ïa ki nongñiah local taxi ban pynhiar ne kyntiew ïa ki paidbah nongleit nongwan.
Haba ïakren bad ki lad pathai khubor hadien ba la dep ïakynduh ïa ka Deputy Commissioner ka East Khasi Hills ka Kong R.Kurbah, u Bah Wandon-bok u la ong ba ka seng ka pyrshah beit ïa kane ka jingpyntreikam da kaba phah ïaid odd bad even ban rung ha Motphran bad Khyndailad.
Hynrei ka DC ka la jubab ba kan pyntreikam beit namar ka dei ba la pynmih hukum da ka ïingbishar Meghalaya High Court namar ka jingkhapngiah palat ha kine ar tylli ki ïew.
Ha kane ka sngi ka Synjuk Nongñiah Taxi sor bad khapsor hadien ba ki la dep shong jingïalang ha madan Malki ki la ïaid da ka kjat ban leit ïakynduh lang ha kajuh ka por bad ki nongkitkam ka East Khasi Hills Local Taxi Welfare Association ha kamra treikam ka DC.Ha kajuh ka por u la ong ba ka seng ruh kan leit ujor lang sha ka ïingbishar halor kane ka hukum.
Nalor kata, u Bah Wandonbok u la ong ka jingkhang ban leit sha Motphran bad Khyndailad ka long kumba ktah ïa u klongsnam ban pynsangeh ïa ki thied snam ban ïaid.
Namar kata, kim kwah ban ïa bun nia namar ki ruh kin hap ban pynsngew lang sha ka ïingbishar ban ai lang ka jingbishar kaba hok ïa ki nongñiah kali ruh.
“Ka jingdheng kali ha Khyndailad bad Motphran kam dei ka daw na ki local taxi, hynrei namar la bun ki kali shimet namar ka sor ruh ka don ïa ka jaka kaba 10 square kilometer" u la ong.
U la ong lada khang ïa ki local taxi dei ban khang ruh ïa u briew ban nym rung sha Motphran bad Khyndailad.
Shuh shuh u la ong ba lada ym shah ban rung sha Motphran kumno ki kali kiba kamai na Mawlai kin phai, bad kin ki paidbah kumno kin ïaid da kjat.
Nangta haba ïadei bad kiba wan na Laitumkhrah kumno yn pynhiar noh tang ha IGP ban phah ïaid kjat shaduh Motphran bad Khyndailad kane kam lah ban long.
Katkum ka khubor ba lah pyllait da ka Cricket Australia ka iathuh ba u rangkawang bol pace jong ka kynhun ialehkai ka Australia u  Josh Hazlewood u lah shah kynthuplang mynta ha ka kynhun ialehkai ba 15 ngut na ka bynta ka jingia aireng ha ka World Test Championship (WTC) Final pyrshah ia ka India ka ban sdang naduh ka 7 tarik mynta u bnai (Jylliew) ha Oval.
Ka khubor ka iathuh ba u  Josh u lah leitphai iing noh na ka jingshimbynta ha ka IPL ha shuwa ba ka kynhun ialehkai ka jong u ka Royal Challangers Bangalore kan hap ban khur ia ka jingjop ha ka jingiakhun pyrshah bad ka Gujarat Titans.
Kumta u long ruh u rangialehkai uba lah shah kynthup ha katei ka kynhun ialehkai ba mynta ha ryngkatlang bad u kapten jong ka kynhun ialehkai Test u Pat Cummins, Mitchell Starc bad Scott Boland.
Ka jingkynthup ia u Hazlewood u nongialehkai ba lah rim ha ki 59 tylli ki jingialehkai Test bad khur ia ki 222 tylli ki wiket, ka mut ruh ba ka kynhun jied nong-ialehkai kam donkam shuh mynta ban wanrah da u All-Rounders ka kynhun u Michael Neser ne u Sean Abbott ha ka  kynhun kum ki nongkyrshan.
Kumta u  Josh uba long ruh u snar ialehkai Test u lah ioh ban ialehkai tang ha ki saw tylli ki jingialehkai Test naduh u Nohprah 2021 na ka daw ba ban ka jingshitom.
Ka kynhun ialehkai ka Australia na ka bynta ka WTC Final ka kynthup ia u :Pat Cummins (c), Scott Boland, Alex Carey, Cameron Green, Marcus Harris, Josh Hazlewood, Travis Head, Josh Inglis, Usman Khawaja, Marnus Labuschagne, Nathan Lyon, Todd Murphy, Steve Smith, Mitchell Starc, David Warner.
Ka Manu Bhaker  bad u Sarabjot Singh ki lah pynshisha shuh shuh ia ka jinglong ba tbit ka jong ki ha ka kam ialehkai  siat Pistol naba ki la lah ban pynliem noh ia u Varun Dubey  & Vibhuti Bhatia.
Da katei ka jingjop ka la pynlong ia kitei arngut ban khur noh shalade ia ka takma ksiar na ka  jingiakob siat Air Pistol ba mar shijur da 16-2  ha ka lympung ialehkai ba mynta ka Khelo India University Games (KIUG).
Shuh shuh ka khubor ka iathuh ba ka Manu  bad u Sarabjot kiba long ki snar siat Pistol ha ki lympung bapher bapher ki dap mynta da ka jingkmen  kaba khraw halor ka jinglah ban khur ia katei ka takma na ka bynta ka kynhun ialehkai jong ki ba ki lah mihkhmat mynta ha ka lympung ka Panjab University, Chandigarh.
Ka long ruh ka jingiaid lynti kaba seisoh bad ka jingpynkhreh kaba jop na ka bynta kitei ki nongialehkai ki ban sa shimbynta ha ki lympung iakhun bapher bapher.
Ha kawei pat ka jingiakhun, u Hardeep Singh Gill  & Shikha Narwal  ki long ki nongialehkai kiba la lah ban khyllie ia ki dor-thong jong ki na ka 4-12  sha ka 14-12 ha ka jingiakob siat na ka bynta ka jing-iaknieh takma Rnong pyrshah ia u Amandeep Singh  7 Pardeep Kaur Sidhu, hynrei kiba lah shah pynkylla khongpong ka rukom ialehkai ka jong ki tad haduh ba kin da mad ia ka jingshah pynrem noh.
Ha ka Mixed Skeet event, ka long ruh sa kawei ka takma Ksiar na ka bynta ka Panjab University, Chandigarh; ha kaba u Parinaaz Dhaliwal  bad Prabh Pratap Chahal ki lah pynliem noh ia u Asees Chhina  & Sukhbir Singh Harika  da 31-29.
Ki result:10m air pistol: Mixed team: 1.
Panjab University, Chandigarh (Manu Bhaker, Sarabjot Singh) 16 (573); 2.
University of Delhi (Varun Dubey, Vibhuti Bhatia) 2 (575); 3.
Punjabi University (Amanpreet Singh, Pardeep Kaur Sidhu) 16 (566); 4.
Maharshi Dayanand University (Hardeep Singh Gill, Shikha Narwal) 14 (570).
Skeet: Mixed team: 1.
Panjab University, Chandigarh (Prabh Pratap Chahal, Parinaaz Dhaliwal) 31 (141); 2.
Punjabi University, Patialav (Asees Chhina, Sukhbir Singh Harika) 29 (139); 3.
GNDU, Amritsar (Arjun Thakur, Shivani Raikwar) 32 (127); 4.
GNDU, Amritsar (Gurnihal Singh Garcha, Kajal Singh Baghel) 22 (109).
Na ka liang jong ka synjuk ba ha khlieh duh jong ka jingialehkai Badminton ka pynbna paidbah halor ka jinglah jong ka mynta ban plie noh ia ka jynkhang ba ka lah khang baroh shi katta ia ki nongialehkai ka ri Russia bad Belarus, ba kin wanphai biang sha ki lympung ialehkai kum kiba long pdeng (Neutrals).
Kane ka wan  hadien ba ia ki nong-ialehkai jong kitei ar ri lah khang ban shim bynta ha kino kino ki lympung ialehkai halor ka jinghiar thma ka ri Russia pyrshah ia ka Ukraine kaba la dep shi snem tam mynta.
Katei ka jingkhmih lynti jong ka synjuk halor katei ka bynta ka wan urlong mynta ha ryngkat bad ka lympung ialehkai Olympic 2024 ka ban sa long ha Paris ka dang sah mynta sa shisien na ka bynta ban pynlong ia ka bad  ruh ba ki federation bapher bapher jong ka kam ialehkai ki dang iaisah mynta ha ka jingialeh ha kaba kaei kaba ki dei ban leh mynta ia ki nongialehkai na kitei ki ar ri.
Kumba ka paw hi ka long ba ka Badminton World Federation (BWF) naduh u bnai Lber jong u snem ba lah dep ka lah khang pyrshah ia ki nongialehkai jong kitei ki ar ri ba kin shimbynta ha kino kino ki lympung iakhun bad ha u bnai Iaiong ka lah nang pynjrong shuh shuh ia ka jingbym shah shimbynta ka jong ka ia ki nongialehkai; naba ka jingthombor jong ka ri Russia pyrshah ia ka Ukraine ka lah nang jrong mynta kat shaduh ka jingkynjoh sha u snem ba-ar.
Hynrei na ka liang jong ka BWF ka iathuh ba ka iaid thik-pa-thik katkum ki kyndon ki jong ka bad ka jingpyntreikam ruh ia ki katto katne kiba ka lah pynkhreh ha ka jingpyntyllun ia ka kam na ka bynta ban shah ia ki nonialehkai jong kitei ki ar ri ba kin  ai aireng ha ki lympung kum ki  INA (Individual Neutral Athletes).
Kumba ka paw haduh mynta ka long ba ki nongialehkai jong kitei ki ar tylli ki ri ki lah mad ia ka jingeh kaba khraw ha ki halor ka jingshah pynshitom ka jong ki na kiba bun tylli ki jait jingialehkai ha ki synjuk bapher bapher naduh ba ka Russia ka lah hiar thma ia ka Ukraine.
Hynrei ha u bnai Lber jong une u snem ba mynta, ka IOC ka lah kut jingmut na ka bynta ban khot biang ia ki nong-ialehkai na kitei ki ar ri ba kin phai biang sa shisien sha ka kam ialehkai jong ki ha ki lympung ialehkai bar-ri, khlem kano kano ka jingpynpaw pat ia ka jinglah ban urlong ruh halor ka jingdonbyntalang ka jong ki ha ka Olympic 2024 ha Paris.
Ki khynnah ïalehkai badminton shynrang bad kynthei jong ka Tramline Badminton Academy ki la mih na ka jylla ban leit ïashim bynta ha ka lympung ïalehkai Badminton ba la tip kum ka 66th National School Games ka ban long ha Gwalior, Madhya Pradesh.
Kane ka lympung ha Gwalior kan long bad sdang naduh ka 8 haduh 12 tarik mynta u bnai bad na ka liang jong ki khynnah kiba la mih ha ka sngi U Blei ki la long kiba la pynkhreh bha ïa lade na ka bynta ban ïakhun tyngeh bad ban wanrah nam bad burom ïa ka academy bad ïa ka jylla hi baroh kawei.
Na ka liang jong ka Tramline Badminton Academy ka la kitbok kitrwiang ïa u Manager Bah Kiefer W Shullai, coach samla Eranecles Syiem bad kumjuh ruh ïa ki Khynnah kiba leit ïa shim bynta ha kane ka lympung.
Ki khynnah ha ka liang ki shynrang ki ban leit ïashim bynta ki long u Pratham Majumdar, Mewanpyntngen Shadap, Akshit Upadhya bad u Aaron S Momin.
Katba ki khynnah kynthei pat ki long ka Sneha Chettri, Geryma I Nongkhlaw, Ibapynhunshisha Kharbani, Shimti Lyngdoh bad ka Netania T Tariang.
Kine ki khynnah ki la mih na kane ka jylla ha ka sngi U Blei, bad kin sa mih madan ban ïakhun ha katei ka lympung naduh ka 8 tarik, ban ïakhun pyrshah ïa kiwei pat ki khynnah na ki skul bapher bapher jong ka Ri, ki ban ïashim bynta ha kane ka lympung, kumta kan long shisha kaba eh bad jwat bha hynrei la kyrmen skhem ba kin lah ban ïalehkai bha bad poi sha ka thong.
U Lionel Messi bad u Sergio Ramos ki la mad ïa ka nam rem ha ka jingïalehkai kaba khatduh na ka bynta ka club Paris St-Germain (PSG) kaba la ïoh ban rah ïa ka nam lahduh jong ka lympung Ligue 1 ha France.
Ha kane ka jingïalehkai kaba khatduh, ka PSG ka la mad ïa ka nam rem da 3-2 kol hakhmat ka Clermont kaba la pyndep ha ka kyrdan phra ha ka miej ïakheiñ dor-thong (point).
Haba phai sha ka jingïalehkai, u Ramos uba dei u rangïalehkai dien u la ïoh ban khyrwit ïa ka kol kaba nyngkong bad u Kylian Mbappe u la ïoh thep ïa ka kol ba ar.
Hynrei wat hadien ka jingshah thep 2 kol, ki rangïalehkai ka Clermont kim shym la duh mynsiem bad ban ïakhun tyngeh, ha kaba u Johan Gastien u la ïoh ban pynphai ïa ka kol kaba nyngkong, u Mehdi Zeffane u la ïoh ban pynïakhaid bad u Grejohn Kyei u la ïoh ban thep syndon ïa ka kol jong ka jingjop.
Ha kane ka jingïalehkai, u Messi naduh ka por ba u la mih sha madan, u la shah beiñ ha ki paid nongkyrshan ka PSG bad imat namar kane, um shym la lah satia ban pynkhih jar ha kaba u la pynlehnohei ïa kiba bun ki kabu ksiar.
Ka kontrak jong u Messi bad Ramos kan kut noh mynta ka aiom bad kine baroh ar ki la pynkhreh ban mih noh na kane ka club.
Ka club na Saudi Arabia ka Al Hilal bad ruh ka Inter Miami kaba don ha ka lympung Major League Soccer, ki la long ki ar tylli ki club kiba lah ban long ka jaka ba u Messi u lah ban poi.
Ha kane ka jingïalehkai, baroh ki rangïalehkai ka PSG ki la phong ïa ka sopti kaba la thoh ka kyrteng jong u Sergio Rico ryngkat ki number kaba dei ka jong ki.
U Rico uba dei u nongap kol ka Paris St-Germain u la don ha hospital namar ka jingmynsaw ha ka por ba u hap nalor u kulai bad wat na ka liang jong ki nongkyrshan ruh ki la rah ïa ka banner ban ai burom bad kitbok shwa ban sdang ka jingïalehkai.
Ka kol kaba u Kylian Mbappe u la ïoh thep ha ka jingïakhun pyrshah ïa ka Clermont ka la ïarap ïa u ban khur ïa ka khusnam Golden Boot jong kane ka lympung.
U Mbappe u la dei tang u rangïalehkai ba saw ban ïoh thep bun kol eh ha France ha ki san sien kynthih, kaba la pynïaryngkat ïa u bad u Carlos Bianchi, Delio Onnis bad Jean-Pierre Papin.
Ka Laban Sports Club Table Tennis Academy ka la lah ban ïakhun tyngeh ha ka lympung 2nd Meghalaya Open Table Tennis, bad ïoh khur haduh 7 tylli ki takma ksiar bad 3 tylli ki takma rupa.
Ha kane ka lympung kaba la long ha ka 2 bad 3 tarik mynta u bnai ïa kaba la pynlong da ka Laban Sports Club Table Tennis Academy la wan ban ïashim bynta da ki khynnah bad ki samla ha ki rta bapher bapher.
Na ki 18 tylli ki takma kiba la sam ha ka sngi ba khatduh, ka Laban Sports Club Table Tennis Academy ka la ïoh khur 7 tylli ki takma ksiar bad 3 tylli ki takma rupa.
Haba phai sha ka Under-15 Boys Singles u Debobrata Paul u la pynliem ïa u Sagnik Choud-hury, baroh ar na  Laban Sports Club Table Tennis Academy.
Ha ka Under-19 Boys Single u Kapil Biswakarma (Laban SC-TTA) u la jop ïa u Labeeb Faisel Ahmed.
Ha ka Men’s Single u Suranjit Dey (Laban SCTTA) u la ïoh rah da kaba pynliem ïa u Sandeep Kumar.
Ka Tanushree Dasgupta, kaba mih khmat ïa ka Laban SCTTA ka la ïoh rah ïa ka Women’s Single da kaba pynliem noh ïa ka Diva Tang.
Ha ka Veteran Single, u Amit Gupta (Laban SCTTA) u la jop ïa u Santanu Ghosh.
Ha ka Men’s Double, ki shijur u Suranjit Dey bad u Sandeep Kumar (Laban SCTTA) ki la pynliem noh ïa u Santanu Ghosh bad Rituraj Shabong ban ïoh rah ïa ka nam lahduh.
Ha ka Veteran Dou-bles, u Bishnu Joshi bad Santanu Ghosh ki la jop ïa u Ranjan Deb bad Biswajit Das Gupta.
U Debobrata Paul (Laban SCTTA), u la ïoh rah ïa ka nam “Most Promising Player of the Tournament" na ka bynta ka jinglah ban ïalehkai bha jong u.
Ha kane ka lympung la ithuh ruh ïa ka jingnoh synñiang u (L) BC Bania, u nongseng ïa ka jingïa-lehkai Table Tennis ha Meghalaya.
Ka Kong Wastenot Shabong, kurim late BC Bania, ba la bei tyngka ïa ka Men’s and Women’s Singles Cham-pion Trophy, ban kynmaw burom ïa ki kam jong u.
Ha ka Under-15 kiba jop ki la ïoh ïa ka khusnam pisa ba T.5000, katba kiba wan ba-ar ki la ïoh T.3000.
Ha ka Under-19, kiba jop ki la ïoh T.6000 bad ba wan ba-ar ki la ïoh T.4000.
Kiba jop ïa ka Men’s and Women’s Singles ki la ïoh ïa ka song kaba T.10 hajar, katba kiba wan ba-ar ki la ïoh T.8000.
Ha ka Men’s Doubles bad Veteran Singles, ki nongjop ki la ïoh T.7000 bad kiba wan ba-ar ki la ïoh T.5000.
Kumjuh kiba jop ïa ka Veteran Doubles ki la ïohpdiang T.7000 bad ba wan ba-ar ki la ïoh T.5000 ka khusnam pisa.
Ka Shillong Lajong Football Club kaba dei ka lahduh jong ka aiom ba la lah, mynta ka kynti la ïoh rung biang sha ka semi-final jong ka lympung Meghalaya State League (MSL) 2023.
Kane ka wan urlong hadien ba ïakhaid ha ka jingïakhun pyrshah ïa ka Seven United ha ka Group C kaba la long ha ka sngi Saitjaiñ ha madan MDSA ha Mawkyrwat.
Ha kane ka sngi ka la don ka jingpynkylla ïa ka jingïalehkai ha ka Group-D, ha kaba ïa ka jingïalehkai hapdeng ka Chipakkore pyrshah ïa ka Wa’sa FC la rah noh sha ka sngi Nyngkong.
Katba ha kiwei pat ki jingïalehkai, ka Rangdajied United ka la lah ban pynliem noh ïa ka Youth Club Pdengkarong da 3-2 kol ha ka Group B katba ka Langsning pat ka la pynliem noh ïa ka Jyntru da 4-0 kol ha ka Group A.Ka jingïakhaid ka la pynkut noh ïa ka jingjop laisien linter jong ka Shillong Lajong hynrei ka jingbym shah rem, ka la plie lynti ba kan ïoh rung sha ka semi-final hynrei tang kawei ka jingdiaw na ka bynta ka club kan dei ka jingshah sei ‘red card’ jong u Babysunday Marngar, kaba la long ruh ha ka por shwa ban wai ka jingïalehkai bad kane, kan dei ka jingduhnong kaba khraw namar un nym lah ban ïadon bynta bad ka club ha ka jingïakhun ban wan.
Watla ka Shillong Lajong ka la ïakhaid ha kane ka jingïalehkai, ka dang sah sa kawei ka jingïakhun, katba kane ka jingïalehkai kan dei pat kaba khatduh na ka bynta ka Seven United ha ka lympung MSL 2023, watla ka khlem mad nam rem, kata ban khur jingjop 2 sien bad ïakhaid 3 sien, kata ban khur 9 point, katba ka Shillong Lajong ka la ïoh 10 point.
Haba phai pat sha ka jingïalehkai ha madan Kiang Nangbah Stadium ha Jowai, ka Rangdajied United kaba la dep ban buh jaka lypa ha ka semi-final, watla ka la sei da ki rangïalehkai kiba kham khynnah hynrei ki la lah ban sdang ha ka rukom kaba biang, ha kaba tang ha ka minit kaba 3, ka la ïoh ban khyrwit kol lyngba u kapten u Balamlynti Khongjee hynrei tang hadien 10 minit, ka Pdengkarong ka la ïoh ban pynphai ïa kane ka shi kol lyngba u Kindness Mukhim.
Ha ka kylla miet, ki rangïalehkai ka Rangdajied United ki la ïakhun tyngeh bad dei ha ka minit ba 65 ba u Oresterwell Langshiang u la ïoh thep ïa ka kol kaba ar bad u Balamlynti Khongjee u la thep ka kol ba lai ha ka minit ba 83 hynrei ki rangïalehkai ka Pdengkarong kim shym la duh mynsiem bad ïakhun tyngeh hynrei ha kaba kut ki la ïoh ban pynphai sa tang shi kol lyngba u Marshial Nongrum.
Haba phai pat sha ka jingïalehkai ha Shillong, ka Langsning ka la lah ban khur jingjop da kaba suk ha ka jingïakhun pyrshah ïa ka Jyntru 4-0 kol.
Tang ha ka minit kaba 3 u Kampher Pale u la ïoh ban khyrwit ïa ka kol kaba nyngkong bad ha ka minit ba 18 u Wilbert Marbaniang u la thep ka kol ba ar bad ha ka minit ba 73 u la thep ka kol ba lai bad u Roikhihbha Nongtdu u la thep ka kol ba saw ha ka minit ba 78.
Watla ka Langsning ka la jop, hynrei ka la hap ban hun noh ïa ka kyrdan kaba ar, namar ka Mawlai ka la dep ban buh jaka lypa ïa lade ha ka semi-final na ka Group-A.Ki jingïalehkai ban long ha ka sngi Nyngkong, ka 5 tarik, kata ha ka Group-C ha Mawkyrwat kan long hapdeng ka Mawten pyrshah ïa ka Lumdiengngan ha ka por 3 baje janmiet bad ha ka Group-D ha Tura kan long hapdeng ka Chipakkore pyrshah ïa ka Wa’sa FC ha ka por 3 baje janmiet.
Ka RB Leipzig ka la ïoh rah ïa ka nam lahduh jong ka lympung German Cup ar sien kynthih hadien ba ka lah ban pynliem noh ïa ka Eintracht Frankfurt ha ka final kaba la long ha Berlin.
Ha kane ka jingïalehkai ka Leipzig ka la lah ban pynliem noh ïa ka Eintracht Frankfurt da 2-0 kol.
ïa kine ki kol la thep da u Christopher Nkunku ha ka minit kaba 71 bad u Dominik Szoboszlai ha ka minit kaba 85.
U Nkunku, 25 snem ka rta, mynta u la don hapdeng ka jingïakren ban leit pynïasoh noh sha ka Chelsea, hynrei haduh mynta ym pat lah ban pyntikna pura.
Ka RB Leizpig, ka club kaba dang shu seng dang mynta kumba 14 snem, ka la ïoh rung haduh saw sien sha ka final jong kane ka lympung.
Ka la shah rem noh ha u snem 2019 bad 2021 bad ban pynliem noh ïa ka Freiburg ha u snem ba la dep na bynta ban long kum ka lahduh kaba nyngkong eh.
U President ka Ukraine, u Volodymyr Zelensky ha ka Sngi Saitjaiñ u la pynbna ba ka Ukraine ka long ba la pynkhreh ban iakhun tyngeh noh ia ka Russia khnang ba kan ioh ruh ban kurup biang noh ia kito ki bynta jongka, kiba la shah knieh bad shah kam trai ha ka Russia ha ki khyndiat por ba la leit.
Haba iakren bad ki lad pathai khubor ha katei ka sngi, u Zelensky u la ong ba ka Ukraine ka long ba la pynkhreh ban iakhun pyrshah noh ia ka Russia bad ba u don ruh ka jingngeit kaba skhem ba ka Ukraine kan jop beit namar ka dei ka hok jongka ruh ba kan ioh ban knieh biang noh ia kitei ki bynta kiba la shah kurup bad kam trai ha ka Russia.
Watla, ym lah ban tip ia ka jingshim por jong katei ka jingiakhun, hynrei ka Ukraine kan iakhun da ki rukom kiba bun bad kiba kham pher.
Hynrei la tip tikna pat ba ka Ukraine kan jop.
Kumta la ong ba kitei ki rukom iakhun thma kiba ka Ukraine kan sdang nangne shakhmat kan pynkylla dur lut ia baroh ki jinglong jingman jong ka thma kaba la sdang da ka Russia ha ki 15 bnai ba la leit.
Shuh shuh ruh u Zelensky u la ong ba ka Ukraine ha une u bnai ba la leit, ka Ukraine ka dang pynap ban ioh pynhiar kput ia ka Russia ynda la ioh ia ki tiar bad ki kali iakhun thma kiba kyrpang kiba la kular ban pynpoi da ki ri na West.
Namar kumba la iohi ruh ba ha kine ki khyndiat por ba la leit, utei u nongialam ka Ukraine u la kyrpad ia ki ri na West baroh ba kin ai ka jingkyrshan ba ratbah naka bynta ka Ukraine khnang ba kan lah ban iada ia la u jong u pud- u sam bad ba kan lah ruh ban ioh knieh biang noh ia kito ki bynta baroh kiba la shah knieh ha ka Russia ha ki por ba la leit naduh ba sdang jong ka thma.
Ka jylla Meghalaya ka long ka jylla ba don shibun ki lum ki them, ki riat ki ram, ki wah ki kshaid bad ha ka ruh don shibun ki khlaw ki btap, ki jingthung ki jingtep, ki jhur khlaw ne ki kynbat dawai bad ki jait dieng bapher bapher kiba riewspah, ba itynnad bad kiba ithiang shisha ban peit.
Ban kham shai ki nongpule, ki khynnah skul ki khynnah kolej bad khamtam ki nongrep ai ngin bynta ïa kita ki dieng bapher bapher tang ha ki ar bynta.
Kawei ka bynta ka dei shaphang ki diengkseh (pine trees) ne ki lum kseh kaba ngin ïa phylliew jingmut kham bniah hangne bad kawei pat ka long ki diengmet ne ki khlaw diengmet ba la tip kyllum kum ki rainforest.
Ki diengkseh ki don kumba san-hynnriew jait ei ei bad ki diengmet pat ki don bun bun jait.
Lait na u diengkseh khasi (Pinus khasiana) uba ju mih ha kylleng ki jaka lum (high and mid altitudes) jong ka East Khasi Hills, West Khasi Hills, Jaiñtia Hills bad ka Ri-Bhoi District, ïa kiwei pat ki diengkseh la ju tip kyllum kum ki kseh phareng ne ki kseh bilat.
Kine ki kseh bilat kim bun ne pahuh kumba long u diengkseh Khasi.
Ki jingmyntoi (advantages) ba ngi ïoh na ki kseh khasi ki long ba kine ki dieng ynda ki la heh la san, ki trai dieng ki ïoh kamai pisa ban die diengïap na ka bynta ka shet ka tiew ne ban die diengsawdong ban ot ban stah lyntang na ka bynta ka shna ïng shna sem ne ban shna ïa ki miej ki shuki, ki alamari, ki duli bad kiwei kiwei (furnitures).
Ki diengkseh ki wan rah ïa ka jingjyrngam, ka jingikhuid jingisuba, ka jingpyngngad bad jingsngew tngen ka Mariang.
Ki ïarap ruh ban pynwan dur biang ïa kito ki jaka shrah bad ki lum syllen (waste / barren lands).
Ki symbai diengkseh ki long kiba pahuh bad kyrhai ban ïoh hynrei ym ki symbai jong ki diengmet bapher bapher.
Ha ka liang ka rep kba, lada ngin sieh da ki tnad kseh ha ki jaka ba ju rung ka um sha ki hali ne ki pynthor (‘tien um) kan ïarap ban pynher ne pynphet krad (repel) ïa ki khñiang kiba ju sop bad bam ïa u sla jong u kba (leaf folders) namar kine ki khñiang kim lah shah ïa ka jingsma ka khleiñ kseh (turpentine oil).
Ka khleiñ kseh ka ïarap ruh ban pynïap ïa u sohpailen uba ju don ha ki pynthor kba.
Une u sohpailen u ju pynthut bha ïa ka koit ka khiah ki jyntang kba bad lada u bun palat, ka jingbah soh u kba kan duna.
Ïa kine ki ar tylli ki lad jingïada (jingstad tynrai) la ju leh naduh ka por ki mynbarim.
Ha kaba ri jingri pat kum ïa ki syiar, kiba bun ki ju ïa kynduh jingeh namar ka jingboi ki khñiang kiba la tip kum ki simet.
Ban pynduna ne pynduhjait ïa kine ki simet lah ban leh da kaba buh da u ñiuhkseh ha ki sem syiar.
Haba leh kumne baroh ki simet kin leit snoh ha u ñiuhkseh bad da kaba suk pat lah ban thang ha ka ding ïa une u ñiuhkseh uba la boi la snoh da kine ki simet.
U ‘ñiuh kseh (pine needle) u long ruh ka jingkyrkhu ïa kito ki longïng kiba duk bad kham kyrduh namar ki ïoh ban shna ïa ka tynsok (mattress) ban thiah ne pynaram ïa ka met ka phad.
Kine haneng ki long khyndiat ki jingmyntoi ba ngi ïoh na ki diengkseh.
Lada ngin tih kham bniah pat shaphang kumno ki diengkseh ne ki lum kseh ki wan rah ïa shibun ki jingeh ïa ki shnong ki thaw bad khamtam ïa ka rep ka riang (disadvantages), la dei ka por ba ngin ïa ngam kham jylliew bad pyrkhat ïa kine ki mat ne ki phang bala kdew harum :-1.
Lada ngin dung ne tylliat ïa ki ‘ñiuh kseh ba dang sei lung ne ba dang im ha u thlong ne ka mashin tylliat (grinder) ngin lap ba un shu sngem malu mala namar ha u ‘ñiuh kseh ym don um kumba ju don um ha u sla pudina ne ha ki sla jong kiba bun jait ki jingthung.
Ynda u ‘ñiuh kseh u hap hapoh khyndew (kumba long ka plastik), un ym pyut satia ban pynsboh ïa ka khyndew hynrei u shu kylla rong (na ka rong jyrngam sha ka rong ktieh).
Lada ngin buh ‘ñiuh kseh ha sem sniang kumba shi snem-ar snem ei ei bad lada u sniang un ïuh ne kyrñiom katno katno ruh, u ‘ñiuh kseh un ym pyut ban kylla sboh.
La ju lap ruh ba ka jaiñ kaba ngi suh tynsok ka kloi bha ban pyut katba u ñiuh kseh pat u shu lywet lyngkhot lyngkhai bad u tyrkhong raw-raw.2.
Ki lum kseh, tang khyndiat eh ki lah ban ïada ïa ka ‘dew sboh ban ym shah rong noh ha ka um slap namar ki ‘ñiuh kseh ki rit bad raikhoh kum u thyrnia.
Ha ki bnai lyiur, ïa kaba bun ka ‘dew sboh (top soil/fertile soil) la ju rong noh da ka um slap sha ki jaka them.
Lada ngin leit ïaid kai pyngngad da ki kjat suda (bare-feet) ha ki lum kseh ngin lap ba ka khyndew ka eh bad ka dung ka thar ïa ki sla kjat namar ka jingtyrkhong jong ka.
Namar kane ka jingtyrkhong ki lum kseh bunsien kim lah ban bat ne kynshew (harvest) ïa ka um slap wat la jur slap katno katno ruh (no water conservation).
Kaba bun ka umslap ka shu tuid sepei sha ki jaka them (run off) bad tang khyndiat eh ka ksam bad sahkut ha ki lum kseh.
Ïa ki shyngyiar bad umpohliew kiba ju don harud ki khlaw diengmet kiba pynmih bad pynkyrsoi ïa ka umdih kaba bang bad ba shngiam ngin ym lap satia ba kin don ha rud ne ha trai ki lum kseh kiba la palat ïa ka 25 ne 30 snem.
Hangne ngi dei ban sngewthuh ba ki lum kseh ki wan rah ïa ka jingkyrduh ka umrep umriang, ka umbam umdih bad kumjuh ka jingkyrduh um ban bsa ïa ki pung ba pynmih ïa ka bording elektrik (kum ka pung Umïam ne ka Umïam Lake jong ka MeSEB).
Mynta kane ka pung ka ju ïoh um kham pahuh tang ha ki bnai lyiur bad ym ki bnai tlang namar jan baroh ki tyllong um jong ka (catchment areas) ki lah syllen ne jyllei da ki diengkseh.3.
Ki lum kseh bunsien ki long kiba khuid ba suba bad kiba lah ban ïohi lyngba na kawei ka tduh sha kawei pat ka tduh.
Ki sim ki doh bapher bapher kiba ju bam bad im da ki khñiang kiba ju pynjulor ïa ka rep ka riang kim ju shna skum ha ki diengkseh (lait noh ka tyngab) namar ha ki lum kseh ym don jingïada ïa ki.
Ki mrad khlaw ba bun jait kim ju shong ju sah ha ki lum kseh hynrei ki shu ïaid lynti lyngba jong ki namar ym don jingbam ïa ki.
Ki jhur khlaw ba bang bad ba shngiam kiba tei ïa ka met ka phad ne ki kynbat dawai ba bun jait (medicinal herbs) bad kiwei kiwei ki jait jingthung kim lah ban khie ban san ha ki lum kseh lait noh tang uwei-ar kum u sohpangkhlieh (Lantana khasiana/camara) bad u tit syiar (wild mushroom).
Ki kynbat dawai kiba ju mih ha ki tnad jong ki diengmet, da lei lei ruh ngin ym lap ha u diengkseh.
Ka daw ka long ba u ‘ñiuh kseh bad ki diengkseh ki pyntyrkhong, ki pynkthang bad pynbun ïa ka asid (acid).
Ka khyndew na ki lum kseh kaba lah dep thew ne dep test ha ka Laboratory jong ka Research Station, Jowai, kaba dei ka tnad jong ka rep ka riang ha Jaiñtia Hills, ka pyni ïa kata ka pH ba ka poi tang 5.3, 5.4, kaba mut ba ka acid ka khlaiñ bor bha ban pynkthang ïa ka khyndew (strongly acidic).
Ka pH ka dei ka dak ne ka jingthew ban pyni ïa ka jinglong jingman ka um ne ka khyndew bad ban tip ruh ïa ka jingdon ka acid ha ka um ne ka khyndew lane ka pH ka dei ka jingthew ïa ka jingkthang mluh (acidity) ne ka jingblad mluh (alkalinity) ka um ne ka khyndew.
Ka jingthew ïa ka pH ka dei naduh 1 haduh 14.
Lada ka pH ka long 1 haduh 4.5 ka mut ba ka acid ha ka khyndew ka jur bad khor bha ka jingkthang (extremely acidic) kum kito ki khyndew kiba don ha ki par dewïong.
Ka pH ba 4.6 haduh 5 ka pyni ba ka acid ka dang khlaiñ bor kumjuh (very strongly acidic).5.1 haduh 5.5 ka pH ka mut ba ka jingkhlaiñ bor ka acid ka dang pynkthang ïa ka khyndew (strongly acidic).
Ka pH ba 5.6 haduh 6 ka kdew ba ka bor jong ka acid ka shu long pdeng (medium) bad ka pH ba 6.1 haduh 6.5 ka pyni ba ka bor jong ka acid ha ka khyndew ka shu long malu mala (slightly acidic).
Naduh 6.6 haduh 7.3 ka pH, ka mut ba ka khyndew kam kthang ne bang mluh hynrei ka shu long pdeng (neutral) bad ka pH ba 7.4 haduh 14 ka pyni ba ka khyndew ka blad mluh bha (alkaline) kum kito ki khyndew ba don ha ki par mawshun.
Khnang ba ka rep ka riang kan long kaba kham seisoh, ka ophis jong ka rep ka riang (Agriculture Department) ka ju hikai bad kyntu ïa ki nongrep na ka por sha ka por ban phah thew ne phah test ïa ka khyndew.
Lada lap ba ka acid ka don bun ha ka khyndew, la ju hikai ïa ki nongrep ban ber da ka shun kpu ne shun powdar (slaked lime) shwa ban lur ne ban rep ban riang khnang ban pynduna ne pynïap ïa ka acid.
Ka khyndew kaba don ïa ka pH 5.5 haduh 6.5 ka biang bha ban rep ïa ki jingthung kum u slasha, u kba ne u phan.
Lada ki nongrep ki sngewthuh kham bha shaphang ka jinglong ka khyndew ne ka pH, ka rep ka riang ruh kan bha bad ai jingmyntoi ïa ki.4.
La ju lap barabor ba ki pung dohkha ne ki pynthor kba kiba don harud ki lum kseh, ki dohkha ki shim por ban heh ban san bad u kba ruh um lah ban kha tynrai ne bah soh shibun (stunted growth).
Haba ka long kumne, ka Jylla kan ïai sahdien ha ka jingpynmih khambun ïa u kba u khaw bad kumjuh ïa ka ri dohkha.
Ka daw ka long ba ki um ba ju mih na ki lum kseh ha ki bnai lyiur ki don kham bun ka acid bad ki jingbam kiba tei ïa ki dohkha ne u kba ki duna bha ha kum kine ki um.
Kine harum ki long ki pH jong ki um nongmuna (water samples) kiba lah dep thew ne dep test ha ka Laboratory jong ka Research Station, Jowai bad ha ki Laboratory jong ka Zoology bad Bio-Chemistry Department ka Saint Edmund’s College ba la ïarap mon sngewbha da i Dr.D.R.Thangkhiew, Head of Department, Department of Zoology:a) Ka pH jong ka um ba jreiñ na ki lum kseh shwa ban poi ka shnong Pommura (East Khasi Hills) ka long 6.1, 5.73 bad 5.8 (medium).
Kane ka um ka duna acid namar la lum bad thew ïa ka tang hadien shisngi ba hap u slap.
b) Ka pH jong ka um ba la lum na i wah duid (stream) na Ngam Jylliew, ka jaka ba don harum ka shnong Mawryngkneng (East Khasi Hills) ka long 6.4, 6.3 bad 6.36 (slightly acidic).
c) Ka pH jong ka um slap ba hap ha sor Shillong (Lumkshaid) ka long 6.4, 6.16 bad 6.28 (slightly acidic) bad ka pH jong ka um slap ka sor Jowai (Lad Thalaboh) ka long 5.7, 5.8 bad 5.95 (medium).
d) 5.8 pat ka dei ka pH ba la thew ha Research Station, Jowai ïa ka um ba la lum na ka lum kseh kaba don ha rud ka pynthor neng, hajan ka wah Myntdu, Jaiñtia Hills.
e) Ka pH jong ka um ba mih na ka lum ba don shibun ki diengkseh bad khyndiat ki diengmet (mixed forest) ha trai ka shnong Mookyndur (Jaintia Hills) ka long 5.5, 5.48 bad 5.52 (strongly acidic).
f) Ka pH jong ka um kor (tap water) ha Research Staion, Jowai ka long 6.64 (neutral).
Ka pH jong u ‘ñiuh kseh ba la tylliat pynlwet bha bad uba la khleh lang bad kane ka um kor ka poi tang 3.49 bad kumjuh ka pH jong u ‘ñiuh kseh (ba la dep tylliat) uba la khleh bad ka um kor ba la pynkylla jynhaw (distilled water) kaba don ïa ka pH 7.25, la shem ba ka poi tang 3.38 (extremely acidic).
Na kine ki pH ba la kdew haneng, mangi ki paidbah bad khamtam ki nongrep ngi dei ban sngewthuh kumno ki diengkseh ne ki lum kseh ki wanrah ïa shibun ki jingeh ha ka rep ka riang.
Lada ngin rep jhur, thung syntiew, thung sohtrun ne thung ïa ki tynrai diengsoh bapher bapher ha trai ne hapoh ka jylli (canopy) u diengkseh, kine ki jingthung kin ym plung ban khie ban san.
Haba bishar bniah pat ïa ki pung dohkha bad ki pynthor kba kiba ju don harud ki khlaw diengmet (rainforests) la ju lap ba ki dohkha-dohpnat ki kloi bha ban heh ban san namar ki ïoh pahuh ïa ki jingbam ba la tip kum ki plankton (ki khñiang rit ne kita ki microscopic organism) ba la wan rah wan rong da ka um bad kumjuh ruh u kba u ju kha tynrai bad bah soh shibun.
Ynda la dei ka por ïa u kba ban ih, man la ki tynrai kba kin noh rynjup rynjup namar ka um na ki khlaw diengmet ka long kaba bang bad ba shngiam bha ïa u kba.
Ka pH jong ka um ba kyrsoi na ki khlaw diengmet ka shnong Nongjri (Ri-Bhoi) ka long 5.9, 5.8 bad 5.85 (medium pH).
Lada ngin ai um ïa ki syntiew da ka um kaba don ïa ka pH 5.5 haduh 6.5 (medium pH), ki syntiew kin heh kin plung bad kin suh sieng suh iwbih (kumba la batai da i Dr.J.K.Durong, i Director ka Agriculture Department bad iba la shongthait na kane kam ha u snem 1998).
Kat kum ka jingwad bad jingtih bniah i Dr.D.R.Thangkhiew, i batai ba ka um kaba don ïa ka pH 6.4 haduh 7.7 (neutral pH) ka long ka um kaba biang bha ban ri ïa ki dohkha ki dohpnat.5.
Jan baroh ki mrad bad ki sim ki doh ki ju bam ruh ïa ki soh khlaw ryngkat ïa ki symbai.
Hynrei namar ba ka kpoh jong ki kam lah ban tylliat (digest) ïa kita ki symbai, kumta, haba khot ka Mariang (nature`s call) ne haba ki leit pañkhana ki ju pynmih noh ïa kita ki symbai ryngkat ka jaboh (eit) jong ki.
Namar ba ka eit ka dei ka sboh, tang hadien shisnem ne katto katne por ki symbai ki kloi ban khie ban san (germinate) bad dei kumne keiñ ba ki mrad bad ki sim ki doh ki ïarap ban pynsaphriang kylleng kylleng ïa ki tynrai jingthung ha sla ka Mei Mariang (dispersal of seeds).
Ïa ki sim bad ki mrad khlaw kum u hati, u khla, ka skei, u risang, u sniang, ki shrieh bad kiwei kiwei bunsien ngin lap ba ki im bad ki shong ki sah tang ha ki khlaw ba bun ki diengmet ne ki khlaw rben.
Kine ki jingthaw jong U Blei ki ïarap ban pynbha bad pynlong ryntih ïa ka Mariang ïa kaba la tip kum ka ecological balance.
Lada ka ecological balance ka dang biang, ka jingim jong ngi ki bynriew kan biang bad don jingshngaiñ.
Lada ngin phai sha kylleng ka Jylla (lait noh ka Garo Hills) ngin ïohi ba ki khlaw diengmet ki la duna shibun bad sdang duh jait bad la mih kham bun da ki lum kseh.
Haba ka long kumne ki mrad bad ki sim bapher bapher kin phet bad krih noh sha jngai bad ka jingduhnong kaba kham khraw kan ym dei ïa ngi hynrei ïa ki khun ki ksiew bad ki pateng ba shadien.6.
Ki jyrmi (creepers) ba bun jait kim ju kham pur ha u diengkseh lait noh tang uwei-ar kum u jhur piskot (chow chow).
Ki rawon khwai dohkha (anglers) ki ju bynñiaw bad dukha mynsiem namar lada kin leit tih wieh (earthworm) na ki lum kseh ban khwai dohkha ne khwai dohthli kin ym ïoh satia namar u wieh um ju shong ju sah ha ki lum kseh namar ba duna ki jingbam bad ba tyrkhong palat ka khyndew.
U wieh u ju ïarap ban pynkylla sboh ïa baroh ki jait sla da kaba bam ïa ki hynrei ym ïa u ‘ñiuh kseh.
Ki riewstad ki ong ba u briew u dei ban kheiñ bad ñiewkor ïa ka ‘dew sboh kaba kyrshan ban bsa bam ïa ka jingim jong u, junom la junom bad pateng la pateng (man owes his life to a six-inch layer of fertile soil).7.
Ka jinghap slap ha kine ki khyndiat snem ka la nang duna bad ka daw (lehse?) ka long ba ka evaporation ne ka jingpynmih jynhaw na u `ñiuh kseh ne ki lum kseh ka duna palat namar ka jingtyrkhong jong ki.
Haba duna ka jynhaw ban kiew sha sahit bneng, ka jinghap ryntih u slap kan duna bad haba duna u slap yn mih sa tang ki jingeh ba har-rukom kum ka koit ka khiah, ka jinghiar ha ka rep ka riang bad ka jingduna um ne jingringswai ki pung ka MeSEB.Ban sakhi ne pynshisha ïa kane ai ngin peit thuh bad bishar bniah ïa ka jingïoh slap ki shnong ba don markhap bad ka pung Umïam jong ka MeSEB kum ka Mawlyndep, ka Umbir, ka Umsaw, ka Umbang, ka Sumer, ka lad Umroi, ka ICAR Complex, ka Nongsder (Ri-Bhoi District) bad ka Mawïong (East-Khasi Hills).
Ha ki bnai lyiur kine ki shnong ki ju ïoh slap jan manla ka sngi (ha ki por janmied) namar ba ka evaporation na ka pung Umïam ka ju jia manla ka sngi.
Kumba long 25 ne 30 snem mynshwa baroh baroh ngi ju kynmaw ïa u slap ba 9 sngi 9 mied hynrei mynta pat ka long kaba sngewsih ba ngi ïoh ïa u slap uba tang katto katne kynta lane tang 2-3 sngi lynter.
Kane ruh ka ju jia lada don kita ki jingphaloh ne ki ‘erïong ‘erngit (cyclone) ha ka duriaw bah jong ka Bay of Bengal.8.
Ïa ki khlaw diengmet la ju tip ba ki dei kita ki wind breaker kiba ju ïarap ban pynpra ne pynduna ïa ki bor jong ka lyer khnang ban ïada ïa ki shnong ki thaw ban lait na ka jingshah lyngshop ne jingshah khyrwait ha ki bor jong ka kum ki ‘erïong ‘erngit namar ki khlaw diengmet ki long kiba dap bad rben da ki jingthung bapher bapher.
Ki lum kseh pat kim lah ban pynpra ne pynduna ïa ka bor ki ‘erïong ‘erngit namar ka jingstang bad jinglyngkhuit jong ki.
Haba jur ka lyer, ka ‘dewsboh na sla khyndew ka ju shah rong noh sha jngai bad sha ki jaka them bad suki suki ki kper ki phrah ki sah sa tang ka ‘dewksang ne ka ‘dewlyngki (sub-soil) ka bym pynmyntoi ei ei ïa ka rep ka riang.
Ka lyer ka ju rong ruh na kawei ka shnong sha kawei pat ka shnong ïa ki khñiang jingpang ba bun jait kiba ktah ïa ka koit ka khiah ki jingthung ki jingtep, ki jingri ki jingdup bad kumjuh ïa ngi ki briew (air-borne diseases).9.
Ka jingbam shngiam ka ding ha ki bnai tyrkhong ka kham jur ha ki lum kseh namar ka jingtyrkhong u ‘ñiuh kseh.
Ka ding ka dei ka nongbam duh ym tang ïa ki jingthung ki jingtep hynrei ïa baroh ki phngit jingim bapher bapher (beneficial micro-organisms) kiba ai jingmyntoi ïa ngi ki briew bad ka Mariang kumjuh.10.
Ka jingeh kaba khatduh kaba ngi ïa kynduh na ki lum kseh ka long ba kiba bun ki wah duid bad ki wah bah (streams and rivers) ki la sdang ban ring tyrkhong ha ki bnai rang ne ki bnai tlang.
Watla mynta ngi im ha ka juk jong ka stad saïan, hynrei da lei lei ruh kata ka jingstad kan ym lah ban ïarap ei ei ïa ka jingkyrduh um lada ka jingpynjulor ïa ka Mariang bad ka jingpom ïa ki diengmet khlem da kheiñ da diah bad bishar bniah ka dang ïai bteng kumjuh.
Kumba la kdew shakhmat, ki khlaw diengmet ki ïarap ban bat ban kynshew ïa ka um slap (ïa kaba la tip kum ka Natural Rain Water Harvesting).
Ka umrep umriang bad ka umbam umdih ba bang bad ba shngiam ka ju mih bad kyrsoi ha baroh ki saw aïom na kine ki khlaw.
Khnang ban ïoh biang ïa ka Mariang kaba pahuh pahai ha ka umrep umriang, ka umbam umdih kaba khuid bad ba shngiam bad kumjuh ruh kumno ki pung ba pynmih ïa ka bording elektrik kin ym ring swai ring tyrkhong ha ki bnai tlang, ka la dei ka por ïa ngi ban pynduna ïa ki diengkseh bad ban pynbun bad pynneh pynsah ïa ki khlaw diengmet kiba dang don hangne hangtai da kaba thung bad pynroi shuh shuh ïa ki.
Ïa ki diengmet dei ruh ban thung ha ki lum kseh lane hapdeng ki diengkseh namar ki diengmet ym tang ba ki bat ki kynshew ïa ka um slap hynrei ki sla jong ki (leaf-mould) ki ïarap ban pyntngen, pynbha bad pynsboh ïa ka khyndew.
Ka khyndew kaba sboh ka im bad ka ai jingim hynrei ka khyndew kaba tyrkhong bad ba lyngki kan ym ai jingim.
Ban pynshisha ïa kane ai ngin leit ïaid kai ha ki khlaw diengmet da ki kjat khlem phong juti (bare-feet) bad ngin lap ba ka khyndew ka shong tngen shong sngem ha baroh ki saw aïom bad ka jem ruh kum ka Karpet ba ju siang ha ki ïng ki sem.
Ki `law adong ba la tip kum ki `law kyntang ne ki `law lyngdoh (sacred groves) bad kumjuh ki khlaw raij kiba don shibun ki diengmet ki dei ki nuksa ba paka eh.
Na ka jingïohi jngai ki longshwa manshwa kine ki khlaw ki dang neh dang rben haduh kine ki sngi namar ym don uwei ruh u ban nud ban pynjulor ïa ki ïoh shah khyrwait ryndang ha u ksuid u khrei.
Ki longshwa manshwa ki ai jinghikai kumne namar ki la ïohi bad sngewthuh lypa ba ki pateng ba shadien kin ïaleh kat lah kat ïai ban khwan bad pynmyntoi tang ïa lade.
Lada ki khynnah skul ne khynnah kolej kin tih kham bniah ïa kane ka phang, kan ïarap shibun ban pynmyntoi ïa ka jingpule bad ka jingim jong ki lashai lashisngi.
Kum kito ki jingim bad ki jingthaw bapher bapher kiba ju ïarap ban pynbha bad pynlong ryntih ïa ka Mariang ne ka ecosystem, ai ma ngi ki bynriew kiba dei ki jingthaw ba kham kyrpang jong u Nongthaw u Nongbuh ngin shim ha lade ïa ka lyngkor kaba khia katta katta ban pynbha bad pynneh pynsah ïa kane ka Mei Mariang kaba bsa bad ai bam ai buiñ ïa ngi manla ka sngi bad ban pynwandur biang ïa ka ecological balance kaba la jan duh jan ïap.
Baroh ngi sngewthuh ïa ka jingkordor ka umbam-umdih, ka umsleh-umsum kaba pahuh bad kumjuh ruh ka jingdonkam ïa ka bor ding elektrik ha baroh ki 24 kynta.
Kumta, ha manla ki tyllong um (catchment areas) ai ngin pynrben da kaba thung shibun ki diengmet bad ai ngin ïada noh ïa ki mrad khlaw bad ki sim ki doh ryngkat ki dohkha-dohpnat da kaba ai lad ïa ki ban nang kharoi ha pneh ka Mei Mariang.
Kane kan dei ka jingkitkhlieh (onus) jong ngi ki pateng ba mynta khnang ban shngaiñ ki pateng ki ban wan.
Ai ngin kynmaw ruh ba ka jingpah jong ki mrad bad ka jingrwai jong ki sim ki doh ka dei ka dak ka shin jong ka jingshngaiñ haba ngi ïaid lynti ha ki lum ki wah ne ki khlaw ki btap bad kumjuh ruh ai ngin kynmaw ba ki dei ki sur jingrwai kiba thiang tam kiba pyntngen bad pynpyngngad ïa ki jingmut jingpyrkhat jong ngi ki briew.
Baroh ngi tip ruh ba kane ka pyrthei kam dei satia ka jaka shong tang ïa ngi ki bynriew hynrei ka dei ruh ka jaka shong jaka sah jong baroh ki jingim ba la bynta kyrpang da U Trai Nongthaw Nongbuh.
Ai ngin ïa shong ïa sah ryngkat ryngkat bad kine ki jingim junom la junom da kaba tyngkai bad adkar noh (refrain) ka jingpyndonkam thlap shi thlap ïa ka jri siat sim (batur/catapult) bad daiñ shi daiñ ïa ka suloi shiktang arktang namar ki khun ki ksiew kin donkam ruh ïa kine ki jingim.
Wat la ka Jylla jong ngi ka don pahuh ïa ki lum kseh, ngi dei pat ban kynmaw ba ki diengkseh ne ki lum kseh kim dei satia ki khlaw bad khlem ki khlaw ki btap ka jingim jong ngi ki riewlum kan ïai long kaba dum, ba jynjar, bad kaba lanot khait.
Ka 5 tarik Jylliew ka dei kata ka sngi ban pynkynmaw ïa u khun bynriew satlak ka pyrthei ban pynneh pynsah bad sumar ïa ka mei mariang kaba ngi la shu shim wai na ki pateng ban wan.
Mynta u snem, ka phang jong kata ka ‘World Environment Day’ ka dei kumno ban pyntreikam ïa ki buit ban pynkut ïa ka jingpynjaboh ki plastik lane ‘Solutions to Plastic Pollution’.
Ngim da donkam than ban ïa pynkynmaw kaei ka jingbha kaba mih lada ngi sumar khuid bad ngi ïada ïa ka mei mariang kaba long kum ka kmie u khun bynriew satlak ka pyrthei.
Ngi la ïohi na ka por sha ka por, ba kane ka jingrakhe ka la shu long tang kum ka rongphong pyrthei.
La shu pynlong ïa ki kam thung tynrai dieng ha man la ki jaka lane ki jingïalang lane ki jingïasyllok bad ynda la wai kita kiei-kiei baroh, kan kut ha ka jingïadihsha ha ki pela plastik bad ban bam ïa ki jingbam ba la song ha ki plastik! Ki heh ki haiñ sorkar kin wan sha ki jingïalang ba la pynbun khlieh da ki khynnah skul, kiba hap ban leit da ka jingbym banse, bad la shu kut noh tang ha ka jingthap kti ynda la dep kren uwei pa uwei u nongkren.
Ka jingpynneh ïa ka mariang ka dei ban long baroh 365 sngi.
Ha kine ki sngi, ngi ïohi kumno ka Meghalaya High Court ka thalaiñ ïa ka sorkar bad ïa ki babu sorkar halor ka jingbym lah jong ki ban tehlakam ïa ka jingtih bad jingkit dewïong be-aiñ.
Ba kin da dei ba don lang hapoh ïingbishar ha ka por ba shah thalaiñ, ngim artatien ba kin mih nangto na kamra hapdeng ka jingsaw kyrang na ka daw jong ka jinglehraiñ.
Tangba kita kijuh ki heh sorkar kiba shah thalaiñ kin dei kijuh kiba ngin ïohi ha ki prokram ba rakhe ïa ka sngi pynneh mariang! Ka jingbym lah ban tehlakam ïa ka jingtih dewïong kaba khlem ïaid katkum ki kyndon ka ktah jur ïa ka mariang ha ki liang bapher-bapher.
Kawei na ki jingshah ktah ba jur tam ka dei ka um ha ki wah kaba kylla bih na ka daw ka jingtuid ka ‘acid’ na ki krem dewïong.
Ka jingailad ïa ki karkhana thang dewïong ba kin treikam wat haba kim pat ïoh ïa ka jingbit, ka la pynkylla bih ïa ka lyer ha kiba bun ki jaka jong ka East Jaiñtia Hills bad West Khasi Hills.
Lada ym dei na ka jingtuklar ka High Court ka sorkar kam rat da phah khang ïa kita ki 57 tylli ki karkhana thang dewïong be-aiñ kiba don ha ka thaiñ Shallang, West Khasi Hills.
Hapdeng kine kiei-kiei, u Myntri Rangbah, Conrad K Sangma, haba wanrah ïa ka Mang Tyngka jong u snem 2023-24 ha u Lber mynta u snem, u la ïathuh ba kumba ka long mynta, ka jylla ka pyntreikam ïa ki projek ba wan nabar (Externally Aided Projects) kiba shongdor haduh T.2,500 klur ha ka liang ban pynneh ïa ka mariang, ki khlaw ki btap bad ban pynlang ïa ka um.
Ha kajuh ka por, u Conrad u la pyntip ba ha kine ki san snem ba la dep, la dep ban thung 88 lak tylli ki tynrai dieng bad na kine, la khmih lynti ba kin don ki khlaw kiba heh kumba 10,000 Hectare.
Ha kajuh ka por, ka sorkar ka pyntreikam ïa kata ka ‘Payment for Ecosystem Services’ Project ba la tip kum ka Green Meghalaya bad kane ka dei kaba heh tam ha ka Ri.
Hapoh kane ka projek, ka sorkar ka la dep ban ai pisa T.13 klur ha u snem 2022-23 sha ki kynhun bapher-bapher ban pynshlur ïa ki ban pynneh pynsah ïa ki khlaw ki btap.
Lyngba kane ka projek, ka sorkar ka antad ba kumba 50,000 Hectare ki jaka khlaw kin shah pynneh pynsah bad ha ki san snem ban wan, yn ai ïa ka pisa kaba T.250 klur sha ki kynhun bapher-bapher.
Nalorkata, u Conrad u la pynbna ba ha ka sien banyngkong, ka sorkar ka la wanrah ïa kata ka ‘Climate Action Budget’ lane ka Mang Tyngka ban ïakhun pyrshah ïa ka jingkylla ka mariang bad suiñ bneng ha ka jinglut kaba T.3,412 klur na ka bynta u snem 2023-24.
Kine ki sien jam ba la pynbna da u Conrad ha u bnai Lber ki biang lada lah shisha ban pyntreikam ïa ki 100 na ka 100.
Hynrei ngi kwah pat ban kylli ba mano ba ju leit jngoh ïa kita ki 88 lak tylli ki tynrai tieng ba la dep thung ha kine ki san snem? Na kine ki 88 lak tylli, katno kiba la ïap jlop bad katno kiba la khie la san? Kam myntoi ban shu ïa thung ïa ki tynrai dieng lada ym lah ban sumar.
Lada ka long ha kane ka dur, ka ïasyriem bad ka jingpynshna snad ïa ki briew ki bym don shñiuh.
U President ka United States (US) ha ka Sngi Palei u la pynbna ba shen ka Sweden kan sa ioh ban leit pyniasoh noh sha ka kynhun NATO.Katei ka jingpynbna jong u ka long hadien ki khynnah sngi ba ka US ka la pynpaw ba kan iaid lait ia ka jingpyrshah jong ka Turkey ban pynrung ia katei ka ri hapoh jong ka kynhun NATO.Ha katei ka sngi, u Biden u la ai jingkren na Colorado Springs, Colorado, ha kaba u la maham ia kitei kiwei pat ki ri haba iadei bad ka jingma bad ki jingeh kiba ap ia ki na ki rukom leh jong ka China bad Russia ha kine ki sngi.
Ha ka Lah Sngi U Blei pat, u Biden ha ka jingiakren bad u President ka Turkey- u Recep Tayyip Erdogan, u la ai khublei ia u halor ka jingiakhun ilekshon biang jong u ha kane ka sien ka ban wan.
U la ong ruh ba u Erdogan u dang beh hi ia ka thong ban pynïoh ia ka jingthrang jong ka Ankara ban thied ia ki liengsuiñ thma F-16 jong ka United States, hynrei u Biden u la kyntu pat ia ka Ankara ban weng noh ia ka jingpyrshah jongka halor ka jingpynrung dkhot ia ka Sweden sha ka NATO.Haba ai jingkren ha katei ka sngi, u Biden u la ong ruh ba ka NATO ka long ka kynhun kaba khlaiñ haduh katta wat hapdeng ka jingpyrshang jong ka Russia ban pynpait pynpra ia ki dkhot jong ka, da kaba leit hiar thma ia ka Ukraine.
Hynrei kane ka kynhun ka la nang khlaiñ bor shuh shuh da ka jingioh ban pynrung ia ki dkhot ba thymmai ha kine ki sngi kynthup ia ka Finland bad ka Sweden ka ban sa ioh ban long dkhot ba pura jong ka NATO.Kumta, ha katei ka Sngi Nyngkong u Biden u la ong ba shen un sa leit ban iakren bad u Erdogan.
Ka jingialang ba heh ba ka NATO ka la pynbeit ban pynlong, kan long hapoh Vilnius jong ka Lithuania ha une u Naitung u ban wan.
Ha ka Sngi Ba-ar, u Secretary of State jong ka United States, u Antony Blinken u la kyntu ia ka Turkey ba kan rai bha noh haba iadei bad ka jingpyrshah jongka ia ka jingpynrung dkhot thymmai ka NATO ia ka Turkey.
Hynrei ka White House ka la kyntait pat ia ka jingkynnoh ba u Biden u pynbiej bad pynkohnguh jubor ia ka Turkey da kaba kular ban phah ia ki liengsuiñ thma F16 jong ka US sha ka Turkey lada ka leh kumba la pynbeit da ka NATO.Ha kajuh ka por ruh u Biden u la ong ba ka United States kan nym ailad ia ka China ban thaw ne wanrah jingeh wat hapdeng ka jingtrei shitom jong ka US ban pynskhem ia ka jingiadei para ri.
Hynrei u la ong ruh pat ba ka US kam kwah ban pynmih daw iashrut bad ka China.
Namar u la ong ruh ba ka China bad ka United States ki dei ban iaid ryngkat- ryngkat naka bynta ka bha ka miat bad ka jingmyntoi ia ka pyrthei baroh kawei.
Shuh shuh ruh u Biden u la pynpaw ia ka jingkwah jong ka US ban kyrshan ia ka Ukraine hapdeng ka jingiakhun thma jong ka bad ka Russia, kum shi bynta ban ai jingkyrshan ia ka Ukraine khnang ba kan lah ban iada ia la u jong u pud u sam na ka jingleit kyntur pud bad jingthombor dusmon jong ka Russia.
U Ajay Banga, uba long u nong India uba la shong-sah hapoh America, ha ka Sngi Thohdieng u la shah thung kum u President jong ka World Bank ha kane ka por bad u la kylla long ruh u nong India ba nyngkong eh ban ioh bat ia ka shuki nongialam jong ki ar tylli ki tnat, kata ka World Bank bad ka International Mone-tary Fund (IMF).
Ha ka 3 tarik u Jymmang, ki Executive Director jong ka World Bank ki la jied ia u Banga, uba la don 63 snem ka rta, ban long u President uba 14 jong ka World Bank naka bynta ka samoi treikam kaba 5 snem kynthih.
Ha u Rymphang pat, la ong ba u President ka United States, u Joe Biden u la pynbna ba ka US kan sa thung ia u Banga kum u heh nongialam jong ka World Bank ha une u snem 2023.
Kumta, ha ka Sngi Thohdieng, ka World Bank ka la khot bad pynbna paidbah da kaba ong ‘wan iasnoh kti lang badngi ban pdiang sngewbha ia u Ajay Banga kum u President ba thymmai jong ka World Bank Group.
Kane ka kynhun ka long ban rat dyngkhong ia ka jingduk- jingkyrduh na ka pyrthei’.
Kumjuh ruh ka Director jong ka International Monetary Fund (IMF), ka Kristalina Georgieva ka la ai khublei bad kitbok- kitrwiang ia u Ajay Banga halor katei ka jingioh lad jong u ban shim ia katei ka shuki nongialam jong ka World Bank ha kane ka kynti.
Kumta ruh ka la ong ba, la ngeit skhem ba ka jingialam jong u kan wanrah ia ka jingiatrei lang kaba seisoh naka bynta kitei ki 2 tylli ki tnat khnang ba kan long ruh ka jingkyrkhu bad ka jingmyntoi naka bynta u duk- u rangli.
Hadien ba la ithuh ba ka la don ka jingap jingma bad ka jingbym buh jingshngaiñ hadien ba la don lai tylli ki jingjia jong ka jingpynbthei bom ha ka thaiñ ba marjan bad ka Golden Temple, la buh bad pyntreikam ïa kumba 50 tylli ki CCTV ha ki bynta ba sawdong jong ka Complex bad ka Heritage Street da ka kynhun Shiromani Gurdwara Parbandhak Committee (SGPC).
Kane ka kynhun ka la rai ban buh ïa ki Scanner ha baroh ki jaka rung khnang ban lah ban ai ka jingshngaiñ na ka bynta ki riewngeit kiba ju leit duwai ha ka Golden Temple bad kumjuh ki nongleit jngohkai.
Ha ka sien kaba nyngkong la pyntreikam ïa ka kynhun jong ki pulit kynthei na ka bynta ban khmih bniah ïa ki kynthei kiba rung bad ha kitei ki jaka.
Shuh shuh nalor kane, la ïathuh ba la buh ruh ïa ka LED Screen kaba heh ka ban lah ban pyni bad pynpaw lut, nalor ki jaka bad ki bynta ba kongsan jong ka jaka kyntang ki ban paw ha ka Complex.
“Ïa kine ki sienjam la shim hadien ba la jia ki jingbthei bom ha sawdong ki bynta jong ka Golden Temple," la ong u heh jong ka SGPC.Mynta ha baroh ki jaka rung jong ka Temple, ka kynhun SGPC ka la khmih bniah ïa ki riewngeit kiba rung ha katei ka jaka ha kaba ki la dei ban bud katkum ki kyndon ba la buh ne bthah ïa ki.
Ka la don ruh ka jingkhmih bniah ïa ki pla ba ju rah hapoh kane ka jaka, la ïathuh ka tyllong khubor.
Kumba la ïathuh ka tyllong khubor, la ong ba ha ka jingïalang jong ki nongkitkam, ka kynhun SGPC ka la rai ban buh ïa ka Scanner ka ban batai bniah shaphang ki tiar kiba don ha ka met jong u briew bad ha ki jingrah jingrong haman ki jaka rung jong ka Golden Temple.
Ha kaba ïadei bad kane, ki la pyntikna ba ki riewngeit kiba rung ha kane ka jaka kin ym shah pyndik ne pynthut.
Ka tyllong khubor ka la ïathuh ruh ba ki kynhun wadbniah ki la ïatreilang bad ki pulit na ka bynta ban wanrah jingshngaiñ ha kane ka jaka.
Ka jingbthei bom ha ka sien kaba nyngkong kaba la jia hajan ka Golden Temple ka la jia ha ka 6 tarik, Jymmang, kaba ar ka la jia ha ka 8 tarik, Jymmang.
Ka jingjia ha ka sien kaba lai ka la jia ha ka 11 tarik, Jymmang.
Ki la don kumba san ngut ki briew kiba la shah kem hadien kine ki jingjia, ha kaba ki pulit ki la lap ïa ka jingshisha bad lah ban khanglad na kum kine ki jingjia.
Hashwa ban pynlong ïa ka Operation Bluestar Anniversary Week ïa kaba la tip ruh kum ka Ghallughara Week, ki pulit jong ka Punjab ki la pynkhlaiñ ïa ka kynhun ïada ha baroh ki bynta jong ka jylla khnang ban pyntikna ba kane ka jingrakhe kan ïaid beit ïaid ryntih.
U Special DGP Law and Order u Arpit Shukla u la ong ba ki la don kumba 110 tylli ki jingïaid pahara ha ki surok ba la pynlong ha ka sngi Thohdieng ha kaba kane ka la long sha ki 192 tylli ki jaka kiba kham ap jingma kiba don ha baroh 28 tylli ki distrik.
Ka kynhun ki Sikh ka Dal Khalsa ka la pynbna na ka bynta ka jingkhot pakhang ha Amritsar ha ka 6 tarik, Jylliew kum shi bynta ban rakhe ïa ka jingdap 39 snem ka Operation Bluestar da kaba buh ïa kiba bun ki lama ha kylleng ka nongbah.
Ki nongkitkam jong ka kynhun ki la shah bthah ba ki la dei ban ai jingkyrshan lem ha kaba ïadei bad kane ka jingkhot pakhang ha ka nongbah.
Ha u Jymmang jong une u snem ki la jia ar tylli ki jingpynbthei ïa ki bom kiba kham tlot bor kiba la jia hapoh ki 30 kynta hajan ka Golden Temple.
Baroh ar tylli kine ki jingjia jong ka jingbthei bom ki la pynmynsaw ïa uwei u briew ha kawei ka jingjia katba ïa uwei pat ha kawei pat ka jingjia ba la jia ha Heritage street ka lynti ïaid kjat kaba don 800-metre  na ka Town Hall sha Darbar Sahib.
Kiba bun na ki jaka tih marpoh khyndew ïa ki bym pyndonkam shuh ki la shah pyndonkam ha ki nongpynïaid distrik kum ki jaka ban ai jingkyrshan bad ki lad kamai na ka bynta ki samla lyngba ka kam ri dohkha ha ka distrik kaba ju shah thombor bha ha ki lehnoh ha West Singhbhum distrik jong ka Jharkhand.
Kane ka jingpyntreikam ka la ïarap ïa ki samla ba kin lah ban ïeng hala kijong ki kjat bad ban kham pynduna ïa ka jingleit trei jong ki sha kiwei pat ki jylla.
Kumba la ïathuh ki bor ba dei khmih, la ong ba kane ka jingpyntreikam ym tang ba ka ïarap ha ki lad kamai ne ban pynduna ïa ka jingleit trei jong ki briew shabar jylla hynrei ka ïarap ban wanrah ka jingïadei ha kaba ïadei bad ka jingweng ïa ki jingeh ba ïakynduh na ka jingduna ki jingbam batei ha ka thaiñ.
Ïa kane ka skhim la wanrah ha ka por ba don ka jingwan lynshop jong ka khlam Covid naba ki la don bun ki briew kiba la wan trei nabar jylla ki la wanphai ha kaba ki la shu shong ïing naba kim don jingtrei, ki la ong.
“La thaw ïa ka kynhun jong ki briew kiba khlem kam bad la sdang ban buh ïa ki jaka ri dohkha na ka bynta ban ai jingïarap bad jingmyntoi ïa ki ba bun ha kane ka thaiñ.
Shuh shuh, la ong ba ïa ka jingpyntreikam ïa ki lieng la wanrah ha kane ka thaiñ lyngba ka jingdon jong kine ki par bym pyndonkam shuh khnang ban long ki lad kamai na ka bynta ki nongshong shnong ka thaiñ," la ong u District Fishery Officer u Jayant Ranjan.
Ki la ïoh ruh ïa ki dohkha khnang ban nang pynbun shuh shuh ïa ki jingbam batei na ka bynta jong ki khnang ban weng ïa ki jingeh kiba mih na ka jingkyrduh ïa ki jingbam batei, u la bynrap.
U Ranjan u la ong ba ïa mynta, ïa kane la leh ha ki ar tylli ki par bad ka jingpyntreikam ka dang ïaid shakhmat na ka bynta ban nang pynïar shuh shuh ïa ka jingpyntreikam ha baroh kawei ka distrik naba ka West Singhbhum ka la don ïa shibun ki par tih marpoh khyndew ïa kiba ym shym la pyndonkam shuh, u la bynrap shuh shuh.
Ki nongshong shnong ki la shah bthah ba ki la dei ban thaw ïa ka kynhun khnang ba kin lah ban sdang ïa kane ka kam ha ki thaiñ jong ki ruh, u la bynrap.
Ki ar tylli ki par tih marpoh khyndew ïa kiba la sdang ban pyntreikam ki dei ki par mawshun kiba don ha Kamarhatu kaba ha Sadar Block bad ka Karanjia kaba don ha Jagannathpur Block, ha kaba kane ka don ha ka jaka kaba heh da 8-10 akar.
“Ïa kane ka skim la sdang shi snem shwa naba kiba bun ki briew kiba trei sha bar kiba la wanphai ïing na kiwei pat ki distrik ki la shu shong ïing.
Kane ka skhim ka la ïarap ha ka ban khmih bniah ïa kine ki nongtrei bar jylla naba kine ki briew ki la hap shu shong ïing," la ong u Ranjan.
Kaba sngewtynnad ka long ba kine ki nongïoh myntoi ki dei ki trai jaka ha kaba ïa ka khyndew jong ki la pyndonkam da bun snem na ka bynta ban pyntih ïa ki marpoh khyndew ha kaba ki la hap ban shu iehnoh ïa ki.
“Kawei kawei ka kynhun ka don ïa kumba 50 ngut ki briew ha kaba ki la pynrung kyrteng bad ka Cooperative Society.
Kawei kawei ka par ka bym pyndonkam shuh ka ngiam ïa kumba 25 tylli ki jaka ri dohkha bad 2-3 tonne ki dohkha ha kaba ïa kine la lah ban pynmih na kawei kawei ka jaka," la ong uwei na ki nongïoh myntoi u Arjun Mahapatra.
Ïa baroh ki jingkyrshan la pynbiang da ki bor pynïaid distrik na ka bynta ka jingri dohkha ha kaba ki lah ban kamai lajan 1.5 lak ha ka shi snem, u la bynrap.
Ka Gauhati High Court ha ka 1 tarik mynta u bnai ka la bthah ïa ka Sorkar jong ka jylla Arunachal Pradesh ba kan shim da ki sienjam ban pyndait ïa ki kor CCTV ha baroh ki thanat pulit kiba don ha kylleng ki bynta jong ka jylla.
Na ka liang ka Ïing Kashari ka la pyntip ruh ba ïa ki jinglum jingtip na kitei ki kor CCTV yn khmih bad pynïaid lyngba kawei ka ‘control room’.
Kat kum ki jingïoh lum jingtip la ïathuh ba ka Gauhati High Court ka la pynmih ïa katei ka hukum hadien ka jingïoh pdiang ïa kawei ka PIL hadien ka jingjia shah pynïap jong ki 2 ngut ki nongleh be-i-jot ha ki paidbhur kaba la jia ha u bnai Rymphang jong u snem 2018.
Kitei ki 2 ngut ki nongleh be-i-jot ki la shah pynïap hadien ba ki paidbhur kiba don kumba 1,000 ngut eiei ki la leit ban tan bad paring ïa ki na Tezu PS, Arunachal Pradesh.
Ki 2 ngut ki runar kiba la shah pynïap ha ki paidbhur ki kynthup ïa u Sanjay Sobor (30 snem ka rta) bad u Jagdish Lohar (25 snem ka rta).
Kitei ki 2 ngut ki dei kiba la donkti ban leh be-i-jot ïa kawei ka khynnah rit kaba dang 5 snem ka rta.
U CEO jong kawei ka kompeni ha Bengaluru u la shahkem hadien ka jingshah pynshisha ba u la thok la shukor ïa ki 2000 ngut ki khynnah pule haduh T.18 klur, la ïathuh ki lad phah khubor.
Kumba la ïathuh ka kaiphot jong ka Moneycontrol, la ong ba ka kompeni ka la shu kular kai sha kine ki khynnah halor ka jingpynbiang ïa ka ram bad kiwei pat ki jingkyrshan pisa na ka bynta ki jingpule jong ki.
Kumba la ïathuh ki heh ka kynhun wadbniah, la ong ba man uwei ne kawei, ka ne u khynnah pule ki la ai mar T.2 lak ha kaba ïadei bad kane.
U CEO jong ka “Geeklurn," ïa uba la pynithuh ïalade kum u Sreenivas, u la shah rah ha ki pulit na ka bynta ka jingtohkit.
Ha kaba ïadei bad kane, ki dkhot ba hakhmat eh jong ka kompeni ki kynthup ïa u Chief Financial Officer u Raman P C bad u Operations Head u Aman, kine haduh ba la thoh ïa ka khubor kim pat shahkem.
Kane ka jingjia ka la paw pyrthei haba uwei napdeng ki khynnah pule uba la 26 snem, uba la pynrung kyrteng ïalade ha ka Data Science Course kaba 24 bnai hapoh jong ka kompani ha u Nohprah, u la buh da ka jingmudui pyrshah ïa u CEO bad kiwei pat ki dkhot nongkitkam, ha kaba u la kynnoh ïa ki ba ki la leh thok ïa u.
Katkum ka jingmudui, ka la mynjur ban siew noh ïa ka EMI (Equated Monthly Installment) jong ki khynnah pule haduh ba kin da ïohkam, ha kaba ïa kiba dei ban ïoh yn sa ai sha ki khynnah, la ong ka tyllong khubor.
Kumba la pynshisha la ong ba kine kiba la shah kynnoh kim shym la lah ban pynurlong katkum ki jingkular jong ki.
Ki la sangeh noh ban ai ïa ka EMI sha ki Account jong ki khynnah pule naduh ki lai bnai ba la leit bad pynshisha ba ka jingïasoi ka la kut bad la weng noh khlem da tip bniah ïa ki daw halor jong ka, ha kaba la dawa ba la dei ban siew ïa ki jingsiew ba dang sah.
Kumba la ïathuh u heh pulit, la ong ba u khynnah pule uba la phah ïa ka jingmudui um pat ïoh ïa ka bhah ba u dei ban ïoh naba bun ki dei ki bym pat pyndep ïa ka Online Course bad ba kim pat ïoh kam, la ïathuh ka kaiphot.
Hadien ka jingphah jingmudui kaba nyngkong, ki la don shuh shuh sa kumba 13 ngut ki khynnah pule kiba la mih shakhmat na ka bynta ban ïathuh ba ki la shah thok ha ka “Geeklurn.
"U heh pulit u P Krishnakanth u la ong ba ki kam thok jong ka “Geeklurn" kim pat ju paw ha Bengaluru baroh shi katta, hynrei ki la jia teng ha kiwei pat ki jylla kum ha Maharashtra bad Andhra Pradesh.
U Myntri Rangbah jong ka jylla Assam, u Himanta Biswa Sarma ha ka ki khyndiat sngi kiba la leit noh u la bthah ïa ka tnat Pule Puthi jong ka jylla ba kan thaw da ka ‘high-level committee’ ban lum jingtip halor ka jingjia takhuh kali kaba la wanrah ruh ïa ka jingkhlad jong 7 ngut ki samla pule ka Assam Engineering College.
Hynñiew ngut ki samla pule ka Assam Engineering College ki la khlad ha ka 29 tarik u Jymmang hadien ba ka kali kaba ki ïa shong ka la leit ban tynrah ïa uwei u ‘divider’ bad ïatakhuh sa bad kawei ka kali.
Kat kum ka jingpyllait kyrwoh na ka shlem trei kam jong u Myntri Rangbah la ïoh jingtip ba la bthah ïa u ‘principal’ jong ka kolej bad ïa u superintendent jong ka hostel (ba shong ba sah kitei ki samla pule) ba kin shim shuti shwa shipor tad haduh ba ka komiti ka la lah ban pyndep ïa ki jinglum jingtip bad tad haduh ba ka sorkar jylla ka la dep ban khmih bniah ïa ka kaiphod.
Ha kaba ïadei bad ka jingjia ïatakhuh kali, kat kum ka jingpyntip jong u Director General of Police – G P Singh u la ïathuh ba katei ka jingjia ka la jia na ka daw jong ka jingbuaid khawiang, hynrei ïa katei yn lah ban pyntikna hadien ba la dep ki kam tohkit.
Nalor kata, na ka liang u Myntri Rangbah u la bthah ruh ïa ka tnat Pule Puthi ba kan thaw sa ïa kawei ka komiti ka ban khmih halor ki jinglong jingman jong ki kolej bad skulbah kiba don ha kylleng ki bynta jong ka jylla ha kaba ïadei bad ka jingjied ïa ki nongïalam jong ki jaka pule hapdeng ki samla pule.
Shuh shuh na ka liang u Myntri Rangbah u la bthah ruh ïa ka tnat pule puthi ba kan thaw sa ïa kawei ka kynhun na ka bynta ban pynkhlaiñ ïa ki aiñ ki kanun ha ki hostel jong ki jaka pule.
Katei ka kynhun kan khmih bniah halor ki mat kiba ïadei bad ka jingpyntreikam pura ïa ki aiñ ki kyndon, ban tehlakam ïa ka jingpyndonkam ïa ka kyiad bad ïa u droks, bad kiwei kiwei ki jingeh.
Ka Mumbai Building Repairs and Reconstruction Board (MBRRB) of Maharashtra Housing and Area Development Authority (MHADA) ka la ithuh ïa kumba 15 tylli ki ïing ïa kiba la shah khang ba kim long shuh kiba bit na ka bynta ban shong ban sah hapoh jong ki bad la rai ba ki la long ki bym shngaiñ bad buh jingma.
Kine ki ïing baroh ki don ha South Mumbai.
Ha kine ki 15 tylli ki ïing, ki la don kumba 424 tylli ki longïing kiba shong hapoh jong ki bad 21 tylli ki dei ki jaka die jaka thied.
Hadien ba ka la don ka hukum ba la phah da ka Board halor ka jingphah mih noh ïa ki briew kiba shong ha kine ki 15 tylli ki ïing, 155 tylli ki longïing ki la pynkhreh dalade bad kynriah noh sha kiwei pat ki jaka, katba 21 tylli ki la shah pynkynriah sha ki jaka sah ba la pynbiang da ka Board.
Na ka bynta kiba dang sah, ka MBRRB ka la pynkhreh na ka bynta ban pynmih bad ai jaka sah ïa ki, la ïathuh ki heh ba dei khmih.
Ha kaba ïadei bad kane ka MBRRB jong ka MHADA ka la kyntu ïa ki nongshong bad ïa ki trai jong ki jaka die jaka thied ba ki la dei ban mih noh na kine ki ïing ki bym buh jingshngaiñ shuh na ka bynta jong ki ba kin shong kin sah hashwa ban bteng ka jinghap slap khnang ban lait na kino kino ki jingjia basngewsih.
Shuh shuh la ïathuh ba ka MHADA ka la pynmih ïa ki Helpline Numbers 23536945, 23517423, 9321637699 lada jia ba donkam kyrkieh.
Man u snem, ka MBRRB, hashwa ban wan ka aïom Lyiur, ka ju pynlong ïa ka jingleit jurip bniah ïa ki ïing kiba la rim bad ju buh kyrteng bad jingmaham ïa ki ïing kiba lah tor ne kiba la buh jingma.
Kane ka jinglah jong ka kynhun ba lei khmih bniah ban lap ïa kum kine ki jait ïing kan wanrah jingshngaiñ ïa kiba bun.
U MLA barim jong ka jylla Tripura uba dei ruh u nongïalam jong ka seng saiñ pyrthei TIPRA Motha – Rajeswar Debbarma ha ki khyndiat sngi kiba la leit noh u la phah da ka shithi sha u Myntri Rangbah ka jylla – Dr Manik Saha ban dawa na u ban pynrung noh da ki dak Roman na ka bynta ka ktien Kokborok.
Ha ka shithi, na ka liang u Debbarma u la pyntip ha u Myntri Rangbah ba ki paid nongshong shnong trai muluk jong ka jylla Tripura ki don ïa ka jingthrang kaba khraw ban pyndonkam noh da ki dak thoh Roman na ka bynta ka ktien Kokborok.
Ha ka shithi, u Debbarma u la pashat jingmut ruh halor ka Bill kaba la pyllait da ka TTADC ha u snem 2000 bad halor ka Bhasha Commission – kiba la ai jingmut na ka bynta ban pyndonkam noh da ki dak thoh Roman na ka bynta ka ktien Kokborok.
U la pyntip shuh shuh ba ïa ka ktien Kokborok yn lah ban tang ban pyndonkam ha ka thoh ka tar lyngba ki dak thoh Roman.
Na ka liang u Debbarma u la kyrpad ruh ïa u Myntri Rangbah ka jylla ha kaba ïadei bad ki jingkylli eksam ha ki skul sorkar bad ki skul ba ïoh jingïarap na ka sorkar (Klas VI – Klas XII) ba dei ban pynkhreh ïa ki jingkylli eksam da ki dak thoh Roman na ka bynta ka sobjek Kokborok.
U la pyntip shuh shuh ba tad haduh kane ka kynti kaba mynta ïa ki jingkylli eksam ha ka sobjek Kokborok na ka bynta ki kolej bad skulbah la pynkhreh lyngba 2 jait ki dak thok, kata, da ki dak thoh Roman bad Bengali.
Na ka liang u Debbarma u la buh ruh ïa ka jingkyrpad ha u Myntri Rangbah ba un leit rah ïa katei ka mat bad ka CBSC na ka bynta ka bha ka miat jong ki samla pule kiba dei ki nongshong shnong trai muluk jong ka jylla – ban pynkhreh ïa ki jingkylli eksam da ki dak thoh Roman.
Ha ka jingpynkut jong ka shithi, na ka liang u Debbarma u la pynpaw ïa ka jingkyrmen bad ka jingngeit skhem ba u Myntri Rangbah un lah ban shimkhia halor katei ka mat na ka bynta ban pynurlong ïa ka jingthrang jong ki nongshong shnong trai muluk jong ka jylla Tripura.
Ki bor sorkar jong ka jylla Assam ha ka 2 tarik mynta u bnai ki la pyntip ba 2 ngut ki runar ki la leit ban ther kuli ha ka Customer Service Point jong ka State Bank of India kaba don ha ka kyntoit Shakti Nagar, Barpeta ha ryngkat ka jingthmu ban leit lute na katei ka jaka kynshew pisa.
Kat kum ki jingïoh lum jingtip la ïathuh ba ha katei ka sngi, ki la don 2 ngut ki runar kiba la leh mynleh kum ki nongthied nongpeit kiba la leit rung ha katei ka CSP bad synreit kuli hapoh ha ryngkat ka jingthmu ban lute pisa na katei ka jaka.
Ha katei ka jingjia la ïathuh ba ïa uwei napdeng kitei ki runar la ïoh ban bat da ki ‘riew paidbah kiba la ai ruh da ka jingsneng kaba tyngeh tad haduh ba la hap ban leit rah sumar noh ïa u sha kawei ka hospital kaba marjan.
U runar u ba la shah shoh shah dat ha ki riew paidbah u dei u ba la tip kyrteng kum u Fazal Ali – nongshong shnong ka thaiñ Adabari, Kamrup district.
Ha katei ka jingjia la ïathuh ba uwei pat u runar u la lait phet da ka said na katei ka jaka.
Ïa u Fazal Ali la leit ban rah sumar sha First Referal Unit kaba don ha Barpeta Road bad hadien la leit ban pynkynriah noh sha Barpeta Medical College and Hospital na ka bynta ki lad jingsumar kiba kham janai.
Kat kum ka jingïoh lum jingtip na u nongpynïaid ïa ka CSP – Shah Alam u la ïathuh ba katei ka jingjia ka la jia ha ka por ba ma u bad ki nongtrei jong katei ka CSP ki dang pynkhreh ban khang noh ïa katei ka jaka trei kam.
Na ka liang u Shah Alam u la pyntip shuh shuh ba kitei ki runar ki don ïa ka jingthmu ban wan lute ïa ka pisa kaba la kot palat T.3 lak kaba don ha katei ka shlem trei kam.
Halor katei ka jingjia, na ka liang ki bor pulit jong ka thaiñ Barpeta ki la dep ban pynrung da ka mokotduma na ka bynta ban pynlong ïa ki jingtohkit kiba dang sah bad kumjuh ruh na ka bynta ban ïoh kem ïa u runar u ba la lait phet da ka said.
Ki bor pulit jong ka jylla Tripura ha ka 2 tarik mynta u bnai ki la pyntip ba ki la ïoh ban kem ïa 3 ngut ki briew ha ryngkat T.56 lak ka pisa (baroh da ki lut T.2000) na ka thaiñ Dhalai district, Tripura.
Ki bor pulit ki la ïathuh ba ki la kem ïa kitei ki 3 ngut hadien ba kim shym la lah ban pynbiang ïa ki jubab ne ki daw balei ba ki la kit ïa haduh T.56 lak ki lut 2,000 kiba ka Reserve Bank of India ka la pynbna ban pynduh noh ïa ki.
Ki 3 ngut ki briew kiba la shah kem ha katei ka sngi ki kynthup ïa u Kishore Kumar na ka jylla Uttar Pradesh, Rajan Kumar Sonia na Bihar bad u Sonkumar na Maharashtra.
Ïa kitei ki 3 ngut, ki bor pulit ki la ïoh ban kem na kawei ka kali kaba don ïa u ‘registration number’ jong ka jylla Uttar Pradesh.
La kem ïa kitei ki 3 ngut katba ki dang don ha ka lynti ban leit sha ka nongbah Agartala na ka shnong Ambassa.
Kat kum ka jingïathuh jong ki bor pulit, ki la pyntip ba ki la ïoh ban pynsangeh ïa katei ka kali ha ka khyrdop talasi kaba don ha ka shnong Bethbagan.
Hadien katei ka jingjia, la ïathuh ba ïa kitei ki 3 ngut la leit ban rah noh sha thanat na ka bynta ban pynlong ïa ki jingtohkit kiba dang sah.
Ki bor pulit ki la pyntip shuh shuh ba lada kitei ki 3 ngut kim shym la lah satia ban pynbiang ïa ki jubab kiba janai, ka tnat pulit kan khot ïa ka bor sorkar ka Income Tax ban tohkit pyrshah ïa ki.
Na ka liang ki bor pulit ki la pyntip ruh ba kitei ki 3 ngut ki la ïathuh ba ki dei ki briew kiba pynïaid ïa kawei ka jaka die jingdeng ksiar kaba don ha ka jylla Uttar Pradesh ba ki la wan sha ka thaiñ Ambassa ban kylliang ïa ki lut 2,000.
U Myntri Rangbah jong ka jylla Sikkim, u Prem Singh Tamang ha ki khyndiat sngi kiba la leit noh u la pyntip ba ka ïoh ka kot jong ka jylla ka la sdang ban kiew naduh ba ka seng ka jong u, ka Sikkim Krantikari Morcha (SKM) ka la ïoh ban synshar ïa ka jylla ha u snem 2019.
Haba ai jingkren ha ka jingïalang rakhe ïa ka jingdap 4 snem jong ka sorkar SKM, na ka liang u Myntri Rangbah u la pyntip ba ka jingïohlum khajna jong ka sorkar ka la kiew da 57% naduh u snem 2019.
Na ka liang  u Myntri Rangbah u la pyntip shuh shuh ba ka sorkar jylla ka la shim da ki lad ki lynti kiba paka khnang ban lah kyntiew shuh shuh ïa ka ïoh ka kot jong ka jylla khlem da pynthut ne ktah ïa ki nongshong shnong ka jylla.
U la ong ba baroh ki nongshong shnong ka jylla ki dei ban ïatylli lang kawei ban trei kum ka kynhun ka ban ïalam ïa ka jylla sha lynti jong ka roi ka par bad ka ïoh ka kot.
Na ka liang u Myntri Rangbah u la ai ruh ïa ka jingïaroh kaba khraw ïa ki nongshong shnong ka jylla kiba la don bynta ban trei na ka bynta ka bha ka miat bad ka ïoh ka kot jong ka jylla Sikkim.
Ïa ka jingïalang rakhe ïa ka jingdap 4 snem jong ka sorkar SKM la rakhe 4 sngi hadien ka tarik kaba pura namar ba u Myntri Rangbah u dang don ha nongbah Delhi.
Ha ka jingïalang na ka liang u Myntri Rangbah u la pyntip ba u la leit ruh ban rah ïa ki mat kiba donkam ban pynsngew ha u Myntri Rangbahduh jong ka ri – Narendra Modi kum ha kaba ïadei bad ka ‘reservation’ jong ki ‘assembly seat’ na ka bynta ki nongshong shnong trai muluk na ka jaitbynriew Limbu bad Tamang bad kumjuh ruh halor ki mat kiba ïadei bad ka jingdawa Scheduled Tribe (ST) jong ki 12 tylli ki kynhun jaitbynriew ritpaid.
U General Secretary ka NPP Mawsynram Block, Bah Pynshngaiñ Dohling u la pynpaw ka jingsngewkmen haba u MLA barim katei konstitwensi, Bah HM Shangpliang u la thmu ban rung noh sha ka seng NPP ryngkat ki nongkyrshan jong u na ka bynta ban pynkhlaiñ ïa ka seng ha Mawsynram konstitwensi.
Haba ïoh ban ïakren bad u Bah Dohling, u la ïathuh ba ki nongkitkam jong u Bah HM Shangpliang kiba la mih noh na ka seng BJP kin rung noh sha ka seng NPP ha ka 12 tarik mynta u bnai ha Mawsynram ha kaba ki nongkitkam ka NPP kin ïoh ban pdiang burom ïa ki.
Ha kajuh ka por u la ïathuh ba ka NPP kan sa pdiang sa ïa u Bah HM Shangpliang ha ka 13 tarik mynta u bnai ha Shillong.
“Nga don jingkyrmen ba ka jingïatreilang ki nongkyrshan u Bah HM Shangpliang bad ki nongkyrshan u Bah Alvin Sawkmie yn pynïoh biang ka jingjop ïa ka ilekshon MDC na Mawsynram konstitwensi ha u snem ban wan" u la ong.
Nalor kane, u la ïathuh ba ha kine ki sngi u Bah HM Shangpliang bad u Bah Alvin Sawkmie ki la dep ïakynduh ryngkat ki nongkitkam kiba la mih na ka seng BJP bad ki nongkitkam ka NPP ka Mawsynram Block.
Kum ban shu pynkynmaw ha ka ilekshon MLA ba dang shu dep, ka jingrem u Bah Alvin Sawkmie kum u kyrtong ka NPP bad u Bah HM Shangpliang kum u kyrtong ka BJP ka dei namar ka jingïaknieh vote kine ar ngut tang ha shnong Mawsynram bad sha ki shnong khappud kiba la ïoh mar shiphew hajar vote, katba u Bah Olan Suin uba tlot ha shnong Mawsynram bad khappud u jop ïa ka ilekshon namar u khlaiñ ha kiwei ki shnong.
Ki khubor ki ïathuh ba da ka jingïatreilang hapdeng u Bah HM Shangpliang bad u Bah Alvin Sawkmie, khlem don jingartatien ba u Bah Alvin Sawkmie un ïoh biang ïa ka jingjop ha ka ilekshon MDC ka ban long la shem snem.
Kum ban shu kdew, u Bah HM Shangpliang bad ki nongkyrshan ki la mih noh na ka seng BJP ha ka 6 tarik mynta u bnai.
Da ka jingïai bteng ïa ki jingkhynra pyrshah ïa ki nongleit nongwan bad nongshong rel khlem tiket, ki nongtrei ka North East Frontier Railways (NFR) ha u snem mang tyngka ba la dep ki la ïoh ban lum  haduh T.62.98 klur ka kuna na ki nongleit nongwan kiba kiew bad shong beaiñ da ki rel khlem da don ïa ki tiket.
Kat kum ka kyrwoh ba la pyllait da u Chief Public Relations Officer ka NFR u la pyntip ba ïa ki jingkhynra la leit ban pynlong kum shi bynta ban tehlakam ïa ki nongleit nongwan khlem tiket kiba bunsien ki ju wanrah ïa ki jingeh kiba khraw na ka bynta kito ki nongleit nongwan kiba don ïa la ki jong ki tiket.
U heh ka NFR u la pyntip ba dang ha u bnai Ïaïong jong une u snem ba mynta, ka NFR ka la ïoh ban lum ïa haduh T.4.81 klur ka kuna na ki nongleit nongwan khlem tiket.
U la ïathuh shuh shuh ba naduh u bnai Ïaïong, 2022 tad haduh u bnai Lber, 2023 ka NFR ka la ïoh ban pynrung ïa haduh 77,8808 tylli ki mokotduma kiba ïadei bad ki nongleit nongwan khlem tiket bad ïoh ruh ban lum ïa ka kuna kaba la kot shaduh ka T.62.98 klur.
U la pyntip shuh shuh ba ka jingïoh daiñ kuna na kitei ki nongleit nongwan ka la kiew haduh 73.68%, bad jur palat 169.56% ban ïa kaba ïanujor bad ki snem kiba la leit noh.
Na ka liang u khlieh ka NFR u la pyntip shuh shuh ba ki nongleit nongwan lane ki nongshong rel khlem tiket kiba kyntait ban siew kuna, kin shah pynshitom kat kum ki kyndon jong ka Railways Act, 1989.
Na ka liang ka NFR ka la kyntu ïa ki nongleit nongwan baroh ba ki dei ban don ïa ki tiket shong rel kiba dang trei kam bad kumjuh ruh ban pynbiang ruh ïa ki ‘Identity card’ kiba dang trei kam na ka bynta ban lait na kino kino ki jingeh.
Ka North Shillong konstitwensi kaba dei ka konstitwensi ba la jop da u kyrtong ka Voice of the People Party (VPP), Bah Adelbert Nongrum, hynrei haduh mynta ki nongkitkam jong ka VPP kim pat nud ban mih shakhmat ban pan tiket na ka seng VPP ban ïakhun ïa ka ilekshon MDC na Jaïaw bad Mawkhar-Pynthorumkhrah konstitwensi.
Katkum ka khubor ba la ïoh lum la ïathuh ba ka VPP North Shillong konstitwensi ka la lum jingïalang ïa ki nongkitkam mynta ka janmiet ban pynkhreh ïa ka ilekshon MDC.Pynban kat haduh mynta ym don tang uwei ruh ban pynpaw ba u kwah ban ïakhun ïa ka ilekshon MDC na kitei ar tylli konstitwensi kiba hap ha North Shillong.
Haba pyrshang ban ïakren bad u President ka VPP North Shillong kosntitwensi, Bah Strong Kharjana u la ïathuh ba haduh mynta ym pat don ki nongkitkam ka VPP ban pynpaw ba ki kwah ban ïakhun ïa ka ilekshon MDC na kitei ar tylli konstitwensi.
U la ïathuh ba ha Mawkhar-Pynthorumkhrah ki la don kiba la pynpaw, hynrei um pat ïoh jingtip kaba thikna namar ka VPP ka la don ïa ka election committee, katba ha Jaïaw konstitwensi ym pat don ba pynpaw haduh mynta.
Katkum ka khubor ba la ïoh lum la ïathuh ba la don uwei uba pan tiket na ka seng VPP na Mawkhar-Pynthorumkhrah uba dei ba shong ba sah ha Pynthorumkhrah.
Ki khubor kiba la ïoh lum la ïathuh ba ki nongkitkam ka VPP na North Shillong ki la dang ap ruh ïa ka rai jong u MLA ba mynta, Bah Adelbert Nongrum ban shim lang ïa ka rai.
Nalor kata, la ïoh jingtip ba ka VPP North Shillong kan sa shong jingïalang biang ha kine ki taïew ban pan ïa ka jingsngew na ki nongkitkam khnang ban ïoh ïa u kyrtong ban ïakhun na Jaïaw bad Mawkhar-Pynthorumkhrah konstitwensi.
Ka jingïalang jong ka Jylli Pyrkhat Kam (JPK) jong ka Seng Khasi Kmie, kaba la long ha ka 7 tarik  Nailur, ka la ïatai sani bha halor ka jingmih jong ka ‘video’ kaba dang shen halor ka phang ‘Hato ka jaitbynriew Khasi ka dei kaba kyrpang’ da ka ‘YouTube Channel’ kaba la ai kyrteng ‘Na Rympei U Hynñiewtrep’.
Ha kaba ïadei bad kane, na ka liang u General Secretary ka Seng Khasi Kmie, u Bah Hainess Marbaniang, u la ong ba ka Seng ka kren shai ba kam don kano kano ka ban pynpaw ïa ka jingkren shimet jong uno uno u briew, hynrei ka Seng ka sngewkhia ïa ka jingpyndonkam bakla jong u/ka ba pynmih ïa ka ‘video’ ban pyndonkam ïa ki dur ki dar jong ka Seng Khasi, khamtam ïa ka jingpyndonkam bakla ïa ka Lama jong ka Seng bad ïa ki dur lehniam ha u Lum Sohpetbneng uba kyntang.
U Bah Hainess u la ong ba ka Seng Khasi ka ïeng ban pynneh pynsah ïa ka niam ka rukom, ki riti ki dustur bad ka tynrai jong ka jaitbynriew halor ka nongrim jong ka ‘Tip kur tip kha – tip briew tip Blei’ bad ban ‘Ieid ïalade bad burom ïa kiwei’ bad kum kine ki jingleh bym don jingkitkhlieh,  barabor, ki don ïa ki jingthmu ba sniew ha lyndet bad ki wanrah ïa ka jingshah ïalam bakla ïa ka jaitbynriew hi baroh kawei da ka jingthmu ban pharia ïa ka.
Ka Seng Khasi namarkata, lyngba une u kyrwoh, ka la pynrem jur ïa kum kine ki jingleh sianti bad kyntu ïa u ne ka ’riew shim kabu ban pyndam noh mardor ïa baroh ki dur ki dar kiba dei jong ka  Seng Khasi, ïa kaba la pyndonkam ha katei ka ‘video’ bad maham tyngeh ba kum kine ki jingpyndonkam bakla kin ym dei ban jia shuh ha ki por ki ban dang wan.
Namar ka jinglong jingman ba don mynta ha jylla Manipur, ka Union Public Service Commission (UPSC) ka la rai ban tyrwa da kiwei kiwei ki jaka thoh eksam lane ki ‘centre’ harum na ka bynta kito kiba ïakhun ha Imphal (Manipur) Centre ïa ka eksam Enforcement Officer/Accounts Officer bad Assistant Provident Fund Commissioner, 2023 ban long ha ka 2 tarik Naitung, 2023:Ki jaka ïakhun eksam ba ka UPSC ka la tyrwa na ka bynta kitei ki eksam ki kynthup ïa ka nongbah Aizawl, Kohima, Shillong, Dispur, Jorhat, Kolkata bad Delhi.
Ka lad ban pynkylla ïa ki ‘centre’ ne ka jaka thoh eksam kan don na ka bynta ki kyrtong jong ka Imphal Centre lyngba ka lad Interactive Voice Response System (IVRS).
Na ka bynta kane yn phah ïa ka jingtip sha man ki kyrtong ha u/ka mobile nombar jong ki bad ka Commission.
Ki kyrtong ki dei ban pyndonkam ïa u mobile nombar ba la rejister ban ïoh ïa kane ka lad lyngba ka IVRS.Shuh shuh, ki kyrtong ki lah ruh ban phone sha ka UPSC ha kine ki nombar phone harum 23070641, 23381073, 23384508 & 23387876 naduh ka por 12 baje shiteng sngi jong ka 2 tarik Jylliew, 2023 haduh 5:00 janmiet jong ka 12 tarik Jylliew, 2023.
Kine ki telephone nombar kin treikam naduh ka por 12 baje shiteng sngi jong ka 2 tarik Jylliew, 2023 haduh 5 baje janmiet jong ka 12 tarik Jylliew, 2023.
Ki kyrtong ki lah ruh ban phone hapdeng ka por 9:30 mynstep haduh 6:00 baje janmiet ha katei ka por.
Shuh shuh, ka lad ban pynkylla ïa ki ‘centre’ na ka bynta kum kine ki kyrtong ka don ruh ha ka ‘website’ jong ka UPSC naduh ka por 12 baje shiteng sngi jong ka 2 tarik Jylliew, 2023 haduh 5 baje janmiet jong ka 12 tarik Jylliew, 2023 baroh arphew saw kynta.
Halor ka jingïoh pdiang ïa ki lad ban pynkylla ïa ki ‘centre’ na ki kyrtong lyngba kano kano ka rukom ba la kdew haneng, yn buh ïa ki ha ki jaka ba ki la jied bad kumta yn pyllait ïa ki e-Admit Card jong ki.
Yn phah ïa ka jingpyntip ban pynthikna ka jingpynkylla ïa ki ‘centre’ sha man kine ki kyrtong ha u mobile nombar jong ki.
Lah ban download ïa ki e-Admit Card na ka ‘website’ jong ka UPSC.Hadien 55 snem, ka Dorbar Shnong Mawlai Nonglum ka la ïoh da u Rangbah Shnong bathymmai.
Ha kine ki 55 snem, u MLA barim ka Mawlai, u Bah SD Khongwir, u la long u Rangbah Shnong ka Mawlai Nonglum.
Ha ka 7 tarik Nailur, ka Dorbar Shnong ka la jied thymmai ïa ki nongkitkam ba kynthup ïa u Bah John Sing War kum u Rangbah Shnong, Bah Wanaibor Kharlukhi kum u Assistant Rangbah Shnong, Bah Wangmin Lamin, Secretary, Bah Rhembor G Saibon bad Bah Moonlight Niangti, Assistant Secretary, Bah Sandy B Basaïawmoit, Treasurer.
Ha kane ka sngi la pynskhem ruh ïa 24 ngut ki Rangbah Dong jong ki 6 tylli ki dong jong ka shnong Mawlai Nonglum bad la jied ruh ïa ki ba kin long kum ki dkhot lane ‘Executive Member’ ka ‘Executive Committee’ jong ka shnong.
Ha kane ka sngi la pynskhem ruh ïa ka Seng Kynthei Mawlai Nonglum bad ki nongkitkam bathymmai na ka bynta ka snem 2023-2028 bad kine ki kynthup ïa ka Kong Mittimai Basaïawmoit kum ka President, Kong Memtibon Lyngdoh Nonglait kum ka Vice-President, Kong Ameka Bahun Kharlukhi kum ka Secretary, Kong Spelincy Lyngdoh Lyngkhoi bad Kong Nianti Kharpan kum ki Assistant Secretary, Kong Sanbha Mawlong kum ka Organising Secretary, Kong Magritta Pyngrope kum Assistant Organising Secretary, Kong Arshavina Tariang kum i Treasurer lem bad ïa 22 ngut ki dkhot.
Ha kajuh ka por ka Dorbar Shnong Mawlai Nonglum ka la ai khublei kyrpang ïa ka jingnoh synñiang jong i Bah S.D.Khongwir kum u Rangbah Shnong ka Mawlai Nonglum mynta la 55 snem.
U nongaiktien ka Voice of the People Party (VPP), Dr.Batskhem Myrboh ha ka Sngi Thohdieng u la ong ba ka jingthmu jong ka Bharatiya Janata Party (BJP) ban wanrah ïa ‘Kawei ka Ri, Kawei ka Ilekshon’ (One Nation, One Election) ka lah ban dei na bynta ban ïohnong ha ki kam saiñ pyrthei.
“Lada phi peit ïa ka jingduna jong ka jinglut bad ka jinglah jong ka Sorkar ban pynleit jingmut ha ka kam synshar, te ngi ong ba ka sngew ïahap namar kum ha India, ngi ïohi ba la shu long ilekshon jan man ka shiteng snem bad nga ju mutdur ba kumno u Myntri Rangbahduh ka ri u synshar ïa ka ri haba nga ïohi ba bun na ka por kaba u pynlut ka dei ban leit ïalap ilekshon," la ong u Dr.Myrboh.
Halor katei ka bynta, u la ong ba ka ktah shi kat dei ïa ka jinglong-jingman ka synshar-khadar da bun palat ki ilekshon namarba u Myntri Rangbahduh lem bad ki Myntri jong u ki bunkam tang ha ka ïalap ilekshon na kawei ka jaka sha kawei pat.
“Hynrei ka don pat ka jingeh ban pynlong ïa ka ‘Kawei ka ri, Kawei ka Ilekshon’, namarba da phi peit kumba ka long mynta, katkum ka Riti Synshar ka Ri jong ngi, ngim lah ban pynlong ïa kane namar katba ngi dang don hi ïa ka ilekshon shiteng samoi, u Myntri Rangbahduh ne u Myntri Rangbah ki don ha ka bor ban pynwai noh ïa ka ïingdorbar thawaiñ shuwa ban kut ka por jong ka, kaba mut ngin ym lah ban pynlong ïa kawei ka ilekshon," u la ong.
U la ong ruh ba hap wanrah shuwa ïa ka jingkylla ha ka Riti Synshar ka Ri khnang ban lah pyntreikam ïa ka ‘One Nation, One Election’.
“Ka jingeh ka long ba lehse ka seng kum ka BJP ka wanrah ïa kane ka ilekshon ym na bynta ka jingbha hynrei ka lah ban dei na bynta ka jingïohnong ha ki kam saiñ pyrthei," la ong u nongaiktien ka VPP.U la kdew ruh ba ka rukom thep ‘vote’ ha ‘India’ ka ïapher haba ïa nujor ïa ka ilekshon MP bad ka ilekshon sha ka ïingdorbar thawaiñ ka Jylla.
U Dr.Myrboh u la ong ba kane lehse kan pynlong ïa ka BJP ban sngew ba lada don kawei ka ilekshon, lehse kan kham ïohnong namarba ïa kajuh ka mat, ki lah ban thaw ne wanrah ïa kajuh ka jingsngew lada ki briew ki thep ‘vote’ ha kajuh ka por.
“Nga tharai ki lah ban mutdur ba lada pynlong lang ïa ka ilekshon sha ka Parliament, sha ka ïingdorbar thawaiñ ka Jylla, kin lah ban ïoh kham bun ki Jylla ban synshar namar haduh mynta kim pat ïoh ïa ka jingbun paid ha Rajya Sabha.
Kumta ki donkam eh ban ïoh thaw Sorkar ha kiba bun ki Jylla khnang ba kin ïoh synshar ïa ka Rajya Sabha," u la ong.
Ha kajuh ka por, u la ong ba lada ki (BJP) ïoh bat ïa u lakam ha Rajya Sabha kan kham suk ïa ki ban wanrah kano-kano ka jingkylla kaba ki kwah ha ka ri.
Haba kdew ba ïa mynta ka liang pyrshah ka don ka jingbun paid ha Rajya Sabha, u la ong ba haba ki (BJP) donkam ban mynjur ïa ki ‘Bill’ kin hap leit khroh na ki seng rit ban ïoh ka jingkyrshan.
Shuh shuh u nongaiktien u la bynrap, “Lada wanrah pat ïa ka ‘One Nation, One Election’, ha ka jingsngew jong nga, ka BJP ka lah ban mutdur ba kan ïoh ban synshar ha kiba bun ki Jylla bad haba ka long kumne, ki lah ban phah ïa bun ki MP sha ka Rajya Sabha bad ki lah ban synshar syndon ïa ka Lok Sabha kumjuh ïa ka Rajya Sabha.
".
Ki longkmie ka BJP ha Meghalaya ki la sangah ïa u Bah Himalaya Muktan Shangpliang uba la kynnoh khlem nongrim ïa u President ka BJP ha Jylla, u Bah Ernest Mawrie bad ki la ong ba une u briew u dei uba la mlien ban kynnoh ha ka por ba u phet noh na ki ar tylli ki seng saiñ pyrthei tang hapoh shisnem tang na ka bynta ka jingmyntoi saiñ hima jong u shimet, bad kam kut satia ïa u ban wad ïa ki jaka plang ba jyrngam.
Ha u kyrwoh ba pyllait ha ka sngi Thohdieng, ka BJP Mahila Morcha ka la thalaiñ kylla ïa u Bah Muktan bad kynnoh ba ka jingkynnoh jong u ïa u Bah Mawrie ka dei tang ban aidaw ïa ka jingphet jong u na ka BJP da kaba kynnoh ïa kiwei pat.
Ka BJP Mahila Morcha ka la ong ba une u briew u la leh kumjuh ban wanrah ki jingkynnoh ha ka por ba u phet noh na ki ar tylli ki seng saiñ pyrthei ha u snem ba la dep na ka bynta ki jingmyntoi jong u shimet ha ka saiñ hima bad ka jingkwah jong u ban wad ïa ki jaka plang ba jyrngam kam kut satia.
Halor ka jingthung ïa ka Kong Susuki Pariat kum ka President ka BJP State Mahila Morcha bad ïa ka State Mahila Morcha Executive Committee la thaw da kaba ïasyllok lang kumba la pynkupbor katkum ka riti treikam ka BJP ym kumba la kynnoh u Bah Muktan ba ka dei kaba la leh hi da u President Bah Ernest Mawrie.
Ka President ka BJP State Mahila Morcha, ka Kong Susuki Pariat, ka la pynshai ruh ba ki don lai ngut ki General Secretary kiba la thung katkum ki kyndon ha kaba ïa ka Kong Dakaniwan Shullai la thung kum ka General Secretary kaba kham hakhmat, ka Kong Matilda Kharbuki bad Kong Grace Lanong la bynshet ba kin ïarap lang ïa ka General Secretary kaba kham hakhmat.
La ong ruh ba ka Kong Matilda Kharbuki kum ka General Secretary ka Mahila Morcha, ka dei ruh ka dkhot kaba la rim bha kaba la rung sha ka BJP naduh ka por ki President barim kum ha ka por jong Bah Khlur Sing Lyngdoh, ha kaba ka la bat kam kum ka Vice President ka State Mahila Morcha, General Secretary bad kum ka Treasurer ha ka por jong u President barim Bah Shibun Lyngdoh.
Kine ki longkmie ka BJP ki la kyntait ïa ka jingkynnoh u Bah Muktan ba u President Bah Ernest Mawrie u la pyndonkam ïa ka bor ban shu jied briew bad thung briew na ïing lajong (nepotism) da kaba ong ba kine ki jingkynnoh jong u ki dei kiba khlem nongrim bad ki buit ban ïoh shim kabu.
Shuh shuh ki la ong ba ka BJP kam dei kaba shu leh na bynta ka saiñ hima, hynrei na ka bynta ki kam pynroi bad ban don ka suk ka saiñ.
Ka por ka la jan poi artad ban bujli noh ïa ki ‘bearing’ kiba la pyndait ha ka jingkieng ïaid kali kaba la shna halor ka jaka ba den ïa ka pung Umïam, bad ka Sorkar mynta ka dang ap sa ïa ka kaiphod kaba pura na ka Indian Institute of Technology (IIT) Guwahati ka ban batai shai haba ïadei bad ka jinglong jingman jong kane ka jingkieng.
Haba ïakren bad u Myntri ka tnat bording ka Jylla, u AT Mondal u la ïathuh ba katkum ka kaiphod kaba malu-mala kaba la ïoh ha ka por ba leit peit bniah ïa kane ka jingtei baroh kawei, la lap ba ka jingkieng bad ka jingtei kaba den ïa ka pung Umïam ka long kaba biang bad ym don jingma, hynrei kaba donkam ka long tang ban bujli thymmai noh ïa ki ‘bearing’ kiba pyndait ban ïakyrshut hapdeng ka jingkieng bad ka bynta ba den ïa ka pung Umïam.
U Mondal u la ong ba mynta dang ap ban ïohpdiang ïa ka kaiphod kaba pura hadien ka jingleit jurip ka IIT Guwahati ïa kane ka jingtei khamtam ka jingkieng kaba ïaid nalor jong ka bynta ba den ïa ka pung Umïam.
U la ïathuh ba kaba tikna ban hap leh noh ka dei ka jingbujli ïa ki ‘bearing’ ha kaba la dep ruh ban phah sha ka kompani kaba shna ïa ki bearing ban pynpoi noh.
Haba kylli lano ka kam kan sdang noh ban bujli ïa ki bearing, u Mondal u la ong ba ym slem shuh ban leh ïa kane, tangba ym pat lah ban leh mynta u snem.
U la ong ba kat ïa kane ka kam kaba eh bad kaba donkam ban da leh sani, hap ban pynbit pynbiang ïa ki jingdonkam baroh hashwa ban sdang ïa ka kam khamtam namar ba hap ban rah ïa ka jingkieng shalor ban thep thymmai ïa ki bearing.
Nalor nangta, u la ong ba haba leh ïa kane, donkam ban khang ïa ki kali ban ïaid bad ka donkam bun kynta ym duna ïa ka 8 kynta ban khang ïaid ïa ki kali, bad ynda la biang lut ki jingpynkhreh yn sa buh sngi ban trei ïa ka kam.
U la ong ba ki kali rit kiba sting lehse kan nym da ktah than lada ki ïaid hadien ka 8 kynta ynda la dep pyndait bujli ïa ki bearing.
U la pyntip ruh ba na ka liang ki karikor (engineer) ka MeECL bad ka PWD ki la dep thaw ïa ka joint committee ban khmih bniah ïa ka rukom pyntrei ban pyndait thymmai ban bujli ïa ki bearing ha kane ka jingkieng.
Baroh shikatta, ka la don ka jingïatai khah-khah haba ïadei bad ka jaka ba den ïa ka pung Umïam bad kam long shuh kaba shngaiñ ban ïaid ki kali kiba kit palat pud namar ka buh jingma ïa kane ka jingkieng bad ka jingtei kaba den ïa ka dam.
Ki nongïalam ki Ri ka pyrthei ki la wan poi ha nongbah New Delhi ban ïashim bynta ha ka jingïalang ba ar sngi jong ka kynhun G20.
Kane ka jingïalang kan long ha ka Sngi Saitjaiñ bad Sngi U Blei, bad ka dei ka sien banyngkong eh ba ka India kan ïoh ban pynlong ïa kane ka jingïalang bah.
Na ka liang ka Sorkar India ka la phah da ki Myntri Sorkar sha kad liengsuiñ ban pdiang sngewbha ïa ki President, ki Myntri Rangbahduh bad ki Myntri jong ki Ri kiba la wan ban ïashim bynta ha kane ka jingïalang.
Napdeng ki nongïalam kiba la wan poi ki long u President ka Ri United States, u Joe Biden, u Myntri Rangbahduh ka United Kingdom, u Rishi Sunak, u President ka Argentina, u Alberto Fernandez, u President ka Brazil, u Luiz Inacio Lula Da Silva, u Myntri Rangbahduh ka Singapore, u Lee Hsien Loong, u President ka Indonesia, u Joko Widodo, u Myntri Rangbahduh ka China, u Li Qiang, u Myntri Rangbahduh ka Canada, u Justin Trudeau, u President ka Turkey, u Recep Tayyip Erdoğan, u President ka Egypt, u Abdel Fattah El-Sisi, u President ka South Korea, u Yoon Suk Yeol, u President ka South Africa, u Cyril Ramaphosa, u Secretary-General ka United Nations, u António Guterres.
Nalorkata, kiba la wan poi ki kynthup ruh ïa u Myntri ki kam bar ri ka Russia, u Sergey Lavrov, u Myntri Rangbahduh ka Mauritius, u Pravind Kumar Jugnauth, ka President ka European Union Commission, ka Ursula von der Leyen, u Myntri Rangbahduh ka Japan, u Fumio Kishida, ka Myntri Rangbahduh ka Italy, ka Giorgia Meloni bad kiwei kiwei.
Ha kane ka sngi, u Myntri Rangbahduh, u Narendra Modi, u la ïakynduh ïa u President Joe Biden ha ïing sah jong u ha 7, Lok Kalyan Marg, ha kaba ki la ïakren halor kiba bun ki mat ki jura ki ban pynkiew ïa ka jingïadei ha ka liang ka ïoh ka kot, bad ka jingïadei ki nongshong shnong.
U Modi u la pynpaw ïa ka jingkyrmen ba kane ka jingïalang kan saiñdur ïa ka lynti kaba thymmai ban wanrah ïa ka roi ka kiew ka ban pynbha ïa ki nongshong shnong jong ki Ri.
U la pyntip ba un sa pynïaid ïa ka jingïalang halor ka phang ‘One Earth’, ‘One Family’ bad ‘One Future’, ha kaba ki mat ki ban ïakren kin kynthup ïa ka jingpynkhlaiñ ïa ka roi ka kiew ka ban ai jingmyntoi ïa baroh lang.
Ha kajuh ka por, u Modi un sa ïakynduh bad shong jingïalang bad ki nongïalam jong kitei ki Ri.
Ha ka Sngi Saitjaiñ, ka President ka Ri ka la khot sngewbha ïa ki nongïalam jong kitei ki Ri ban ïashim bynta lang ha ka jingïabam ja miet.
Ha ka Sngi U Blei, kitei ki nongïalam kin leit ban ai burom ïa u Mahatma Gandhi ha Rajghat, bad ha kane kajuh ka sngi ban pynkut ïa ka jingïalang, ki nongïalam kin ai jingmut halor ki mat kiba ïadei bad ka lawei jong ka pyrthei.
Kane ka jingïalang kan long ha ka jaka ba la tip kum ka Bharat Mandapam.
Ki khynnah ïalehkai U-14 ka Meghalaya ki la hap ban hun noh ban khur ka shi point ha ka jingïa-lehkai ba khatduh jong ka lympung Sub-Junior Na-tional Football Champion -ships kaba la long ha Malda, West Bengal.
Ha kane ka jingïaleh-kai kaba khatduh bad kaba itynnad bha, ha kaba baroh ar liang ki la ïakhun tyngeh bad sei ïa la ki sap ki phong, pynban dei ka Meghalaya kaba la ïoh ban khyrwit ïa ka kol kaba nyngkong lyngba u Bantiplang Khongnoh ha ka minit kaba 23 bad haduh ba kut ka kylla step, ka Meghalaya ka la tam da shi kol.
Haba bteng ïa ka kylla miet, tang ha ka minit kaba 49, ka Kerala lyngba u Ummer Afaf Ca ka la ïoh ban pynphai noh ïa kane ka shi kol bad haduh ba kut ki la ïakhaid da mar shi kol.
Ha kane ka jingïaleh-kai, u Bantiplang Khong-noh u la ïoh ban khur ïa ka nam kum u ‘Player of the Match’.
Ka Meghalaya ha kane ka lympung, na ki 3 tylli ki jingïalehkai, ka la jop shisien, rem shisien bad ïakhaid shisien.
Kumta ka la khur 4 point bad don ha ka kyrdan ba ar hadien jong ka West Bengal kaba la kamai 7 point bad don hakhlieh-duh ka miej ïakheiñ point bad ruh kaba la ïoh rung sha ka semi-final jong kane ka lympung, katba ka Meghalaya kan hap wan phai ïing noh.
Ka lympung ïalehkai phutbol ba la pynïaid da ka Tyrsad Area Sports Association (TASA) ha madan Tyrsad, kata ha ki kyrdan bapher bapher ka la ïaid shaid shaid shakhmat.
Haba phai sha ki jingïalehkai ba la pynlong ha ka sngi Saitjaiñ, kata ha ka First Division, ka Mawponghong Sports Club ka la lah ban pynliem noh ïa ka Pyndenumbri Sports Club da 4-0 kol.
Ha kane ka jingïalehkai kaba la kham lah shiliang, ïa ki kol jong ka Mawponghong la ïoh ban khyrwit da u Kynmawlang Kharryngki ha ka minit ba 47 bad 73, u Lastborn Marwein ha ka minit ba 74 bad u Kyrshan Khongsit ha ka minit ba 81 kaba la wan lyngba ka jingshut penalty.
Haba phai sha ka jingïalehkai jong ka kyrdan Second Division, ka Mawrohroh Sports Club ka la lah ban pynliem noh ïa ka Mawliehpoh Sports Club da 1-0 kol bad ïa kane ka kol jong ka Mawrohroh la ïoh ban khyrwit da u Deverson Umdor ha ka minit kaba 35.
Ha ka jingïalehkai ha ka Third Division pat, ka Kyiem Sports Club ka la lah ban pynliem noh ïa ka Niamsang Sports Club da 1-0 kol bad ïa kane ka kol la ïoh ban khyrwit da u Kerningstar Kharhunai ha ka minit kaba 5.
Ki jingïalehkai ban wan jong kane ka lympung, kin long ne bteng biang pat ha ka 16 tarik mynta u bnai, kata ka jingïakhun ha ka First Division kan long hapdeng ka Bara Football Club pyrshah ïa ka Pomsanngut Sports Club ha ka por 3 baje janmiet, katba ka jingïakhun ha ka Second Division pat kan long hapdeng ka Perlseh Sports Club pyrshah ïa ka Madan Mawser Sports Club bad ha ka Third Division pat ka jingïakhun kan long hapdeng ka Mawkynroh Sports Club pyrshah ïa ka Nonglwai Sports Club.
Ka Voice of the People Party (VPP) ka pyrshah jur haba ïadei bad ka jingthmu ban pynkylla kyrteng ïa ka ‘India’ sha ka ‘Bharat’ bad ban jur ba ym dei ban wanrah jingkylla ha ka Riti Synshar ka Ri namar ka long kum bym burom shuh ïa ki nongthaw jong ka.
“Ka kyntien ‘India’ bad Bharat ki don ha ka ‘Article’ banyngkong jong ka Riti Synshar ka Ri, hynrei lada khmih bniah, la kham pynleit jingmut ïa ka kyntien ‘India’ bad na kata ka daw ki buh nyngkong, hynrei kam mut pat ba ka kyntien ‘Bharat’ kam don," la ong u nongaiktien ka VPP, Dr.Batskhem Myrboh ha ka Sngi Thohdieng.
Haba kdew ba kine ki kyntien ki ïa ïaid ryngkat, u la ong ba lada pyndonkam ha ka ktien phareng, la pyndonkam da ka kyntien ‘India’ katba ha ka ktien ‘Hindi’, la pyndonkam da ka kyntien ‘Bharat’.
“Ka jingsngew na ka liang ka seng ka long – ban klet noh ïa kawei bad ban pyndonkam tang da kawei…ngin klet noh ïa ka kyntien ‘India’ bad ngin pyndonkam noh tang da ka kyntien ‘Bharat’, kata nga sngew ba ka bym lah ban long bad ngi dei ruh ban pyrshah ïa kum kata ka jingleh," la ong u Dr.Myrboh.
Halor ki nongpynwandur ïa ka Riti Synshar ka Ri bad ki dkhot ka ‘Constituent Assembly’, u nongaiktien ka seng u la ong ba haba ki (nongpynwandur bad dkhot) pyndonkam ïa kitei ki kyntien, ki da pyrkhat sani bad kum ka longdien ba mynta, ka dei ban burom ïa ka jingstad ki nongthaw jong ka Riti Synshar ka Ri.
