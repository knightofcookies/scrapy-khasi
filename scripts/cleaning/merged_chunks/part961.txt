“Ki jingiarap kiba nga pyrshang ban leh na ka bynta u paidbah kin long kiba iai neh bad sah ym tang shi taiew ne ar taiew hynrei da ki phew phew snem ki ban long ka jingmyntoi ym tang ia ka mynta hynrei ia lawei ki khun ki kti jong phi.
Kane ka jingnoh synniang jong nga ia kane ka shnong nga ngeit skhem ba kan long ka jingkyrsiew thiah ia ki department sorkar bad kumjuh ruh ia nongmih khmat ban trei hok ia ka kam.
Kum u nongialam paidbah ngan pyrshang  ban iarap ia ki shnong ki thaw bad kumjuh ruh ia ki paidbah katba lah la I bor I sor" ong u Bah Hamlet.
La ioh ruh ki jingkren na I Assistant Rangbah Shnong  I bah Nongbet,bah Edward Lynshiang ki  kyntien ai khublei na I bah Paul Snaitang Rangbah Dong iba la pynpaw ka jngsngewnguh ia I bah Hamlet Dohling I ba la ai sngewbha 85 hajar tyngka na ka bynta kane ka top um,I bah K Thangkhiew bad baroh ki nongshong shnong ka dong kiba la don bynta na ka bynta ban pynioh ia ka top um.
Shillong,8 Kyllalyngkot:Ban pyniar ia ka tnad pule ka  skul bah  North Eas tern Hills University, NEHU kaba la ai ka jingshakri sha baroh ki jylla ka thain shatei Lam mihngi ka la pynkha ia ka tnad jong ka sha Ri Lum Garo ha Tura nalor ka Shillong kaba long ka jaka treikam ba ha khliehduh jong ka.
Ha kane ka kynti ba mynta ka Meghalaya People United Front ( MPUF) ka la iathuh ba katei ka skul bah ka la pynkhreh ban tei sa ia kawei ka tnad ha ri-Lum Jaintia na ka bynta ban aia ka jingshakri ba khambha ia ki paidbah ka Ri Lum Jaintia bada kumjuh ruh ia ka jylla baroh kawei.6.46 Hectare ka jaka, la ai sngewbha da ka shnong Wahiajer sha ka NEHU ban tei ia katei ka tnad jong ka skulbah ha katei ka jaka kaba don ha khap Jowai.
U  Bah D.Laloo  President MPUF haba kren sha ki nongthohkhubor mynta ka sngi u la ong ba halor katei ka jaka ka seng ka la phah ruh ka jingtyrwa ha u Rangbah shnong ka Wahiajer ha ka 11 tarik u jylliew 2013 ba un ai sngewbha khlem da khein dor bad ka shnong ruh ka la pdiang ia katei ka jingtyrwa , u la ong ruh ba ha ka 14 tarik u jylliew 2013 la phah ka jingkyrpad sha u MP ka Shillong u Ma Vincent pala ba un leh ia kaba donkam na ka bynta ban wanrah ia ka NEHU ha Jaintia bad khadduh ka jingthmu ban pynkha ia katei ka tnad ka skul bah ka la urlong.
‘Kaba sah mynta ka dei tang ia ki jingtei ban tei ha katei ka jaka kaba ka shnong ka la ai sngewbha’ ong u Bah D.Laloo  uba la pynpaw ka jingsngewnguh ia baroh ki bor bahalor bad kiwei pat kiba la donkti ha kaban iakhun na ka bynta ban wanrah ia katei ka tnad jong ka skulbah ha ri-lum Jaintia.
Shuh shuh u President ka MPUF u la iathuh ba halor ka jingthmu ban wanrah ia ka tnada pule ha Wah iajer na ka liang ka seng ka la dep ia kynduh ia ki bor bahalor ka NEHU bad kumjuh ruh ka tnad pule ha kaba ki la mynjur ban wanrah ia katei ka tnad pule ka skulbah.
Lah ban pynkynmaw ba ka jingiakhun na ka bynta ban wanrah ia ka tnad pule ka ban sa tei shen ha Wahiajer , ka dei ka mata kaba la tyrwa naduh u snem 2005 hynrei ym shymy la lah ban pynurlong namarba ba katei ka jingtyrwa ka la iatyngkhuh ha ki ar tylli ki jaka.
Shillong,8 Kyllalyngkot:Ha ka 4 tarik u rym phang 2011 ka Seng Kur Thangkhiew ka la ioh ia ka jingithuh na ka Khasi hills Autonomous District Coun cil,KHADC hynrei, katei ka jingithuh jong ka KHADC ka la neh tang kumba shisnem tam ha kaba ha ka 11 tarik u Risaw jong u snem 2012 ka la weng noh ia ka jingithuh ia katei ka seng Kur.
Haba kren sha ki nongthohkhubor, uwei na ki nongialam ka Seng Kur Thangkhiew Lai kpoh u Bah Living stone Thangkhiew uba la bat teng ia ka kam Basan Nongkseh u la ong ba katei ka jingweng noh ka KHADC ia ka jingithuh ia ka Seng Kur ka dei namar ka jingkynshoit jong ar ngut ki briew kiba dei hi ki nongialam ka Seng Kur u Bah Asirshon Thangkhiew bad u Bah E.L Thangkhiew.
Haba la kylli hato na kano ka daw  ba ka KHADC ka la weng noh ia ka jingithuh ia ka Seng Kur u Bah Living stone u la ong ‘ka dei na ka jingpynshoi kitei ki 2 ngut’.
Haba la kylli pat kaei kaba la pynlong ia kitei ki 2 ngut ban kynshoit ia ka KHADC namarba ma ki ruh ki dei hi hapoh ka Seng Kur Thangkhiew Laikpoh, u Bah Living u la ong ba ka daw bah kaba la pynlong ia ki tei ki 2 ngut bana kynshoit ia ka KHADC ka dei namar ka jingkhynra jong ka seng Kur ia ka Fund jong ka Kur hadien ba la ioh ka jingithuh na ka KHADC.U la ong ba ha shuwa ban Rejistar ban ioh ia ka jingithuh ki ia donlang ha ka juh ka jingmut bad dei hadien ba la ioh ia ka jingithuh na ka liang ka Seng kur ka la sdang ban khynra ia ki Fund bad kiwei pat ki kam tyngka pisa ka Kur.
Shuh shuh u la ong ba ka jingkynshoit jong ki ia ka KHADC ka dei namarba ki tieng ioh ba ka Seng Kur kan lap ia ka jingpyndonkam bakla jong ki ia ki jingdon jingem ka Kur.
Kaei kaba sngewlyngngoh ka long ba kumno tang 2 ngut ki lah ban pynkohnguh ia ka KHADC haduh ba kan ym ithuh shisyndon ia ka Seng Kur  kaba don da ki spah ngut haba la kylli na u Bah Living bad ka kynhun jong u kaba kynthup ia u Bah Kyrmen Thangkhiew la sngewthuh ba ka daw ka dei ka pisa ha kaba ma ki ki la ong ‘ngi leh ia ki jingdonkam baroh na pla la jong-ngi duna’.
Na ka liang ka kur ka la ia khun halor ka jingpynduh ka KHADC ia ka jingithuh ia ka seng kur ha kaba ka la phah biang ia ka shithi kyrpad ha ka 13 tarik u Risaw 2013 hynrei la bthaha ia ka kur ba kan rejistar hapoh ka Meghalaya Societies registeration Act.
Shillong 08 K’lyngkot:U Myntri Rangbah ka jylla u Mukul Sangma u la ong ba ka sorkar kan iakhun pyrshah ia ka mukotduma ba la ujor pyrshah ia ka jingphiah konstitwensi ha JHADC.Hynnin ka sngi, ki khliehnongsynshar, bad ki sengbhalang na Jaintia Hills, ki la ujor mukotduma pyrshah ia ka JAHDC ha Meghalaya High Court, da kaba kynnoh ba ka jing phiah ia ki konstitwensi la leh tang na ka bynta ka jingmyntoi ki politishian kiba don ha ka bor.
U Mukul haba kren hynne sha ki lad pathai khubor hadien ba la wai ka jingialang kynhun myntri, u la ong ba ha ka synshar paidbah, ki briew ki lah ban shim da kano kano ka lynti ba dei katkum ka synshar paidbah.
Halor ka mukotduma ba la ujor ia ka JHADC, u Mukul u la ong, Ka sorkar, ka district council kan iakhun pyrshah ia ka ha ka iing Kashari.
“Ka sorkar, ka district council kan iakhun pyrshah ia ka mukotduma", la ong u Mukul.
Ki khliehnongsynshar bad ki sengbhalang, ki la kynnoh ba ka jingphiah ia ki konstitwensi ha Jaintia Hills kaba don ar tylli ki district ka long kaba khlem nongrim hynrei la leh tang ban myntoi bad ioh kabu ha ka sain pyrthei jong ki politishian kiba don ha ka bor.
Ka Kashari High Court ka la buh ban pynlong ia ka jingbishar ha ka 14 tarik Kyllalyngkot ia kane ka mukotduma.
La ioh jingtip ba ka elekshon ka lah ban long ha ka 24 tarik Rymphang.
Shillong 08 K’Lyngkot:Ka Hynniewtrep A chik National Movement (HANM) Women Wing, ka la pynrem jur ia u Myntri Rangbah Mukul Sangma u jingbym khein briew jongu ban phah ap haduh hynriew kynta khlem ioh iakynduh.
Ka president ka HANM Women Wing, ka Kong Bety Jyrwa bad general secretary B Sungoh ki la ong ba hynne ka sngi ka 7 tarik Kylla lyngkot,ki la buh ban iakynduh ia u Mukul naduh ka por 1 baje tam ei ei hynrei haduh ba ki la ap haduh ka 7:30 mynmiet ruh, u Mukul u khlem treh iakynduh satia haduh ba kin leit phai thylli noh na Secretariat.
“Haba ngi la ap shitom ia u haduh ban da wai ka jingialang kynhun myntri ruh, u khlem khot satia ban iakynduh ia ngi haduh ba ngin hap ban leit phai noh hadien hynriew kynta", la ong kine ki nongialam ka HANM kynthei.
“Ngi pynrem jur ia kane ka jingleh jongu ia ki sengbhalang bad ka jingkhein dewthala jongu ia ngi bad kane ka la pynduh mynsiem ia ngi banleit iakren ia ki jingeh kum ki nongshong shnong ka jylla, la ong shuh shuh kine ki nongialam ka HANM Kynthei.
Shillong 8 K’lyngkot:Ka Congress ka la kyrmen skhem ba ka jingiakhih Inner Line Permit (ILP) jong ki sengbhalang ha kane ka jylla, kan nym ktah eiei ia ka party ha ka elekshon MP bad MDC ban long shen ha kane ka jylla.
Ki 13 tylli ki sengbhalang ki la pynlong ia ka jing iakhih ha kane ka jylla ban dawa pyntreikam ia ka ILP kaba la iaid mynta la kumba lai bnai tam eiei na ka bynta ban tehlakam ia ka jingwan buhai shnong pathar ki briew ba nabar.
Hynrei ha kawei ka liang, ki nongpeit pyrman ki la sngew ba kane jingiakhih ILP ha kane ka jylla, ka lah ban ktah ia ka Congress ha ka elekshon MP bad MDC.Ka myntri ba peit ia ka tnad Social welfare bad kaba dei ruh ka Working President ka Meghalaya Pradesh Congress Committee (MPCC) ka Deborah Marak ka la ong ba ki party bym dei na ka Congress ki la pyrshang ban tynnruh dieng kot da ka ishu ILP pyrshah ia ka sorkar ba ialam da ka Congress hynrei kane kan nym ktah eiei bad ka kyrmen ba ki paidbah kin jied beit ia ka Congress.
Ka la ong ba ka party kan ai ia ka jubab ia ki liangpyrshah halor kane ka ishu.
Ka Marak ka sngew skhem ba ka party Congress kan jop beit ha ka elekshon MP bad MDC ha kane ka jylla namar ba ka jylla ka la roi sted hapoh ka jingsynshar ka party.
Ka la ong ba ki nongtrei ka party kim dei ban shongkli hynrei ki dei ban trei tyngeh ban wanrah ia ka jingjop jong ka party ha kane ka elekshon ban sa wan.
Shillong, 08 K’lyngkot:Ki briew kiba shah pynpra ia ki iing ki sem jong ki ha Mawlong Maw tari mynta la palat lai bnai ki la shu sah umdum namar haduh mynta ki sah khlem iing khlem sem, hadien ba la shah pynpra ia la ki iing jongki ha ka MUDA halor ka jingkynnoh ba ki shong beain ha katei ka jaka.
Haduh mynta 6 tylli ki iing kiba shah pynpra ha ka MUDA ki la hap ban shu shong iing basa katba ai lem ki para shnong bad don ruh napdeng jong ki kiba dang shna biang ia ki iing ki sem jong ki.
Ka Kong Theirit Lyngdoh ka la iathuh ba la jan palat lai bnai ba ki shah pynpra ia ki iing jong ki hynrei haduh mynta u MLA jong ki um shym pat wan mih shisien ruh naduh katei ka jingjia.
Ka la ong ba ha ka por elekshon ki wan khroh hi, ki wan pyrta tynghung  ba kin iarap ia ki barit baria ki baduk basuk hynrei haba ia kynduh ia ki jingeh kim shym la wan mih satia.
“Mangi kiba duk ngim don pisa ba ngin leit mih ha ki MLA hynrei kadei ka kamram jong ki ba kin wan ban iarap lem ia ngi kiba duk lada ki don shisha ka jingiarap para briew", la ong ka Kong Theirit.
Kane ka shnong Mawlong Mawtari ka hap ha ka Mawryngkneng Konstiwensi ha ka MLA bad ka hap ha Laitumkhrah ha ka MDC Konstiwensi.
Ka la ong ba shwa ban wan ka elekshon ki wan khroh wan kular ia ngi kibarit baria hynrei mynta ynda ki la ioh shong shuki ki la shu jah khlem wan mih haba iakynduh ia kum kine ki jingeh.
“Kumno ka sorkar ka beh ia ngi kiba shong ha ka jaka puta lajong katba ia ki dkhar kiba shong ha ki thain Polo bad Them motor kam shym la beh", la byrap shuh shuh ka kong theirit.
Lah ban kdew ba Hynriew tylli ki iing kiba la shah pynpra ha ka MUDA kiba kynthup ka iing jong ka Kong Philemon Lyngdoh, Kong Bermon Lyngdoh, Kong Theirit Lyndoh,Boston Lyngdoh, Amton Lyndoh, Phron Kharkongor bad Precious Lyngdoh.
Na ka liang jong ka Kong Theirit ka la ong ba kin iakhun beit ia la ka jong ka hok namar ba ki don tang kane ka jaka bad lada duh noh ia ka jaka shaei kin shong phetwir.
Lah ban kdew ba ki trai jaka kiba shah pynpra ha ka MUDA ki la pynlong ia ki jingiakhih pyrshah ia ka jingwan pynpra iing ki MUDA ha sor Shillong ha ki bnai ba ladep hapoh ka jingiarap jong ka Kong Agnes Kharshiing bad ka Kong Angela Rangad.
Shillong,9K’lyngkot:Ka Khasi Students’ Union Narpuh Circle ka la byrngem ia ki nongtrei ka tnad bording da kaba ong ba ka seng kan trei da kaba tyngeh lada kim lah ban pynbiang bording kaba thikna ha katei ka thain.
Ka kyrwoh na u President ka seng u samla Syrrose Lamare ka la iathuh ba ka jingthut ka bording ha ka thain Narpuh ka long kaba khah khah.
Ka KSU ka la ong ba ka jingthut ba khah khah ka bording ha ka thain Narpuh ka la wanrah jingeh ia ki paidbah ka thain khamtam ia kito ki samla pule kiba dang pynkhreh ban ia khun ia ki eksamin bapher bapher jong ki.
Ka kyrwoh ka la ong ruh ba ki la don ki longing kiba la byrngem ban ym siew ia ka bill light namar ka jingbym thikna ka bording.
Na ka liang ka seng ka la kyntu ia ka tnad bording ba kan shimkhia ban trei hok ia la ka kamram ym ban wanrah jingeh ia u paidbah.
Shillong,9 K’lyngkot:Ha ka sien ba nyng kong eh bad ka bym pat ju long mynno mynno ruh ha ki snem ba la dep, ka FKJGP Sohra Circle ryngkat ka jingiatreilang bad ka Dorbar shnong Mawkliaw kin pynlong ia ka jingialang sam khusnam sha baroh ki samla pule ka shnong kiba la pass ia ka Matrik shaneng.
Yn sam ia ka khusnam ha ka 11 tarik mynta u bnai por 1 baje mynsngi ha shnong Mawkliaw.
Namar ka dei ka sien ba nyngkong eh ba la pynlong ia kum katei ka prokram ia ka khusnam yn sam lut sha baroh ki samla pule kiba la pyndep ia ka Matrik jong ki kam pher la ka long ha uno uno u snem ruh.
Ka kyrwoh na u Rangbah shnong Mawkliaw u Bah Thomsing Mawkon u la pyntip sha baroh ki samla pule kiba dang don ha ki jaka pule bapher bapher jong ki bad kiba don sha bar shnong ba kin pyllait por khnang khnang ban poi sha katei ka jingialang bad ban wan shim ia ka khusnam jong ki.
Katei ka khusnam ka dei ruh tang ia ki samla pule kiba dei trai shnong napaoh Mawkliaw bad Kemrang.
U Rangbah shnong u la ong ruh ba ka thong katei ka prokram ka long ban kyntiew ia ka jingnang jingstad bad ka roi ka par hapoh shnong.
U la ong ruh ba ha katei ka sngi kan don ka jingai jinghikai ba kyrpang ia ki samla pule ka shnong ki bym don kam don jam  ha ka rukom ban wad kam wad jam la ha kino kino ki jait kam jong kino kino ki tnad treikam.
Shillong 08 K’Lyngkot:Ka sorkar jylla ka la phah ia ka shithi sha ki sengbhalang ba iakhih ban dawa Inner Line Permit (ILP) ba kin wan iakren ha ka 15 tarik Kyllalyngkot por 11 baje mynstep.
“Ngi la phah shithi sha ki sengbhalang hynnin ka sngi", la ong u Myntri rangbah ka jylla u Mukul Sangma hynne ka sngi Balang.
U Mukul u la ong ba ka jingialang ka long ban iakren ia ki kam wanrung ki briew nabar ha kane ka jylla.
Katkum ka jingong u Mukul, ka jingialang kam dei ban iakren ia ka ILP, hynrei kan long ban iakren bad ban wad ia ki lad ki lynti kumno ban ialeh ban tehlakam ia ka jingwan rung ki briew nabar sha kane ka jylla.
Lah ban kdew ba ki 13 tylli ki sengbhalang ki la pynlong ia ka jingiakhih ha kane ka kylla la 3 bnai kynthih ban dawa ban pyntreikam ia ka ILP ha kane ka jylla.
Shillong,9 K’lyngkot:2 ngut ki longkmie kiba dang pyniasoh ialde sha ka Hills State People Democratic Party ( HSPDP) ka kong Grace Kharpuri bad ka kong Teilinia Thangkhiew ki dei kiba la thikna ba kin ia dur beit ha kane ka elekshon MDC 2014.
Watla ym shym pat la ioh ban ia kren bad ki hynrei ka jingiasoh HSPDP jong ki ka dei ka dak kaba paw kum ka jingpynkhreh jong ki na ka bynta ka elekshon bad kumjuh ruh namarba kitei ki 2 ngut ki dei kiba dang don hapoh ka shuki MDC jong ki.
Nalor ki 2 ngut kitei ki  kynthei kiba dang shu pyniasoh shen bad ka HSPDP, lah ruh ban mih sa kawei pat ka kyrtong kaba la shah rem ha ka elekshon MLA ba la dep ka kong Fenela Nonglait.
Lah ban kdew ba ha KHADC ki la don tang 3 ngut ki MDC kynthei ka kong  Grace Kharpuri, kong Teilinia Thangkhiew bad ka kong Irene Hujon, 2 ngut na kitei ki la dei ki jong ka HSPDP katba ka kong Irene pat ka dang dei ka MDC Congress.
Kum ban shu pynkynmaw ba ha ka MDC elekshon ba la dep , ka kong Grace Kharpuri ka la jop na Nongshken Konstitwensi kum ka kyrtong shimet bad ka la pynliem ia ka kong Banalari Khongwar ka UDP.Ka kong Teilinia Thangkhiew ruh kumjuh ha ka elekshon MDC  ba la dep ka la jop kum ka  kyrtong shimet na Mylliem Konstitwensi.
Kitei baroh 2 ngut ki MDC shimet mynta ki la rung sha ka party HSPDP ka seng kaba la don nongrim lypa ha KHADC bad kaba la don lypa 3 ngut ki MDC , kheinlang bad ki 2 ngut ka la poi sha ka 5 ngut.
New Delhi,9K’lyngkot:U Shutosh, uba long ruh u Managing Director jong ka khubor hindi ka IBN7  mynta ka sngi u la pynbna ba u la iehnoh ia ka kam long nongthoh khubor jong u, u la pynbna ia kane ka Tweeter.
Utei u nongthohkhubor ba la kham rangbah la ong ba u la iehnoh ia ka kam thohkhubor kaba u la ong ba ka dei ka kam kaba u sngew tynnad tam, da ka jingthmu ban leit pyniasoh noh ialade bad ka Aam Admi Party u Arvind Kejriwal.
Haba kynthoh ha ka tweeter u Ashutosh u la pynkynmaw ia ki sngi kiba u dang don ha ka kam thohkhubor kaba u la ong ba u la long doh long snam ha katei ka kam bad u don ka jingsnge wbynnud kaba khraw haba la ieh noh na katei ka kam.
Watla um shym la pynbna ba un leit pyniasoh bad ka AAP, hynrei la sngewthuh pat ba khlem pep utei u nongthohkhubor un leit ban pyniasoh ialade bad katei ka seng kaba la thaw sorkar ha Delhi namarba u la dep pynbna ruh ba u dei uwei na ki nongkyrshan jong katei ka seng.
Lah ban kdew ba u Ashutosh um dei u ba nyngkong na ki nongthohkhubor uba la thmu ban leit pyniasoh bad ka AAP hynrei ki la don kiwei ruh ki nongthohkhubor ba kynthup ia u Manish Sisodia, uba bat mynta ia ka kam myntri ka tnad ka koit ka khiah ka Delhi bad u Shazia Ilmi u myntri sorkar u Rakhi Birla, ruh u dei uwei na ki nongthohkhubor.
Shillong,9K’lyngkot:Uwei u samla uba la tip kyrteng kum u Khrawbok Syiemlieh,30 snem karta  u la dkhat jubor ia la ka jingim da kaba ryngkoh  na ka jingjrong kaba 150 mitar shapoh, katei ka jingjia ka la jia  ha ka miet 8 tarik mynta u bnai ha Maladong, Mawsynram.
Utei u rangbah u dei u daju bad la ong ba u dei uba don jingduna ha ki bor pyrkhat, ka jingtohkit ka dang iaid shakhmat.
Shillong, 10 K’lyngkot:Ka jingialang paidbah lashai ka sngi Saitjain halor ka Lokayukta yn pynlong ha Mawlai Stand Bus ha ka por 3baje janmiet.
Ia kane ka jingialang paidbah la pyntip da ka Kong Angela Rangad nongialam jong ka Thma u Rangli (Tur).
Ka Kong Angela ka la iawer ia ki paidbah ban iawan sha kane ka jingialang ban pynkhlain ia ka jingialeh pyrshah ia ka bamsap.
Kane ka jingialang kalong ban pynshai kadei ban paidbah ia ka Lokayukta kaba ki dawa na ka sorkar long ka ba laitluid khlem ka jingshah tuklar ha ki bor ka sorkar.
Shillong, 09 K’lyngkot:Ka skhim sam khaw tad dor jong ka U Manmohan Singh myntri rangbahduh lem bad ka  Sonia Gandhi, nongia lam jong ka seng Congress, kaba mut ban pyn treikam ha shwa ka elek shon 2014, ka la thikna, ba kan nym urlong satia, kumba ki la byrngem kham mynshwa, ban pyntreikam ha ka Jylla, ha U Naiwieng 2013.
Katei ka skhim, kaba la mynjur da ka ain jong ka Parliament, ha kaba la tip da ka Food Security Bill, ka buh kyndon ba ka dor jong u khaw, kan long T.3 shi kilo ban ai sha ki longiing baduk ha ka Ri baroh kawei.
Na ka liang ka sorkar Jylla, ka la pyrshang ban pynsted khnang ban ioh ban sam noh ia u khaw tad dor shwa ka elekshon MP, hynrei kumba ka paw, kane ka lah ban nym urlong.
Ia kane ka khanasa mari ka ioh ka kot ne Socio economic and Caste census la leh na ka tnad ka sorkar India lyngba ka jingpeit ka tnad C&RD jong ka jylla bad ha kane ka jylla la ioh ban thoh khanasamari da ka kompeni Indian Telephone Industries (ITI).
Namar ka jingslem ban pyndep ia ka khanasamari, la sngewthuh ba ka jingthmu ka sorkar ban pynioh khaw tad shwa ka elekshon ha kane ka jylla, ka lah ban buh jingeh.
“Kumba long mynta, ka tnad Food and Civil Supplies ka dang ap beit ia ka thup kyrteng na ka tnad C&RD ban jied iano kiba dei ban ioh khaw tad dor".
Wat la ka tnad C&RD ka la dep ai ia ka thup kyrteng tang ka draft sha ka Food and Civil Supplies, hynrei kan long kaba eh ban pyntreikam namar ba ka lah ban mih bun ki kynrum kynram hadien.
U Director ka tnad ka C&RD ka jylla u Bah Freeman Kharlyngdoh u la iathuh haba iakren bad u Rupang mynta ka sngi, ba ka rukom thoh khanasamari ia ka ioh ka kot ha kane ka kynti ka long kaba kham bniah bad kham jrong bha namar ba ki nongthoh khanasamari kim lah shuh ban shu shong na dukan sha ne iakynduh ia u nongialam shnong ban thoh ia ki kyrteng jong ki briew.
“U dei ban leit rung ha man ka thliew iing ban pyndap ia ki jingdonkam ba la pynkhreh da ka sorkar pdeng ha ka tablet, bad lada u thok la lap beit", la ong u Bah Kharlyngdoh mynta ka sngi.
U Bah Kharlyngdoh u la ong ba na ka liang tnad, kam pat lah ban ong lano ban pyndep ia kane ka kam kaba khia bha, namar ba haduh mynta dang lah ban poi ha ka jingshim ia ki jingujor na kino kino lada shem ba kam pat biang.
Bad ia kane, la wah ha man ki shnong ba ki paidbah kin tip ban wan ujor shakhmat lada ki lap ba kam pat ka jingpynkhreh ia katei ka khanasumari.
“Kan don ka jingbishar paidbah ha man ki shnong ha kaba ki paidbah ki lah ban rah ia ka jingujor lada ki shem ba kam biang bad ba la biang nadong shadong, yn sa pynlait ia kaba kut ha u bnai Lber", la ong u Bah Kharlyngdoh.
U la ong ba ka tnad kan sa phah ia ka thup sha ka sorkar pdeng hadien ba la dep nadong shadong bad hadien kata, kan sa phah sha sorkar jylla ba kan sa shong ha kaba kan jied katkum ki kyndon mano ba dei ba duk bad mano ba dei ba riew spah.
U la ong ba ka jingthoh khanasamari kam mut ban jied ne pynhap lypa iano iano ha kano kano kyrdan ba riew spah ne ba duk hynrei ka dei ka jinglum jingtip ia baroh ki nongshong shnong.
“Ban jied mano ba dei ba duk ne ba riewspah kan shong pat ha ka sorkar hadien ba la dep ban leh ia ka khanasamari", u la ong.
Hadien ba la treikam kane ka khanasamari kaba thymmai, kaba rim kam lah shuh ban treikam.
U la iathuh ba bun ki jingdkoh ha ki khanasumari kiba rim namar ka jingbym biang ka rukom thoh ia ka ha kaba la don ka jingleh shiliang ha kiba bun ki rukom.
Shillong, 9 K’lyngkot:U Chairman ka seng lehnoh ANVC (B) u Rim pu Marak, ha kane ka sngi Palei u la ujor FIR pyrshah ia u Superintendent of Police (SP) ka West Garo hills district u Mukesh Kumar Singh halor ka jingkynnoh ba u la iaid pynkhein ain, da kaba byrngem bad pynjot ia ka jaka ri jingri bad pynthut ia ki samla ba shongkai nalor ba pyrshang ban shim ia ka jingim jong ki nongshong shnong ha ka pham da kaba pyndonkam da ki tiar siat.
Ia katei ka jingujor, la ujor ha Chandmary Beat House ha kaba u Rimpu Marak u la kynnoh ba u Singh bad ki nongbud jongu ki la pynjot ia ka sem, ki jingthung, pynpait ia ki tiar, kum ka TV, laptop, duira, bad bun ki tiar ialehkai ba la buh ha ka pham.
U Marak u la kynnoh ba utei u heh pulit u la wan hapoh ka pham khlem ka jingtip bad siat bun suloi sha bneng ban pyntieng ia ki samla.
U Marak u la kynnoh ba jin lada don briew ha pham ha katei ka pham, la mih bun ka jingmynsaw namar katei ka jingsiat.
Ka jingujor, ka la kynnoh ba ka dei ka jingpyrshang jong u SP ban shim ia ka jingim jong ki samla Garo da kaba leh kum ki mrad ia ki hynrei ki la lait im.
U chairman ka ANVC (B)  u la kynnoh ba u SP u la pyntieng da kaba pyndonkam da ki suloi da kaba kthong ruh ia ki samla.
Shillong,9 K’lyngkot:Ka AJYWO Central Governing Body mynta ka sngi hapoh ka jingialam  U Bah M H Dkhar, President jong ka seng bad u Bah CL Sana Vice President jong ka seng ha ryngkat ka jingiatreilang  bad ki pulit jong ka Lad-Rymbai Police Out Post ka la ioh kem ia uwei u bar jylla na Lad-Rymbai, u ba kyrteng u Najrul Ahmed u ba na ka shnong Kainshal Karimganj Assam namar ka jingkhaii beain jong u ia ki simcards mobile jong ki telephone ba pher ba pher naduh jong ka Airtel, Aircel, Idea, Voda-Fone, Cell-One bad Reliance.
Ha kane ka jingiohkem jong ka AJYWO ia utei u barjylla, ka seng ka la ioh kurup ruh  haduh kum ba 260 tylli ei ei ki simcard ki ba kynthup jong ka Airtel, Aircel, Idea, Voda-Fone, Cell-One bad Reliance.
Haba la  tohkit  ia utei u barjylla, u la iathuh ba u la leh ia katei ka kam beain mynta la kumba da ki snem ki snem ha ka shnong Lad-Rymbai bad ruh ba u la ioh kamai bun bha ka spah na kaba die ia kitei ki black simcards da kaba u shait die kawei kawei ka simcard ha ka dor T.200 tyngka.
“Ka jingioh lad jong ki barjylla ban leh ia kaba kum kane ka kam beain ha ka jingiadei bad ka jingpyniaid beain ia ki black simcards ka la ktah shi kat dei eh ia ka imlang ka sahlang bad ruh ka shongsuk ka shongsain hapoh jong ka thain East Jaintia Hills namar bunsien hi da kine ki simcard beain, ki riewsniew ba har rukom ki shait ioh lad ban leh ia ki kam beain bad ki kam sniew ba har rukom.
Kumta ka seng ka kyntu jur ia ki bor ba dei peit jong ka sorkar bad ruh jong ki company pyniaid telephone ba pher ba pher  ha ka jingiadei bad  kane ka rukom pyniaid ia ki simcard ban tehlakam ia kiba kum kine ki jaid kam khnang ban yn lah ban tehlakam ruh ia ki ba bun ki kam sniew ha ka imlang ka sahlang": ong u Bah MH Dkhar, President jong ka AJYWO Sengkmie.
Hadien ka jingioh kem jong ka seng ia utei u barjylla ka seng ka la aiti ia u ha ki pulit ban leh ia kaba donkam ha ka jingiadei bad katei ka kam beain jong u.
ka seng ka kyntu ruh ia ki bor jong ka ain naduh ki pulit bad ruh ka ingbishar ban pynshitom da kaba tyngeh ia u tei u barjylla ba la leh ia kine ki kam beain bad ruh ban bud dien bad thwet ruh ia baroh kito ki ba iadon kti lang ban leh iakane ka kam bad utei u barjylla.
Shillong, 10 ‘lyngkot:Ka Khun Hynniew trep National Awakening Movement (KHNAM), ka la pynbna paidbah mynta ka sngi, ia U bah Process T Sawkmie, MLA barim jong ka Mawlai, ba un long hi u kandidet jong katei ka seng, ha kane ka elekshon MDC na Mawlai Constituency.
U bah Adelbert, uba dei U Working President jong ka Seng, u iathuh ha U Rupang, ba haduh mynta, ki don 7ngut ki kandidet, ba la pyllait paidbah da katei ka seng, kiba la pynkhreh ban iakhun ia ka elekshon MDC.La ong utei u nongialam ka KHNAM, “Ngim leit ban khroh ia ki kandidet, hynrei ki paidbah na ki Constituency, kin sei hi ia ki kyrtong" bad u iathuh ba ha ki sien ba ladep, haba ki iaid lait ia u paidbah bad ba ki buh kandidet, ki long pynban ki kandidet, ki bym lerkam satia.
La kren shai ruh da U bah Adelbert, ba ha kane ka elekshon, kaba mynta, ka mat Inner Line Permit (ILP), kan dei kawei na ki mat jingkular elekshon jong ka KHNAM.La ong da U bah Adelbert, ba wat la ka bor jong ka District Council, kam lah ban tuklar ia ka ILP, hynrei, u ong biang “Ngin pynkhih kum ki nongmihkhmat bad ka sorkar Jylla, ka dei ban sngap".
U Bah Adelbert, u kren bynniaw ruh, halor ka jingmih jong ki katto katne ki seng trai ri, ban ia wer ban ia tylli kawei bad ban ialeh pyrshah ia ka Congress, ha ka elekshon MP, katba ha ka elekshon MDC, ki ia pharia la ka jong ka jong.
Halor katei ka phang, U bah Adelbert, u ong “Ka dei ka jingshisha, ka jing ia tylli, ka dei ban sdang na ka MDC, lym kumta, ngin nym lah satia ban pyndep ia katei ka jingthmu".
[ngin sa pynmih biang ha ka Lah Sngi U Blei “Don ar jait ki seng Trai ri, ong U bah Adelbert].
Shillong,10 K’lyngkot:U wei u pulit SWAT uba la tip kyrteng kum u  Plieborlang Nongsiej  u la ujor ba ha ka 9 tarik mynta u bnai ha ka por 9:25 baje mynmiet , katba u dang thmu ban leit sha la ing kaba don ha Umsohsun,Shillong kynsan kynsan haba u la poi ha Wahingdoh marjan bad ka  Ram Kri shna  L.P.school saw ngut ki khynah samla ki la tur sha u bad ki la khang lynti ia u khlem ailad ba un iaid shakhmat bad mar kumta hi ki la shoh la dat ia u ryngkat ka jingbyrngem byrsit.
Hadien ba la ioh ki jingujor , ki pulit ki la ioh kem ia ar ngut na kitei ki saw ngut , ki ar ngut kiba la shah kem ki dei kiba la tip kyrteng kum u Jesse Obet Skhem lon uba na  Jaiaw  bad uwei pat u  Heh Kupar Nongbri ba na  Mawprem.
Ia kitei baroh 2 ngut la leit rah mynta ka sngi sha Ing Bishar ha kaba la ai bor ba ki dei ban don 5 sngi hapoh ka jingtohkit ki pulit.
Shillong, 10 K’lyngkot:U nongialam ba kham rangbah ka Congress u Chamberline B Marak u la pyniasoh ialade bad ki nongkyrshan sha ka National People’s Party (NPP) ha kane ka sngi Thohdieng.
U heh ka NPP u PA Sangma u la pdiang sngew bha ia une u nongialam ka Congress sha ka sem ka NPP ha ka jingialang hynne ka sngi.
U Chamberline B Marak  bad u Rakman Ch Marak ki dei at Bajengdoba ki dei ki nongialam ka Congress.
Haba kren ha kane ka jingialang pyniasoh sha ka NPP, u Chamberline Marak u la pynpaw ia ka jingsngew khia ia ka jinglong jingman ka suk ka sain ha Garo Hills bad ha ka jylla baroh kawei.
U la ong ba u PA Sangma kum u MP la 30 snem, bad kum u myntri sorkar pdeng bad myntri rangbah ka jylla u don ka jingsngewthuh kaba kham janai na ka bynta ka jylla.
Haba pdiang burom ia u CB Marak u PA Sangma u la kyrpad ia kiwei ki seng sain pyrthei ban wan ban iasoh bad ka NPP na ka bynta ban trei na ka bynta ka jylla.
Kiba don lang ha kane ka jingialang ki long u MLA barim ka Bajengdoba u Johnmanner Marak, Dr WR Kharlukhi, u MP barim ka Rajya Sabha u Thomas Sangma bad u TD Shira, u Conrad Sangma bad kiwei ki heh ka party.
Shillong, 9 Naitung:Hadien ka jingpynbna pakhang surok, ka KSU South West Khasi bad ka Langkynma unit naduh ka 10 tarik Naitung, mynta sa ka seng ki malik dewiong ka  Meghalaya Mine Owner and Exporter Association (MMOEA) ka la rai ban sangeh khaii ne ban ‘Export’ ia u dewiong naduh ka 13 tarik mynta u bnai namar ka jingsniew palat ka surok naduh Ranikor shaduh Maheshkola,kiba hap hapoh South West Khasi Hills District.
U General Secretary ka Meghalaya Mine Owner and Exporter Association (MMOEA) u bah Mighter N Marwein ula ong ba kane ka jingsangeh khaii dewiong kan dei naduh na thain Ranikor sharum haduh Nongjri namar ka jingsniew palat ka surok ha kane ka thain bad ula ong ruh ba ka seng kala shim ia kane ka sienjam da kaba buh hakhmat ia u paidbah namar tang shu iaid ki trok kiba kit ia u dewiong ki kali rit bad kiwei kiwei ki kali kiba kit marbam kin ym lah shuh ban iaid na kane ka jaka.
“Ngi don ia ka jingsngewkhia na ka bynta u paidbah kane ka thain dei halor kane ka nongrim ngi la rai ban sangeh ban khaii ia u dewiong naduh ka 13 tarik bad ngin sa pynbna hadien ynda ngi la thmu ban sdang biang ia ka jingkhaii dewiong ha kane ka thain" la ong u bah Marwein.
Ka MMOEA ha ka 12 tarik u Jylliew 2013 da ka jingsngewkhia halor ka jingsniew shaba palat pud ka surok ha katei ka thain kala maramot ia ka surok na Nongjri shaduh Borsora ban pynsuk ia ka leit ka wan jong u paidbah kane ka thain.
Ka MMOEA kala pyndonkam palat 15 tylli ki kali puhshilum bad ki kali ‘Dumper’ ha kaba kila maramot ia kane ka surok kaba don ia ka jingjrong kumba 20 km bad la sakhi ba ki kali ‘Dumper’ kila kit ia ki maw bad leit theh ha ka surok kaba don da ki thliew kiba heh katba ka puhshilum pat kala pynpra ia kine ki maw ryngkat bad ka pynbeit ia ka surok ban ioh iaid ki kali rit bad ki kali heh ha katei ka thain.
Ka jingmaramot ia kane ka surok ka long ha ka nongrim ba ki paidbah kane ka thain kila mad ia ka jingeh kaba khraw ha ka leit ka wan namar ba kane ka surok kala sniew shaba palat pud ha kaba ki kali rit kila jynjar ban iaid na kane ka surok bad kane kala buh ha ka jingeh kaba khraw ia ki nongleit nongwan khamtam ia ki nongpang.
Hynrei mynta ka kynti pat kane ka seng jong ki nongkhaii dewiong kala shim syndon da ka rai ban khang shi syndon ia ka jingkhaii dewiong naduh ka 13 tarik mynta u bnai namar ka jingsniew shaba palat pud jong ka surok.
U bah Mighter Marwein ula ong ba kane ka jingsangeh khaii dewiong kan dei naduh na thain Ranikor sharum haduh Nongjri namar ka jingsniew palat ka surok ha kane ka thain bad ula ong ruh ba ka seng kala shim ia kane ka sienjam da kaba buh hakhmat ia u paidbah namar tang shu iaid ki trok kiba kit ia u dewiong ki kali rit bad kiwei kiwei ki kali kiba kit marbam kin ym lah shuh ban iaid na kane ka jaka.
“Ngi don ia ka jingsngewkhia na ka bynta u paidbah kane ka thain dei halor kane ka nongrim ngi la rai ban sangeh ban khaii ia u dewiong naduh ka 13 tarik bad ngin sa pynbna hadien ynda ngi la thmu ban sdang biang ia ka jingkhaii dewiong ha kane ka thain" la ong u bah Marwein.
Kumban shu pynkynmaw ka MMOEA ha ka 12 tarik u Jylliew 2013 da ka jingsngewkhia halor ka jingsniew shaba palat pud ka surok ha katei ka thain kala maramot ia ka surok na Nongjri shaduh Borsora ban pynsuk ia ka leit ka wan jong u paidbah kane ka thain.
Ka MMOEA kala pyndonkam palat 15 tylli ki kali puhshilum bad ki kali ‘Dumper’ ha kaba kila maramot ia kane ka surok kaba don ia ka jingjrong kumba 20 km bad la sakhi ba ki kali ‘Dumper’ kila kit ia ki maw bad leit theh ha ka surok kaba don da ki thliew kiba heh katba ka puhshilum pat kala pynpra ia kine ki maw ryngkat bad ka pynbeit ia ka surok ban ioh iaid ki kali rit bad ki kali heh ha katei ka thain.
Ka jingmaramot ia kane ka surok ka long ha ka nongrim ba ki paidbah kane ka thain kila mad ia ka jingeh kaba khraw ha ka leit ka wan namar ba kane ka surok kala sniew shaba palat pud ha kaba ki kali rit kila jynjar ban iaid na kane ka surok bad kane kala buh ha ka jingeh kaba khraw ia ki nongleit nongwan khamtam ia ki nongpang.
Hynrei mynta ka kynti pat kane ka seng jong ki nongkhaii dewiong kala shim syndon da ka rai ban khang shi syndon ia ka jingkhaii dewiong naduh ka 13 tarik mynta u bnai namar ka jingsniew shaba palat pud jong ka surok.
Shillong,9 Naitung:Ka Civil Society Women Organisation ka la ujor sha u Divisional  Forest officer Khasi Hills  Bah J.M Pohsngap, da kaba kynnoh ba u Ma Ngaitlang Dhar , MLA ka Umroi u la pynsyllen lut khiat ia ki khlaw jong ka Syllei -U-Lar ha Ri-Bhoi tang na ka daw ka jingmyntoi shimet jong u.
Ka CSWO ha ka shithi ujor jong ka sha u DFO ka la iathuh ba u Ma Ngait u la pom lut khait ia ki dieng hakatei ka jaka.
" Ka long kaba pangnud ban iohi ba ki dieng kseh ki la khyllem lut naduh kiba rit haduh ki bah eh" ong ka kyrwoh na ka CSWO kaba la kynnoh ruh ba utei u Nongmihkhmat ka umroi ha ka jaka ba un shim ia ka jingkitkhlieh  kum u nongmihkhmat ban iada na kum kitei ki kam be-ain u la leh pynban da lade hi tang na ka jingmyntoi shimet jong u.
Ka la ong ruh ba katei ka jingleh u Ma Ngait ka pyni ba um don jingkitkhlieh eiei ia ka shnong bad ki paidbah ka thain.
Shuh shuh ka kyrwoh na ka CSWO ka la iathuh ruh ba la pynkit ia kitei ki dieng ba la dep pom da ki kali heh kiba la pyniaid lyngba ka surok shnong ha kaba ki surok ki la pra lut phom na ka daw ka jingiaid ki kali kit dieng u Ma Ngait.
Haba kdew katkum ka  Notification 3 tarik  Nailur 2007 kumba la pynmih ha ka Gazette of Meghalaya, the Governor of Meghalaya ka la iathuh ia ki ain kiba pynkhyllem dieng na ka Non-Forest Areas.
Ka para 5  ka batai shai ia ki kyndon na ka Registered Social Forestry Plantations ne Plantations ba la wanrah da kiwei pat ki  tnad sorkar.
Ka CSWO ka liathuh ruh ba ia ka jingpynkhyllem dieng lah ban ai bor tang da ki ophisar kiba tbit ym kiba hapoh ia ka kyrdan u Forest Ranger.
Shillong,9 Naitung:Kyndiang u ieng hapdeng ka Sor Shillong , u jingtei ym tang uba pynsahnam hynrei uba donnam uba baroh kawei ka Ri-Khasi ka tip shaphang jong u.
La niew burom ia u kum u jingtei uba pynsah jingkynmaw ia ka por ka jingsynshar ka sorkar  phareng.
La ker tawiar da ki Ruh -nar bad hapdeng u ieng u jingtei uba itynnad , uba ki khot u ‘Mot phran’ u mot uba la tei naduh ka por ki Phareng.
Katba nangiaid ki sngi I kumba katei ka nam bad ka burom u ‘Mot Phran’ ka la nanghiar dor namar la I kumba ka Ri bad ka jaitbynriew kam khien kor shuh ia u ha kaba la iohi ba ki pynlong pynban kum ka sem sniang kaba la ker sawdong da ki ruh nar kiba skhem namar hapoh katei ka Ruh-nar kaba la ker sawdong  ia u Mot Phran la dap satang da ki jaboh jabain bad ki niut ki nier kiba la I saitmet ban peit.
La iohi ruh ba hapoh ka sem jong une u mot la bret ia ki plastic kwai, plastic jingbam kiba long tang ki jingleh khlem akor suda.
Shuh shuh ka kynroh jong une u mot teng-teng ka long ka tynsok thiah aram jong kiba la shoh khawiang.
Khamtam ha kane ka pyrthei ia beh pisa , bun kim kynmaw ba don utei u mot ha kaba ki la klet bad phai dien noh ia u ban tyrwa ia ki jingdie ba har rukom jong ki ha kaba la iohi ba baroh shitawiar une u mot  la dap mam da ki nongdie jingdie.
Ynnai ia kren ia ka por tlang ba ki paidbah ki ia beh ban pynriam pynbeit ia ka ing ka sem jong ki ban ioh pynitynnad da ki syntiew bad ki rong ba har rukom, namar ym lah ban len la iohi ba u Mot phran u dei u ka jaka tyrwa die syntiew bad jaka diengkseh bad niuh kseh ba bunjait bad ka dei ruh ka jingshisha ba ha ka por tlang shitawiar ia une u mot la ker da ki niuh kseh bad ki  syntiew bunrong  ba la pynieng ban pyniskuin ia ki nongleit nongwan.
Lada ka long kumne aiu kan jia ia kiwei pat ki jingtei donnam kane ka Ri-Khasi lada long kumba long u ‘Mot Phran’.
Nongpoh, 09 Naitung:Ka RBYF, ka la pynbna noh ia ka jing iakhih ba nyngkong eh jong ka, halor ka ishu MUDA, Byrnihat, hadien ba la kut ia ka jingaipor ia ka sorkar ba kan pynur long noh ia ki jingdawa jong ka seng kaba la kut mynta ka miet ka 9 tarik Naitung, 2013.
Ka prokram iakhih ba nyngkong eh jong ka seng ka long da ka pakhang surok miet, ia kaba la shim ia ka rai kaba tyngeh mynta ka sngi, hadien ba la ap haduh janmiet ia ka jubab na ka sorkar, la ong u Bah L.K Sawkmie, General Secretary ka seng, haba iakren bad u nongthoh khubor mynta ka janmiet.
Katei ka pakhang surok miet kan long ha ki ar miet, kata ha ka 11 bad 12 tarik Naitung, kiba dei ka miet Sngi Palei bad miet Sngi Thohdieng mynta ka taiew, u la ong, ka ban sdang ha baroh ar miet, naduh ka por 8 baje janmiet bad kan kut ha ka 5 baje mynstep jong ka sngi ba bud.
La pyllait kyrpang ha kitei ki miet tang ia ki kali kit nongpang (ambulance), hynrei la khang pat ia kiwei ki kali ban iaid ban ieng ha baroh ki surok kali jong ka Ri-Bhoi District baroh kawei, khamtam ia ka surok bah naduh Jorabat haduh Umiam, Ri-Bhoi District, u la bynrap.
Ki jingdawa jong ka RBYF ia ka sorkar ka long ba ka dei ban thung kam noh ia ki ar ngut ki Longkmie, ba kynthup ia ka Kong Subita Lapang bad ka Kong Hundalin Warjri kiba la shah weng kam na katei ka tnat MUDA mynta u snem, kiba long ruh ki trai ri trai muluk ha Byrnihat bad ba ka sorkar ka dei ruh ban weng noh ia ka ejehar (FIR) ba la ujor pyrshah da ka tnat MUDA ia u Bah Banbuhai Makdoh, President ka RBYF, hadien ba ka seng ka la leit ban khang tala ia ka ophis treikam katei ka tnat, namar ka jingshah weng kam kitei ki Longkmie.
U Bah Sawkmie u khot lang ruh ia ki paidbah ka them Ri-Bhoi ba kin ai lem ia ka kti kamon kti kadiang jong ki, ban ia treilang bad ka seng ha kaba iadei bad kane ka prokram ba ar miet, khnang ba kane ka jingiakhih jong ka seng kan long ka seisoh.
Ban pynkynmaw hangne, ha ka 1 tarik Naitung, ka RBYF ka la khang tala ia ka ophis MUDA ha Byrnihat, hynrei ha ki katto katne kynta, ki dkhot ka RBYF kiba don 18 ngut, ki la shah kem noh ha ki pulit bad ki la hap ban shong patok haduh ar miet kynthih ha Nongpoh Police Station.
Hadien kata, ka MUDA ka la ai ia ka jingujor pyrshah ruh ia u Bah Banbuhai Makdoh, President kane ka seng, ha kaba iadei bad kane ka jingkhang tala.
Katkum ka jingiakren u nongthoh khubor bad u Bah Sawkmie, General Secretary mynta ka miet, utei u nongialam ka seng u la ong ba da lei lei ruh ngin ym shong kli kti halor kane ka ishu, hynrei ka sorkar ka dei ban pynurlong ia kane ka jingdawa jong ka seng, u la ong.
Kaba kham khluit shuh shuh ruh ka long ba ka jingujor ejehar jong ka MUDA kat haduh mynta ba la kut ka jingaipor jong ka seng ruh, hynrei ka sorkar kam shym la treh satia ban weng wat haba ka seng ka la ap ia ka jubab ha kane ka sngi, kumba la buh por, u la ong.
U la ban ruh ba kane ka jingiakhih kan khluit bha ha Ri-Bhoi tang namar ka jingweng kam ia kitei ki ar ngut ki Longkmie bad ka jingshah ujor ejehar u President ka seng, halor kane ka ishu MUDA, Byrnihat.
Lada ka sorkar kam sngap ia kane ka jingdawa, ngin sa nang pynbna shuh shuh sa kiwei pat ki prokram iakhih ban bud, u la pynkut.
Shillong, 9 Naitung:Ka jingwan kamai ki bos sorkar (STPS) sha ka thain Sohra ka la pynkhuslai bad pyrshah jur na ka liang ki kali kamai sumo bad taksi.
Katkum ka khubor ba la iohlum, la iathuh ba kine ki bos sakhmut kiba la aiti da ka sorkar ban pyniaid da ki riew shimet, ki la wan iaid ban kamai naduh kane ka taiew ba la dep.
Ka seng ki nongniah bad ki trai sumo hapoh ka lama jong ka Sohra Owners and Drivers Association, ki la pyrshah jur namar ba ka jingwan iaid kine ki bos ka la pynsting ia ka pla kamai jongki bad ka la ktah ia ka rukom jongki.
Ha kane ka khyndiat sngi, ki nongniah bad ki trai kali kamai, ka thain Sohra ki la pynher shithi sha u MLA ka thain ba un tuklar ban iakren ia ka sorkar halor kane ka jingwan iaid ki bos sha katei ka thain.
La iathuh ba ka jingwan iaid ki bos sha katei ka thain ka long kaba khlem don jingtip mano mano ruh wat u SDO (civil) ruh jong ka Sohra.
Na ka liang u nongthoh khubor u la ioh iakren ia u MLA ka Sohra u Bah Titosstar Well Chyne u la ong ba na ka liang jongu, u sngew ba ka bha ba kitei ki bor pyniaid jong ki bos (STPS) kin iasyllok bha ia ki trai bad ki nongniah kali ka thain Sohra ban iakren sngewthuh jingmut shwa ba kin wan kamai sha katei ka thain.
U la ong ba ka long kaba shisha ba kan ktah ia ka kamai jong ki sumo bad ki taksi lada wan kamai ki bos.
“Nga sngew ba ka bha ban iakren iasyllok iasngewthuh jingmut shwa khnang ban ym mih kano kano ka jingbym iasngewthuh jingmut", la ong u Bah Titosstar.
Lah ban kdew ba ka sorkar lyngba tnad Urban Affairs ka la aiti ban pyniaid ia ki bos (STPS) ha ki kynhun riew shimet hadien ba ka jingpyniaid jong ka Meghalaya Transport Corporation (MTC) ka la phiel.
Shillong, 9 Naitung:Ka sorkar Meghala ya lyngba ka shithi jong u Director ka School Education and Literacy (No.DSEL/sec.
NG/apptt/4/2013/2055) kaba la pynmih ha ka 02 tarik Naitung, 2013, ka la phah sha baroh ki Deficit Secondary/higher secondary school   lyngba ki district school education officer ba ka don ka jingthmu ban shimti noh ia baroh ki defiict secondary bad higher secondary school kiba la pyniaid da ki skul bym dei niam hapoh kane ka jylla.
Kum ka jingsdang ka jingshimti ka sorkar (provincialisation) ia kine ki skul deficit, ka sorkar ka kwah ba kitei ki skul deficit ki dei ban ai jingtip noh sha ka sorkar ia ki sponsoring body, ka snem ba seng ia ki, ki jingdon ki nonghikai, nongtrei ka skul, ka jingdon jingem ne longtrai ka skul baroh sha ka sorkar, khnang ba ka sorkar kan ioh ban pyrkhat kham kloi halor kane ka kam.
Lah ruh ban pynkynmaw hangne ba ka Khasi Jaintia Deficit Teachers Association (KJDSTA) lem bad ka GHDSTEA ki ju dawa na ka por sha ka por na ka sorkar ba kan shimti noh ia ka kam hikai, khnang ban pynlait ia ki jingeh ba bun jait ba ki iakynduh man ka por kum ka jingbymsiew thikna ia ka tulop, ka medical reimbursement, ka penshon bad kiwei ba ka sorkar ka ju leh bein ia ki nonghikai.
Ki nonghikai ki la dep iakynduh ruh ia u Union Minister ka Human Resources Development (HRD)  u Dr Raju M Pallam ha New Delhi ha ka 11 tarik Nohprah 2012 bad ha Shillong ha u Jylliew 2013 ban pynsngew ia u halor kane ka jingeh jong ki nonghikai.
Shillong, 9 Naitung:U Myntri Rangbah ka jylla u Dr Mukul Sangma u la hap ban ap kai haduh 2 kynta ha kad liengsuin,  ha Umroi ha kane ka sngi Hatmajai janmiet, namar ba ka helicopter kam lah ban her namar ka jingsniew ka suinbneng.
U Dr  Mukul u la dei ban her da ka liengsuin ha ka por  2.30 pm na Umroi ba u mut ban leit sha Garo Hills.
U Myntri Rangbah u la poi slem shiteng kynta  ha Umroi, namar ba u donkam bad u British High Commissioner.
Haba u Dr Mukul u la poi ha kad liengsuin ha Umroi, ki heh jong ka tnad Meteorological department, ki la kyntait ban ai dak ia ka helicopter jong u Myntri Rangbah ban her namar ka jingsniew ka suin bneng.
Ka thymmei khubor, ka tnad MET department ki la bthah ba ka helicopter ba kan her lada ka biang ka suin bneng.
‘"Ka jingslem kam da donkam namar ba ka suinbneng kam dei kaba sniew.
Ka helicopter ka lah ban her",la ong khubor sorkar.
Katkum ka thymmei khubor, ka helicopter u Myntri Rangbah ka dei ban her ha ka por 3.05 pm.
Namar kane ka daw, u Dr Sangma poi slem ha Ampati.
U Dr Sangma uba synran lang u DGP u Peter JP Haneman bad u principal secretary ia u CM, u KS Kropha u leit jngoh ia ka Tura, hadien ka jingjia ha ka 21 tarik Jylliew, ban pynlong ia ka jinglong jingman ha ka thain Garo Hills.
Nongpoh, 10 Naitung:U District Magistrate ka Ri-Bhoi District, u la pynjari da ka kyndon 144 CrPC, na ka bynta ki ar miet, kata ha ka miet 11 bad 12 tarik mynta u bnai, ban khanglad ia ka jing pynthut ia ka leit ka wan jong ki kali bad ki paidbah.
Kane ka jingpynjari kan treikam ha kitei ki miet ba don ka pakhang surok miet ka RBYF, ia kaba la khot bad pynbna mynta ka sngi lyngba ki lad pathai khubor, tad haduh ba yn pynbna da kumwei pat.
Shillong, 10 Naitung:Ki pulit ka nongbah ki la ioh kem ia uwei u dkhot ka seng lehnoh ka National Democratic Front of Bodoland (NDFB) mynta ka step.
Une u dkhot ba la tip kyrteng kum u Jyotish Daimary (32 snem) u la dei uba la shah thwet ha ki pulit jong ka Khliehriat police ka East Jaintia Hills halor ka jingshah kynnoh ba donkti ban rahbor.
Ia u Daimary la aiti sha ki pulit jong ka Khliehriat.
Shillong, 9 Naitung:Ha kine ki khyndiat sngi ki la mih bun ki jingkulmar kiba la mih na ka Megha Health Insurance Scheme(MHIS), ha kaba bun na ki paidbah kiba la leit thiah pang ha ki hospital kiba don jing iateh bad ka MHIS, ki  hap ban siew pisa kumba mar shiteng eiei bad don pat kiba hap ban siew kham bun na lade.
Halor kitei ki jingar tatien kiba la mih hapdeng u paidbah u Rupang mynta ka sngi markhmat, u la leit ban ia kynduh ia u Medical Superitendent ka Dr.H.Gordon Robert hospital ban wad jingtip shaphang ka rukom siew jong ki paidbah kiba la ioh jingmyntoi na katei ka scheme.
U Dr.David O Tariang Medical Superintendent katei ka Hospital u la batai ba ka jingmih ki jingkulmar hapdeng ki paidbah dei na ka daw ba kim ioh jingpynshai kaba biang hakaba bun hi na ki, ki sngewthuh bakla ia ka jingmyntoi ba ki ioh na katei ka scheme.
Ha katei ka scheme la shu thoh T.1.60 lak tyngka ha ka shisnem, ia ki san ngut na kawei ka longing katba ym pat pynshai pat sha ki paidbah kumno katei ka T.1.60 lak ka mih jingkhein.
U Dr.Tariang u la ong ba katei ka T.1.60 lak ka dei kaba ka sorkar, ka la bynta ha ki jingsumar la ki jong ki jong ki jait.
Kum ka nuksa ka sorkar ka mang T.500 shi sngi tang na ka bynta ka bai sumar ba kynthup ia ka bai thiah, bai dawai bad kiwei katba ki don pat kiwei pat ki jait jingpang, kum ka jingpang ba hap ban puid ka don la ka jong ka bynta (Package) bad kiwei pat ki rukom sumar kum ka RSBY ka don la ka jong ka bynta  bad haba kheinlang ka mih T.1.60 lak tyngka.
“Katkum katei ka jingmang ka sorkar ngi hap ban shim jingkhein"  ong u doktor Rangbah ka Robert hospital, da kaba batai ba lada ka bai dawai bad ka bai thiah ka tam ia ka T.500 ha ka shi sngi  ki nongthiah pang kin hap ban buria na lade.
U la ai nuksa ruh ba kum ka bai puid lada ka sorkar ka mang ban pynlut na ka bynta ka bai puid T.6000 hajar tyngka bad lada ka bai puid ka shong dor T.10 hajar tyngka ki hap ban buria hi sa T.4 hajar tyngka na lade hi.
“Dei na kane ka daw ba ki paidbah kim ioh jingpynshai ki sa sngewthuh bakla" ban biang u Dr.Tariang.
Halor katei ka juh ka phang, u rupang u la pyrshang ban wad jingtip na ka Nazareth hospital ruh hynrei ym shym la ioh jingtip eiei namar ka jingbym ioh lad ban ia kren bad ka Administrator jong katei ka hospital, wat la la pyrshang ban leit ia kynduh la bun bun sien ha kaba ki nongtrei ruh ki la ong ba ka Sister Mary Paul, Administrator ka dei ka briew kaba bunkam bha bad jynjar ban ia kynduh bad ka.
Jowai,10 Naitung:U wei u khynnah uba la tip kyrteng kum u Orup Singh ba dang 13 snem tam ka rta u la jah na la iing naduh une u bnai ba la dep ha ka 14 tarik, kiba shong ba sah ha ka dong Mihmyntdu bad une u khynnah u leit skul ha kane ka dong Mihmyntdu ka Jingshai Mihngi uba shong klass XI, ha kaba haduh mynta ym pat lap ksai shano u la jah wat la kiba ha iing ha sem ki la dep ban pyntip ia kane ka jingjia sha ki bor ka ain.
Ha ka jingkren bad u kpa une u khynnah u ong ba une u khun jong u ha ka por ba u leit skul u phong da ka patlun lyngkot kaba dei  ka uniform jong katei hi ka skul bad haduh mynta ngim tip shu shano u la don, u la ong ruh na ka liang jong ki kmie ki kpa ki la pyrshang ban wad ia u sha Tezpur kaba dei ka shnong trai jong ki hynrei ha  katei ka shnong ruh ym shem la ioh jingtip ei ei ruh shaphang  utei u khynnah skul.
Shillong,10 Naitung:Ka seng ki nonghikai skul Upper Primary ka Meghalaya Upper Primary School Teachers Association (MUPSTA), East Khasi Hills District Unit, kan pynlong ia ka jingialang paidbah jong ka ha ka 20 tarik mynta u bnai  ha Mawkhar Christian   Higher Secondary School, Shillong  ha ka por 11:00baje mynstep.
Ka seng ka kyrpad ia baroh ki Nonghikai Upper Primary School kiba hap ha East Khasi Hills District baroh kawei ba kin sngewbha ban pyllait por khnang ban wan ha katei ka sngi khlem pep ban ioh ia kren ia shibun ki kam jong ka seng kaba long na ka bynta ka jingbha jong ki Nonghikai hi baroh kawei.
Ha katei ka sngi, yn pynthymmai ruh ia ki Nongkitkam jong ka seng East Khasi Hills District Unit na ka bynta ka snem 2013-16 ha kaba yn ia donlang ruh ki nongialam jong ka state Level.
Ka seng ka kyrpad ia kito ki bym ioh shithi ba kin shim ia kane ka khubor kum ka jingpyntipito ki bym ioh shithi ruh kin shim beit ba kane ka long ka jingpyntip na ka bynta jong ki.
Shillong,10 Naitung:Ki shipai BSF kiba don ha Umsyiem ki la ioh ban kem ia ki arngut ki shikmie shikhun, ka kmie kaba la tip kyrteng kum ka Rina Devi, 50 snem bad ka khun pat jong ka pat kaba la tip kyrteng kum ka Loywin kaba dang 14 snem karta.
Iakitei ki shikmie shi khun kiba dei na ka Ri Bangladesh la ioh ban kem ia ki hadien ba ki la ioh ban rung tuh hapoh u pud u sam jong ka India.
Kitei baroh ar ngut ki dei na ka shnong Molvibazar jong ka Kamalganj District.
Namar ka jingioh jong kitei ki ar ngut ban rungtuh hapoh u pud ka India ki shipai BSF ki la ioh ruh ban kem ia  uwei u samla Khasi uba la wan ialam ia ki.
Utei u samla Khasi u dei uba la tip kyrteng kum u Denis Thabah na ka shnong Kongwang.
Ha kawei pat ka jingjia ki BSF ryngkat ka jingiatreilang bad ki pulit ka South West Kasi hills ki la ioh ban kem I uwei u khar Bangladesh katba u dang pyrshang ban phet na India sha Bangla bad na utei u khar Bang la ioh ban kurup haduh 80 litar ka kyiad phareng.
Shillong, 10 Naitung:U Deputy Commissioner (DC) jong ka East Khasi Hills District u la sangeh ban ai jingbit, (NOC) na ka bynta ban pyni ia ki phlim Khasi ha ki cinema Hall ha Shillong.
Haba iakren bad u President jong ka Megha laya Film Makers Association (MeFilMA), bah Commander Shangpliang u la iathuh ba hadien ba u la ioh jingtip na ki para nongshna Phlim Khasi halor katei ka jingbym ai jingbit shuh ban pyni ia ki phlim Khasi ha ki Hall ha Shillong u la shimkhia ban leit iakynduh ia ki bor sorkar.
U Bah Commander Shangpliang u la iathuh ba haba u leit iakynduh ia u DC u la wad jingtip halor katei ka rai jong u DC ban nym ai jingbit shuh ban pyni ia ki phlim Khasi bad na ka liang jong u DC u la iathuh ba long kaba shisha ba um ai jingbit shuh ia mynta shipor.
Haba kylli ia ka daw halor kane, u bah Commander u la iathuh ba na ka liang jong u DC u la pyntip ha u ba, kumba ka long mynta la shu ai jingbit ban pyni ia ki phlim khlem da ioh lad ban peit ia ki phlim bad halor kane u DC u la iathuh ia u bah Commander ba na ka liang jong u SP ruh u la kynthoh halor kane.
Kumta u DC u la kyrpad ia ka seng ba kan iai shah shipor ia mynta namar na ka liang jongu u la dep thoh sha ka sorkar ba kan ai jingmut halor kane bad lada donkam ban thaw da committee ruh yn sa leh ia kata, la bynrap u DC ha ka jingiakren bad u bah Commander.
Shuh shuh u bah Commander u la ong ba, na ka liang jong ka seng ka kwah ba ka sorkar kan leh kham kloi halor kane la ka long da kano kano ka rai khnang ba ki nongpynmih phlim khasi kin nym shu buh kai ia ki phlim ynda haba ki la pynmih, hynrei ba kin ioh ban pyni ha ki Cinema Hall, u la bynrap.
U la iathuh ruh ba, na ka liang jong ka sorkar ruh ka la shimkhia ia kane bad u ngeit ba shen ka sorkar kan sa shim ia ka rai ban ai jingbit biang ia ki phlim khasi ban pyni ha ki Cinema Hall bad u kyntu ruh ia ka sorkar ba kan nym khniot bein ia ki nongpynmih phlim ban nym ai jingbit ban pyni phlim, hynrei kan thaw ia ki lad ki lynti ban iarap ha ka ban kyntiew ia ka kam shna phlim ha ka Jylla.
Shillong,10 Naitung:Ki pulit ka jylla hapoh ka jingialam jong u Superitendent of Police (Crime) Vivek Syiem ki la ioh ban kem ia uwei u shipai bad ka lok jong u kiba long ki nongkhaii drok ba shyrkhei.
Utei u shipai ka Assam Riflle u ba la shah kem la tip, u dei uba kyrteng U Nazir  Khan  32 snem karta.
Ia u Nazir  Khan ki pulit ki la ioh ban kem ha ka por ba u dang thmu ban pyniaid ia ki drok kiba u buhrieh ha ryngkat ka jingiasylla lang bad kawei ka lok jong u kaba la tip kyrteng kum ka Mantaz Begum na Thembasuk Nongthymmai kaba hap hapoh ka Madanrting Police Station.
Na ka met jong kitei ki ar ngut shi lok la ioh ban kurup haduh 34 kram ki drok Heroin uba la buhrieh ha ka ki tin duma Golden bad ha ka jingleit khynra na ing sah jong I , ki pulit ki la ioh ban kurup sa 41 kram u Heroin.
Haba kren sha ki lad pathai khubor u Bah Vivek Syiem u la ong ba ki pulit hadien ba ki la ioh sabut ia ka jingdonkti utei u shipai ha ka kam khaii drok ki la buddien sani bha ia u ha kaba ki la ioh syndon ban kem ia u ryngkat ki drok na ka met jong u.
u Bah Vivek u la iathuh ruh ba utei u shipai ba la shah kem u dei uba na Bishnupur District Goryagi ka Assam.
U la iathuh ruh ba ia kitei ki shilok ba la shah kem la rejistar case bad la pynngat katkum ki kyndon ain.
Shuh shuh U SP Crime u la iathuh ba ki drok kiba la ioh kurup na kitei ki shilok la kumno kumno u shongdor haduh T.10.10 lak tyngka.
Ki shijur mynta ki don ha kti ki pulit na bynta ka jingtohkit kaba san sngi.
“Ha ka por ba la ioh ban kem ia kitei ki shijur ka Mantaz ka rah ia ki tin thep Golden ba la thep pyndap  da k drok katba u lok jong ka pat u Nazir u rah bad ka wait khukri ha kti" ong u Bah Vivek ha kaba u la batai ruh ba kum kane ka jingjia ka de kaba la ju jia bunsien ha hakaba ki nongkhaii drok ki ju pynkhreh iaki tiar ia leh namar ioh don kino kino ki jingiakajia ha ka kam pisa ne ioh ba ki nongdie kim siew.
Haba kren shaphang ka Madan rting ka shnong kaba ju jia khah kiba kum kine ki jingjia u SP Crime u la ong ba ka jingbun briew ha katei ka shnong ka la pynlong ban jia kiba kum kine ki case " Ka dei ruh ka kamram jong ki nongshong shnong ban tehlakam  bad ban khanglad ia ki kam sniew ba har rukom ban jia hapoh shnong.
U Bah Vivek u la ai jingiaroh ia ki nongshong shnong jong katei ka Thain Madanrting namar ka jingai jong k ia ka jingiatreilang bad ki pulit ha kaba bunsien hi ki ju iarap ban ioh kem ia kiba lehkam sniew.
" Ki Nongshong shnong ki dei kiwei kiba la leh  ia ka kam kaba donkam tam"  ong U Bah Vivek uba khot ruh ia ki paidbah ba kin ai ka jingiatreilang bad ki pulit ban ioh kem ia kum kine ki kam kiba pynjot ia ka imlang sahlang.
Bunsien ki ju mih ki jingjia ba har- rukom na ka jingkyrni jong ki briew ban dih drok, haba kren shaphang kane u Bah Vivek u la ong ba ki san ngut kiba la shah kem namar ka jingdonkti jong ki ha ka kam tuh kali ki dei kiwei na ki nongdih drok uba la pynshai ruh ban a ka jingdih drok ka pynbor ia ki nongdih sha ka kam tuh bad ka pyniap briew tang ban ioh ban pynhun ia ka jingkwah jong ki.
Nongpoh, 10 Naitung:Ka jingleit jurip ban lap ia ka jingshisha halor ka jingkynnoh ba u Syiem Marwet u la die duh ia ka jaka sha kawei ka bar jylla, kaba la tip kum ka Ratna Gogoi, ka la long hynne ka sngi, ha ka shnong Baridua, Ri-Bhoi District.
Ha kaba ka KHADC, la leit ban jurip da u Bah C Marweiñ, Inspector, Mines and Minerals, ryngkat bad ki briew jong ka District Council.
U Bah Marweiñ, haba kren hakhmat ki nongthoh khubor mynta ka sngi, u la ong ba kane ka jingkynnoh ka long kaba shisha, namar katei ka Ratna Gogoi ka dei ka hynmen kynsi jong ka Basanti Sohpdang, te namar ka don ka jingsngewthuh jingmut hapdeng jong ki shi ïing shi sem, kumta ki la aiti ia ka dulir jaka hapdeng ka jingshida sha katei ka Ratna Gogoi.
Hynrei ia katei ka dulir la weng jynduh ne pynduh pyndam syndon hynne ka sngi, hakhmat jong u lem bad u Syiem ka Raid Marwet, namar kam dei ka trai jylla.
U la ong ruh ba ia katei ka dulir jaka ia mynta, la shimti biang da ka Basanti Sohpdang, kaba la long trai kham mynshuwa.
U Bah Ken Syiem, haba kren khyndiat shaphang kane, u la ong ban a ka liang ka ophis jong u ruh ka la khot ban wan mih shakhmat bad la shem ba kane ka jingai dulir ka la long kaba bakla bad kumta u la weng noh ia katei ka kyrteng.
Halor ka jingkylli, u la kubur ruh ba ka don ka jingleh Benami ha kine ki thaiñ, khamtam ba ka dei ha khappud ka jyla bad ka Assam.
Katba na ka liang ki seng bhalang pat ha kane ka sngi, ki la dawa beit ba ka KHADC, Shillong ka dei ban weng noh mardor ia utei u Syiem Marwet, namar ki kam ba u la leh, kiba long pyrshah ia ka Raid bad ia ka Ri bad ka Jaidbynriew, ha kaba ki la kynnoh ba u donkti ha kiba bun ki kam die jaka sha ki bar jylla ha kiba bun ki shnong, ym tang ha katei ka shnong Baridua.
Hynrei kine ki seng bhalang ki la ong ruh ba kin nang wad shuh shuh ia ki jingtip ba bniah, namar utei u Syiem Marwet u la die ruh ia kiba bun ki jaka ha katei ka thaiñ.
Ki seng bhalang kiba la don hynne ka sngi, ki kynthup ia ka CSWO, ha kaba la ialam da ka Kong Irene P.Hujon, President, Kong C Wanniang, General Secretary, ka CoRP, ba la ialam da u Bah David M Kharnaior, General Secretary lem bad ka jingdon lang ki dkhot bad nongialam ki Circle katei ka thaiñ, ka FKJGP, Baridua Circle bad Byrnihat Circle, ha kaba la don ruh u heh nongialam ka seng kmie, ka HANM, Northern Border Zone, ba la ialam da u Bah David Kharjarin, President bad u Rangbah Shnong ka Baridua, u Bah Ioannis Narleng.
Katkum ka jinglum jingtip hynne ka sngi, ka jingheh jong katei ka jaka ba la ai dulir tuh ia katei ka bar jylla, ka long ha ka jaka ba nyngkong ne ka plot no.1 ka don 510.5 sq meter lane 5449.68 sq ft, ha ka jaka ba ar ne ka plot no.2 ka long 7793 sq meter lane 227189.6 sq ft.
Shillong,10 Naitung:Ka Khasi Student’s Union (KSU) Mairang Circle ka la pynpaw ia ka jingsngewbitar kaba jur halor ka jingbym khein snep bad ka jingleh jaituh jong u wei u Assistant Enjiniar uba trei ha Mairang C&RD Block uba la tip kyrteng kum u Bah O.Nongtdu ha kaba ka kynnoh ba utei u enjiniar u dei uba la ju pynshitom bha ia ki paidbah na ka daw ka jingbym poi trei thikna jong u ha kaba kiba bun ki kam jong ki paidbah khamtam kiba ia dei bad ka NREGS ki la sahkut lut.
Ka KSU ka lyngbaka kyrwoh ka la iathuh ba ka seng ka la ioh bunsien ki jingujor na ki paidbah halor ka tei ka jinglehbym suidniew utei u Enjiniar, halor katei ka jingujor ba ki la ioh ka seng ka la leit sha katei ka ophis ban leit ia kynduh dalade hi an pynpaw ia kaei kaba ki paidbah ki la ujor shaphang jong u, hynrei kaba phyla ka long ba ha ka 8 tarik mynta u bnai haba ka seng ka la leit sha katei ka ophis utei u Enjiniar um shym la wan trei satia.
Namar ka jingbym ioh ia kynduh ia u ka seng ka la leit biang sha atei ka ophis mynta ka sngi bad ka shem ba mynta ruh um shym la wan trei, bad hadien kane ki dkhot jong ka seng ki la pyrshang ban shu phone noh ia u hynrei u khlem satia ia ka phone ruh bad haba la pyrshang kham hadien u la divert pynban ia ka phone.
Hadien ba ka seng ka la lap da la de hi ia ka jingleh bym suidniew u Bah Nongtdu u bym don jingkitkhlieh eiei ia la ka kamram ka seng kala dawa ba u dei ban mih shisyndon na katei ka ophis ha kaba ka la pynpaw ruh ba kan leit ujor ia kane ka jingleh jong u sha ki bor bahalor.
Shillong, 10 Naitung:Saw ngut ki briew ki la poi hospital ha Nazareth hadien ba la suba ba ki la bam ia u chow.
Ia une u jingbam la song na kawei restaurant ha Khyn dailad.
Kine ki saw ngut kiba la poi hospital ki dei lai ngut kiba dang khyn nah bad uwei rangbah ha kane ka sngi u Blei hadien ba ki mih prie hadien ba la bam ia ki jingbam ba la thied na katei ka Mikado.
“Nga la song katto katne ki jingbam na katei ka restaurant ia I lok jong nga bad ki khun, hynrei hadien ba ki la dep bam ki la sdang ban kynroi prie bad ki la prie bad ngi la mareh bran bran sha hospital," la ong u Bah A Bareh uba sah ha Nongshilliang.
Katkum ka sertiphiket na Nazareth Medical Officer, ki saw ngut la pynbna ba ki pyndonkam ia katei ka jingbam kaba la sniew, la ong u Bah Bareh haba pyni ia ki kot haba kren sha ki lad pathai khubor.
U Bah Bareh u la iathuh ba kine ki saw ngut ki kynthup I lok jongu, Kong Relangti Suchiang bad lai ngut ki khun Phida Aiti Suchiang (7), Theiwanki Suchiang (6) bad Wankanidale Suchiang (5) la pynlait noh na hospital ha kane ka sngi Hatmajai.
U Bah Bareh u la aiti ia kane sha ka Khasi Students Union (KSU) ha kaba ki dkhot jongka, ki la leit sha katei ka restaurant ba kim bit ban leh kamkai ia ka iap ka im.
U Surja Banerjee u la pdiang ia ka medical report u la rai ban siew ia ka jinglut jong u Bah Bareh kaban long T.9460 kaba ha ka jingshisha ka jinglut ka longT.14,000.
Ha kajuh ka por, ka KSU ka la pyrshah jur ia kane ka jingleh torti ka restaurant bad maham ia baroh ba ki dei ban husiar ban ym leh thurmur ia ki jingbam kiba ktah ia ka koit ka khiah.
Shillong,10 Naitung:Ka Megha Health Insurance Scheme MHIS ka Scheme ba ka sorkar ka la mang na ka bynta baroh ki longing ha ka jylla, lait noh kiba trei sorkar kumba la paw ha kine ki sngi la iohi ba ka wanrah bun ki jingkulmar bad ki jingkynthoh na ki paidbah, hynrei haba la wad jingtip bha shaphang kane, U Rupang ha ka jingiakren bad u Medical superintendent jong ka Dr.H.Gordon Robert hospital u la lap ba kane ka skhim ka dei ym tang ba ka wanrah jingeh ia u paidbah, hynrei ka wanrah jingeh wat ia ki Hospital ruh.
Ka jingeh ba ki Hospital ki mad  na katei ka skhim ka dei namar ka jingpynslem ban siew ia ki pisa ba ki dei ban ioh lyngba ka tnad bei pisa jong ka sorkar.
Katkum ka jingiathuh jong U Dr.David Tariang,  Medical Superintendent ka Robert, u la ong ba kitei ki tnad bei tyngka ka sorkar haduh mynta kim pat lah ban pynpoi ia ka ram, ba dangsah ha ki hospital, ha kaba u la iathuh ruh ba ka Robert hospital, haduh mynta ka dang sahram kumba T.10 lak eiei ia ka tnad bei tyngka ka MHIS.Haba ia kren bad u Rupang, U Dr.Tariang u la ong ba katkum ka por ia kut ka jingsiew ba ki hap ban pynpoi ka long hapoh shibnai hynrei mynta la kumba katto katne bnai ka pisa kam pat shym la poi satia.
“Mynta ki la sdang ban Monitor ia katei ka kam pisa" ong u Dr.Tariang uba la iathuh ruh ba lada ki dang pynslem ka Hospital ka hap ban iai pyntip biang sha ki.
Haba la kylli pat hato ha ka MHIS  ka ai jingkhein la kata ka T.1.60 lak, kan lut ne-em ha ka shisnem na ka bynta kawei ka longing, utei  doktor u la ong  ba kan ym poi ka jinglut haduh katta ha ka shisnem.
Utei u khlieh jong ka Robert u la ong ruh ba wat la ki paidbah ki hap ban buria pisa shuh shuh na lade ruh, hynrei katei ka Scheme ka ai jingmyntoi bad ka la iarap bun ia ki namar ki kham duna ka jinglut.
Halor katei ka jingsahram ki hospital Private ia ka sorkar, U Rupang u la ioh lum jingtip ba ka Nazareth Hospital haduh mynta ka dang sahram kumba  T.20 lak eiei ia ka tnad bei tyngka ka sorkar, kaba ka hospital ka la ot nalor kaba la dep siew ki nongpang.
Ha kaba ia dei bad ka jingsah ram ka Nazareth U Rupang um shym la ioh ban ia kren tikna bad ki nongpyniaid katei ka hospital, namar ka jingbym ioh ia kynduh ia ka Aministrator katei ka hospital, wat la la pyrshang bunsien.
Jowai, 10 Naitung:Sa shisien ka Beh deiñkhlam, ka shad niam ki khun  Niamtre ka Raij Jowai,  ka la wan biang.
Man la u snem ha u bnai Hyniew jong u snem, ki khon ka Niamtre ki pynkhreh ia ka jing wan jong ka Behdienkhlam, ka Niam ha kaba U Trai kynrad najrong  un wan hiar sha khyndew ban shong ban sah Saw sngi lai mied (Soo Sngi Le Iaw) bad ki khun u ynniaw wasa u ynniaw wasung.
Ha kine ki Soo Sngi Le Iaw ki khun ka Niamtre ki ia shad ia kmen  da ki ksing ki dhah, ki bhuri ki bikur ryngkat bad ka niam ka rukom ban pyndon burom ia u Traikynrad nongbuh nongthaw.
Mynta ka sngi ka dei ka sngi ba nyngkong jong ki Soo sngi Le iaw  ha kaba ki khon Raij ki la wanrah ia u symbood Khnong na Urkhla bad leit buh ia u ha Lum Soiung Jowai.
Hadien kane ha ka por janmied u Langdoh un leit peit ia u Khnong Blai, un rah ryngkat i Pyrnah i Pyrjin ba un ainguh aidem ia u Blei nongbuh nongthaw namar ba la iaidbeit iaid ryntih ka niam ka rukom, nangta bud pat sa ka Bam Tyngkong ha ieng ka Langdoh,ha shwa kine baroh ha ka por mynstep ki wasan ki lei lum leit lang ia ka Muhor ka Kynthiar kum shi bynta ka jingnoh syniang ki phra kur phra kmai ka seiñ Raij sha ka kam niam,haka por shiteng sngi ki khun Raij ki ai bam ia ki Sangia hala ki jong ki ing ki sem ki jongki.
Katba lashai ka sngi 11 tarik pat kan sdang da ka Knia Aitnar ha ka por mynstep katba ha ka por mynsngi pat ki Khun Raij jar laki Dong, kin wanrah ia la ki jong ki Deiñkhlam na khlaw bad pynpoi ia ki ha Iewmusiang.
Ha ka 12 tarik pat  kin sdang  naduh ka por 4 30 baje mynstep baroh ki ing ki Khun Raij kin Pynieng ia ka Deiñkhlam h ala ki Ing.
Ha ka por 9.30 pat ki Khon raij kin rah ia u symbood Khnong na Loomsoing ban leit pynieng ia u ha Khiehchnong Chiliang Raij.
Ha ka por 12 baje kin mih Na Mynkoi Pyrdi ban leit shad sha Iawmusiang bad sha ki thaw Niam baroh.
Katba ha ka por janmied pat  ki Khon Raij kin wanrah ia ka Khnong Blai sha Poh Sawiar hangta u Dalloi ryngkat ki rangbah na ka kur Nikhla kin Pyndep ia ka nguh ka dem hangta bad hadien nangta baroh ki dong kin rah noh ia la ki Deiñkhlam na Iawmusiang sha la ki jong ki jong ki dong ban pynieng ia ki.
Shillong, 10 Naitung:Ki sengbhalang ba pher bapher jong ka ri Khasi Jaintian kin sa shong jingialang ha kane ka sngi Thohdieng ban iakren ia ka jingbym lah ka sorkar ban shim ia ki lad ki lynti ban tehlakam ia ka jingwan tuid ki briew sha kane ka jylla.
“Ngi la ap slem ia u Myntri Rangbah Dr Mu kul Sangma  ban khot ia kren ia ngi halor kane ka kam.
Ha ka jingshisha, u Myntri Rangbah u la pynthikna ha ki sengbhalang kham mynshwa ba un sa iakynduh biang shen hadien ba la wai ka dorbar mang tyngka.
Hynrei haduh mynta, kam don kano kano ka dak kaba thikna na u Myntri Rangbah", la ong u president ka FKJGP u Bah Joe Marwein.
U la ong ba ki la ap ia ka por kaba biang ia u Myntri Rangbah ban khot iakren ia ki sengbhalang.
“Ngim lah ban iai shah ban ap namar ba ka kam ka long kaba khia kaba iadei ka iap bad ka im jong ka jaitbynriew jong ki trai jaka trai muluk" la ong u Bah Joe.
U president ka FKJGP u la ong ruh ba kin sa shim ia ka rai ban pynbna da ki jingiakhih ha katei ka jingialang ban pynbor ia ka sorkar ba kan pyntreikam noh ia ki lad ki lynti ban tehlakam ia ka jingwan tuid ki mynder sha kane ka jylla.
New Delhi, 11 Naitung:Hynriew ngut ki Coach ki la pas ia ka kyrdanAsian Football Confederation (AFC) A-Licence Course ba la pynlong ha uIaiong bad Jylliew mynta u snem.
Kine kiba pas ki long u JoaquimAlfred Fernandes, Abhijoy Basu, Richard Hood, Shakti Chauhan, VivekNagul bad Surinder Singh.
Ia kane ka jingai jinghikai la pynlong da ka All India FootballFederation (AIFF) ia kane ha Navi Mumbai.
Kane ka jingai jinghikai laphiah ha ki ar bynta kaba ai jinghikai da u Technical Director ka AIFFu Robert Baan.
Ia u Baan la iarap da u Scott O’Donell, u Director ka CoachEducation uba dei ruh u Technical Director ka AIFF Academies.
Ka bynta ba nyngkong ka sdang ha u Iaiong 15 tarik bad la pynkut haka 29 tarik katba ka bynta baa r, la sdang ha ka 20 tarik Jymmang badla pynkut ha ka 1 ttarik Jylliew.
Ka jingai jinghikai ka kynthup kajingpule bad ka jingpyni praktikal ruh ha madan Fr.Agnel SportsComplex ha Navi Mumbai.
New Delhi, 11 Naitung:Ka All India Football Federation (AIFF) ka lapynlait ia ka prokram ialehkai ba la buh na ka bynta ki jingialehkaibapher bapher jong ka aiom ialehkai 2013-14.
Ka lympung ialehkai ba 35 jong ka Federation Cup la buh ba kansdang ha u Risaw mynta u snem katba ka 68th Santosh Trophy ka lah bansdang hapdeng u Nohprah ne Kyllalyngkot.
Ka jingialehkai Under-16 National Final jong ka Coca-Cola Cup (baju tip mynshwa kum ka Mir Iqbal Trophy) la buh ba kan sdang ha uNohprah mynta u snem.
Kiwei pat ki jingialehkai kum ka U-19 B.C.Roy Trophy ka lah bansdang naduh u Nailur katba ka lympung jong ka Junior NationalChampionship jong ki kynthei kan long ha u Naiwieng.
Ki tarik ba la buh ban sdang ki long kumne: Federation Cup: 5 tarikRisaw, 2013, Santosh Trophy: Nohprah 2013 lane Kyllalyngkot 2014,Coca-Cola Cup: 1 tarik Nohprah haduh 20 tarik, 2013, B.C.Roy Trophy:Nailur, 2013, Junior National Championships ki kynthei: 10 tarikNaiwieng haduh 30 tarik Naiwieng, 2013, Tournament/Festival ki khynnahshynrang: 10 tarik Naiwieng haduh 30 tarikNaiwieng.
Shillong,11 Naitung:Ia ka World Population Day kaba ka pyrthei baroh kawei ka rakhe mynta ka sngi ha kane ka jylla ruh kumjuh la rakhe ia kane ka sngi ha u Soso Tham Auditorium ha kaba ia kane ka jingrakhe la pynlong da ka Directorate of Health Services, Meghalaya  ha kaba u Myntri ka koit ka khiah u Bah A.L Hek u la long u kongsan.
Ka phanh pdeng jong katei ka jingrakhe ia kane ka sngi ka dei ka longing kaba rit ka dei ka long ing kaba suk.
Haba kren ha katei ka jingialang u Bah  Hek u la ong ba ha ka jylla la rakhe ia kane ka sngi ka 11 tarik u Naitung manla u snem naduh u snem 1989, kum ka prokram bn pynshai sha ki paidbah ha ka rukom ka jingdonkam ka jingbun briew kum ka jingdonkam ka Family planning ne ka jingiohi jngai ia ka longing longsem, ban the la kam ia ka jingduk, ka jingkoit jingkhiah kaba biang bad kiwei ki jingdonkam.
U Bah Hek u la ong ruh ba la bthah ha kylleng ki district bad ki Block ban pynlong ia kane ka jingrakhe la kylleng ka jylla ryngkat ka jing pynsngewthuh ia ki paidbah ban pynneh ia ka jingbun briew kumba ka Ri ka long mynta ym ban pynkham kiew shuh.
Ha katei ka jingrakhe kaba yn pynlong ha kylleng ka jylla ha kane ka taiew u Myntri u la ong ba yn hikai ruh ia ki kynthei ba ar met ban sumar ialade ba kin kha ia ki khun jong kid a kaba suk.
U Myntri ka koit ka khiah u la pyntip ba katkum ka khana samari jong u snem 2011 ka jingbun briew ha kane ka jylla jong ngi ka poi sha ka 29,64,007, bad ka kiew kumba  27.82% naduh u 2001 kaba long ka jingkiew kaba kham heh ban ia ka jingkiew ka jingbun briew ha ka Ri.
Kiwei pat kiba la ai jingkren ha katei ka sngi ki kynthup ia  u Bah  K.W.Marbaniang, Secretary Health and Family Welfare, Dr.A.Dkhar, Director Health Services, MCH&FW bad Dr.M.K.Marak, Director of Health Services, MI.Shillong, 11 Naitung:U MLA ka Nongthymmai constituency u Dr JeminoMawthoh u la ong ba ki khynnah pule kiba nang bad kiba tbit banialehkai ki dei ban khein ruh ia ki mark jongki haba ki rung skul nerung klas.
Haba kren ha kane ka sngi pynkut ia ka jingialehkai Inter-School Judojong ka East Khasi Hills, u Dr Jemino u la ong ba ka kam ialehkai kadei kaba kongsan shisha namar ba ki khynnah pule kim dei tang ban nangban pule kot hynrei donkam ban biang ruh ha ka bor met.
“Nga sngew ba ka long kaba dei ba ia ki khynnah skul kiba ju iashimbynta kiba tbit ha ki jingialehkai, ba kin ioh jingkhein mark ruh habaki rung skul ne rung kolej", la ong u Jemino.
U la ong ba ka ka jingroi  jong ka jingialehkai martial art ha kaneka jylla ka la nangkiew nangkiew na ka sngi bad ia kane, lah ban iohihaba ki samla naduh ki kynthei bad shynrang naduh ba ki dang rit ki lamih shakhmat ban iashim bynta.
“Ka jingroi ka martial art ha kane ka jylla ka la kylla bha bad kajingialeh Judo ruh ka dei kawei kaba kiew bha ha kane ka jylla", laong u Dr Jemino.
U la ong ba ka jingwan ka phlim Enter The Dragan ba la ak da u BruceLee sha kane ka nongbah ha ki snem 1980 ei ei, ka la long ka jingaimynsiem ia kiba bun ki briew ha ka jingialehkai martial arts.
“Nga la peit haduh 10 sien ia kane ka phlim bad ka long kabaitynnad", la ong u Dr Jemino.
Haba kyntu ia ki samla bad ki khynnah ialehkai, u Dr Jemino u la ongba ki dei ban ialehkai bha bad ban long ryntih ha ka jingim.
“phiialam mynta, kiwei kin sa bud", la ong u MLA ka Nongthymmai.
Shillong, 11 Naitung:Ka UDP Mylliem Constituency ka la pynlong ia ka jingialang pynkupburom ia ki 3 ngut ki nongialehkai phutbol, kiba na ka thain Upper Shillong kiba la mih khmat na ka jylla Meghalaya sha ka Under 15 Sub Junior National Football Championship kaba la long ha Mumbai bad ruh kiba la wanrah ka nam bad ka burom  ia ka Jylla,ka jaitbynriew bad kumjuh ia ka thain hi baroh kawei kum ka kynhun lahduh(Champion).
Ha kane ka sngi la pynlong ia ka jingialang ha kaba la ioh ka jingkren  na u bah Hamlet Dohling President UDP Mylliem Constituency-’’La pynlong khnang ia kane ka jingialang pynkupburom na ka bynta kine ki samla ka long halor ka nongrim ban ithuh ia ka jingjop,ka jingtreishitom,ka sap ba kyrpang jong ki bad ruh ban nangai mynsiem ba kin nangiai trei shitom na ka por sha ka por bad ba kiwei ruh ki samla kin nangioh mynsiem lyngba kane ka nuksa kiba ki la lamkhmat"Nga kyntu ruh ia ki samla ba kin kiar na jait jingdih kiba sniew ki ban pynjot ia ka met ka phad,ka jabieng  bad ruh ban pynmlien ia la ka jingim ha kiei kiei kiba bha khnang ba ka jingim jong ki kan bha kan miat.
Na ka liang ka UDP ka ai khublei kyrpang ruh ia Upper Shillong Sports Association kaba ju shimkhia ban pynlong ia Under 16 Football Tournament ha kaba lyngba kane ka tournament ki la mih bun ki player kiba tbit bad iohlad ban mihkhmat na ka jylla,ka UDP ka ai khublei ruh ia ki nongialam ka KSU Upper Shillong Circle bad FKJGP Upper Shillong Circle kiba la don ryngkat.
-La ioh ruh ka jingkren na I bah Kitboklang Nongphlang bad ia ka jingialang la pyniaid da I bah Stephan Lyngdoh Adviser UDP.U Bah Hamlet Dohling u la ai sngewbha da ki Branded Adidas bad Recbok Football Boot sha u Donald Thangkhiew,Maitshaphrang Khongjee bad u Baniengskhem Nongrum.
Shillong,11 Naitung:U Dr.Donkupar Roy u nongialam ka liang pyrshah  mynta ka sngi  u la pyllait paidbah ia ka kot hikai tem kaitar ba la thoh da  u samla Moonlight Tymthai, 25 snem  ha ka jingialang ba lyngkot kaba ki la pynlong ha Shillong Press Club.
Haba kren ha katei ka sngi jong ka jingpyllait paidbah ia ka kot ‘The Ultimate Guide Book-To advance chord’ u Dr.Don u la ai jingiaroh ia u samla Moonlight uba la trei shitom ban pynlum pynlang ia ki sap  kiba u don ha ka dur jong ka jingthoh kaba u la buh ryntih watla ka kam thoh kot ka long kaba shitom hadu katta katta.
“Nga kyrmen ba kane ka kam thoh kot u Moon kan dang iai bteng bad kan ym kut tang hangne" ong u Myntri Rangbah barim ka jylla uba la ai mynsiem shuh shuh ia utei u samla, uba pyllait ia ki kot kiba u la thoh ha ka sien kaba ar.
“Kane ka dei ka sien kaba ar ba une u samla u la pyllait kot" bynrap shuh shuh u Dr.Don uba la iathuh ba haba u la kylli kumno tang hapdeng ka shi snem u la lah ban pyllait kot ha ka sien kaba ar ha kaba u Moon u la ong ba kaba nyngkong kam pat da biang bha hynrei kane pat kaba dang pyllait mynta ka kham biang ban ia kaba mynshuwa.
“Dei na kata ka daw nga ai mynsiem ia une  samla namar ka jingtrei shitom bad ka jinglong shlur jong u" pynkut u Dr.Don.
Shuwa ban pyllait ia katei ka kot hikai tem la ioh ki jingrwai bad ki sur jingtem na ki khynnah kiba shah hikai ha utei u samla ha ka kam tem kam put bad la ioh ruh ki jingkren na u Pastor Hamlet ka FGF, Professor.
Duncan uba long u nongtem ha ki por barim bad ki jingduwai pynkyntang ia katei ka kot shuwa ban yn die paidbah.
Haba ai jingkren kum u Nongthoh u Bah Moonlight u la ai khublei kyrpang ia u kpa jong u bad ki bahaing hasem kiba la ai mynsiem bad iarap ia u naduh ba u dangrit khamtam eh namarba ka kmie jong u ka la iap naduh ba u dang khynnah eh karta.
U la pynbna ruh ba katei kaba kot hikai tem ia ki samla ba sngewtynnad ban kaitar bad kaba la pyllait mynta ka sngi da u MLA ka Shella yn die paidbah ha ka dor T.200 tyngka.
Dur: U Dr.Donkupar Roy uba dang plie paidbah ia ka kot The Ultimate Guide Book: RupangDur: U Bah Moonlight Tymthai u nongthoh jong ka kot The Ultimate Guide Book: Rupang.
Nongpoh, 11 Naitung:Ka jingthut treikam jong ka SBI ha Nongpoh Branch, ka la pynlong ia ki ar tylli ki seng  bhalang na Ri-Bhoi ban tuklar bad thad madan syndon ia kane ka kam, namar ka la ktah jur eh ia ki paidbah kiba wan ban sei ne thep pisa hapoh katei ka Bank.
Ki ar tylli ki seng bhalang ba kynthup ia ka Confederation of Ri-Bhoi People (CoRP) bad ka KSU, Nongpoh Circle ki la pynpaw ia ka jingsngewkhia kaba jur, namar ka jingthut ka network ha katei ka Bank, kaba la wanrah jingeh ia ki paidbah ban sei ne thep pisa.
U Bah David M Kharnaior, General Secretary ka CoRP bad u Samla Lambok Rymbai, President ka KSU Nongpoh Circle, ki la pyntikna ruh ba ka jingdkoh treikam katei ka Bank ka long kaba shisha, namar ka jingthut ka network kat haduh ba ki paidbah kim lah ban sei ne thep pisa.
Kane ka jingthut ka la pynlong ia ki paidbah ban mad jingeh, khamtam kito kiba sah sha jngai bad kham kyndong na ka sor Nongpoh, ki shem shitom shibun ban wan donkam ha kane ka Bank, khamtam ba tang na kawei ka kam, ki hap ban wan lai ne saw sien ha ka shi taiew kaba la ktah ruh ia ka ioh ka kot bad ka kamai kajih jong ki.
Ha kaba iadei bad kane, ki la leit kynduh ia u Branch Manager katei ka Bank, namar katei ka kam bad utei u Branch Manager u la ong ba tang namar ka jingbym don ka link ba biang, ka la pynlong ia ki paidbah ban ym ioh sei ne thep pisa, kaba ka BSNL kam lah ban pynbiang ia ka network ha katei ka Bank.
Kawei pat ka jingeh ka long ba ym don nongtrei ba tikna ban update ia ki pass book ha katei ka Bank, kaba la wanrah jingeh ia ki paidbah bad ka jingduna ruh ha ka liang ki Counter kaba don tang 2 tylli, kaba long ka jingeh ia kiba bun.
Kumta kitei ki seng bhalang ki la dawa na utei u Branch Manager katei ka Bank ba un shimkhia halor kane ban iakren mardor bad ki bor ba halor, khnang ba kine ki jingeh jong ki paidbah yn lah noh ban weng ha kine ki khyndiat sngi, ki la ong.
Nongpoh, 11 Naitung:Ar tylli ki seng bhalang na Ri-Bhoi ba kynthup ia ka KSU bad FKJGP, North Khasi Hills District ki la ai ia ka jingkyrshan kaba pura ia ka RBYF halor ka jingkhot pakhang surok miet ha Ri-Bhoi District, ha ki ar tylli ki miet, kata ka ban sdang naduh mynta ka miet bad kan long biang lashai ka miet 12 tarik, katkum ka por ba la buh.
Ki Nongthoh khubor ka District, haba la ioh iakren bad ki nongialam kitei ki seng bhalang ba kynthup ia u Bah E.G Kharbani, President ka FKJGP bad u Samla F.Kharkamni, President ka KSU, mynta ka sngi, ki la ong, ba ka daw kaba la pynlong ia ka seng ban kyrshan ia ka RBYF, ka dei halor ka nongrim ba ka sorkar bad ka tnad MUDA ki la khñiot beiñ palat ia ki paradoh parasnam kat haduh ba la pynbor ia ka  RBYF ban shim ia kane ka sienjam ban pynlong syndon da ka pakhang surok miet, na ka bynta ban pynurlong ia ka jingdawa ban thung kam biang ia ki ar ngut ki Longkmie ba la shah beh kam, kiba dei ki trai muluk na katei ka jaka.
Ki la ong ruh ba ki pynpaw ia ka jingpyrshah ia ka sorkar halor kane ka jingbeh kam kat haduh ba kan da ktah ia ka kamai kajih bad ka ioh kam ioh jam ha kaba kum ka sorkar bunsien ka don jingthmu ban pynioh kam ia ki briew, pynban hangne ha Ri-Bhoi District, ka sorkar ka khñiot beiñ da kaba beh syndon na ka kam ba ki trei, kaba la ktah ia ka kamai jakpoh jong ki bad ia ka ïing ka sem jong ki baroh kawei.
Ka la bha eh ia ka sorkar ba kan weng noh ia ka MUDA na Byrnihat, lada kam lah ban thung kam biang ia kitei ki ar ngut ki Longkmie ba la shah beh kam, ki la kynthoh shuh shuh, namar kam don jingmyntoi ban buh ia katei ka tnat treikam jong ka, lada ki paidbah na kane ka thaiñ ki duh pynban ban trei bad kaba long ka jingiohnong jong kiwei pat kiba nabar shnong, katba ki nongshong shnong ki shu long tang ki briew kiba khlem kam khlem jam.
Ka jingpynbor jong ka sorkar ia ka RBYF ban khot syndon da ka pakhang surok ka la long ka daw ban iakren, namar kham mynshuwa ka RBYF ka la iakren bad ka sorkar da ka lynti kaba jai jai, ha kaba la don ryngkat ruh ki bor ka tnat MUDA, pynban namar ka jingmynthi jong ka sorkar ban pynurlong ia ka jingdawa jong ka RBYF, ka la pynlong ia kane ka seng ban khot syndon da ka jingiakhih ban pakhang surok miet, kaba long pat ka jingeh ia ki paidbah ha ka leit ka wan jong ki, ki la ong.
Ngi ruh ngim banse ban kyrshan ia kane ka jingthmu ka RBYF, namar ka la iaid da ka lynti kaba bha eh, na ka bynta ki nongshong shnong ka thaiñ, hynrei ngi pynrem ia ka sorkar kaba la leh mynthi halor kane ka kam.
Lada ka sorkar kam sngap halor kane ka jingiakhih, na ka liang jong ki ruh kim banse ban kyrshan haduh bakut ia ki jingiakhih, kiba yn sa pyrkhat pat hadien, ki la ong.
Shillong, 11 Naitung:U MLA ka Sohra u Bah Titossstar Well Chyne u laong ba u long kum u MLA kum ka kali 108 (EMRI) kaba tang shu phun lapoi beit khlem da don kam iakynduh.
“Kumba ong ki paidbah nga long kum kum u MLA 108 namar tang shu phunla poi beit", la ong u Bah Titos.
Ia kane u Bah Titos u la kren ha ka jingialang  haka sngi ba u pynkupburom ia ki khynnah kiba pas bha ha ka exam matrik 2013 na ka skulVillage Dorbar Upper & Secondary School ha ka shnong Swer Sohra.
Ha katei ka jingialang pynkup burom u Bah Titos u la iaroh ruh bakane ka skul ka la paw bha ha ka liang ka pule puthi bad u la ong bawat ki khynnah kiba kham jngai kum na ka thain Laitryngew, Sohrarimbad na ka thain Khatarshnong ki iapoi ban wan pule ha kane ka skul.
“Mynshwa ha ka por jong ngi pas tang ha ka Third division la ia khawaiha iing hynrei ha ka juk mynta la eh bha ban poi ha First Division",la ong u MLA ka Sohra.
U la ong ruh ba ki kmie ki kpa kim dei ban ai lad ba ka jingduk kankhang lad khang lynti ia ki khun ba kin pule bad kumjuh ia ki khynnahba kim dei ban niewbein ia la ki jong ki kmie ki kpa wat lada ki khamnang ha ka jingnang jingstad hynrei ki dei ban burom ia ki ba khamhalor ia ki.
Ia kine ki khynnah baroh khoit la pynkup burom da ka ManagingCommittee jong katei ka skul ha ka baroh ki khynnah ki ialeh ia kaexam ki don 26 ngut, 8 ngut ki poi ha kakyrdan kaba nyngkong, 1 ha kakyrdan balai bad 17 ngut ha ka kyrdan ba ar.
Shillong, 11 Naitung:Ka sor Williamnagar ka la sma sohphan na ka jingpynlong ia ka iewbah pyni nam ia ki sohphan jong ka East Garo hills district kaba long ha kane ka sngi Palei.
Ia kane ka iew pyni nam ia u sohphan la pynlong hapoh ka jingkyrshan lyngba ka Meghalaya Integrated Basin Development & Livelihood Promotion Programme ryngkat ka jingiatreilang bad ki bor synshar ka district.
Ka Myntri sorkar ka Deborah Marak ka la long kum ka kongsan ha kane ka sngi, ka la pynpaw ia ka jingbynniaw ia ka jingbym don ki tiar saian ban pynneh ia ki sohphan ha kane ka jylla khamtam ha katei ka thain.
Ka la pynpaw pat ia ka jingkyrmen ba kane ka iew pyni nam ia ki sohphan kan ai jinghikai ia ki paidbah khamtam ia ki nongrep ban pynlong kum uwei na ki mar rep ban kamai spah ha ka jingtrei jongki.
Ka la kyntu ia ki paidbah ban shim khia ia kum ia kane ka jingpynlong ia kane ka tamasa khnang ba kan ym long tang ka jingiapyni nam hynrei kan long ruh ka jingmyntoi bah ia ki paidbah bad ki nongrep jong ka jylla.
U deputy commissioner ka East Garo hills u  VK Mantri ruh uba don bynta ha kane, u la ong ba ka thain Garo hills ka dei kaba la kyrkhu da ki spah mariang hynrei ki briew ki im ha ka jingduk.
U la ong ba kumba 80 percent u sohphan ha ka thain Garo hills la shu pynsep ei halor dieng namar bym don jingtip ban pyniaid iew.
U la ong ruh ba ka thain Garo hills ka la don ki lad kiba biang ban ioh world record  namar ka jingdon jong ki sophan kiba heh bad kiba bang.
Shillong,11 Naitung:Ka All Primary Teacher Association lyngba ki 41 ngut ki dkhot ka TJMCC hapoh ka jingialam u General Secretary Bah F.C Shullai ha ka 6 tarik mynta u bnai ka la hiar sha Kolkata ban leit ia kynduh ia ki Khasi Jaintia kiba don ha katei ka jaka ha Bishop College, ha kaba ka noh synniang ruh T.15 hajar tyngka sha ka khasi Jaintia Christian Fellowship, Kolkata.
Ka APSTA ka la leit sha  Kolkata ban leit jngoh ia ka jaka ba la tep ia u Thomas Jone I u Missionary uba la tip kum u kpa ka thoh bad pule Khasi bad kumjuh ruh kum ka jingrakhe ia ka jingdap 171 snem ka jingsdang jong ki skul Primary ha kane ka jylla jong ngi.
Ka seng ki nonghikai skul ka la leit ban bh syntiew ha Scotish Burial Karaya Road, Park Street Cemetry Kolkata ka jaka ba la tep ia u Thomas Jone bad ka la pynlong ruh ki jingduwai ba kyrpang ha katei ka jaka.
Ka seng lyngba kane ka kyrwoh ka la ai khublei ruh ia I Bah H.M Shangpliang bad ki nongtrei jong ka Meghalaya House kiba la iarap ban ai jaka sah kaba biang ia baroh ki dkhot kiba la ia leit lang, ka la ai khublei ruh ia ki dkhot jong ka KJCF, Kolkata.
Katei ka seng ki nonghikai ha une u bnai ba la dep ka la noh synniang ruh  sha ka jaka Ri khunswet ka Girls Home kaba don ha Jaiaw.
Ki dkhot ka APSTA kiba ia shon durlang ha u mot jingtep jong u Thomas Jone I.Shillong, 11 Naitung:U Myntri Rangbah barim uba long mynta u nongialam liangpyrshah u Dr.Donkupar Roy  ha kane ka sngi Palei u la maham ia ka sorkar ba la ialam da ka Congress ha kane ka jylla ba kam lah ban shu leh donbor ia ka jaka jong ki paidbah tang namar ba ka la kwah eh ban thaw ia ka Sor Shillong kaba thymmai.
Haba kren hynne sha ki nongthoh khubor, u Dr Don uba long u president ka United Democratic Party  (UDP) u la ong “ngi sngewthuh ba ka sorkar ka donkam ia ka jaka ban thaw ia ka sor thymmai hynrei kam dei ban shu leh donbor ia ki paidbah tang ban ioh ia ka jaka".
U Dr Don u la ong ba shwa ba ka sorkar kan shim jaka, ka bha ba kan iasyllok ba kan iakren bad ki paidbah ban poi sha ka jingiasngewthuh jingmut.
“ka sorkar ka dei ban shim ia ka jingmynjur jong ka sorkar, ki riew rangbah, ki Hima ba shwa ba kan leh ia kano kano ka kam.
U sngew ba ka sorkar ka dei ban sngap ia ka sur jong ki paidbah.
Ka jingthmu shim jaka ka soekar ban thaw ia ka sor thymmai ka la wanrah ia ka jingkynrum kynram namar ba ki paidbah katei ka thain ki la pyrshah halor ka nongrim ba ka la shu leh da ka bor ban shim ia ka jaka jongki.
Wat ki seng bhalang ki la kob ia ka Kong Ampareen ban iatainia ban iashai da kano ka rukom ba ka sorkar ka la iaid ban shim ia katei ka jaka ban thaw ia ka sor thymmai.
Ki sengbhalang kum ka KSU, FKJGP, CSWO bad ka KWAADA ki la kop ia ka Kong Ampareen lem bad ki ophisar jongka ban iashai halor ka rukom thmu jong ka sorkar ban shim jaka ha ka thain Mawpdang.
ShillongShillong,11 Naitung:Ki sengbhalang ba kynthup ia ka KSU, FKJGP, CSWO, KWADA, HNYF, TUR bad kiwei pat ki la kop ia ka Myntri ka tnad kam pynroi sor ka kong Ampareen Lyngdoh ban iatai nia  hakhmat ki paidbah halor ka phang  New Shillong Township  bad ki la kyrpad ruh ia ka ban pynbeit ia ka por bad ka jaka kat kaba ka sngewbit.
Ki sengbhalang kiba la kynnoh ba ka kong Ampareen ka la shah pynsngewthuh bakla ha kaba ia dei bad katei ka jaka ba la shu thmu ban leh ju bor hynrei watla katta ruh ka dang pyrshang ban pyndep ia katei ka jingthmu jong ka.
“Ngin iai bteng ia ka jingpyrshah jong ngi ia katei ka jingthmu ban tei ia ka New Shillong kaba long pyrshah ia ka mon jong u paidbah" ong ka kyrwoh na ki Sengbhalang.
Ki sengbhalang ki la  kynnoh ruh ba katei ka jingthmu jong ka sorkar jylla bad ka Myntri kam pynroi sor ka dei ka jingpynkhein ia a ain bad ki kyndon jong ka Riti synshar ha ka kyrteng jong ka roi ka par.
Ki la ong ruh ba dei na kata ka daw ba ki sa khot ia ka bad ki ophisar jong ka tnad ba ka dei peit ban ia shim bynta  ha ka jingia tainia kaba yn pyni paidbah khang ba ki paidbah kin sngewthuh bad in ioh  jingshai ha kaba ia dei bad ka New Shillong.
“ Lada ka sorkar ka long kaba khuid bad kaba trei na ka bynta u paidbah kin ym kyntait ia kane ka jingiakop ia tainia ka ban tbeh jingshai sha u paidbah.
Shillong,14 Naitung:U General Secretary  ka Ri-Bhoi Youth Federa tion(RBYF) RBYF Nong poh unit u Bah Yougesh Nongrum, uba la shah kem ha kine ki sngi, namar ka jingkynnoh ba u donkti ha ka ban kawang petrol bomb bad kawang maw ia ki kali ba iaid ha surok ha ka por ba ka RBYF, ka la pynlong ia ka jingpakhang surok miet kaba ar sngi lynter  u la hap ban shah tohkit sa 10 sngi ha kti ki pulit hadien ba u Additional District Magistrate(ADM) u la aibor mynhynnin ka sngi.
U SP ka Ri-Bhoi u CVS Reddy u la iathuh ba u Bah Nongrum uba la shah kem na Umdihar, ha kaba u la kam ba u dei u dkhot jong ka Village Defence party (VDP)  bad ki pulit ki la kem ia u katba u dang pyrshang ban tem ia ki runar kiba pyrshang ban lehkulmar ha kato ka sngi.
U Reddy u la ong ba bun bah ki dkhot ka RBYF ki la phet rieh lut namar ka jingtieng ioh shah kem ha ki pulit, hynrei ka khubor na ki pulit ka la iathuh ba ki pulit kin ym shongthait hynrei kin wad haduh ban da lap ia ki runar kiba donkti ha katei ka sngi bad ban thwet ia ki dkhot jong ka seng ruh kumjuh kiba leh be-ain ha katei ka sngi.
La ioh jingtip ruh ba ka jamin ba ki 18 ngut ki dkhot ka seng ki la ioh ha ka por ba ki la leit ban thom bor ia ka ophis jong ka MUDA la weng noh namar ka jingbym lah jong ki ban leit hajir hakhmat u Investigating ophisar, kat kum ka por ba la buh.
Shillong, 11 Naitung:U Tirot Sing Syiem u dei u khlawait jong ka jaidbynriew Khasi hynrei ki kam ba ka sorkar ka leh ia une u riewkhraw kampat ler eiei.
U Dr Sylvanus Lamare uwei na ki nongthoh khasi uba u dei ruh uPrincipal jong ka St Edmunds College, u la ong ba tang ka jingrakhe iaka sngi jingiap jong u Tirot Sing kam pat biang ia ka sorkar jylla banburom ia une u riew khraw.
“Ka jingburom ka sorkar jylla ia u Tirot Sing tang da kaba ai shutikam pat biang", la ong u Dr Sylnanus.
U Dr Sylvanus uwei na ki nongthoh kot Khasi u la ong ba kajingpyndonburom ia une u khla wait ka donkam ban long kaba khamshongkhia bad kaba donkam burom.
Lada u  mot dur jong u Netaji u ieng hapoh ka phyllaw jong StateCentral balei ka sorkar kam lah ban pynieng lem ia u dur mot jong uTirot Sing.
Na ka liang u Dr Lamare u la iathuh ba kham mynshwa u la ai jingmutia ka sorkar ban shna noh ia u mot u Tirot Sing ha jan Nan Polok hyreika sorkar kam shem la pdiang ia ka jingong jong u namar haduh mynta ymshem la lah ban iohi ia u mot ban sah jingkymmaw jong utei uriewkhraw.
Katkum ka jingsngew jong u Dr Lamare ki kam ba ka sorkar kala leh naka bynta une u riewkhraw kam pat biang satia.
“Peit nuksa tang ia ka Assam ka jylla kaba iajan bad ngi ia kiriewshlur ki ju tei da u mot dur bad ki da pynitynnad bha ia ki jakakhnang ba kan long ka jingsah jingkynmaw ia ki", la ong u Principal kaSt Edmunds.
Ha kajuh ka por,  u la pynpaw ia ka jingbynniaw ia ka jinglong kajaitbynriew namar ba ha kane ka juk mynta ym don Tirot Sing shuh kummynshwa.
Lah ban pynkynmaw ba ka sorkar ka la ju rakhe ha ka 17 tarik Naitungman u snem ia ka sngi iap jong u Tirot Sing.
Haduh mynta dei tang ki sengbhalang kum ka KSU kaba pynieng ia u durjong u Tirot Sing.
Hynrei kiwei ki shu tei nam da u mot khlem ka dur.
Shillong,14Naitung:U Deputy Commissioner ka West Garo Hills u la pyntip ba ka  All Assam Minority Students’ Union (AAMSU) ka la weng noh ia ka jingpa khang surok jong ka ban iaid sha Garo kaba la pynshitom ia katei ka thain ban ioh ia ki marbam mardih bad kiwei pat ki jingmyntoi ba ka ju ioh lyngba ki surok ba pyniasoh bad ka Assam.
Ia katei ka jingweng noh ia ka jingpakhang surok la pyntip sha u DC Ka WGH U  Pravin Bakshi  da u President  Organizing Committee na  Mankachar , uba la pyntip ruh ba ka seng ka la weng ia katei ka pakhang hadien ba ka la iohi ba ka sorkar Meghalaya bad ki bor pyniaid District ki la shah shkor bad pdiang ia kaei kaba la mih na ka jingialang kaba la long ha  Hatsingimari  ha ka sngi thohdieng.
SHILLONG, Naitung 11: Ka sorkar jylla ka la ong ba ka longing kaba rit (don khyndiat ngut) ka long kaba kmen bad kaba suk.
Na ka bynta ban saphriang ia kane ka jingthmu, ka sorkar ka la rakhe ar taiew kynthih ban sdang naduh hynne ka sngi haduh ka 24 tarik Naitung.
U myntri ka tnad ka koit ka khiah ka jylla u Bah AL Hek haba kren ha kane ka sngi, u la ong ba ban pynlong ia ka ri kaba duna ka jingkharoi briew, donkam kyrkieh ban shim ia ki lad ki lynti ban pynduna ia ka jingbun briew.
Ia kane ka prokram la pynlong da ka tnad ka koit ka khiah ka Meghalaya.
Ha kane ka jingialang, u Bah Hek  u la ong ba ka sngi jong ki paidbah ha ka pyrthei ne ka World Population Day la rakhe naduh u snem 1989 ha ka 11 tarik Naitung da ka jingthmu ban pynlong ia ki paidbah ban sngewthuh ia ka jingdonkam ka longing kaba rit kan long ka longing kaba kmen bad kaba suk.
U la ong ba katkum ka khanasumari 2011, ka jylla Meghalaya ka don haduh 29,64,007 ngut ki nongshong shnong kaba kiew haduh 27.82% naduh u snem 2001 bad ka dei kaba heh tam ha ka ri.
Mawkyrwat,14Naitung:Ka South West Khasi Hills District ka la pynkhreh ban rakhe ia ka sngi kha jong ka District ha kaba u MLA jong ka Mawkyrwat u ba long ruh u Deputy Chief Minister uba dei peit ia ka soil and Water Conservation u Bah RowellLyngdoh ryngkat bad u MLA  u M.M Danggo ki la leit ban ia kynduh ia ki bor pyniaid District ha ka sngi thohdieng ban saindur ia ki prokram ba ia dei bad ka sngi rakhe sngi kha ka District.
Kitei ki ar ngut ki nongmihkhmat jong ka SWKH ki la leit ban ia kynduh ia u Deputy Commissioner Bah A.Mawlong ha ryngkat ka jingiadonlang u Bah E.K Raswai MDC , ki bor pyniaid District ki la ia shong pyrkhat ban pynphuh pynphieng ia katei ka sngi ha ki rukom kiba itynnad.
Hadien ba ki la iashong pyrkhat ki la la rai ban khot ia u Myntri Rangbah ka jylla u Dr.Mukul Sangma ban long u kongsan ha ka sngi rakhe ia ka sngi ioh District ka Mawkyrwat, ki Myntri Sorkar bad kiwei pat kiba kynthup naduh ki Syiem, Myntri bad ki nongialam niam.
Ha katei ka sngi la pynkhreh ruh shibun ki jingpynbyrngia kiba kynthup ia ki sur tem bad ki jingialehkai sport.
Shillong, 14 Naitung:Baroh 500 ngut ki khynnah skul na kylleng ki jaka jong ka ri India kin wan ban iashim bynta ha ka prokram kaba lai sngi, ka Environmental Awareness in Schools (PEAS) ban long ha NEHU multipurpose centre naduh ka 15 tarik Naitung.
Ka PEAS kaba dei ka jingpran lynti jong u Chancellor ka William Carey University Dr Ken Gnanakan ka la pynbeit ban pynlong ia kane ka prokram ha ka sien ba nyngkong ha ka thain shatei lammihgngi ka India da ka jingthmu ban pynkhih bad ban ktik  ia ka jingmut jong ki khynnah ban iada ia ka mariang.
Ha kane ka pro kram, yn don ki jingiapyni bad iakren kum ka PEAS club ha ki skul, ka workshop ia ki nonghikai, ki jingiakop ia ki khynnah, ka seminar, rally bad ka national conference.
Ka conference ha u 2011 la pynlong ha nongbah Mumbai, Bangalore, Hyderabad bad ha  Chennai.
“Ngi ha ka university la don ka jingmut jingmut ba ki khynnah ki dei ki nongrah ia ka khubor jong ka mariang" la ong u  Dr Gnanakan haba kren sha ki nongthoh khubor ha kane ka sngi Saitjain ha Shillong.
U la ong ba ka long kaba donkam ba ki khynnah kin tip ia ka jingiadei bad ka mariang namar ba ka jingtip shaphang ka mariang dei ban sdang naduh na skul ban pynrung ha ka jingmut jingpyrkhat jong ki khynnah.
“Ngi la kut jingmut ban pynkhreh ia ki khynnah ban long ki shipai jong ka mariang ha ki jingim ban sa wan jongki" la ong u Chancellor ka William Carey.
“Kumba 100,000 ngut ki khynnah pule na ki 1,000 tylli ki skul ha India ki don ha ki kam bapher bapher ba iadei ban pynneh ban ai jingtip shaphag ka jingdonkam ban pynneh ban iada ia ka mariang" la ong u Chancellor uba la iathuh ba ia kane ka PEAS la pyntreikam naduh 15 snem mynshwa.
Shillong,14 Naitung:Yn rakhe ia ka sngi iap ba 178 u Tirot Sing Syiem, u khlawait ba iakhun na ka bynta ban pynioh jinglaitluid ha ka 17 tarik mynta u bnai ha madan ialehkai jong ka Nongkhlaw.
Katkum ka kyrwoh na u Bah S.L Mawblei bad u Bah K.Dkhar, Chairman bad Secretary jong ka Komiti jingrakhe lyngkhuh sngi iap u Tirot Sing ha kaba yn wan ban iashim bynta da ki Myntri bad ki Bakhraw jong ka Hima Nongkhlaw, ki Sordar bad ki Rangbah Shnong bad kiwei pat ki riewkhmat jong ki Shnong bapher bapher kiba hap hapoh ka Hima Nongkhlaw, kin wan ia shim bynta ruh da ki nongialam niam bapher bapher kiba kynthup ruh ia ki Head Master bad Head Mistressjong ki skul bapher bapher, ki nongialam sengbhalang, ha kaba yn plie ia katei ka jingrakhe da u Chief Executive Member ka KHADC u Bah PN  Syiem, u Syiem ka hima Nongkhlaw Bah PM Syiemlieh bad u MLA jong katei ka thain u Bah Metbah Lyngdoh.
Yn pynphuh pynphieng ia katei ka jingrakhe da ki khynnah skul ki ban wan ban ia shim bynta ha ki jingialehkai bapher bapher , ar tylli ki jingialehkai phutbol phainal bad kiwei pat ki jingpyni na ki khynnah skul bad hadien kata yn ioh ia ki jingkren na u kongsan.
Nongpoh, 14 Naitung:Ka kam thung siej ka long kawei na ki kam ba wanrah jingmyntoi bha ha kine ki sngi, lada ki nongrep ki nang ban pyn donkam ia u.
U Siej u lah ban wanrah jingmyntoi kum ha ki kam thaiñ shylliah, ki lyntang thym mai ban siang ha ki ïing ki sem, ki jingsiang madan (carpet), ki jingsiang kum ki kynja lyntang ba eh, ki jingtyrsuh bniat, ki dieng jingpruid, ban shna ruh ia ki kot sada kiba la ju leh naduh kham mynshuwa.
Ki nong Japan bunsien ki shna ia ki tiar jingtem (musical instrument) ban shna kum ki kynja bom (drum) bad na kine ki jingshna jong ki, kine ki jingtem bom ki pynmih ia bunjait ki sur jong ki, kaba pynshongshit ia kito kiba kwah ban sngew.
Ka prokram ai jing hikai ba ar sngi lynter, ba la pynlong da ka Ri-Bhoi Area Welfare Association (RAWA), kaba la pynkut noh hynnin ka sngi Saitjaiñ, ia kaba la pynlong ha RAWA complex, Umsning Patarim, kaba don ruh ia ka skul Sati Raja Memorial School.
Ha kitei ki ar sngi, la wan ban hikai thung siej katkum kane ka juk mynta da u SK Sharma, Consultant, bad u P.K Mandal, Asstt Manager, jong ka Cane & Bamboo Technology Centre (CBTC), Byrnihat, kaba hap ha Assam.
Ym tang ba une u jingthung u ai jingmyntoi ha ki kam khaïi pateng, hynrei lyngba kane ka jinghikai, la tip ruh ba lah ban shna bun kiei kiei kiba ai jingmyntoi ia ki paidbah, kiba naduh ki tiar ïing haduh ki tiar tem tiar put lah ban shna na ki siej, hynrei kiba ngi ngim ju tip.
Ha kane ka sngi Saitjaiñ, u SK Sharma, u la ioh ban hikai sa ban thung siej, kaba la leh practical ruh ha katei ka sngi, da kaba pom ia u tynrai siej bad sa thung ia u hadien ba la ai dawai ia u.
U la hikai ruh ba ki nongrep ki dei ban ieh shuwa ia u tynrai ba la thung kumba 25 sngi ei ei, khnangba u thied jong u siej un neh skhem ha ka khyndew bad un lah ruh ban mihlung khambha.
Nalor kine kiba la ioh training, ki la don ruh kiba la wan teng ban shah hikai ba kynthup ia u Samla Banpynshai Umbah, uba la leit ban shah hikai ha CBTC, Byrnihat, uba kum u nongshah hikai, u la ioh jingmyntoi shibun eh na ki jingmut jong kane ka rukom thung siej thymmai bad kaba don ia ka jingioh nong.
Ia ka jingialang ai jinghikai ha kane ka sngi la pyniaid da ka Samla Balakyntiew Umbah, Faculty Member ka RAWA, ha ryngkat ka jingdon lang kiwei pat ki dkhot ka RAWA, ki nongrep Kynthei bad Shynrang bad kiwei kiwei.
Shillong,14 Naitung:U Pa’iem Ken Syiem, U Syiem ka Raid Marwet u la kynnoh ba jingtih pathar ia ki khyn dew ha shi lynter ka sur surok kum ha Byrnihat bad kiwei pat ki jaka ri-Bhoi kiba hap ha ka Raid Marwet, ka long khlem ka jingtip jong u Syiem ha kaba u la ong ba la ai bor hi tang da ki Rangbah shnong jong ki Shnong kiba hap hangtei.
Haba ki nongthoh khubor ki la kylli hato ki kham donbor ki Rangbah shnong ban ia u Syiem ba ki lah ban leh kumta khlem ka jingtip u Syiem, u Paiem Ken u la ong ba ka Raid kan sa shong pyrkhat bad hadien kata lah ruh ban pynshitom bad ban weng shisyndon ia kitei ki Rangbah shnong kiba la ai bor kumta.
Shuh shuh haba kren sha ki nongthoh khubor u Bah Syiem ka Raid Marwet, hima Mylliem u la ong ba ki rangbah shnong kiba hap hapoh ka jingpeit jong ka Raid marsien Sanad ki la sngewheh bad kim khein snep shuh ia u Syiem bad ki leh la ka mon la jong.
U la kynnoh ruh ba dei namar ki jingleh ba stad kiba kum kitei ki Rangbah Shnong ki sa mih bun ki jingkulmar hapoh ka Raid kum  kato ka jing iakajia kam ai jaka ia ka Ratna Gogoi.
U la byrngem ruh ba ka Raid hadien ba la lap ia ka jingshisha kan kyndang bad weng noh shisyndon ia kiba kum kitei ki Rangbah shnong.
Lah ban pynkynmaw ba ha shilynter ka surok ha Ri-Bhoi khamtam ki Surok sha ki thain Byrnihat la iohi ba ki la shu saw lut ki khyndew namar ka jingtih pathar jong ki kompeni bapher bapher na ka bynta ki jingshna bapher bapher jong ki.
Shillong, 14 Naitung:Wat la saw hajar tylli ki taksi kamai bad ar spah tylli ki bos sorkar kiba kamai ha ka nongbah Shillong, hynrei ki paidbah kim pat biang satia nad ki paidbah ki hap ban ap slem ban leit sha kano kano ka jaka.
Hynrei kaba sngewsih ka long ba ki kamai bad set noh tang shu sep ka sngi nalor duna kiba iaid ha ka sngi u Blei.
Ka tnad Urban Affairs ha kawei ka liang ka la pyrshang mynta ban pan shuh shuh ki bos bad ki taksi na ka sorkar pdeng ban pyniaid ha kane ka nongbah bad sha kiwei ki jaka na ka skhim JNNURM.Ia mynta, la don 134 tylli ki bos bad 127 tylli ki taksi kiba iaid ha ka nongbah kiba la ai ka sorkar pdeng na ka 13th Finance Commission.
Ka myntri kam sor ka jylla ka Kong Ampareen Lyngdoh dang shen ka la iathuh ba ka jingtyrwa la phah sha ka sorkar pdeng na ka projek JNNURM ban ai shuh ki kali ban pyniaid ha kane ka nongbah bad sha kiwei ki jaka.
Ha ka jingialang kaba long ha nongbah New Delhi, ka sorkar pdeng ka la pynthikna ia ka sorkar jylla ba kan ai jingiarap shuh shuh ban pyniaid ia ki bos ha ki sor ha kane ka jylla.
Ka la paw shai ba ki bos bad ki taksi ki shakri shisha ia ki paidbah nongleit nongwan kiba la duh jingshaniah kham mynshwa ha ki taksi kamai shimet, hynrei watla katta don ki jaka bym pat shah ban pyniaid ia ki bos bad ki taksi sorkar.
Ka Kong Ampareen ka la ong ba la don ka jingdawa na ki paidbah ba ki bos bad taksi kiba la ai ka sorkar kin ai lem ia ka jingshakri shabar ka sor Shillong ruh.
Ka sorkar jylla ka la thmu ruh ban pynbun shuh shuh ia ki bos ha ki jaka treikam jong ki district kum ha Jowai, Tura, Williamnagar bad ha kiwei ki nongbah.
Ki kali sorkar la pyntreikam da ka tnad Meghalaya Urban Development Authority lem bad ki self help group (SHG) bapher bapher.
Nyngkong ia ki bos la pyniaid da ka tnad Meghalaya Transport Corporation hynrei la knieh biang noh da ka tnad Urban Affairs hadien ba ka MTC kam lah ban pyniaid ha ka rukom kaba dei bad kane ka la jia tang ha ka shi snem.
Jowai, 14 Naitung:Ka lehniam Beh deinkhlam 2013, ka la kut noh hynnin ka sngi, ha kaba u lamphang dorbar jong ka Goa, U Rajendra Arlekar, ula wan khnang ban sakhi ia katei ka lehniam Behdeinkhlam ba shisien shisnem ha Jowai.
Ha ka jingrakhe kaba shongshit bha, la wan rah 11tylli ki rot na ki Kmairaij ne ki dong bapher bapher sha Aitnar, kaba dei ka jaka lehniam pynkut jong ka Behdeinkhlam, ha kaba la thoh ia ki jingthoh bapher bapher kiba kut jingmut shibun, kum ka jingpynrem ia ka jingshah ban bein ki kynthei khynnah, kaba wan rah da ka dong Chiliangraij, ka jingpynsniew ia ka mariang, lyngba ki kar khana dewbilat, kaba la wan rah da ka Dong Lad Nartiang Ladthalaboh, ka jingpang AIDS bad ka jingsniew u droks kaba la wan rah da ka Dong Umshangiar bad kiwei kiwei.
Ha ka Lawakor, ka jingialehkai bol dieng, kaba dei ka bynta ba khadduh ka lehniam Behdeinkhlam, la jop da ka kynhun U Langdoh, kaba ialeh pyrshah ia ka kynhun U Sangot, ha kaba la ngeit ba U Khaw, un kham bha ha kane ka snem, sha ki bynta jong ka Pynthor Wah.
Kiwei kiba don lang ha katei ka jingpynkut ia ka lehniam Behdeinkhlam, ki long  Ka kong Amparin Lyngdoh MLA, u ma Sniawbhalang Dkhar MLA, Ngaitlang Dhar MLA, ka kong  Matsiewdor War Director Art & Culture, Ma PS Dkhar DC West Jaintia ryngkat u Ma HG Lyngdoh SP West Jaintia Hills.
Nongpoh, 14 Naitung:Ban lait na ka shong kurim khynnah bad na ki jingma na ka jingpang AIDS, ka Seng Kynthei Lumnongrim, Umsning, Ri-Bhoi District, ka la pynlong ia ka prokram ai jinghikai ba shisngi hynnin ka Sngi Saitjaiñ, ha iing dorbar jong ka shnong, ia ki Samla shynrang bad kynthei bad ia ki Long kmie ne ka “Awareness Program for Youths & Women".
Bun ki Samla ki la ioh jingmyntoi na kane ka jinghikai, kaba la wan ban hikai da ki ar ngut ki briew kiba la jied kum ki Resource Person, ba kynthup ia u Bah B Ranee, President bad Director ka RAWA bad ka Kong A Thangkhiew, Block Extension Educator, Umsning CHC.Kum ki nonghikai, u Bah Ranee, u la batai ia ka jingma na ka jingpang AIDS, khamtam ha kine ki sngi ka la long kawei na ki jingpang kaba wanrah ia ka jingma ha ka imlang sahlang, namar ka jingshongkha khlem akor bad ki kam leh awria ba bunjait shynrang bad kynthei.
Ka jingpang AIDS ka kham ktah bha ha ki khynnah rit kiba ha ki ‘rta bym pat kot ban shong kurim, la ong u Bah Ranee, namar u ñiangkulia u trei borbah bha ha kito ki khynnah khamtam eh ha ki kynthei.
Kiwei ki dak ba kane ka jingpang lah ban ioh, ki kynthup ruh ia ka jingai injek ha ka snieh doh, da kaba pyndonkam da ki thyrnia ba la dep pyndonkam, ki blade khi tmaiñ ba lah ban ngat ha ka jingmong ka sniehdoh bad kiwei kiwei.
Ka Kong Thangkhiew, ka la batai shaphang ka jingshongkha khynnah bad kumno ba lah ban kiar na ka.
Ki khynnah rit kiba shong kurim ha ka por ba kim pat dap ne kynjoh ia u snem ba dei hok ban ioh kurim, ki lah ban mad ia ki jingpang ba bunjait, namar ka bor met jong ki kam pat shah satia ban kit bad kumta kham bun na ki, ki ioh ia ka jingpang duna snam ne ka Aneamia, ka la ong.
Kawei pat ka jingpang ka dei ka jingpang synjor ka pla khun, namar ka khynnah ka lah ban kha ha ka por ba ym pat dap pura bnai ne 9 bnai (pre term labour) bad I khyllung I lah ban duna thew, namar bunsien hi, ki khyllung kiba kha dap bnai ki dei ban tam ia ka 2 kilo shiteng, hynrei haba ki khynnah rit ki kha khun, bunsien la ju shem ba ki khyllung ba ki kha ki duna bha ia ka kilo, kaba ki don tang kumba 2 kilo ne 1 kilo tam, ka la bynrap.
Nangta ka khynnah rit ka ioh ruh ia kawei pat ka jingpang, ba ki khot ka eclampsia ne ka jingpang khie ring ha ka por ba ar met bad shuwa ban kha.
Kiwei ki jinghikai ki samla ki la ioh ha kane ka sngi, kum ha ka liang ka Koit ka Khiah bad ka Iohkam Iohjam bad kiwei kiwei de ki jingbatai.
La sakhi lang ha kane ka sngi da ka jingdon ryngkat u Bah Eddie G Kharbani, Rangbah Shnong, uba la ai ia ki jingkren lyngkot ha katei ka sngi bad ki nongialam ka Seng Kynthei Lumnongrim.
Shillong,14Naitung: Ar ngut ki lehnoh GNLA ki la mynsaw hadien ka jingther kaba jur bad ki pulit mynta ka sngi ha South Garo hills.
Kane ka jingiather markylliang hapdeng ka GNLA bad ki pulit ka la jia ha ka  Shnong Agreng ha kaba ki pulit pahara ki la shah ther nyngkong ha ki dkhot ka GNLA kiba la rieh lypa ia lade.
" Kane ka jingiather ka la neh kumba shikynta eiei ha kaba la ngeit ba ar ngut ki dkhot jong ka GNLA ki la mynsaw" ong u Davies Marak u heh pulit jong katei ka District.
Ki pulit ki dang pynlong ka jingiawad ban lap ia kitei kiba la mynsaw.
Ha katei ka jaka ba la mih ka jingiakhun ki pulit ki la ioh ban kurup lai tylli ki AK Riffle bad ki kuli,.22,.32 bad ka 9mm, uwei u bom grenade nalor ki 4 tylli ki AK Riffle.
Shillong, 14 Naitung:Ka Hynniewtrep National People Fedaration (NHPF), East Jaintia Hills, kala leit ban dawa mardor ha kane ka kynti na ka myntri kam poh iing,  jong ka sorkar Jylla, ka kong Roshan Warjri na ka bynta ban pynkynriah kam noh ia ki ar ngut ki ophisar Pulit kiba trei la bun snem hapoh katei ka District tang ha ka juh ka jaka.
Ha ka jingiadei bad kane ka jingdawa, ka seng hapoh ka jingialam jong u President ma Marshal Biam kala leit ban ia kynduh ia ka myntri kam poh iing, ka  kong Roshan Warjri ha kane ka 11 tarik mynta u bnai ha ka karma treikam jong ka, na ka bynta ban kyrpad ia ka ban pynkynriah noh ia kine ki ar ngut ki ophisar Pulit.
Kine ki ophisar Pulit kiba ka seng kala dawa pynkynriah kam ki long u ma Williys Muskor uba bat mynta kum u DSP jong ka East Jaintia Hills uba la ju long teng u SDPO naduh ka 2tarik Lber 2010.
Uwei pat u heh pulit u dei u ma Wanris Rymbai Incharge jong ka Anti Dacoity Camp Lumshnong, uba la shimti ia ka kam naduh ka 1tarik Naitung 2010.
Katkum ka jingujor na ka seng la ong ba kitei ki ophisar Pulit kila bat ia katei ka kam la 3 snem tam kaba long palat na ka por bala buh da ka sorkar ban trei tang hapoh 2 snem ha kano kano ka jaka ba ki trei.
Hynrei kitei ki ar ngut ki heh Pulit ki la dang neh ha katei ka juh ka jaka haduh mynta.
Kumta na ka liang ka seng ka kyntu jur ia katei ka Myntri ban leh ia kaba donkam khnang ba kitei ki ophisar kin nym lah ban iajuh iajan ne ka jingshahliang bad kino kino ki briew jong katei ka thain.
Halor kane ka jingdawa na ka liang ka seng kala ai por 15 sngi ia ka sorkar ban leh ia kaba donkam pyrshah ia kitei ki ophisar Pulit, lymda kumta ka seng kan sa shim ia ki lad ki lynti jingiakhih da kaba tyngeh bad ban pynbor ia ka sorkar ban pynkynriah kam ia kitei ki heh Pulit.
Ia kane ka juh ka jingdawa la leit ban aiti ruh sha u Director General of Police ba thymmai, ka sorkar jylla u Peter James Pyngrope Hanuman bad ha kajuh ka por ka seng ka la pynkynmaw ruh ia ka jingujor kaba kala dep ban ai naduh ka 30tarik Iaiong 2013 halor kane ka juh ka jingdawa.
Shillong, 15 Naitung:Ka High Court ka Meghalaya kam pdiang ia ka dorkhas jong ka CMJ Univesrity namar ba ka dang ap ia ka hukum na ka Supreme Court.
Ha ka jingshisha ka CMJ Foundation kham mynshwa ka la thep ia ka jingujor pyrshah ia ka rai jong u Lat ka jylla ban pynwai noh ia katei ka university hadien ba la kynnoh ba ka la iaid lait ia ki kyndon.
Katkum ka khubor  ba la ioh lum ha kane ka sngi Nyngkong, la iathuh ba namar ba ka CMJ Foundation ka la ujor kham mynshwa ha ka Supreme Court, kam long kaba dei ia ka High Court ba kan shu pdiang khlem da ioh ia ka hukum na ka Kashari kaba hakhlieh duh jong ka ri ka Supreme Court.
“Ka High Court ka hap ap ia ka hukum ban pynmih ka Supreme Court ha kaba iadei bad ka mukotduma jong ka CMJ University", la ong ka thymmei khubor.
Lah ban kdew ba u Lat barim ka jylla u Ranjit Shekhar Mooshahary u la ai jingmut sha ka sorkar jylla ba kan pynwai noh ia ka CMJ University hadien ba kam shym la pynbeit ia ki jingbakla ba ka la dei ban leh.
Hynrei haduh mynta, watla ki kha rit ki la ngat lut ha jar jong ki pulit hynrei u kha heh duh jong ka CMI University u Chanchellor u CM Jha um pat shah kem satia haduh kine ki sngi.
Kham mynshwa, nongiasaid ka CMJ University u la kam ba ka Meghalaya High Court   ka la pdiang ia ka dorkhas jong ka CMJ kaba thep ban iakhun pyrshah ia ka rai jong u Lat ban pynwai noh ia ka hynrei kham hadien na ka liang ka High Court, Meghalaya ka la pynshai ba kam long kaba shisha bad kam pat pdiang satia ia ka jingujor jong ka bor pyniaid katei ka university.
Shillong, 14 Naitung:U Chancellor ka William Carey University (WCU) u Dr Ken Gnana kan u la kubur ba ka jingjia ha CMJ University ka la pynpeit mat ia kiwei ki bor jong ka university ha kane ka jylla.
Katkum ka jing ong jong u, ki jingkynrum kynram ha ka jingtreikam jong ka CMJ University, kumba la thad madan u Lat barim ka jylla u RS Moo shahary, ka la long ka jingmaham ia kiwei kiwei university ha kane ka jylla.
“Kaei kaba la jia ha ka CMJ University ka dei ka jingma kaba dei ban kyndit thiah.
Kiwei ki university ki dei ban pynthikna ba kin ym iakynduh kum katei ka jingjia" la ong u Dr Gnanakan ha ki nongthoh khubor ha kane ka nongbah ha ka sngi Saitjain.
U la ong ba um kwah ban ong ei ei halor ki kam jong kiwei ki university ba pyniaid ki riew shimet.
U Chancellor ka WCU u la ong ba la donkam ban pynbha ia ka jingshna ia ki ain ha kaba iadei bad ki skulbah shimet ba kin bud katkum ki ain ba la pruid dak jong ka University Grants Commission (UGC).
“La don ki ain ha ka jylla kiba donkam ban pynbha ban lait na kano kano ka jingiatyngkhuh bad ki rukom pyniaid ne kyndon jong ka UGC" la ong u Dr Gnanakan.
“Ka university ka treikam katkum ki kyndon ka UGC," u la ong.
Dang shen, ka sorkar ka la thaw ia ka Regulatory Board (RB) katkum ka Meghalaya Private Universities (Regulation of Establishment and Maintenance of Standards) Act, 2012 ban pynthikna ba ki skulbah bym dei sorkar kin bat katkum ki kyndon ba la pruid dak ha ka liang ki tiar ki tar, ki jinghikai, ki jingwad bniah, ki eksamin nalor kwei de.
Haba iathuh ba ka don ka university ha Umsning, u la ong ba ha ki ar snem shiteng ban wan,yn tei ia ka campus ha Umsning ha Ri-Bhoi district.
“Ngi la thied ia ka jaka da ka ain kumba 8 akar ha Umsning ban buh ia ka WCU campus bad ka jinglut kan long T.5 klur" la ong u Prof Gnanakan.
Ka ACTS Groups of Institutions ka nongkyrshan ia ka WCU.Katei ka skulbah ban buh ha Umsning ka iajan bad ka Grace City,  kaba heh 500 akar.
U Prof Gnanakan u la iathuh ba ka skulbah ka la iateh bad ka Grace City  ban leh ia ki kam khaii  ne pyniaid iew kum ki jingbam, kiba iadei bad dohkha, bad kiwei kiwei ki kam ban sdang ha ki snem ban wan.
Ia ka William Carey la seng katkum ka William Carey University Act, 2005 bad ka treikam na iing wai pyrshah ka St Anthony’s College, Shillong.
Ka WCU ka ai jinghikai ha ka lain jingpule Developmental Management, Environmental Management, Sociology bad Education nalor ka PhD programme.
Shillong, 15 Naitung:Ka jingthmu ban kynriah ia ki nongpang na Reid Chest Hospital ban shna ia ka Shillong Medical College ka lah ban sdang ha ki ar snem ban wan.
Haba kren sha ki  nongthoh khubor hynne, u myntri ka koit ka khiah ka jylla u Bah AL Hek u la ong ba ka jingshna ia ka Reid Chest Hospital hospital ban buh pat ia ki nongpang kan long ha Umsawli ban kynriah.
“Ka jingtrei ban shna kynroh bad ka surok ki la iaid bad ngi la buh thong ban pyntreikam ia kane ka kam hapoh ar snem ban wan" la ong u Bah Hek.
U Myntri ka tnad ka koit ka khiah, u la ong ruh ba ia mynta, dang shna dur bad dang ia plan ban pynwan dur ia ka Shillong Medical College bad ka Hospital kaban ieng ha Jhalupara.
Watla ka sorkar jylla ka la buh thong ban pyntreikam ia ka hospital ha u Jymmang, 2017, hynrei imat kan long kaba eh ba kane ka kam kan urlong kumta ha katei ka por.
Ka sorkar jylla ka la iateh bad ka KPC Group na Kolkata ba kan buh ia kane ka jaka pule doctor ka Shillong Medical College katkum ka Public-Private-Partnership (PPP).
Ia ka Shillong Medical College la thmu ban buh ha Jhalupara ha ka jingiar kaba 23.8 akar bad kan ngiam 500 jingthiah bad kan ai ia ka jingshakri sha 200,000 ngut ki nongpang man u snem bad bynrap ba ka sorkar ka donkam haduh T.100 klur na ka kompeni na ka bynta kane ka kam.
Haba iadei bad ki nonghikai ba dei ka kam kaba jwat bha khamtam ha kane ka thain North East, u myntri u la ong ba ka sorkar jylla ka sngew skhem ba ki nonghikai ba tbit bad ba shemphang kin don ha kane ka kolej ryngkat ki jingdonkam ba katkum ba dei ban long.
Ka long ka jingshisha, ki nonghikai na kane ka ri, kim treh ban wan sha North East namar bun ki daw.
Ha kajuh ka por, u myntri u la ong ba ka sorkar ka iakren iasyllok bad ki doctor kiba leh ia ki jingpule na ka bhah ka sorkar jylla ban pynthikna ba kin wan phai biang ynda ki la dep pule.
“Mano mano ba leit pule na ka bhah sorkar, kin hap siew ia ka bai iateh kaba long T.25 lak lada kim treh ban wan phai ban shakri ia ka jylla", la ong u myntri.
Shillong, 14 Naitung:Ka jingwan mih jong u lamphang dorbar na Goa, ban long u kong san, ha ka sngi pynkut jong ka lehniam Behdein khlam, ha ka sngi Saitjain ba ladep, ka la pyn lyng  ngoh ia shibun ki riew pyrkhat bad wat ia ki pundit sain pyrthei ruh kumjuh.
Hynrei, U Ma OR Shallam, uba dei U President jong ka Sein Raij Jowai, u iathuh ha U Rupang, da kaba ong “U kwah ban wan peit ia ka Behdeinkhlam.
`U kwah hi ma u, u iohi lyngba ka internet.
’ U phah da ka email shanga" ong U Ma Shallam.
La iathuh da U Ma Shallam, ba ia ka jingkwah jong u lamphang dorbar Jylla na Goa, ka dei la 45sngi eiei bad halor katei ka Sein Raij, ka pyntip sha ki bor pyniaid jong ka dorbar jylla, ha kaba u wan sha ka Jylla, kum u nongshah khot sngewbha.
“Ka bha ba u wan, nga sngewhun shisha ia ka jingwan jongu, ba un pynkhraw nam ia ka Behdeinkhlam.
`Ha kawei ka sien, kin wan kham bun’.
U khot sngewbha ba ngin leit sha Goa, ha ka lehniam jongki" ong U Ma Shallam, ha kaba ula pynthikna ba kin sa leit ha u bnai Nailar mynta u snem.
Namar ba U MP jong ka Shillong Constituency, U Ma Vincent Pala, u khlem don ha katei ka lehniam Behdeinkhlam, kaba dei ruh ka jinglehniam kaba khadduh ha shwa ka elekshon, ka ban long ha U Iaiong 2013, U Rupang, ula kylli ia U President ka Sein Raij, ha kaba ula ong “Ha kine ki san snem, tang shisien ruh u khlem wan".
La bteng biang U Ma Shallam, ban iathuh ba hadien ba ula wan phai na America, ula phone sha u, ha kaba u iathuh ba  um ioh shuh ban wan, ba la phah kam ka seng Congress, ba kin leit sha Andhra lem bad kiwei ki MP.Hangta u ong biang “Nga ong ba un pan jingbit na ka President jongu, ba un wan ha ka 12tarik bad ban don lang ha ka 13tarik, hynrei, u ong ba um lah ban leh kumta".
La kren diaw da U Ma Shallam, da kaba ong “Nga sngewsih ba kum U MP jongngi … ki briew jongngi ki donhok".
La bteng biang da utei u rangbah ban ong “U khlem leh eiei hi iangi ruh, ba ngi donkam" bad ula batai ba ia u mawnongrim jong ka dukan jong ka Seij Raij, ula dep plie, hynrei haduh mynta, tang shi naia ruh u khlem ai, pynkut U Ma Shallam.
La iathuh ba la khot sngewbha ruh ia baroh ki MLA bad kumjuh ia ki 7ngut ki MLA jong ka Jaintia Hills.
Shillong, 14 Naitung:Ka jingiakhih ban ithuh ia ka ktien Khasi ha ka 8th Schedule ka riti synshar ka ri, ka sahkut haduh kine ki sngi namar ba u Member Parliament (MP) uba mihkhmat ia ka jaitbynriew.
U Dr Sylvanus Lama re u nongthoh kot khasi ba pawnam bad uba dei ruh u nongkitkam ka Khasi Authors Society (KAS), u la ong ba ka jingiakhun ban ithuh ia ka ktien Khasi kum ka ktien ba kongsan ha India, ka sahkut namar ba u MP ba mihkhmat ia ka Shillong Parliamentary Constituency, um pat ju kren ei ei ia kane ka mat hapoh parliament.
“Ngi iakhun ban ithuh ia ka ktien Khasi la kham slem bah naduh ki snem 80 eiei hynrei ka jingiakhih jong ngi, ka sahkut namar ba ka daw ba kongsan u MP um ju kren ia kane ka mat ha Parliament", la ong u Dr Sylvanus haba twad jingmut u Rupang.
U Dr Sylvanus uba long ruh mynta u Principal ka St Edumd College, u la ong ba  khnang ba ka kam kan iaid shakhmat, ka long kaba kongsan ba dei ban rah shwa ha parliament.
U la ong ba ha une u MP ba mynta u Bah Vincent H Pala ka KAS ka la dep ai jingthoh bad ki kot ki sla kiba donkam ba un leh ia kaba donkam ha kaba iadei ban rah ia kane ka mat ha parliament.
Hynrei sngewsih ba haduh mynta, ym ju kren shisien ruh ia kane ka mat hapoh Parliament.
“Ngi la dep ai ia ki kot ki sla haba ngi iakynduh ia u MP (bah Vincent H Pala).
Ngi la ai ruh ia ka power point presentation kumba la pan da u MP", la ong u Principal ka St Edmund’s College.
Ha kajuh u la ong ba ka jingkynnoh ba ka ktien Khasi ka dang duna ban ithuh ha Parliament, ka long kaba bakla.
U la kyntait ruh ba ka ktien Khasi ka don hapdeng ka jingma, hynrei u la ong ba ka long kaba sngewsih ba bun ki Khasi kim nang ban burom ia la ktien lajong.
“Ki sngew tynnad palat ban kren ia ktien jong kiwei.
Lada ki thied alomuri, shana budam, ki ktien dkhar kim treh kren Khasi", la ong u Dr Sylvanus bad kane ka jinglong kaba sngew phylla bad donkam ban pynkylla ia ka rukom pyrkhat kum ka jaitbynriew.
U la ong ba ka ktien Khasi ha ka thoh ka tar ruh ka la roi hynrei ka jingnang ban ieit ban kren ia la ktien ka long kaba sngewsih.
Peit nuksa kiwei ki jaitbynriew, u don tang ar ngut, ki iakren beit para maki wat don bun kiwei pat, katba ki Khasi pat da don uwei u dkhar, watla don 100 ngut khasi, u kren ktien nongwei.
Tura,15 Naitung:Ka seng ki samla pule ka Garo ka Garo Student Union (GSU)  ka la pynpaw ia ka jingpyrshah kaba jur ia ka jingiakhun elekshon jong ki bym dei riewlum ha Garo Hills Autonomous District Council GHADC, u Tengsak G Momin President katei ka seng u la ong ba katkum ka Sixth Schedule tang ki riewlum kiba lah ban ia leh elekshon MDC  ym kiwei pat ki jaitbynriew kiba na bar jylla.
Ki nongialam jong katei ka seng ki la ong ba kin sdang ia ka jingialap paidbah ia ka jingpyrshah jong ki kaba kin sdang ha ka 17 tarik mynta u bnai ban bud pat da ka jingiakhih bad pakhang ophis jong ka GHADC ha ka 18 bad 19 tarik bad ia ka jingiaiaid paidbah kan pynlong ha ka 20 tarik mynta u bnai ha Tura.
Ka GSU  ka la ia khih na ka por sha ka por ban pyrshah ia ka jingioh ialeh elekshon MDC ki bym dei riewlum ha GHADC kumba ka long ha JHADC bad KHADC, ha kaba ka la ong ba lada kitei ki ar tylli ki District ki lah ban leh kumta balei ngi ngim lah.
U President ka GSU u la ong ba ka seng kam pyrshah iano iano ruh ha kaba ia dei bad katei ka phang ia khih hynrei u la ong pat ba ka Sixth Schedule ka thew bad la mang kyrpang tang na ka bynta ki riewlum jong ka jylla Meghalaya.
Ka GSU ka la pynpaw ruh ia ka jingsngew jong ka ba ka GHADC ka mut tang na ka bynta ki jaitbynriew Garo kumta ka GHADC kam dei ban ailad ia kiwei pat ki jaitbynriew ban ia khun a ka elekshon MDC.Dang shen ia kane ka jingpyrshah ban ia leh elekshon ki bym dei riewlum la wanrah ruh ha Ing Dorbar ka KHADc da u MDC ka Jaiaw ban ym shah ia kiwei pat ki jaitbynriew bad ki Garo ruh ban ia khun elekshon MDC ha KHADC.Shillong, 15 Naitung:Ka Confederation of Ri-Bhoi People ka la ia por 15 sngi ia ka amrit Kompeni kaba long ka kompeni ri Syiar ba kan pynkhuid ia ki jaboh jabain bad ban pynbha ia ki surok , ki umbam umdih bad kiwei pat kiba la shah ktah ha ka jingpyntrei katei ka kompeni ia ar tylli ki project.
Hadien ba ka seng ka la ioh ka jingujor na ki paidbah ia ka jingeh ba ki mad na ka jingpyntrei jong katei ka kompeni ia ar tylli ki project jong ka ha ka shnong 9 mer ka CORP ka la leit ban jurip dalade hi ban lap ia ka jingshisha, bad ha katei ka jingleit jurip ka seng ka la lap ba katei ka jingpyntrei jong ka Amrit ka la ktah shisha ia ki paidbah ha kaba ki surok ruh ki la jot la pra lut namar ka jingiaid jong ki kali heh jong katei ka kompeni, ki lynti syngkien ki la shah ktah lut, ki umbam um dih ruh ki la jakhlia lut da ka jingtuid jong ki jaboh jabain na katei ka jingtrei.
Na katei ka jingpyntrei jong ka kompeni la lap ruh ba ki shnong kiba la shah ktah ki long ka shnong  Nongjri, Nongkya bad Umrnong na ka jingtuid ka khyndew sha ka Wahumtrew kaba long ka tyllong umbam umdih kitei ki shnong bad ha kawei pat ki shnong kiba shah ktah ki long Kdohumsiang, Khlieh Umtrew kum ki jaka sum bad ki jaka rep bad ki surok shnong.
Ka CORP ka la lap ruh ba lyngba kitei ki jingtrei ia ki ar tylli ki project ka la ktah ruh ia ki pynthor jong ki briew.
Kane ka jingpyntrei ka Amrit Kompani ia ka project ka dei ha ka Shnong 9mer bad kawei pat ka Project ka don markhap ka shnong 9mer bad ka Mawthei kiba la dei ki project baheh bha ban ri syiar (Poultry bad Hatchery).
Shillong, 15 Naitung:Ka Federation of Khasi, Jaintia and Garo People (FKJGP) ka la ong ba ka jylla ka dei ban pynkylla museum ia ka Khasi Patriotic Home kaba don ha Nongkhlaw kum ka jingburom ia u Syiem Tirot Sing.
Ka “Khasi Patriotic Home" ha Nongkhlaw kaba dei ka jaka ba kha ia u Tirot Sing la tei lyngba ka jingai jingmut jong ka FKJGP bad u  Syiem ka  Hima Nongkhlaw 17 tarik Naitung 1997.
U MP barim bad bam kwai ha duwar u Blei u Prof GG Swell u la ai ia ka pisa na ka MP skhim bad u la plie ruh ia ka hadien ba la pyndep.
Ha ka dorkhas ba la ai sha u Myntri Rangbah ka jylla, FKJGP ka la pynpaw ia ka jingbym hun ia ka jingrakhe ia ka lyngkhuh sngi iap jong u Tirot Sing man u snem.
Ka jingrakhe ia ka sngi u Tirot Sing tang da kaba ai shuti, bad pynlong jingialang kim long kiba shongkhia ban rakhe ia ka nam bad ka kam jong u Tirot Sing kum riew khraw ka jaitbynriew Khasi.
Ka  FKJGP ka la kwah ba ka sorkar ka dei ban shim ia ki lad ki lynti ba kan pyni sha ka pyrthei ia ki kam bad ki jinglong kyrpang jong u Tirot Sing ym tang da ka shuti bad ki jingialang hynrei ban kynmaw da ki kam ba khraw ia u.
Tura,15 Naitung:Ki nongkhaii jhur na  Dhubri, Mankachar bad  Haatsingimari mynta ki la lah ban die ia ki mar jong ki ha ki iew khappud ba la wanrah hapdeng ka Assam bad Meghalaya, katba ki nongbylla sngi pat ki lah ban ki la lah ban wan phai biang ban wan trei sha Garo  ryngkat ka jingpyn rung kyrteng ia lade.
Ia lane ka rai la shim ha ka jingialang kaba la long hapdeng u , Deputy Commissioner ka  West Garo Hills u Pravin Bakshi, u SDO ka Haatsingimari (Civil) u R C Malakar  bad ki sengbhalang jong ka Ri-Lum  Garo.
Ki sengbhalang ba kynthup ia ka  Mother’s Union, GSU, ASWA, AYWO bad FKJGP ki long ki sengbhalang nalor kiwei pat kiba la wan ban ia sakhi ia kne ka jingiateh ban shah ia ki nongdie jhur  na Dhubri bad ki thain jong ka ban wan die jhur lyngba kitei ki hat.
Ha kaba ia dei bad ka liang ki nongtrei bylla sngi jong ka Assam, ha katei ka jingialang ki la rai ban shah ia ki ban wan bylla sha Garo ha kaba ki hap ban da pynrung kyrteng ia lade ryngkat ki nongbah khlieh ia ki, u Bakshi u la ong bay n shah ia ki nongwan bylla sngi ban wan trei sha Garo hynrei ki kontraktor jong ki ki hap ban shim ka jingktikhlieh da kaba soi kyrteng ha ki kot rejistar ia ki briew la jong bad lada kim lah ban leh kumta ka ophis u DC kan pynsaja ia kitei ki kontraktor.
Kham ha shuwa ban pynlong ia katei ka jingialang u DC u la pynlong ka jingialang bad ki Sengbhalang jong ka West Garo Hills ban ia shim rai lang halor katei ka kam.
Shillong,10 K’lyngkot:Shisngi shuwa ba kin ioh ia ka jingrakhe lyngkhuh 100 snem jong ka Balang hangne ha nongbah Shillong, u Bishop bad ki nongialam Balang jong ka All Saint Cathedral ki la ia kynduh ia ki nongthoh khubor ban ia kren halor ka jingpynkhreh jong ki ia ka sngi rakhe ka yn sdang naduh lashai ka sngi.
Ha katei ka jingiakynduh ki la ia thuh ruh shaphang ka rukom treikam jong katei ka Balang kaba la rim bha ha nongbah Shillong.
U Bishop Rev.Purely Lyngdoh u la ong ba ka Balang All Saint ka dei ka balang ka bym ju sngewkhain bad ka bym ju sngew khyllew hynrei ka iaid ha ka lynti kaba jar-jar na ka bynta ban shakri ia u paidbah, “Ngim ju sngewkhain , ngi iaid ha ka lynti treikam kaba jar jar-ngim sngew tynnad ban ia tynjuh bor bad kiwei pat ki tnad Balang" ong u Bishop Purely Lyngdoh.
U bishop u la kdew ruh ba ka Balang All Saint ka don ia ki riew paw khmat ka jylla , don na ki kiba la leit noh bad don kiba dang sah, hynrei ka balang kam ju pynpaw ia ki jingsngew sarong ne ka jingsngewkhain namar ka jingdon jong ki.
U la jer ba u  Bah B.B Lyngdoh( Bam kwai ha dwar u Blei) Myntri Rangbah barim ka jylla u dei uwei na ki dkhot jong katei ka Balang, u Bah Ripple Kyndiah, u Bah Thrang Ryngad, u Bah Pariat Myntri ka kam pohing barim ka jylla.
U la pynpaw ruh ba ka Balang ka don ia ki nongialam sengbhalang kiba paw khmat ka jylla kum ka kong angela ryngad, ka kong Irene Hujon bad u Bah Samuel Jyrwa.
U la ong ba u MP ka Shillong u Bah Vincent Pala u dei u khynnah pule uba shong ba sah hapoh ka jingpeit ka Balang ha Jowai naduh ka por ba u dang khynnah.
Khlem da pynpaw ia ki jingsngew sarong ia la ka Balang, u Bishop u la ong ba ka thong ba ka Balang ka buh ha khmat eh ka dei ban pynim ia ki briew bad ban len lade na ka bynta ban ai ka jingshakri jong ki.
Kum ka jingpyrshang ban shakri ia u paidbah u Bishop u la ong ba ka Balang ka don ia ki jaka sumar, ki jaka ai jinghikai ha ka liang ka pule puthi, ki komiti ban iarap sha ka imlang sahlang bad kiwei pat.
Shillong, 15 Naitung:Ka kynhun na ka Dorbar Federation of Khasi States, (kaba kyn thup Ka Dorbar Ki Khlieh Nongsynshar Ka Ri Hynniewtrep, Ki Sirdar ship ) ki la ia kynduh ia u Bah Pynshngainlang N Syiem, MDC & MLA, Chief Executive Member, bad ia u Bah L Blah, MDC, EM i/c Elaka, u Bah Neil Antonio War, MDC, EM i/c Planning etc., Khasi Hills Autonomous District Council, mynta ka sngi 15 tarik Naitung, ha ophis treikam KHADC ban iakren halor ka KHADC Village Administration Bill 2013U CEM u la pyntip ba ia katei ka bill la pynrung ha Council Session dang shen khnang bad hadien ka jingiakren ka iing dorbar jong ka KHADC ka la rai ban phah shwa ia katei ka bill sha ka select committee kaba la khlieh da u Bah L Blah, Executive Member i/c Elaka kynthup ia ki saw ngut ki MDC, bad kin sa phah ia ka dorkhar ki Khlieh Nongsynshar sha katei ka committee khnang ba kan ioh ban bishar bniah ia kitei ki jingpynsngew na ka liang ka Federation of Khasi States, bad ia katei ka Select Committee la ai bor ba kin khot lane pynrung ia kino kino ki dkhot kiba ka sngew donkam.
Na ka liang ka Dorbar ki la mynjur ba ka dang don bun ka bynta ha ka Synshar Shnong ha kaba dang hap ban pynjanai hynrei ki la kyntu jur ia ki bor KHADC ban shim khia ban nym mih ar tylli ki bor hapoh kawei ka Shnong ioh ba ka ialam sha ka jingia kynad hapoh shnong.
La kdew ba kumba long mynta, ki Rangbah Shnong ki la long lupa kiba pyniaid ia kiba bun ki scheme Sorkar kum ki scheme SSA, ICDS, MNREGS, NRHM-VHSC, VDP, MP, ki scheme MLA& MDC -kat kaba ki ioh, bad ki juh iarap ha kaba ki pyniarap ia ki bor ECI ban iaid beit ki kam Election ha ka MP, MLA bad MDC.Halor ka jingkyrpad ban buh ia ka Special Committee kaba kyrpang ban pynbeit thymmai ia kiba bun ki  Acts, Rules bad Regulations jong ki bor KHADC, u CEM, KHADC u la kular ban pyrkhat khia halor katei ka phang.
U Bah Pynshngainlang N Syiem, MDC & MLA, Chief Executive Member, bad u Bah L Blah, MDC, EM i/c Elaka ki la mynjur ia ka jingtyrwa ba ka por ka dawa ban ioh ia ka AIN na ka bynta ki Dorbar Kur, kum shi bynta ban teh lakam ia kino kino ki jingpyn donkam bakla ha kaba iadei  bad ka Schedule Tribe Certificate bad ban ioh ban wanrah ia ka AIN kaba shai ha kaba iadei bad ka jingsynshar ka bri khyndew KURHa kaba iadei bad ka jingbuddien ia ka jingiakren halor ka lad ban thaw ia ka Regional Council kaba khlem liang, katkum ka Sixth Schedule u CEM u la ong ba ia katei ka kam ka dang don ha ka jingpynkhreh (draft) bad hashen kin sa pyrshang ban thaw lad ban pynwandur ia katei ka jingangnud jong ki Khlieh Nongsynshar.
Nalor kitei kiba la ia don lang ki long u Bah W Wanniang, Secretary i/c Elaka KHADC, Syiem Maharam, Lyngdoh Mawphlang, Lyngdoh Hima Lyngiong, Syiem Malai Sohmat, Sirdar Myrdon, Mynti Khrlukhi Hima Mylliem, Syiem Raid Hima Mylliem, Myntri Basaiawmoit, Hima Nongkhlaw, Syiem Jirang, Deputy Syiem Nongkhlaw, Myntri Mylliempdah, Hima Khyrim, Sirdar Nongpoh, Sirdar Laitkroh, Sirdar Laitlyngkot, Lyngdoh of Hima Myriaw, Sirdar & Secy of Hima Marbisu, Secy Hima Nongspung, bad Acting Chief Hima Nongspung,.
New Delhi,10 K’lyngkot:Tang hadien ba la mih ka resol elekshon ha Delhi, ka Aam aadmi Party ka la lah ban pynrung dkhot haduh kumba lai lak ngut ki briew bad mynta ka tei ka seng ka la buh thong ban pynrung dkhot sa kumba 1 klur ngut shuwa ka 26 tarik u K’lyngkot.
Kham myn shuwa katei ka seng kaba la thaw sorkar ha Delhi ka ju shim pisa T.10 tyngka kum ka bairung dkhot hapoh ka seng hynrei mynta ka la weng noh ia katei ka jingshim pisa bad ka la pynbna ba kino kino ki ba kwah bana long dkhot hapoh ka AAP kim don kam shuh ban siew pisa.
U Myntri Rngbah ka Delhi uba long ruh u nongialam ba hakhliehduh katei ka seng u Arvind Kejriwal u la ong ba ka daw ba ka seng ka la weng noh ia ka jinglum pisa kaba T.10 tyngka ka dei namarba ka la lap ba bun na aki paidbah kiba duh ki shem jingeh ban ioh ia katei ka T.10 tyngka.
La pynkhamti ha u Gopal Rai, uwei na ki nongialam ka seng ban peit bnaih halor katei ka jingpynrung dkhot.
Ka rukom pynrung dkhot ka AAP ka long kaba phylla bad ka dei ruh ka jingjia ha ka sien ba nyngkong ha ka ri ha kaba ki paidbah ki lah ban long dkhot tang lyngba ka online lane da kaba phah lyngba ka internet ia ka kyrteng bad ka jaka song jaka sah.
Shuh shuh kaba kham phylla ha katei ka jingpynrung dkhot ka AAP ka long ba ki paidbah ki lah ban long u dkhot ka AAP tang da kaba shu Miss Call ha u nombar  07798220033 lane da kaba shu SMS ia ka kyrteng jong ki ,STD Code bad ka kyrteng Vidhan Sabha.
Ka thong ba ka AAP ka la buh ban pynrung dkhot ia kito ki ba kwah long dkhot  bad ba sngewtynnad ia katei ka seng ka  long ban  tip na kano ka jaka ba ki bun ki nongkyrshan bad haduh katno ka jingpahi khmat ki paidbah sha katei ka seng , bad ka jingthmu jong ka ka long ba lada ka iohi ba ki paidbah ki mon shisha kan pynieng kyrtong na kito ki jaka ha ka elekshon MP Lok Sabha.
Ka long ruh ka jingthmu ban twad jingmut la ka donlad ne-em ia ka seng ban ia khun ha ka elekshon MP.Shillong, 10K’lyngkot:Ka Ing bishar jong u Addl.Deputy Commis sioner(Judicial), Shillongha ka hukum vide Order dated.20.12.13  ka la pynngat ha ka jngpyn shitom kaba 8 snem kynthih ha along ryngkat ka kuna kaba T.1000 tyngka ia u Shri Dilip Chettri ,uba la donkti ban thang ia ka ing jong ka kong Shrak Khongtiang  ha Pyrnai , bad lada jia ba um siew ia katei ka  kuna yn pynjlan sa shibnai ia ka por ba un shong ha along.
Lah ban pynkyn maw ba ha ka 27 tarik u kyllalyngkot 2012 , u Rangbah shnong ka Pyr nai  u Bah Honroy Khong sdir u la ujor sha ki pulit ka Pynursla ba u Dilip Chetri ha ka step jong ka 27 tarik u kyllakyngkot 2012 ha ka por 7 baje eiei u la thang ia ka ing jong ka lok barim jongu ka kong Shrak Khongtiang  kaba don ha ka shnong Pyrnai ha kaba ka tei ka ing ka la ing khong bad la ong ba  ka jinglut ka la poi kumba T.2 lak tyngka eiei.
Ia katei ka case la shimti da u Bah Phrianglin Syiem 2nd OC ka Pynursla Police station.
Shillong 10 K’lyngkot:Ha ka jingjia kaba kham sngew phylla, kum ba 30 tylli ki longing ha ka shnong Umdum, ki kyntait ia ka khanasumari (census) namar ba ki tieng ia u nombor 666 kaba la pur bha ka khana sha katei ka thain.
Kane ka shnong ka hap ha Mawthadraishan Konstiwensi kaba jngai kumba 20 km eiei na Kynshi jong ka West Khasi Hills.
Ka sorkar jylla mynta ka dang pynlong ia kane ka khanasumari ka ioh ka kot (socio-economic and caste census).
Kane ka khanasumari ka long kaba donkam ia ki nongshong shnong namar ba ia ki briew ki ban ioh jingmyntoi na ka sorkar yn shim da kaba pynshong nongrim na kane ka khana sumari.
Haba pyntikna ia kane u Rangbah shnong katei ka shnong u Bah Phimsing Marngar, u la iathuh ba ka long kaba shisha napdeng kumba 98 tylli ki longing kiba don ha katei ka shnong Umdum, kumba 30 tylli ki longing ki la kynthait ban thoh ia ka khanasumari namar ba ki tieng ia u nombor 666.
U Bah Phimsing u la iathuh ba ha ka jingshisha ki briew ka sorkar na Block Mawthadraishan kynthup u BDO, ki la wan ban pynshai sha ki paidbah nongshong shnong ba kim dei ban ngeit beit ia ka khana ka khlieng ka tyngab.
“Haba ki trai iing kim treh ngim lah leh eiei bad ka shong ha ki", la ong u Bah Phimsing haba iakren bad u Rupang lyngba ka phun mynta ka sngi Thohdieng.
U Rangbah shnong ka Umdum u la iathuh ruh ba ki don kumba 50 iing eiei kiba pdiang ban thoh ia ka khnasumari.
Ha kawei ka liang ka sorkar la iathuh ba namar ba kitei ki longing kim treh satia ban shah ban thoh ia ka khanasumari, ka la pan da ka jingthoh na ki trai iing khnang ba kin ai sha ka sorkar India.
Kane ka jingtieng jong ki paidbah ka la mih hadien ba ka sorkar ka la thmu da kaba pyntreikam da u Aadhar nombor (Personal Identification number) ha kaba ia ki briew la phah shon da ki shympriah kti ha ki mashin.
Shillong,10K’lyngkot:Ar ngut ki nongia lam jong ka KSU kiba la shah kem ha ka 29 tarik u Naiwieng 2013, namar ka jingkynnoh ba ki dei kiba la donkti ha ka ban ka wang petrol  Bomb ha ka dukan sha jong u Bishesh war Das ha Bishnupur bad uba la iap noh na ka jingmynsaw jur;  ki la shah pyngngat hapoh ka kyndon ain MPDA bad  kitei baroh ar ngut mynta ki don hapoh William nagar District Jail.
Kitei ki ar ngut ki nongialam ka  KSU kiba la shah pyngnat  MPDA ki dei kiba la tip kyrteng kum u Johny Sohkhlet, President , KSU, Lawsohtun Unit bad u  Readyon Stone Nongrum uba ki khot ieid u  Hep,  uba long ruh u General Secretary of KSU, Lawsohtun Unit.
Ka tyllong khubor na ki pulit ka la iathuh ba la pynngat ia kitei ki ar ngut hapoh ka kyndon ain MPDA, ka dei hadien ba ki pulit ki la shem ba ki dei shisha ki briew kiba la donkti ha katei ka kam bad ki pulit ki la kam ba ki  la dep ban pynshisha halor ka jingdonkti kitei ki ar ngut ban kawang petrol Bomb ha ka dukan sha u Das.
Shuh shuh la ioh jingtip ba haduh 66 tylli ki case la rejistar tang ia U Assistant information and Publicity Secretary u Reginald Ronald Thabah marwei ha kylleng ki Police station, utei u nongialam jong ka seng FKJGP, u dei uba la shah pyn ngat ha ki kyndon ain MPDA bad ula shah set  ha Williamnagar District Jail.
(Da u Collin Wanñiang)Ka Artikyl “Pynïohnong ki Kristan, thombor ka Sorkar: Seng Khasi" ba la thoh da U Disparsing Rani (Nongsaiñ 9.1.14), napdeng kiba bun ki mat ba u la ktah, u la ai ka Jingïaroh ïa ka Balang Kristan.
Kito kiba la pule bha bad ngam jylliew ha ki Jingangnud jong u, phin shem ïa kine ki Kyntien hajan bakut ka Artikyl: “Hynrei kaba sngewsih pat haba phai sha ka sorkar jylla namar haduh mynta ha ka jaka ban iarap ia ka Niam Khasi kum ki rit paid (minority), la ai jingmyntoi pynban ia ki Kristan kiba long ki Majority ha ka jylla Meghalaya.
" Ha ki riewpaidbah kum manga te, sngew shem jingeh shisha ban sngewthuh ïa kane ka Jingïaroh ïa ki Kristan – Ka Jingpynrem ïa ka Sorkar Jylla (ba la pynlong da kiba bun ki Kristan hi).
Ka Jingeh ïa u Nongthoh bad ïa kiwei ruh ki para Khasi ka long ban sngewthuh shai ïa ka Jingkhamkhraw ka imlang sahlang Khasi ban ïa ka Jingïapherniam.
Nangta, hangne donkam ruh ban sngewthuh ïa kata ka mynsiem sngew ieit Khasi uta u M.P.ka BJP na Uttarakhand, u Tarun Vijay.
U Tarun Vijay (53 snem) u dei u Nongthoh bad u Nongtrei monsngewbha.
U la long u Editor jong ka Kotkhubor “Panchajanya" jong ka Seng RSS naduh 1986 haduh 2008.
U shait thoh ruh ha ka Kotkhubor “The Times of India" bad “Daily Pioneer".
Mynta u dei u M.P ka Rajya Sabha, na ka Jylla Uttarakhand.
Dang shen une ujuh u M.P u la pynlyngngoh ïa ki M.P na Tamil Nadu haba u la dawa na ka Sorkar pdeng ban pynlong noh ïa ka Ktien Tamil kum kata ka “Second Language of India".
(Ka Ktien ba-ar jong ka Ri India).
Kane ka Jingleh jong une u M.P.ka BJP ka la pynlong wat ïa u Nongthoh Tamil bapawnam, u Ashokamitran, ban kynthoh kumne: “I don’t know what provoked him to say that, but it is laudable that it is coming from an Uttarakhand MP.Most Tamils want Tamil to be spoken all over the country.
The same sentiments could arise from other languages too….
So, other language politicians might also insist on the same.
" (Ngam tip kaei kaba la pynkynshoit ïa u ban ong kumta, hynrei ka long kaba sngewtynnad ba ka wan na u M.P.Uttarakhand.
Bun hi ki Tamil ki kwah ba ïa ka Ktien Tamil yn kren ha baroh ka Ri India.
Kane kajuh ka Jingthrang ka lah ban mih na kiwei kiba kren ïa kiwei pat ki Ktien ruh… Kumta, kiwei ki Politishian kiba kren ïa kiwei pat ki Ktien bapher bapher ki lah ban dawa ïa kajuh.
)Haba phai biang sha ka ka Jingong jong u shaphang ki Seng Khasi; ha kiba bun ki Kotkhubor, kynthup ïa ka Assam Tribune, la thoh ba une u M.P Tarun Vijay, u da kynshoit artad “Is the Government waiting for the Seng Khasis to turn violent and take up other routes…" Khlem pep ha ki babun ki Khasi Khristan bad wat ha ki Khasi Niam tynrai ruh, kine ki Kyntien ki sngew kum ka Jingïawer ban pait ban pra ka Jaitbynriew shitroh.
Ka kyntien “turn violent" ka lah ban thew sha kata ka Jait Kam ne jait Jingïaleh ka ban wanrah ïa ka Jingïakynad, wat haduh ka Jingïaumsnam, nangta sa bud ka Jingbymdon ka Shongsuk shongsaiñ – Kata ruh para shijaitbynriew Khasi shitroh – na kajuh ka Ïing ka Sem – Kajuh ka Kur ka Kha – Kajuh ka Shnong ka thaw? Kyrmen ban dang don ki Riewrangbah, ki Khun dapshynrang ka Jaitbynriew ki bym buaid niam; ki bym kwah ïa kum kata ka Jingwanlynshop tyrut sepsngi; ki bym kwah ban pynrung jynduh ïa ka Jaitbynriew shapoh ka krem lamet latang.
Ka Imlang Sahlang KhasiKiba bun hi na ki Nongwei Nongar tang mar ïapeit ïa ka rukom u Khasi, ki pynkut ba ka imlang sahlang Khasi ka dei sawdong ka Kur ka Jait.
Namarkata, u Khasi Khristan um da sngewpher eh na u Khasi Niam tynrai haba don kaei kaei kaba hap ïapyrkhat shikur.
Hato ki Khasi Khristan ki banbeiñ ïa ki Khasi Niam tynrai? Haba kdew sha kum kata ka Jingbanbeiñ kumba shah banbeiñ ki Khristan ha ki katto katne ki Jaka jong ka Ri, te ym sngew ïahap satia ban ïanujor.
Lada ong ba shah banbeiñ ki Khasi Niam tynrai namar don katto katne ki Shitniam Khristan kiba ïalapniam pyrshah ïa ki, te kum kata ka jia ruh para Khristan (Protestants pyrshah Katholik, ne para Protestants na ki Balang bapher bapher).
Ka Khubor dang shen ruh ka kubur shaphang kata ka Jingleh jong ki katto katne ïa kawei ka Longkmie kaba la kylla Balang ha kawei ka shnong hajan Nongstoiñ, West Khasi Hills.
Hynrei ban ong ba ki Khristan baroh (Katholik & Protestants) ki ïeng tylli lang ban shim lut ïa ka hok jong ki Khasi Niam tynrai, da kumno? Namar ki Khasi Khristan kim shah ïa ki Khasi Niam tynrai ban ïeng Elekshon? Namar ki Khasi Khristan kim shah ïa ki Khasi Niam tynrai ba kin roi ha ki kam ki jam? Namar ka Sorkar Jylla ka da buh policy khnang ban ym pynïohkam ïa ki Khasi Niam tynrai? Namar ki District Council ki ïathawlad kumno ban pynduhjait ïa ki Khasi Niam tynrai?Kumba sngewthuh na ka JingkynthohKa Jingthoh ha ka Phareng shaphang ki Khasi Niam tynrai “Seng Khasi tribals" ka sngew kumba ka la pynpher jaitbynriew noh ïa kita ki Seng Khasi na kiwei pat ki Khasi.
Kumba ka long mynta, yn ym don “Jaitbynriew Khasi" lada ngi pynpra bad phiah noh ïa ka ha la ki Niam ki Niam.
Watla lah ban don kiba pyrkhat ba “Jaitbynriew Khasi = Niam Khasi", hynrei don ruh kiba da sngewskhem ba “Niam lakajong – Dustur lakajong".
Namarkata, u Khasi hi baroh uba dei hi kat uta u Khasi u da sngewtrai haba u ïoh ïashim bynta ne ïoh leit peit Shad Weiking, Shad Nongkrem, Behdeinklam, tt.
Katba u sngewnongwei pat haba u leit peit Puja dykhar.
Kiba bun na ki Khasi-pnar ki sngewthuh skhem ba ka “Behdeinkhlam" ka dei ka tamasa jong ka “Raij" ha kaba u khun u hajar baroh jong ka “Raij" u ïashim bynta.
Watla don ruh katto katne kiba pyrkhat ba kane ka dei tang jong ka Seiñ Raij.
Tang na i Jingïohnong i baritBaroh bad Khasi Khristan bad Khasi Niam tynrai ha la ki Nongkyndong ki dang ïajynjar lang na shibun ki Jingeh.
Tang katto katne eh kiba ïoh lum spah katba uba bun uba lang u ïai jynjar shi jynjar.
Hato ka Sorkar mynta kan pynkynthup noh ïa ki Khasi Niam tynrai (ST) sha ka OBC (Other Backward Classes) da kaba phiah noh na ki Khasi Khristan (ST) hi kiba dang sahdien (Backward Classes) ha ki Nongkyndong? Lehse na ka bynta ki Hindu RSS, ka kyrteng “Khristan" hi ka la pynkylla ïa ki Khasi Meghalaya sha kita ki British ne Americans – A sangsot bapli ïa u Kup-shiliang ïa u Sem-shiliang nongkyndong! U la shu long thik kum uta “U Biej bam Pu Hyndet"! Ynnai da ïakmen tohoh ïa kata ka jingphiah noh ïa ki Khasi na ki Khasi hi tang namar i Jingïohnong i barit.
Phewse, ngi la nang kylla ka Jaitbynriew kaba shah shim kabu lynter tait ha kito ki bym sngewthuh ïa ka Thymmei ka Tyllong imlang sahlang tehsong shirup shijaitbynriew.
Shillong, 12 K’Lyngkot:Ki suba lehnoh ki la kawang bom ha Hawa khana, Tura ka West Garo hills district hynnin ka janmiet bad ha kane ka jingjia, ar tylli ki kali paid bah ba pynieng ha katei ka jaka, ki la julor.
Ar ngut ki suba lehnoh ki la wan da ka bike ha Assam Oil Corporation ha Hawakhana ha ka por 5.40 baje janmiet bad ki la kawang bom uba la bthei ha katei ka jaka bad julor ar ki kali ba ieng, la ong ki pulit.
Donbok ba khlem don ba mynsaw ha katei ka jingjia.
U SP ka West Garo hills district u Mukesh Singh  u la ong ba ym pat lah ban tip mano ba leh ia katei ka kam hynrei la suba jur ba lah ban dei ka kynhun seng lehnoh, hynrei ym pat lah ban ong ka dei ka A’chik National Volunteer Council (ANVC-B)  ne kawei pat ka seng.
U Singh u la ong ba ka jingtohkit kan iaid bad ka jingtwet la pynjur ban kem ia kiba donkti.
Kham hadien, ha ka por 8.15 mynmiet, ki pulit ki la leit tur sha ka ktem jong ki dkhot ANVC, kaba don ha Darengagal, kaba don hajan Tura, ha kaba ka la don ka jing ia siat bad 4ngut ki dkhot jong katei ka seng kaikhlaw, ki la kyllon iap ha shen.
Shillong,12 K’lyngkot:Ha ka 11 tarik mynta u bnai kaba long ka sngi saitjain, ka Federation of Khasi Jaintia and Garo People (FKJGP) Southern Ri-War Zone ha ryngkat ka jingiatreilang bad ka dorbar shnong Mawkliaw ka la pynlong ia ka sngi ba kyrpang bad kaba sah jingkynmaw na ka bynta ki samla pule katei ka shnong ha kaba ha katei ki la ioh ban pynlong ia ka prokram ban sam khusnam sha baroh ki samla pule katei ka shnong ki ba la pyndep ia ka Matrik shaneng.
Ki la don haduh 66 ngut ki samla pule kiba la wan shim ia ka khusnam ha katei ka shnong kaba don tang kumba 200 ing.
Ha katei ka sngi la ia donlang u General Secretary ka  FKJGP Ri-War Zone u Bah Ksanboklang Kharshiing, u President ka FKJGP Ri-War Mihngi u Bah Auren Junes Khongnoh, u Bah Rajesh Khonglam u nongialam ka HNYF, Pynursla , u Bah Augustine Ryngksai General Secretary ka FKJGP Ri-War Mihngi , la ia donlang ruh u dkhot ka Hynniewtrep Patriotic Heart Movement u Bah Batista Khongphai bad ki nongkitkam shnong jong ka shnong.
Ia ka jingialang la pyniaid da u Rangbah shnong ka shnong Mawkliaw u Bah Thom Sing Mawkon uba la pynpaw ka jingsngewkmen ia ka jinglah ka seng ban pynlong ia kum katei ka prokram.
Ha shuwa ban ioh ia ki jingsam khusnam ki la don ki nongkren na ki nongialam ki sengbhalang bad ka la don ruh ka jingiaphylliew jingmut (Inter-action) hapdeng ki nongialam sengbhalang bad ki samla pule.
Haba ai jingkren kum u nongialam sengbhalang u Bah Ksanboklang Kharshiing u la ai mynsiem ia ki samla pule da kaba pyni ia kiba kumno ki lynti ba ki hap ban iaid.
U la pynkynmaw biang ruh ba ka thong ba ka seng ka la shim ia kane ka sien jam ka dei halor ka nongrim ba ka seng hi ka ieng kata ban wanrah ia ki jingpynkylla ha ka imlang ka sahlang, ka jingpynkylla ha ka saian hima sima bad ka jingpynkylla ha ka ioh ka kot bad ka khaii ka pateng jong ka Jaitbynriew.
U la pynpaw ruh ba shen ha kine ki sngi ki ban wan ka seng kan sa pynlong ia ki prokram ha katei ka shnong bad ki prokram ki dei ki ba don jingiadei bad ki samla (Youth Festival) ha kaba u la maitphang ba ha katei ka prokram kin wan ki briew kiba la tbit ban ai jinghikai ia ki samla kumno ba kin lah ban ieng ha la ki jong ki kjat.
Kiwei pat kiba la ai jingkren ki long u Bah Batista Khongphai, Bah Aauren nalor kiwei pat.
