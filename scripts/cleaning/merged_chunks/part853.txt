Shillong, 4 Risaw:Ka Mawkhar Christian Higer Secondary School , Shillong mynta ka sngi ka la rakhe ia ka jingdap 125 snem ka skul ne ka ‘Quasqui Centennial Jubilee’.
Katei ka jingrakhe 125 snem ka la long kaba iphuh iphieng ha kaba la wan ban ia shim bynta naduh ki nonghikai skul barim bad ba mynta, ki nongpyniaid skul, ki khynnah skul, bad bunbah kiba la shah khot sngewbha bad ha katei ka sngi ki la don ruh bun bah ki prokram ban pynshongshit ia katei ka jingrakhe 125 snem ka skul.
Ia katei ka skul la seng ha u snem 1891 bad ha ka por ba la seng ia ka la tip kyrteng kum ka Welsh Mission Middle English School, la seng ia ka hadien ba la seng ia ki lai tylli ki skul kata ka Welsh Mission high School, ka Zilla High School bad ka Normal High School, hynrei ia kitei ki 3 tylli ki skul la pyntylli noh kawei bad la seng ia ka Government High School Shillong ha u snem 1891.
Ia ka Welsh mission Middle School ha katei ka por la ieh ia ka kumto kumba ka long tang kum ka Middle English School.
La peit la ri, la ri, la sumar ia ka Welsh Mission ME School da ka Khasi Jaintia Presbyterian Synod (KJPS), dei ha u snem 1947 la kyntiew kyrdan noh ia katei ka skul kum ka Secondary School bad dei ruh ha utei u snem ba la pynkylla noh ia ka kyrteng jong ka ‘Na ka Welsh Mission ME School sha ka Mawkhar Christian High School’.
Katba nangiaid ki por bad ki sngi katei ka skul ka la nangheh nangsan bad dei ha u snem 2011 ba la kyntiew kyrdan biang ia ka sha ka Higher Secondary School bad kumba ka long mynta ka dang don dang tang ka Arts Stream.
Ha katei ka sngi ka kong Roshan Warjri, myntri ka koit ka khiah ka sorkar jylla kaba peit ruh ia ka tnad higher and Technical Education ka la long ka kongsan.
Ka kong Roshan kaba dei ruh ka MLA jong ka konstitwensi ba katei ka skul ka ieng shuwa ba kan ai jingkren ka la leit ban plie ia ka ing ba dang shu tei thymmai da katei ka skul kaba la mang na ka bynta ki khynnah Pre-Nursery haduh Class III, hadien kata ka la plie ia ka Hostel jong katei ka skul kaba la tip kum ka Salem Hostel kaba don sha lyndet ka ophis ka KJP Assembly.
Haba kren ha katei ka sngi kum ka kongsan ka kong Warjri ka la pynpaw ka jingsngewkmen ban ia don bynta lang ha katei ka jingrakhe dap 125 snem bad ka la iaroh ia katei ka skul kaba la iaid ia ki lynti kiba jrong haduh kumne kumba ka long mynta.
Ka la kitbok kit rwiang ba katei ka skulkan nangiai kiew iai phyrnai ha ki por bad ki sngi ki ban sa wan.
Kum ka MLA jong ka thaiñ ka la pynbna ba ka la nohsynniang T.10 lak tyngka sha katei ka skul na ka bynta ban tei ia ka kamra buh kor kompiwtor bad ban thied ruh ia ki kor kompiwtor kiba donkam bha ha ka juk mynta, ka la pynpaw ruh ba kum ka jingnohsynniang ha ka sngi rakhe mynta ka sngi kan pynioh T.50 hajar tyngka lyngba ka tnad Arts and Culture ia katei ka skul.
Ka la kular ruh ba kan buddien ia ka jingdawa jong katei ka skul na ka Ministry of Development of North Eastern Region ( DoNER) ka sorkar pdeng kaba ki bor pyniaid ki la dawa lyngba ka tnad pule puthi ka jylla ban iarap pisa lyngba ka Non Lapsable Central Pool of Resource ban bei tyngka ia katei ka skul, ha kaba ia dei bad kane ka kong Roshan ka la ong ba kan buddien ban pynurlong ia katei ka kam.
Na baroh ki jingpynbyrngia ban pynshongshit ha katei ka jingrakhe dap 125 snem ka skul, ki khynnah skul katei ka skul ki la pyni ia ka jingshad tynrai jong ka ri Welsh kaba long ka dak ba ki pyni ba kim pat klet ia ka kyrteng barim katei ka skul ka ‘Welsh Mission’ bad ban pyni ruh ba ki dang kynmaw burom ia ki mishonari na ri Sepngi bad na ri Welsh kiba la wan ban pynsuh thied ia ka jingnang jingstad sha ri Lum Khasi.
Ha katei ka jingrakhe la pynkupburom ia ki Headmaster barim katei ka skul, la sam khusnam sha ki 3 ngut ki khynnah skul kiba la pass bha ha ka eksamin matrik mynta u snem, pynkupburom ia ki nonghikai kiba la hikai slem bah ha katei ka skul kaba la palat ia ka 30 snem.
Shuwa ban pynkut ia katei ka prokram ka la don ka jingot Cake 125 snem da baroh ki nonghikai katei ka skul.
Shillong,3 Risaw:Ha ka 14 tarik u nailur ki pulit ka Pastuer Beat House ki la ioh jingujor ba kawei ka khynnah kynthei kaba dang rit ka rta ka la jah na la ing bad ki bahaing ki la suba jur ba la rahbor da u Anil Haque uba sah ha Pynthorumkhrah.
Mar mar ki pulit ki la buddien ia katei ka kam bad ki la lap ksai ba utei u briew u don sha Assam, mar mar ki la hiar sha Barundanga PS kaba hap ha Tamarhat Dhubri, Assam.
Haba la poi ha Barundanga , ryngkat bad ki pulit Assam ki la khynra ha ka por shiteng miet bad ki la ioh ban pyllait ia katei ka khynnah.
Marsien iohi ia ki pulit u Anil u la phet krad sha ki phang ba don khlaw hynrei la ioh bat noh ia u.
Haba ki pulit ki kylli jingkylli ia katei ka khynnah ka la shah pynbor ban shongkurim bad u Anil, ka jingtohkit bniah ia katei ka kam ka dang iaid.
Ia ka kynhun ki pulit la ialam da u SI K.P Singh na Pastuer BH ryngkat ki nongbud jong u ha ryngkat ka jingiarap ki pulit Assam.
Nongstoin, 5 Risaw:Ka jingnang kiew stet jong ka jingshah thombor ia ki kynthei khynnah bad longkmie ha ka thain West Khasi Hills District, ka la pynlong ia ka Khasi Student Union (KSU) West Khasi Hills District Unit ha ryngkat ka KSU Girls wing ban ia mih paidbah na ka bynta ban pynrem jur ia ia ki riew shim kabu kiba ju mlien ban leh kum ia kitei ki jaitkam.
Ha shwa ban sdang ia ka jingialang paidbah, ka KSU kala pynlong ruh ia ka jingia iaid paidbah, ha ryngkat ka jingdeng lama iong ha kaba da ki spah ngut ki khynnah skul na ki skul bapher bapher jong ka thain, ki la wan ban iashim bynta lang ha katei ka jingia iaid rally ryngkat ka jingrah ia ki placard bad ka jingpyrta ia ki jingthoh pynrem ia ki riew shim kabu.
La sdang ia katei ka jingia iaid paidbah na Nondein bad la pynkut noh ha Iew Nongstoin kaba dei ka jaka pynlong ia ka jingialang paidbah, bad ha katei ka jingia iaid paidbah nalor ki khynnah skul la iadon bynta lang ruh da ki dkhot jong ka KSU na ki Circle bad Unit bapher bapher bad kumjuh ki seng longkmie jong ka thain hi baroh kawei.
I samla Iadei Khongmalai President KSU Girls Wing WKH, haba ai jingkren ha katei ka jingialang I la ong ba ka jingkynrei bad jingkiew stet ki kam thom bor ia ki kynthei ha ka thain ka la pynsmiej ia ki kynthei khynnah bad khamtam ka iaid ka ieng kam long shuh kaba shngain.
Shuh shuh I la ong ruh ba lada don kum kitei ki jingjia shah thom bor dei ban mih shakhmat ban wan ujor ym ba ngin shu sngap bad rieh namar ka jingbym mih shakhmat ka pynlong ruh ia ki riew shim kabu ban kin nang ioh mynsiem shuh shuh I la dawa ruh ia ka sorkar ba kadei ban shimkhia na ka bynta ban pynshitom tyngeh ia kiba don kti.
“Hato kine kiei kiei baroh ki wan jia dei namar ka jingsynjor palat ka ain bad sngewsih ban ong ba kum kine ki jingjia ki wan ban jia ha kane ka Ri kaba ngi ju ong ka Ri tip briew tip Blei" ong u samla Lambok Marngar Finance Secreatry ka KSU Sengkmie.
Shuh shuh u la ong ruh ba mynshwa ia ki riew shim kabu bad ki nongthom bor ia ki kynthei ka ju don ka ain pyndeng tala da ka kynhun kieng atiar jong ka Jylla bad u la buh ruh ia ka jingkylli ba hato khlain ka ain pyndeng tala ka HNLC ne ka ain jong ka sorkar, kumta u la ong ba ngin ieng ban ialeh pyrshah kum ia kine ki jingsniew khnang ba ka sotti juk ka mynnor kan wan phai biang sa shi sien.
Katba na ka liang jong I kong Theilin Phanbuh Chair Person ka Meghalaya State Commission For Women I la ong ba 15 bad 20 snem mynshuwa ngim pat ju ia phoh sniew kum ia kine ki jingjia hynrei balei kane ka wan jia long kumne mynta, kumta na ka liang jong I kum I longkmie I la kyntu jur ia ki kmie ki kpa ba kin shim ia ka jingkit khlieh hala ki iing ki sem na ka bynta ban tehsong iala ki ong ki khun bad I la ong ruh ba kaba kongsan ka long ban gin hap ban sdang shwa nala rympei.
Ki nongkren ha katei ka jingialang ki kynthup ia u President ka KSU WKH, bah John Fisher Nongsiang, I samla Grace Lanong President KSU Girls Wing sengkmie bad kiwei kiwei.
Shillong,4 Risaw:Hadien kumba katto katne ba ki nongthoh-khubor, ki la ia kren bad ki 4 ngut ki kyrtong pan tiket UDP na Nongspung Sohiong konstitwensi ryngkat ka jingdonlang ki nongialam ka seng UDP ba kynthup ia u Dr.Donkupar Roy President Rangbah, bah Titos W Chyne MLA uba dei ruh u President ka Election Committee EKH ryngkat u bah Teinwell Dkhar Secretary katei ka elekshon komiti, bluit la wan mih sa uwei u rangbah bad haba ia kren la sngewthuh ba utei u rangbah ruh u dei uwei na ki nongpan tiket na katei ka seng, hynrei ia ka kyrteng jong u, ym shym la kynthup pat ha ka thup kyrteng ki nongpan tiket.
Utei u rangbah u dei uba la tip kyrteng kum u bah Philemon Kharmyn-dai, shuwa ba utei u rangbah un kren sha ki nongthohkhubor u bah Titos, u la kren maitphang ban pynithuh ia u, u bah Titos u la ong ba u bah Philemon u dei uwei na ki nongpan tiket na katei ka seng, hynrei ym shym la lah shuh ban kynthup lang ia u ha ka thup ki nongpan tiket na ka daw ba ka aplikeshon jong u ka la poi dier por palat, “I dang pynpoi ia ka aplikeshon dang mynhynin ka miet, ngim lah shuh ban dang pdiang ia ka aplikeshon jong i namar ba ka la dier palat ka por" ong u bah Titos haba pyntip ba ia ka aplikeshon la dep ban khot 7 bnai mynshuwa.
Haba la poi sa ka pali ban kren utei u rangbah, la iohi ba u la kham kiew jingdom bad u la ong sha ki nongthohkhubor ba u lyngngoh ban tip na ki nongialam ka UDP ba ka aplikeshon jong u ka dang poi dang mynhynnin ka miet, “Nga la phah la ar taiew mynta, nga sngewsih balei ka long kumta, ha ka jingshisha nga kwah ba ka kyrteng jong nga ruh kan mih kum uwei na ki nongpan tiket kam pher la nga duh ne nga ioh ruh haba ia sngewthuh" ong utei u rangbah.
Haba sngap ia ka sur kren utei u rangbah la sngewthuh ba u bitar shla ia katei ka jingbym rung ka kyrteng jong u kum u nongpan tiket, une u nongthohkhubor u la kylli na u hato un dang kyrshan ia ka seng UDP ne un phet noh –u la jubab “Ha ka jingshisha ngam dei u dkhot ka UDP hynrei haba pan tiket nga hap ban rung dkhot kumba ju long, haduh mynta te nga dang dei u dkhot ka UDP hynrei ia ka lashai te ym lah ban tip la ka slap ne ka rang ne" u la ong.
Kham hadien la ioh jingtip ba ka la don ka jingkynnoh na ki briew ka UDP ba utei u rangbah uba la leit pan tiket na katei ka seng u dei u nongkyrshan radbah jong u bah HDR Lyngdoh bad ki briew ka UDP ki la suba jur ba u dei tang u nongleh mynleh ban pynpra ia ka ktem ka UDP, bad ka la don ruh ka jingsuba ba ka jingpynjah ia ka kyrteng jong na ka thup ki nongpan tiket ka lah ban dei na katei ka daw.
Shillong, 4 Risaw:Ka UDP haduh mynta kam pat lah ban shim ia ka rai kaba khadduh iano kan ai tiket MDC elekshon shiteng samoi na Nongspung-Sohiong konstitwensi.
Haba kren sha ki nongthohkhubor mynta ka sngi u President Election Committee ka UDP East Khasi Hills District u bah Titos W Chyne, MLA u la ong ba ki don 4 ngut ki kyrtong kiba la pan tiket na katei ka seng bad haduh mynta katei ka seng kam pat lah ban rai iano kan ai, hynrei u la ong ba sa tang shisngi ar sngi kin shim noh ia ka rai kaba khadduh bad dei namarkata la khot ia ki ban ia kren pynbeit khnang ba hadien kan ym mih kano kano ka jingsngew pher jingmut lada ioh tiket mano mano ruh.
Ki 4 ngut kiba ia knieh tiket na katei ka seng ki long u bah R.A Lyngdoh uba ki ju khot ieid u bah Tin, u bah Fedrick Lyngkhoi,u bah Wankupar Syiemlieh bad u bah Braston Kharphuli.
Lah ban kdew ba u bah R.A Lyngdoh u dei u MLA bad MDC barim ka Sohiong, u bah Wankupar Syiemlieh u dei u kyrtong MDC ka UDP na Sohiong ha u snem 2014 uba la shah rem salit ha u bah HDR Lyngdoh katba u bah Braston Kharphuli pat u dei u kyrtong MLA ka UDP ha u snem 2013 bad u la iakhun para marwei ha katei ka elekshon kum u kyrtong monlang bad u la shah rem ha u bah HDR Lyngdoh.
Kitei baroh 4 ngut mynta ka sngi ki la kren sha ki nongthohkhubor ba ki hun lada jia ba ioh tiket mano mano ruh napdeng jong ki bad ki kular ba lada ioh tiket mano mano ruh kin kyrshan ia u kyrtong jong katei ka seng.
U bah Braston u la pynthikna ialade ba lada jia ba um ioh tiket ruh un kyrshan beit ia ka UDP hynrei u la ong ba um lah pat ban tip kumno kiwei pat ki paralok para ia pan tiket jong u kin leh, hynrei kitei ruh ki la khlei ba kin kyrshan tylli ban pynjop donburom ia u kyrtong ka seng UDP lada ioh tiket mano mano ruh.
Kitei ki kyrtong ki la kren sngewthikna ba mynta ka kynti ka UDP ka don ka jingkyrmen kaba skhem ban jop na Sohiong konstitwensi bad ki shim ba ka jingiakhun mynta kam dei shuh bad u bah HDR Lyngdoh ne u ‘Maheh’ hynrei ka jingiakhun ka long bad u khun jong u.
La kylli na kitei ki 4 ngut hato kumba long mynta ki la iaid ne-em sharum shaneng ban ia lap ia riew ia ki paidbah , ki la jubab ba ki ju iaid lang baroh 4 ngut ha ki jingialang bapher bapher ba la pynlong da katei ka seng.
U President Rangbah katei ka seng u Dr.Donkupar Roy haba kren shaphang ka rukom jied kyrtong jong ka seng UDP, u la ong ba ka rukom jied ia u kyrtong ka long nyngkong eh ki peit ia u briew uba don jingkyrmen ban jop bad ki peit ruh ia u briew uba don jingshaniah hapoh ka seng.
Haba phai sha kitei ki 4 ngut u la ong ba baroh ki don jingkyrmen ban jop bad ki dei kiba la shaniah da ka seng hynrei ki dang hap ban peit uno uba kham don jingkyrmen shuh shuh napdeng jong ki.
Ha katei ka jingiakren bad ki nongthoh khubor nalor ki 4 ngut ki kyrtong , Dr.Don bad bah Titos la donlang ruh u Secretary ka Election Committee EKH u bah Teiñwell Dkhar, MDC bad u bah Hamlet Dohling.
Shillong, 04 Risaw:Ka jingpynlip ding kan iai bteng beit ha ka jylla namar ka jingkyrduh ding ka kompeni sam ding ka sorkar jylla, ka MeECL.U Myntri ba peit ia ka tnad sam ding ka jylla u Bah Sniawbhalang Dhar um pat thikna lano kane ka jingpynlip ding kan sangeh kaba la ktah jur ia ki kam ki dup jong ki paidbah.
Ha ka jingiakren ha kane ka sngi Hatmajai, u Bah Dhar u la ong, “ym pat tip lano kan sangeh ka jingpynlip ding namar ba ka sorkar mynta ka dang thaw ia ki lad ki lynti katba lah ban pynlait noh na kane ka jingpynlip ding".
“Ngi dang ia trei ia wad lynti kumno ban pynlait noh naka jingpynlip ding.
Mynta ngim pat lah ban ong eiei lano kan sangeh noh bad mynta kan iai bteng beit ka jingpynlip", la bynrap u Myntri tnad sam ding ka jylla.
Dang shen, ka sorkar jylla ka la rai ban bahkhlieh ia ka MeECL ba kan lah ban shim ram na ka Power Finance Corporation ka sorkar pdeng, khnang ban siew noh ia ka ram kaba la kot sha ka T.776 klur sha ki kompeni sam ding kynthup ka NEEPCO, Power Grid, HTC, bad kiwei.
U Myntri Rangbah ka jylla u Dr Mukul Sangma u la ong ba ka jingdap ram ka MeCEL ka la dei ruh na kawei ka daw ba ki paidbah nongthang ding ka MeECL kim shym la siew kaba la kot sha ka T.300 klur eiei.
Tang ha ka NEEPCO, ka MeECL ka la shah ram haduh T.469.32 klur bad ka jingbahkhleh ka sorkar ban shim ka MeECL ka long ban pynsiew ia ka ram sha kane ka kompeni khnang ba kan bteng ban ai ding lym kumta, ka jylla kan ka bun ki kynta ban shong dum.
U la ong ba ka jingeh ka long namar ba ka MeECL ka pynmih ding tang kumba 300 MW hynrei ka jingdonkam ding ka la kot sha ka 600 MW.Shillong, 04 Risaw:Ka BJP kan sa pynbna noh shen ia ki kyrtong ban iakhun ha kane ka eleksnon MDC shiteng samoi hadien ka shuti Puja.
Katkum ka jingia-kren bad u General Secretary ka BJP u Bah David Kharsati hynne ka sngi, u la ong ba ki kyrtong ki la dep don na ki jaka kynthup ka Laban-Maw-prem, Sohiong-Nong-spung, bad na Mairang ha kaba ka party kan sa pynbna noh hadien ba la kut ka jingleh kmen Puja.
“Ngi la don ki kyrtong ba biang na ka Laban-Mawprem, Sohiong-Nongspung, bad na Mairang bad ngin sa pynbna noh shen ha kine ki sngi", la ong u Bah David.
Katba kiwei ki jaka kum ka Nongkrem, Mawthadraishan, Rambrai-Myriaw, War West dang wad kyrteng kiba biang.
Na kine ki jaka ba la don kyrteng, ka party ka dang bishar bniah shwa namar ba ki don ar ne lai ngut kiba kwah ban iakhun ha kane ka elekshon.
U la ong ba ka party kan sa pynieng lut ha baroh ki jaka lada ka ioh ia ki briew kiba biang bad don jingkyrmen.
Hynne ka sngi, ka State election committee ka party ka la shong jingialang ban iakren halor ka kam elekshon.
“Ngi la iashong jingialang ka State election committee hynne ka sngi kaba ju long shi sien ha ka lai bnai", la ong u Bah David.
Hynrei u la kyntait ba ka la dep rai ia ki kyrtong da kaba, ka sngi ban pynkut ban pdiang ia kiba kwah ban pan tiket kam pat kut.
Ha kawei ka liang, ka UDP ka la dep pynbna ha ki katto kane ki jaka katba ka Congress ka la dep pynbna lut ia ki kyrtong katba ka KHNAM ka dang pynbna katto katne ngut bad ka HSPDP ka la dep sei lut ia ki kyrtong na ka bynta kane ka elekson MDC shiteng samoi kaban long ha ka 13 tarik Nohprah, 2016.
Shillong, 04 Risaw:U Bah Michael N Syiem ka Maitshaphrang Movement, u la thoh shi-thi sha u Myntri Rangbah ka jylla u Dr Mukul Sang-ma ba u dei ban pynmih ia ka jingbthah sha baroh ki bor sorkar mardor ban pynthikna ba ka ain shongkha shongman ne ka Compulsory of Marriage Act kan treikam kumba la pdiang da ka iing dorbar thawain ka jylla.
Ha ka shithi ba la phah sha u Myntri Rang-bah hynne ka sngi, u Bah Syiem u la ong ba ia kane ka dei ban pyntreikam noh ha baroh ki jingiadei bad ka sorkar ha ka jylla.
U la ong ba ka iing dorbar ka la dep pdiang ia kane ka ain bad ka la pynmih ruh ia ka jingpynbna hynrei wat hadien shi snem ba la thaw ia ki kyndon, ka Syrnod Shongkha kam pat treikam pura ha baroh ki kam ki jam haka jingiadei bad ka sorkar.
“La kyrpad jur ia ka sorkar ba kan pynmih ia ka jingbthah ba kane ka ain kan treikam ha baroh ki jingiadei badka sorkar", la ong u Bah Syiem.
Shillong, 4 Risaw:Ka Meghalaya Electronic Media Association (MEMA) hapoh ka jing-ialam u bah Kyrmen Uriah President mynta ka sngi, ka la leit ban ia kynduh ia u myntri rangbah ka jylla u Dr.Mukul Sangma bad ha ka jingiakren bad u Dr.Mukul ki la kyntu ba u dei ban pyntreikam noh ia ka Risk Insurance Schemes bad ban pynheh ia ka skhim ai jingiarap ia baroh ki nongring dur khubor bad ki nongthoh-khubor.
Ha kaba ia dei bad ka jingdawa pyntrei-kam ia ka RIS, ka MEMA ka la ong ba katei ka skhim ka long ban pynsuk ia ki nongthohkhubor khnang ba lada jia eiei ia ki ha ka por ba ki dang lum khubor ki bahaing hasem kin ym shah ktah ha ka jinglut jingsep.
U bah Uriah u la pynkynmaw ha u myntri rangbah shaphang ka jingshah thombor ki nongring dur khubor ha kiba bun ki khep kaba la jia ha u snem 2005, 2014, 2015 bad ka jingjia ba u nongring dur khubor u la iap ha ka jingjia aksiden ha Paikan, Assam ha u snem ba la dep ,u la kren ruh ha u myntri rangbah ia ka jingpynslem ki bor ka aiñ ban pynshitom ia ki briew kiba thombor ia ki nonglum khubor bad u la kyntu ruh ba ka sorkar ka dei ban siew bai lutksan.
Ha kajuh ka por u President ka MEMA u la ong ba katei ka kynhun ki nongring dur khubor ka ai ka jingkyrshan ba pura ia ka jingdawa ka Meghalaya Editor and Publisher Association (MEPA) ban pynheh ia ka Journalist Welfare Fund na ka bynta ki nongtrei ha ki ladpathai khubor bad ba ka sorkar kam dei ban siew tang shisien iarap pisa, ban pyntreikam ia ka Health Insurance Scheme ia ki nongthohkhubor ka jylla,ban pynsted ia ka Advertisement Policy bad kiwei.
U myntri rangbah u la ong ba ma u ruh u ngeit ba ka don ka jingshah thombor ki nonglum khubor bad ki donkam ka jingiada bad un pynbiang ruh ia ki skhim ai jingiada bad un thaw ruh ia ka komiti lyngba ka DIPR ban ia kren ia ka Journalists Welfare Scheme.
Nongpoh, 04 Risaw:Ym lah ban tip ia ka daw kaba pynlong ia kiba bun ki jingthmu ba bha ka sorkar na ka bynta ka jingmyntoi jong u paidbah ba bun balang, khamtam eh haba iadei bad ka jingthmu ban wahrah ia ka roi ka par sha ki thain nongkyndong, ki shu sahkut beit tang ha ki jingthmu, naba bun na ki jingtei jong ka sorkar la ka long ha kano kano ki liang ki shu sahkut beit ha mar shiteng bad ym lah ban pyndep hok kumba la thmu.
Ia kane la sakhi ruh halor ka jingsahkut ban siang rong ia ka surok kaba tang 1 km tam ei ei, kata na shnong Lumjyrmi sha Mawtari, kaba dei ruh ka surok kaba donkam tam ym tang ha katei ka thain, hynrei ka dei ruh ka surok kaba donkam wat ia ki paidbah nongleit nongwan nabar, namar katei ka surok ka iaid lyngba na Umran Niangbyrnai bad mih sha Quinine.
Ha ka jingjurip da u nongthoh khubor u Rupang, la lap ba katei ka surok kata naduh Umran Niangbyrnai shaduh Quinine, ka la biang na ka bynta ki nongleit nongwan, hynrei ka long pat kaei kaei kaba lyngoh ba hapdeng jong katei ka surok, la lap ruh ia ka bynta jong ka surok kaba la shu ieh kumto khlem da pyndep satia bad kaba kham pyndiaw eh ia kiba bun ki nongleit nongwan, ka long ba tang na ka daw jong katei ka bynta ba khyndiat eh, ka pynlong syndon ia katei ka surok ba kam long ban pyndonkam ha ka leit ka wan.
Lah ruh ban pynkynmaw hangne, ba ha ka por ba ka kynhun ki nongniah trok kit dewiong ki pynlong ia ka jingiakhih da kaba khang syndon ia ka lynti iaid u paidbah ha ki thain Umsamlem, bun na ki nongleit nongwan ha katei ka por ki pyndonkam da katei ka surok bad jin lada ka sorkar kan shimkhia ia katei ka surok, kan da long ruh ka jingmyntoi kaba khraw ym tang ia ki paidbah ha katei ka thain, hynrei wat ia ki nongleit nongwan na kiwei de ki thain, namar lyngba jong katei ka surok ki paidbah ki lah ban pyndonkam ha ka por ba don kino kino ki jingthut ha ka leit ka wan kumba ka la jia teng ha Umsamlem.
Haba u nongthoh khubor, u la pyrshang ban iakren bad ki katto katne ngut ki riew rangbah ha katei ka thain, ki la pynpaw ia ka jingsngewkhia kaba jur halor ka jingbym pyndep da ka tnat PWD ia katei ka surok kaba la palat phew snem, namar tang na ka daw jong ka jingsniew ha katei ka bynta ba tang khyndiat eh, ka la pynthut ia baroh, kumba ka long mynta ki paidbah jong ki palat 6 tylli ki shnong, haba ki thmu ban leit donkam sha Nongpoh, tang namar ka jingbymlong iaid kali ha katei ka bynta ba khyndiat eh, kim banse ban iaid kyllain na Umsning bad kaba la ktah shisha ia ka bai leit bai wan, khamtam ia kito kiba dei na ki longing ba duk.
Kumta haba iadei bad katei ka bynta ba khyndiat eh jong katei ka surok, ka la dei ka por ia ka sorkar lyngba ka tnat PWD ba kan shimkhia ban sdang noh ia ka jingtrei bad ban siang rong noh, namar jin lada lah ban pyndep noh ia katei ka surok ba tang khyndiat, kan da long ruh ka jingkyrkhu kaba khraw ia ki paidbah kiba shnong ha katei ka thain.
Shillong, 4 Risaw:Ka All India Radio kan pyniaid da ka iakob rwai, “N E Body can sing" -2016 kiba don ia ka sap rwai kin dei kiba la kot ia ka 16 haduh 30 snem ki ban rwai tang Marwei da ki Western Music bad Modern Song hapoh ka north East, ka khusnam ia ki nongjop kan long 1lak bad ia uba wan ba ar kan longT.50,000/-.
La kyrpad ia kiba kwah ban ia shim bynta ba kin wan shim ia ki phom napoh ka AIR station.
Shillong,5 Risaw:U MLA bad u MDC barim ka Nongkrem konstitwensi, u bah Lambor Malngiang mynta ka sngi u la pynthikna ba un ym ia khun ha ka elekshon MDC shiteng samoi na Nongkrem konstitwensi.
U bah Lambor u la ong ba ka daw ba um treh ban ia khun ha katei ka elekshon ka dei namar ka jinglyngkot palat ka por ym na ka daw ba shah pynduh tiket.
“Ka por ka la lyngkot palat, nga kwah ban pynleit jingmut noh ia ka elekshon MLA 2018, shuwa ban pynbna tiket ryngkat bad ki paidbah nongkyrshan jong nga, ngi la ia rai ba ngam dei shuh ban ia khun,kan bha ban pynleit jingmut noh na bynta ka elekshon 2018" ong u bah Lambor Malngiang.
U bah Lam u la ong ba kham mynshuwa u la don jingmut ban ia khun lada dei ba ki buh kloi ia ka elekshon shiteng samoi ha u kyllalyngkot ne rymphang 2016, “Ha kato ka por dang ioh por 2 snem ban trei, mynta shisnem phin trei ia kaei tang trei pat lap ba trei la poi noh ka elekshon 2018, kan shu pynbunkam kai ia ki paidbah ka Nongkrem, ban ia khun elekshon shiteng samoi shi elekshon shiteng samoi" u la ong.
“Ngam kwah ban pyni ialade ba nga dei u briew uba lalot bor , mynta ngan jop MDC, hadien wan ka elekshon ngan risaiñ, ngam sngewtynnad nga dei u briew uba ieng ha ka nongrim ba uwei u briew u dei ban bat tang kawei ka kam, nga la mad ialade nga la long MLA ha kajuh ka por nga la long MDC –ka khia haduh katta katta ia nga ban shakri ar kynrad, wat ka rukom treikam ruh ka thud bha nga sngew" u la bynrap biang.
Kumba ka paw haduh mynta na Nongkrem konstitwensi ki don 3 ngut ki kyrtong u bah Lambor Nongrum u ban ia khun na ka seng Congress, u bah H.S Shylla na ka seng UDP bad u bah Hubert Riang na ka seng HSPDP.Shillong, 4 Risaw:U President rangbah ka seng UDP u Dr.Donkupar Roy uba dei ruh u nongialam jong ka Liang Pyrshah ha Ing Dorbar Thaw-aiñ ka jylla u la ong ba ka jingker sainar shiah ha khappud ka long kaba donkam eh, hynrei ka ishu kaba ym lah ban pynbeit haduh mynta ka dei ba balei pat ym lah ban ker na u mawpud.
U Dr.Don u la ong ba ki paidbah ba shong basah ha khappud ki pdiang ia ka jingker sainar shiah hynrei ka mat ka long ba ki kwah dei ban ker na u mawpud khnang ba ka jaka jong ki kan ym sep ei.
U Dr.Don uba khlieh ia ka komiti ban peit ia katei ka mat ker sainar shiah ha ka por ba u long symbud myntri rangbah ka sorkar jylla u la ong ba ha katei ka por u la dep ban phah ia ka ripod sha ka sorkar jylla kaba ki lap ha ka por leit jurip.
Shuh shuh u la ong ba ha ka jingwad bniah ia katei ka bynta ker sainar shiah la lap ba ka daw balei ym lah ban ker sainar shiah na u mawpud, ka dei namar ba ka la don ka jingiateh soskular hapdeng ka ri India bad ka ri Bangladesh ba baroh ar kitei ki ri kin ym lah ban shna kano kano ka jingtei ne ka jingker sainar hapoh ka 150 Yard, hynrei palat ia ka 150 Yard ki lah ban lem kumta, bad dei na kata ka sahkut katei ka kam, “Dei na kata ka daw bym lah ban ker sainar shiah na Zero Line" u la ong.
Kumba long mynta u la ong ba jan baroh ki jaka la dep ban pynbeit bad la dep ker sainar shiah hynrei kaba sah ka long sa tang na Tharia ter ter shaduh Jaintia hills ba ka don ka jingpyrshah.
“Ia ka ishu ha Pyrdiwah ruh lah dep ban pynbeit da ki ar tylli ki Parliament , ka Parliament ka India bad ka Parliament ka Bangladesh" u la ong.
Ula ong ruh ba ha konstitwensi jong u kum ha Nongjri ki paidbah ki kwa heh ban ker sainar shiah kam lei lei ia ka 150 Yard ruh hynrei ka jingkwah jong ki pat ka dei ban ym ker ha kito ki jaka ba ju pynlong Iew pynlong Hat ne ki jaka ia die ia thied.
Ha kaba ia dei bad ki jingkynnoh ha kine ki sngi ba ka sorkar ka thmu ban leh jubor ha kaba ka la don ruh ka jingbyrngem na ki paidbah bad ka CCIB ban tur sha Secretariat , u Dr.Don u la ong ba kam dei ban long kumta, “Ka sorkar kam lah ban shu leh jubor, ka dei ban pynsngewthuh ia ki paidbah, lada ym lah ban ioh ka jingmynjur kaba 100% ruh hynrei ka hap pat ban sngap ia ka sur uba bun balang" u la ong.
Shillong, 05 Risaw:U Bah Philemon Kharmyndai u la bitar shla ia ki briew kiba kynnoh ia u, ba u dei u briew jong u MLA ka Sohiong u Bah HDR Lyngdoh bad ka jingpan tiket jongu na ka UDP, ka long tang ban leh shu mynleh.
Haba pynpaw ia ka jingbitar jur ia ki briew ba thmu ban pynhohbria, u Bah Kharmyndai u la ong, “Mano kita kiba ai jingtip ba nga dei u briew u HDR Lyngdoh, ki dei ban mih madan ban sei ia ka jingshisha halor kane".
“Nga la trei shitom kum u briew ban iakynduh bad ki padbah ka Sohiong, bad lada nga ioh tiket, khlem pep, ngan poi sha ka thong", la ong u Bah Kharmyndai haba kren mynta ka sngi bad u Rupang.
U Bah Kharmyndai u dei uwei napdeng ki san ngut ki nongpan tiket na ka UDP na ka bynta kane ka elekshon MDC shiteng samoi na Sohiong-Nongspung ban long ha ka 13 tarik Nohprah.
U la kyntait ia ka jingkynnoh kumba la paw ha ka khubor ba u dei u briew jong u Bah HDR Lyngdoh hynrei u la rung sha ka party UDP da ka mynsiem ban shakri ia ki paidbah.
“Mano ba kynnoh ba nga dei u briew jong u Bah HDR Lyngdoh.
Nga la rung sha ka UDP, nga siew ia ka pisa ka bai aplikeshon ban pan tiket na ka UDP.Ngam don bynta bad ka jingkynnoh bad u Bah HDR Lyngdoh", u la ong.
Ka UDP kam pat lah ban shim rai iano kan ai tiket na ka bynta kane ka elekshon MDC shiteng samoi na Sohiong hadien ba la mih bun ki nongpan tiket.
Nalor u Bah Kharmyndai, kiwei pat kiba pan tiket na ka UDP, ki kynthup ia u Bah Braston Kharphuli uba la ialeh MLA teng, u Bah Wankupar Syiemlieh, u Bah Fedrick Lyngkhoi u director barim ka MBOSE, bad u Bah RA Lyngdoh ba long teng u MLA ka Sohiong.
Shillong, 5 Risaw:Ka komiti jong ki trai par dewiong, mynta ka sngi, ka la leit buh ia ka dorkhas jongka, ha ka National Green Tribunal bad katei ka pyni, ba ha ka jingpynbna jong ka tnat pla pisa ka sorkar India, ha ka 24tarik Jylliew 2010, la kren shai ba u dewiong, uba don ha Meghalaya, u hap ha ka jingpeit jong ki trai shnong, kiba dei ki jaitbynriew rit paid.
La ong shai ruh, ba ka jingtih dewiong, ha kine ki jaka, kam iahap satia, katba kum ki kyndon jong ka sorkar India.
Na ka liang jong ka National Green Tribunal, ka la pdiang ia kitei ki kot ki sla bad ka iathuh ba kitei ki dei ki kot, kiba donkam.
Ka Tribunal, ka la pdiang ruh ia ka jingai jingmut jong U Ma Thomas Nongtdu, President jong ka Jaintia Cement Manufacturing Association, ban nang pynskhem shuh halor ka mat ba la leit rah da ki trai par dewiong, ong ka khubor ba la phah da U bah Mostapher Kharkongor, Secretary, SCCCOMDF.Shillong, 5 Risaw:Ki nongtrei jong ka tnat khlaw, ha ka jingkhlieh jong U Divisional Forest Officer, Khasi Hills (Territorial) Division Shillong, ki la ioh kurup ia hynriew tylli ki trok, kiba la kit rnga beain, ha kaba kitei ki trok, la ioh ban kurup na Umran bad Umraleng, mynta ka sngi.
Lai tylli na kitei ki trok, ki dei kiba la ioh kurup na Umraleng bad kiba la iehnoh ha katei ka jaka bad 3tylli kiwei pat, dei kiba la buhrieh ha kawei ka khlaw hajan Umran.
Shillong, 5 Risaw:U khyllung ba la lap napoh paiñkhana ha ka step lah sngi u blei mynta u la shait la khlaiñ bha bad la sei noh ia u napoh Ganesh Das Hospital da ka tnad kaba peit ia ki khyllung.
Haba ia kren bad u Rupang u Medical Superitendent ka Ganesh Das Hospital u Dr.T.R Tariang u la ong ba la sei noh mynhynin ka sngi bad u khyllung u la shait la khlaiñ bha.
Lah ban kdew ba ha ka step lah sngi u blei ha ka por 8 baje la lap ia u khyllung ba dang shu khan a paiñkhana kaba don ha lyndet ka ophis jong ka Atomic Minerals Directorate kaba don ha Umkdait kaba hap hapoh Nongmensong PS.Ia utei u khyllung la shim da ki pulit ka nongmensong na katei ka paiñkhana bad ki la leit rah sha Ganesh Das Hospital ban phah sumar bad ha katei hi ka sngi ka Meghalaya State Commission for Protection of Child Right ia ka District Child Protection ban leit wut wut sha Ganesh Das.
Shillong 05 Risaw:Ka Seng Khasi Riwar Mihngi ka la pynbna ba ia ka lympung jong ki khun samla ka Seng Khasi Riwar Mihngi kaba la buh ban long ha ka 18 tarik Nohprah, 2016 la kynriah noh sha ka 11 tarik Nohprah 2016, la ong u Publiciy secretary ka Seng Khasi Riwar Bah Oriashon M Tynsong.
Ha kajuh ka por, ka Seng ka la pyntip ba kan pynlong ia ka jingpynkup burom da ka Maham Sing Education Award 2016 ia ki samla ka thain Riwar ba dang don ha ka niam tynrai Khasi, kiba passbha ha ki eksamin bapher bapher.
Ka jingpynkup burom kan long ia kiba pass SSLC ba ioh 70% shaneng bad distinction, ia kiba pass HSSLC ba poi 1st division bad distinction, graduate bad post graduate kiba pass 1st class shalor.
Ia ki jingtip ba kham bniah phun ha number 9612096030/9774670457/ 961544 3737, la ong u Bah Kyn-thuplang Khongjee u publicity secretary ka Seng Khasi Riwar Mihngi.
Nongstoin, 5 Risaw:U wei u samla u ba la tip kyrteng kum u Bonefirst Kharsyiemlieh 24 snem ka arta na ka shnong Riangdo West Khasi Hills, u la khlad noh ha shen hadien ba ka thuk thuk kaba u niah kala leit ban ia tyngkhuh noh bad kawei ka trok ha iew Riangdo.
Katkum ka tyllong khubor bala ioh lum la ong ba katei ka jingjia kala jia mynta ka step ha kapor kumba 11 baje katba u tei u samla u ba la niah ia ka thuk thuk kaba don ia u No-ML -05E-0582.
Mar iapoi ha katei ka jaka ka thuk thuk ka jong u kala ia tyngkhuh noh bad kawei ka trok kaba don ia u registration No.ML -06-3238.
Shuh shuh la ong ruh ba katei ka trok kala ioh ruh ban iuh na ki bynta jong ka khlieh jong u tei u samla haduh ba un da khlad noh hashen.
Shillong, 05 Risaw:Ka kynhun ba nyng-kong jong ki samla ba la pyndep ia ka kam pulit SF-10, ba kynthup 223 ngut ki pulit Commando bad 115 ngut ki Ranger ki la shah pyndeng khlur ha u Myntri Rangbah ka jylla u Dr Mukul Sangma mynta ka sngi ha MLP Mawiong, hadien ba ki la pyndep ia ka jingshah hikai kaba 6 bnai halor ka Special Commando Counter Insurgency Course.
Kine ki pulit thymmai ka jylla ki la shah pynbam smai ha u Commandant ka 1st MLP Battalion shwa ba kin leit sha ka lyngkha ban leh ia la kamram jongki.
Ha ka ryngkat ka jingdonlang kiba haiing hasem, ka kynhun ki myntri sorkar, u Myntri Rangbah u la pympaw ia ka jingsngew skhem ba kine ki pulit SF-10 ki la long ba la khreh ban aiti ialade ban shakri ia ka ri.
“Kane ka pynkynmaw ia ka jingkut jingmut ka sorkar ban wanrah ia ka mynsiem shngain ia ki paidbah bad ban pynher krad ia ki kam sniew", la ong u Myntri Rangbah.
U la ong ba lyngba ka jingdon ki pulit SF-10, kan pynkhlain shuh shuh ia ka tnad pulit ka jylla ban iakhun pyrshah ia ki kam sniew ha ka jylla bad ban pynneh ia ka suk ka sain, kumba la khmih lynti ki paidbah.
“Kan don shuh ka jingpynrung kam ia ki kynthei bad shynrang kaba kum kane ban pynthikna ba ka jingshngain jong ngi kan long kaba bha tam", la ong u Dr Mukul.
U la pynpaw ruh ia ka jingsngewnguh ia kiba haiing hasem ki kmie ki kpa jong ki samla ba la pyndep ia kane ka jingshah hikai ha kaba ki kam ba khraw ki dang don shakhmat ba kin leh na ka bynta ka ri.
“U Blei un kyrkhu iaphi baroh", la kitbok u Dr Mukul ia ki pulit SF-10.
U Myntri Rangbah u la khaweh lama ruh ia ka jingpynlait ia kali jong ki 30 tylli na ka bynta ki pulit SF-10 bad la ai khusnam ruh sha ki 10 ngut ki Commando bat bit tam ha ki bynta bapher bapher.
La don ruh ka jingpyni nuksa ia ka rukom iakhun lehnoh jong kine ki pulit SF-10.
Ia kane ka kynhun SF-10 la ai jinghikai hapoh ka jingpeit u Brigadier (Retd.) W.B.J Sturgeon ryngkat ka jingiatreilang bad ki shipai bad ki pulit ka jylla Meghalaya.
Ia kine ki Commando yn pyntreikam ban leit iakhun lehnoh bad ki don ruh ba la jied ban peit ia ka suk ka sain bad ia kiwei ki jingiakhih paidbah.
Shillong, 6 Risaw:Ka Central Bureau of Investigation (CBI) ha kane ka sngi Palei kala aiti ia ka kaiphod tohkit ha ka Meghalaya High Court halor ka jingkynnoh thungkam bym hok da ka MPSC na ka bynta ki ophisar MPS.Ka High Court ka la hukum ia ka CBI ba kan pynlong ia ka jingtohkit halor ka dorkhas ba la ujor da u Millon Ch, Momin uba ialeh ia kane ka eksa min ha kaba u la kynnoh ba ka la don ka jingleh tuh ban thungkam na ka bynta 34 tylli kam ba lait ha ka Meghalaya Police Service Officer hapoh ka tnad pulit ka jylla.
Ia kane ka kaphod tohkit ka CBI la bthah ban buh da u Registrar bad yn sa rah biang ha ka jing bishar ka ban long ha ka 24 tarik mynta u bnai.
Ka Kashari ka la ong ba, la kane ka kaiphod tohkit ka la don ki jingthoh bishar bniah na ka Forensic Science Laboratory (FSL) halor ki dur ba la shim na ka komputer bad na ka liang u nongiasaid ka CBI u la pule ia ka jingthoh kaba 5 tarik Risaw na ka Central Forensic Science Laboratory kaba ong, ba ia ka jingbishar ia ki tiar ki tar bad ki kot ki sla donkam haduh 45 sngi.
Halor kane ka High Court ka la ong ba kan ailad biang ia ki kynhun tohkit katto katne por halor kane tangba dei ban pyndep ia kane ka kam hapoh saw taiew.
“Yn ailad ban sa katto katne por ia ka kynhun tohkit tangba dei ban pyndep hapoh saw taiew naduh ka28 tarik Nailur", ka la ong ka High Ccourt.
Shuh shuh ka High Court ka la ong ba ka hukum ka Supreme Court 20 tarik Nailur, ka la ong ba ia kane ka mukotduma dei ban pyndep hapoh saw taiew naduh ba la pynmih ia ka hukum.
Ka High Court ka la ong ba ha ka 28 tarik Nailur, haba la pynmih ia ka hukum da ka Supreme Court  la buh ha ka High Court,  kaba kdew ia ka jingdonkam ban pyndep noh ia kane ka kam kloi.
“Kano kano ka jingpynslem da kano kano ka lah ban mih ka jingiatyngkhuh bad ki hukum ba la pynmih da ka Supreme Court bad ka High Court" ka la ong.
Ka High Court kala shah ia u nongsaid ain ka CBI ban ai ia ka kaiphod ha u  Registrar General uban buh bha ban rah ia ka ha ka por ba shim bishar biang.
Shillong,6 Risaw:Ki nongkyrshan u bah His Preaching Son Shylla MLA bad MDC barim ka Nongkrem ki la thap shadem lypa marsien ioh jingtip ba u MLA bad MDC barim ka seng Congress na Nongkrem u bah Lambor Malngiang un ym ia khun shuh ha ka elekshon MDC shiteng samoi ka ban long ha ka 13 tarik u nohprah,2016.
Haba twad jing mut na kiba bun ki paidba katei ka konsti twensi ki la ia thuh ba ki shim ba ka jing iakhun ha kane ka elek shon MDC shiteng samoi kan long hapdeng kitei ki ar ngut.
Hynrei tang mar ia pynbna u bah Lambor Malngiang ba un ym ia khun shuh ha ka elekshon MDC ka lyer politik ha ka Nongkrem kala saw shaid ba u bah Shylla un rah da kaba suk ha katei ka elekshon shiteng samoi.
Kham mynshuwa u nongthohkhubor u twad jingmut na ki paidbah nongshong shnong ka Nongkrem khamtam ha Smit ha kaba ia dei bad ka elekshon MDC shiteng samoi hynrei kiba bun ki dang jnang ban ai jubab hynrei la sngewthuh ba ka mynsiem jong ki ka noh sha baroh ar u ba Lambor Malngiang bad u bah H.S Shylla bad ki la iathuh ruh ba ha katei ka elekshon kin ym lah rai hynrei kaba kut jong ki ka long ban ia sam ia ka vote na kawei ka ing hapdeng kitei ki ar ngut.
Hynrei tang mar ia pynbna u bah Lambor ba un ym ia khun shuh ha katei ka elekshon war ki la pynhiar mynsiem naba ki la long laitluid ban thep sha u bah Shylla baroh shi-ing.
Haba twad jingmut pat na ki nongkyrshan ka seng Congress kiba ju don bad u ba Lambor Malngiang baroh shi katta, la sngewthuh ba kitei ruh ki kren thikna ba u bah Shylla un rah da kaba suk ha katei ka elekshon bad la sngewthuh ba bun na ki kin ym kyrshan ia u bah Nongrum.
Haba phai pat sha u kyrtong ka HSPDP u bah Hubert Riang bun ki la iathuh ba kim pat da ithuh bha ia u hynrei kim lah pat ban bata ikatno ka jingkhlain jong u namar ba ki ong ba ka shong ha ka jingtrei jong u MLA ba mynta u bah Ardent M Basaiawmoit hynrei ki la pynthikna pat ba un ym poi sha ka thong lada u khlain katno katno ruh.
Lah ban kdew ba kumba ka paw haduh mynta ki don 3 ngut ki kyrtong na Nongkrem konstitwensi ha ka elekshon MDc shiteng samoi u bah Lambor Nongrum ka Congress, bah H.S Shylla ka UDP bad u bah Hubert Riang ka HSPDP hynrei la sngewthuh ba nalor kitei ki 3 ngut ruh kin dang don kiwei pat ki kyrtong kiba lah ban long u bah Edar nongbri lane u bah Erwin K Sutnga.
Kob ka UDP ban jop suk na Sohiong; kynnoh ba u khun U bah HDR dei u nongweiKa seng UDP ka la kob ba kan jop suk na Sohiong konstitwensi ha kane ka elekshon MDC shiteng samoi ka ban wan.
Ki nongialam katei ka seng ki la ong ba lada jia ba ka UDP kan ai tiket ia u kyrtong uba don jingkyrmen khlem pep katei ka seng kan sar na Sohiong.
Lah ban kdew ba ki don 4 ngut ki kyrtong kiba pan tiket na katei ka seng kiba ym pat lah ban pynbna ia u nongioh tiket hadh mynta ruh.
Kitei ki 4 ngut ki kynthupia u bah Braston Kharphuli, bah Fedrick Lyngkhoi, ba Wankupar Syiemlieh bad u bah R.A Lyngdoh.
Kitei baroh 4 ngut ki dei kiba la paw bha ha ka thaiñ Sohiong naba ki dei ki kyrtong kiba la ia khun teng bad don ruh uba dei u MLA bad MDC barim.
U rupang u la sdang ban tad jingmut na ki paidbah nongkyrshan ka UDP na Nongspung-Sohiong konstitwensi iano ki kham sngewmon bad la iohsngew ba ka sur ka kham noh sha u bah Braston Kharphuli, hynrei ym tip pat iano ka seng UDP ka kham ibit ban jied.
Lah ban kdew ruh ba kitei ki 4 ngut ki la khlei ha ka UDP ba kin kyrshan tylli lada ioh tiket mano mano ruh ha katei ka elekshon shiteng samoi bad ki la pynpaw ba ki kwah eh ban pynliem ia ka seng Congress ka ban ia khun da u khun jong u bah HDR Lyngdoh bad ki shim ba lada jia ba ki lah ban pynliem ia u khun jong u bah HDR ha kane ka elekshon khlem pep kin khyllie khlieh ruh ha ka elekshon MLA 2018.
U bah Wankupar Syiemlieh haba kren sha ki nongthohkhubor ha kine ki khyndiat sngi ba la dep u la ong ba kan kham jem bha ha kane ka elekshon ban pynliem ia ka seng Congress naba ka jingiakhun kam dei shuh bad u bah HDr hynrei bad u khun jong u.
Shuh shuh u la ong ba ka la don ka jingbym sngewtynnad hapoh ka seng Congress ha Sohiong ia ka jingleh u bah HDR naba u shu leh donbor khlem da khot aplikeshon ia ka tiket hynrei beit beit u ai sha u khun lajong bad kawei ruh u la ong ba ha Sohiong ia u khun jong u ym shym la khein trai shnong hynrei la khein nongwei.
Haba kylli naei ka shnong u khun u bah HDR Lyngdoh u la iathuh ba u dei na Laitumkhrah.
Shillong, 06 Risaw:Ka Synjuk Ki Rangbah Shnong War Jaintia ka la pynpaw ia ka jingsngew lyngngoh ia ka shuki treikam ka kompeni sam ding ka sorkar jylla ka MeECL haduh 7 bnai ruh ba la duh ka transformer kam pat shym la wan ban shna ia ka.
Ha ka jingpynlait khubor, ka Synjuk ka la ong ba ki paidbah ki dap da ka jingsngew kthang ha kaba bun ki shnong ba la duh ka transformer ki shong dum haduh palat shiteng snem namar ka jingbym shim khia ka MeECL ban pynbha ia ki.
Ki shnong ba la shah ktah ki long ka Amlatdoh, Amlarem, Tawahusdieh, Paduhbah, Pdengkseh, Pdengkarong, Mawlong bad kiwei.
“Namar ka jingbym lah ka MeECL ban pynbiang ia ka ding, ka la mih bun ka jingshah kynnoh ki Rangbah Shnong bad ki nongkitkam shnong", la ong ka Synjuk Ki Rangbah Shnong.
Ka la ong, “Kaba lyngngoh ia ki paidbah ka War Jaintia Amlarem Sub-Division, ka long ka jubab na u ophisar ka MePDCL ba ki kren bad pynheh beit tang ia ka bai thang ding haba ka ding pat khlem ioh".
Ka Synjuk ka la pynpaw ia ka jingsngewsih halor ka jingshah lehbein ki paidbah ha kine ki bnai haduh mynta bad ka la kyntu ia kane ka kompeni sam ding ba ka dei ban leh mardor ban pynioh ding biang da kaba shna pynbha noh ia ka transformer kaba la sniew ha katei ka thain.
Ki la byrngem ba lada kam lah kin pynlong noh syndon da ka jingiakhih paidbah ban wanrah ia ka ophis u SDO ba pura jong ka MePDCL ha Amlarem,la ong ka kyrwoh na u Bah K Pohshna u Convenor ka War Jaintia Amlarem.
Naba sniew u Transformer 3 bnai shongdumar tylli ki shnong ha Ri BhoiKa jingbymshimkhia da ki bor ka tnat Meghalaya Public Distribution Corporation Limited (MePDCL) ki la paw shai, hadien ba Ar tylli ki shnong ba kynthup ia ka Nongmawlong bad Nongmawlongthymmai, kiba hap hapoh ka Umsning C&RD Block, Ri Bhoi District, ki hap ban mad ia ka jingeh namar ka jingbymdon bording mynta la lai bnai kynthih.
Katkum ka jingiathuh da u Bah Ecoles Wahlang, Rangbah Shnong ka Nongmawlong, la ong ba mynta la lai bnai kynthih ki nongshong shnong ki hap ban iakynduh jingeh da kaba shongdum khlem bording, na ka daw ka jingsniew noh u Transformer.
U la iathuh ruh ba naduh ba sniew u Transformer, na ka liang jong u kum u nongpeit ia ka shnong ka thaw, la bunsien u la leit mih sha ki bor ba dei peit ka tnat MePDCL ban iathuh ia katei ka jingeh kaba la kynduh da ki nongshong shnong, hynrei ka shu kut beit tang ha kata ka jubab kaba ong ba ym pat don Transformer.
Kumba ka long mynta, nalor katei ka jingduh noh u Transformer, hynrei ki don ruh ki post ilektrik kiba la shah bam sarang, ia kaba la pynskhem jubor da ki nongshong shnong tang ban lait na ka jingkhyllem bad wanrah ia ka jingma ki khyllung khynnah ha shnong ha thaw, u la bynrap da kaba ong ba “Ia ki shnong ba kham long nongkyndong kham niar ki ban phaikhmat ia ka jingeh ki paidbah, hynrei ki kham shimkhia ia ki shnong ba kham long sor" ong u Bah Ecoles Wahlang.
Namarkata, u la kyntu ia ki bor ka tnat MePDCL, ba kin shimkhia na ka bynta ban lehkloi noh haba iadei bad ka jingbujli thymmai noh ia u Transformer bad ha kajuh ka por ban bujli thymmai noh ia kitei ki post ba la bam sarang, u la bynrap.
Ha kawei pat ka bynta, kane hi kajuh ka jingeh ka la jia ruh ha ki thain 20Mer, ha kaba ka jinglip ba khah khah ka bording ha katei ka thain, kaba la wanrah jingeh shisha ia ki paidbah nongshong shnong bad haba iadei bad kane na ka liang ka KSU, 20Circle, lyngba u samla Khrawbor Sylliang u la pynrem jur ia ka tnat MePDCL, namar ka jingbymlah ban pynbiang ia ka bording ha katei ka thain 20mer.
Shillong, 5 Risaw:Mynta ka sngi naduh ka por 10 baje eiei mynstep, ki nongkyndong ba kwah kiew sor ki hap hiar ha Anjalee Petrol Pump naba ki kali ba ki shong ki la shah bat lut ha katei ka jaka.
Tang mar ia ioh jingtip ia kane, une u nongthohkhubor u la beh bran bran sha katei ka jaka ban peit ia kaei kaba la jia.
Haba la poi ha katei ka jaka la lap ba baroh ki Taksi rong jyrngam ki la ieng shaid da u laiñ naba ym shah ia ki ban kiew sha sor Shillong.
Haba ia kren bad katto katne ngut ki nongniah kali la lap ba ka daw ba kitei ki kali jyrngam ki la pynieng shriak da u lain, ka dei namar ka jingshah pyndik ha ki pulit pyniaid kali da kaba daiñ kuna ia ki naba ki pulit ki shim ba ki kali jyrngam dei ki kali kamai nongkyndong bad kim dei ban kiew sha Sor.
Ki nongniah kali ki la iathuh ba ki la shah daiñ kuna T.200 tyngka kawei ka kali bad don ruh kiba shah daiñ kuna T.300 tyngka bad ki la ong ba hadien ba la dep ban daiñ kuna ki pulit ki la ong khie leit kamai noh.
Tang hadien katto katne por ba la wan poi u General Secretary ka East Khasi Hills Taxi Welfare Association u bah Wandonbok Jyrwa, u la ialam noh ia ki nongniah jong katei ka kali baroh sha ophis u SP bad na katei ka jaka kumba 30 ngut eiei ki nongniah kali ki la iaid proseshon da ka kjat shaduh sha ophis u SP, hynrei u SP um don hapoh ophis kumta ki la leit ban ia kynduh noh ia u District Transport Officer ka East Khasi Hills ha ophis treikam jong u.
Shuwa ba ki nongniah kali jyrngam kin mih na Anjalee Petrol Pump da ka kjat ki la pynlang lut khrui hajuh ia u shabi kali jong ki bad la teh rynjup hajuh.
Hadien ba la dep ban ia kynduh ia u DTO, u bah Jyrwa u la ong ba ki kali jyrngam kim shym la ioh jingpynshai ha ka por ba la ai Permit ia ki bad kam don ka jingpynsngewthuh na katei ka tnad ka kit ka bah ka sorkar ba ki dei ban kamai beit tang ha nongkyndong ne shano ka jaka ba kin kamai, “Ha ka por ba ai Permit ym don jingbatai shai nangno shano ban kamai,la shu ai lymmuh beit kumto, kam don hi ruh ka jingpynbna na ka sorkar kaba kum kata, katba ha ka por ba pyllait permit pat la pynbna paidbah" u la ong.
Shuh shuh u la ong ba lada ka dei kumba ong na DTO ba kitei ki kali ki lah ban kamai nongkyndong, hato lada ki kit ia u nongleit iew leit hat kin pynhap noh tang ha shiteng lynti, uba wan na Mylliem ne 7 mer yn pynhap noh tang ha 3 mer, don nongshong shuh hi? u la ong.
Hynrei hadien ki jingiakren baroh u la ong ba u DTO u la kular ba un lum ia ka jingialang jong ka RTA ryngkat ki pulit ban ia kren pynbeit ia katei ka kam bad u la pyntip ruh ba namar katei ka jingeh ki kali kamai lashai ka sngi kan don ka jingialang jong ki Taksi jyrngam ha Bishnupur.
Utei u nongialam ka seng ki Taksi u la ong ba katkum ka jingiakren bad u DTO ka la shai bha ba ki Taksi kamai ki lah ban kamai kumba ki ju kamai kat bym pat dep pynbeit janai ia katei ka kam.
Haba ia kren pat u bad u DTO u bah H.F Khongsit u la ong ba ka jingai permit ia ki kali jyrngam ban kamai nongkyndong ka dei kaba la pynbeit ha ka jingialang RTA Board ha kaba la ai lad ia ki ban jied ia ka jaka ba ki mon ban kamai, bad u la ong ba la ailad ruh ba kin kiew sha sor tang ban pynhap nongleit nongwan lane tang ban leit buh sha Hospital.
U la ong ba ka jingai permit ka dei na ka bynta ban pynsuk ia ki paidbah nongkyndong bad ban ai kam ruh ia ki hynrei ym pat ban pynkhapngiah ia ka sor.
Shen u la ong ba un sa shong jingialang bad ka RTA board kaba long Chairman da u Deputy Commissioner ka East Khasi Hills ryngkat bad ki pulit ban pynbeit ia katei ka kam.
Kumba long mynta u la ong ba ki don kumba 500 tam ki permit ia ki kali jyrngam hynrei u la ong pat ba lada ka jia kumne ba ka pynkhapngiah pynban ia ka sor hap ban sangeh noh, kumba la pynsangeh noh ia ka permit ki taksi rong stem rong iong.
Ha kaba iadei bad ka jingioh ki kali jyrngam ia ka juh ka stikar kumba iong ki rong stem kaba thoh Shillong Region u bah Khongsit u la ong ba lehse imat ka dei ka jingbym poi kynmaw ki pulit ban peit ba kan don la ka jong naba ka jingai stikar jong ki –ki shim beit tang ban peit ia ka jingbiang kot biang sla ki kali.
Haba kylli pat shano ki rong lam saw ( Pink) ki kamai u la ong ba kitei ki kali ki dei na bynta ki kynthei hynrei namarba ki kynthei kim treh ban kamai la ailad noh ban kamai ki shynrang bad ia kitei ruh u la ong ba mynta la khang noh ia ka permit.
Shillong, 5 Risaw:Ka komiti jong ki trai par dewiong, mynta ka sngi, ka la leit buh ia ka dorkhas jongka, ha ka National Green Tribunal bad katei ka pyni, ba ha ka jingpynbna jong ka tnat pla pisa ka sorkar India, ha ka 24tarik Jylliew 2010, la kren shai ba u dewiong, uba don ha Meghalaya, u hap ha ka jingpeit jong ki trai shnong, kiba dei ki jaitbynriew rit paid.
La ong shai ruh, ba ka jingtih dewiong, ha kine ki jaka, kam iahap satia, katba kum ki kyndon jong ka sorkar India.
Na ka liang jong ka National Green Tribunal, ka la pdiang ia kitei ki kot ki sla bad ka iathuh ba kitei ki dei ki kot, kiba donkam.
Ka Tribunal, ka la pdiang ruh ia ka jingai jingmut jong U Ma Thomas Nongtdu, President jong ka Jaintia Cement Manufacturing Association, ban nang pynskhem shuh halor ka mat ba la leit rah da ki trai par dewiong, ong ka khubor ba la phah da U bah Mostapher Kharkongor, Secretary, SCCCOMDF.Jowai, 5 Risaw:Ki nongialam ka Coordination Committee on International Border (CCIB) ka la pynrem jur ia u CEM ka JHADC bad ia ka Ophis jong u halor ka jingai jing mynjur jong u ia u DC bad NBCC na ka bynta ban sorjamin ia ki jaka puta naka bynta ban ker sainar shiah ha khappud India bad Bangladesh.
Ki nongialam ka CCIB mynta ka sngi ki la wan ban ia kynduh ia u CEM ka JHADC, u ma Thombor Shiwat ban dawa ba u dei ban pyndam noh shi syndon ia katei ka jingmynjur.
Ka CCIB ka la dep ban shim ia ka rai ban leit ia kynduh ia u CEM ka JHADC bad ban pynrem jur ruh ia ka jingai jingmynjur jong u ha ka jingialang paidbah ha kane ka sngi Saitjain kaba la long ha Dawki.
Na ka liang ki nongialam ka CCIB haba iakren bad u CEM ka JHADC mynta ka sngi, ki la pynpaw ba u DC ka WJH u Arun Kumar Kembhavi, u la leh donbor palat pud ia ki jaka puta jong ki paidbah kiba shong basah ha ki thain Khappud Indo – Bangladesh.
“Une u DC ka District ha West Jaintia Hills u la pynjari syndon da ka section 186 CrPC na ka bynta ban khanglad ia ki trai jaka, trai khyndew ban leit bri leit sah sha ki jaka kiba don shabar ka 150 yard ha ka kyrteng ka jingpynwit pynthut ia ki briew sorkar kiba wan thew wan woh bad wan sorjamin ia ki jaka kiba dei ban ker sainar shiah", la ong ki nongialam ka CCIB.“Ka daw ba u DC u la pynjari ia katei ka Section dei namar ba u sheptieng ia ka jingtuklar ka jong ngi ia ka hok jong ki paidbah kiba dei trai ia ki jaka ki puta kiba hap hapoh ka Scheduled areas hapoh ka JHADC", la bynrap kitei ki nongialam ka CCIB kiba la kynnoh pyrshah ia u DC ba u la leh donbor khlem da khein ia ka hok jong ki trai jaka puta.
Ka CCIB ka la ong ba ka jingleh u DC ka la pynkhein iaka hok bat khyndew ki trai ri rit paid ha kane ka jylla.
Ka CCIB ka la dawa ba ka sorkar kan pynkynriah kam noh ia utei u DC mar mar.
Na ka liang ka CCIB ka la rai ruh ban leit ia kynduh ia u Lat ka jylla ban iakren halor kane ka mat.
Mynhynne ka sngi, ha ka jingiakynduh bad u CEM ka JHADC, u ma Thombor Shiwat u la ieng skhem ha ka nongrim ba ym lah satia ban pyndam ia katei ka NOC kumba la dawa ka CCIB.Ia ki NOC kiba iadei bad ka jingmusur jaka ha ki thain khappud, ka JHADC ka la ai naduh mynshwa bad ha kane ka kynti ruh, ka JHADC ka la depban ai la slem ia ka NOC bad na ka liang ka JHADC kan hap ban bishar bniah ia ki jingshisha ki jingkynnoh ha shwa ba kan rai da kumwei pat, la iathuh u ma Thombor Shiwat.
Na ka daw ka jingrai skhem u CEM ka JHADC, ka jingiakynduh ia u kam shymlong kaba myntoi ia ki dkhot bad nongialam ka CCIB bad ki la hap ban mih na ka ophis jong u da ka jingbitar.
Shillong, 7 Risaw:Hadien ba ka la shah leh klet ha ka Hima Mylliem, ha kine ki khyndiat sngi ba la dep, ha ka por ba wan ki heh ki haiñ sha Iewduh,mynta ka KHADC ka la sdang ban phaikhmat sha Hima Mylliem ban pyrkhing bha ba ka Hima ka dei ban pynthikna ba katei ka Iew donnam kan long kaba khuid kaba suba bad kaba lait na ki jingsniew ba bunjait.
Ka KHADC kan sdang ban pyni ia ki kam jong ki da kaba khot shuwa da ka jingialang ha Iewduh ha ka 11 tarik mynta u bnai ha kaba yn donlang ki bor ka District Council, ka hima Mylliem bad baroh ki nongshong iew ha Iewduh.
Ka District Council ka la lyngngoh balei ba ka Hima Mylliem kam lah ban pynkhuid ia ka Iewduh bad balei kam lah ban rat diengkhong ia ki jingsniew ha Iewduh haba ka ju lum khajna kumba T.5 lak tyngka eiei na ki nongshong iew ha ka shibnai bad katei ka dei tang na bynta ka khuid ka suba.
“Ngin thaw da ka Joint Management Committee ban pynthikna ba ka Iewduh , ka Iew kaba rim tam kan dei kaba itynnad" ong u Chief Executive Member ka KHADCu ba Pynshngaiñ N Syiem haba kren sha ki nongthohkhubor.
La ong ba ka Hima Mylliem ka ju ioh lum khajna kumba T.5 lak tyngka ha ka shibnai na ki nongshong iew kiba don kumba 4000 ngut eiei, “Ngi lyngngoh haduh kat katei ka pisa ki lum, ym don jingkylla eiei ha Iewduh haba phai sha ka khuid ka suba, I kumba kim shym la pyndonkam bha ia ka pisa" ong u bah Pynshngaiñ.
Ha kaba ia dei pat bad ka jingdon ki nongshong ing be-aiñ ha Iewduh u CEM u la ong ba ka District Council kan pan jingpynshai na u Acting Syiem ka Hima Mylliem namar ba ym shah iano iano ruh ban sah ing ha Iewduh.
U bah Pynshngaiñ u la ong ruh ba ka Distrik Council kan mang tyngka kyrpang ia ka iewduh na ka Special Assistance Scheme kaba ki ioh na ka sorkar pdeng kata ban pynitynnad ia ki jaka ban rung sha Iewduh lyngba ka Iewmawlong bad Motphran.
Lah ban kdew ba ki nongshong iew kiba don hapoh ka lama Nongshong Iew Association (NIA) ki la leit ban ia kynduh ia u CEM ka KHADC u bah Pynshngaiñ kumjuh u EM ba peit ia ka iew u bah Hadrian Lyngdoh ban buh ia ka jingujor jong ki.
Ki la pynpaw ha ki bor ka District Council ba ka Iewduh ka la kylla kum ka ktem jong ki kam sniew ba bunjait namar ka jingpynlong ingsah hapoh iew.
U President ka NIA u bah Korbar L Nonglait u la kynnoh ba ki don ki bar jylla kiba sah ing ha iewduh khlem ki jingpynshisha kiba biang bad katei ka wanrah jingma bad ka pynjyllei ruh ia ki kam tuh kam thiem bad kiwei pat ki kam sniew.
Shillong, 07 Risaw:Ki pulit ka East Khasi Hills ki la ioh ban kem noh ia baroh 8 ngut ki snar nongrahbor kynthup kawei ka longkmie Khasi bad 7 ngut ki bar jylla.
Ha ka jingpynlait khubor, u SP ka East Khasi Hills u Bah M Kharkrang u la ong ba ha ka 25 tarik Naitung, 2016, ha ka po 5 baje mynstep, uwei u rangbah ba 77 snem ka rta, uba ju leit iaid step man ka sngi, u khlem leit phai shuh sha iing naduh katei ka sngi.
Ki phra ngut ba shah kem ki long ka Kong Bala Myrthong, Nurul Haque, Animesh Nath, Ramani Sinha, Tapan Malakar, Raja Myrboh, Bappan Nath bad u Tapan Malakar.
Ki pulit kila ioh pdiang ia ka ejahar ha Sadar PS ba la ai da ka Sunita Das ha ka 26 tarik Naitung, 2016.
Ha kane ka sngi por janmiet, ha ka por 7:15 PM, ka khun jongka ka Sampa Das kaba sah ha Pune ka la ioh pdiang ia ka phun ba u kpa jongka, u la don ha kti ki nongrahbor bad ki la dawa ban siew T.5 klur.
Halor kane, ki pulit ki la rejister bad ki la pynlong ia ka jingtohkit khlem da pyntip paidbah namar ba ka kam dei kaba ma bha ia ka jingim jong uba shah rahbor, la ong u SP.Ka kynhun jong ka Special Cell ka East Khasi Hills ryngkat ka jingiatreilang bad ki pulit ka Karimganj, Hailakandi bad Cachar district Police ki la pynlong ia ka jingtohkit bad la ioh syndon ban kem ia ki nongrahbor.
U SP u la ong ba u nongialam ban rahbor u dei uba tbit bha uba ju leh bunsien ia kane ka kam, u Tapan Mallakar na Dalugao, Kailashaher, Tripura uba sah mynta ha Lumkhyriem, Ishyrwat, Nongmynsong.
U Tapan lyngba ka jingiarap u Tapan Mallakar ba khot u Mamu na Oakland u la ioh ban pyndonkam ia ka kali Wagon R rong iong kaba don rejister DL bd la rejister biang kum ka ML10B3589, kaba la pyndonkam ban rahbor ia une u tymmen bad kawei pat ka kali kaEsteem ML05L 2150 ron lieh la pyndonkam ban phun ia kiba haiing uba shah rahbor.
U Tapan Mallakar na Kailashaher uba iadon bad uBappan Nath na Ramkrishna Nagar Karimganj district ki dei ki saindur ban rahbor.
U Tapan Mallakar na Oakland un ioh ia ka pisa na ka bai dawa, katba u Tapan Mallakar na Oakland u dei u nongkyrshan psa ia ka jinglut jingsep ban rahbor.
Ia ka plan ban rahbor ia ki briew ba don ba em na Shillong, la leh da u Bappan Nath bad u Tapan Mallakar na Kailashaher la kumba ar bnai shiteng mynshwa.
U Tapan Mallakar na Kailashaher u la pynthikna ia u Bappan uba wan bad saw ngut kiwei ban pyrshang rahbor ia une u tymmen la ar sien bad dei ha ka sien balai ba ki la ioh ban rabor ia u.
Ia une u tymmen ba shah rahbor, la peit da u Bapan Nath, Ramani Sinha ba dei u pulit langrut ka Cachar District Police, Rustom Ali, bad uwei u Raja Marboh.
La aiti ia une u tymmen ha uTasaruf Ali na Kalibari bad u Nurul Islam ki la set ia une u tymmen hapoh khlaw ha Kalibari ba hap ha Karimganj District.
Ha ka jingtohkit ki pulit ka Shillong, ki la pynlong ia ka jingiatreilang bad ki puli ka Karimganj Police (Assam) bad ka Dharmanagar Police, Tripura.
Ha ka 15 tarik Nailur, 2016, une u tymmen katba ki dang thmu ban rah sha kawei ka jaka ha ka maruti van, la ioh ki pulit kaKarimganj Police ban bat ha kaba u Nurul Haque na Gamari, Ramkrishna Nagar, Karimganj uba don bad une u nongshah rahbor u la shah kem.
Ka kynhun jong ki pulit ka la hiar sha ka Karimganj, Assam ban pynjur ia ka jingthwet.
Ha ka janmiet, 3 tarik Risaw, 2016, u Tapan Malakar na Kailashaher, uba dei u nongialam ban rahbor bd ka lok jongu, ka Kong Bada Myrthong kaba donkti lang, kila shah kem na jaka sah na Lumkhyriem, Ishyrwat, Nongmynsong.
Na ka iing jongki, ki pulit kila ioh kurup ki kot ki sla kiba dei ki sakhi.
Ha kane kajuh ka janmiet, u Tapan Malakar na Oakland uba kyrshan ia ki ban rahbor u la shah kem.
Shillong, 5 Risaw:Ha ka nohphai jong ka 1 tarik mynta u bnai uwei u samla na ka shnong Dawki u la shah thab ha uwei u shipai BSF bad kane ka pynkhie bitar puk ia ki nongshong shnong katei ka shnong haduh ba ka la pynlong ia ki riew rangbah ban leit tur sha ka jaka ba don ki shipai BSF.Ha katei ka sngi u wei u samla pule na katei ka shnong uba la tip kyrteng kumu Kyrshan Ryngksai, u la leit kai shangkai pyngngad sha Wah Umngot ha ka jaka ba ju ia die ia thied ka India bad Bangladesh na shiliang sha shiliang u pud u ba shu ker tang da u tyllai.
Utei u samla u la shongkai harud wah bad u peitkai ia ki khar Bangladesh, hynrei kynsan kynsan uwei u shipai BSF u la wan tur sha u bad u kylli balei u shong ha katei ka jaka, utei u samla ruh u la jubab ba u shongkai ha ka jaka la jong kaba dang hap hapoh u pud u sam ka India,tang mar kumta hi utei u shipai u la thab ia u bad kane ka pynkhie bitar ia utei u samla uba la sdang ban ia khor ktien bad u shipai, hynrei ha katei ka por u shipai u la shim da u lathi bad u lamut ban kawut ia u kumta u la pynjem noh.
Tang hadien shipor ar por la wan sa ki riew rangbah na katei ka shnong ba la ialam da u bah Kmen Myrchiang u General Secretary ka CCIB, bad ki la leit ban ia kren bad kitei ki shipai BSF.U bah Myrchiang u la pynrem jur ia katei ka jingleh ki shipai BSF bad u la ong ba haba ki briew na ri India ki tur shajan u tyllai ker pud ki ju put bisir ban ym tur shajan katba lada kiew pat ki nong Bangladesh sha India ki shu sngap man man.
Lah ban kdew ba ha katei ka jaka ka don ka iew ia die ia thied jingbam hapdeng ki nong Bangladesh bad India bad ha katei ka iew la ia die jingdie tang na shiliang u pud ba la ker da u tyllai shi lain, bad nangtei la ia pan dor bad la shu ia pajut kti na mar shiliang u tyllai.
Ha ka jaka kaba hajrong utei u tylai pud ka don ka ktem pahara ki shipai BSF bad ki ju ieng ha katei ka jaka ban peit ioh don kiba tur sha shiliang bad hangta ki sa hylla bad put bisir.
Shillong,7 Risaw:Man ka sngi ki paidbah nongshong shnong ka thaiñ Dawki ki la leit ud leit nam sha ki Rangbah Shnong jong ki namar ka jingjur palat ka jingdheng kali ha katei ka thaiñ bad katei ka pynthud ia ka leit ka wan u paidbah khamtam ha ka pang ka shitom.
Haba ia kren bad u Rupang u Sordar ka Raid Mukertila u bah Phren Kongwang u la ong ba ki paidbah ki ju wan ud manl a ka sngi hynrei ka shem jingeh ia ki nongsynshar shnong ban weng ia kane.
U Sordar u la iathuh ba kumba ju long, ban iaid lynti na Dawki sha Shillong ka la jan palat ban iaid lyngba ka Pynursla bad ka shim por tang 1 kynta duna na Dawki sha Pynursla hynrei mynta pat ka bam por haduh 3 kynta eiei bad katei ka dei namar ka jingjur palat ka jingdheng kali naduh na Lad Umsyiem sha Jingkieng Wah Umngot.
“Man ka sngi ki paidbah ka Bakur, Dawki ki ju ud ia kane, haba kit nongpang sha Shillong kim banse shuh ban iaid kyllaiñ lyngba ka Amlarem, Jowai bad sha Shillong" u la ong.
Katkum ka jingiathuh u sordar Mukertila u la ong ba ha ka shisngi da ki spah tylli ki trok ki ieng lain ha surok Pynursla-Dawki bad ka jaka ka la khim shaba palat ha kaba ym long shuh tang ban iaid kjat ruh narud surok naba ki kali ki tur narum bad naneng, “Ki khynnah, ki kynthei ki hap ban shu par haba iaid lynti harud surok, tang bakla wiak ki la hap beit sha Wah" ong utei u sordar.
U bah Phren u la iathuh ba dang shen ka la don ka jingtwa khyndew kaba jur bha ha surok Dawki bad haba ka tnad PWD ka weng ia ki maw bad khyndew napdeng surok ki bret sha lynti iaid kjat ban hiar sha Wah kaba la shna da ka sorkar phareng bad kitei ki lynti iaid kjat ki la pra lut phom, “Ka PWD ka dei ban pynbha ia katei ka lynti iaid kjat" ong u sordar Phren Kongwang.
Na ka por sha ka por u la ong ba ki bor shnong ki la leit kyrpad sha ka sorkar ban pynheh ia ka surok Dawki naduh Lad Umsyiem shaduh Jingkieng Wah Umngot kaba dei ki jaka ba la dep ban siew bai lutksan sha ki 4 ngut ki trai jaka, hynrei ka sorkar kam patiaw ia kane.
U la ong ba la buh mawnongrim ha u snem 2009 da u myntri ka tnad PWD ha kato ka por u M.M Dango ban shna noh ia ka jingkieng Dawki hynrei haduh mynta ym pat leh eiei bad ha kane ka kynti ba mynta u la kyrpad ia ka sorkar khamtam ia u M.M Dango uba la wan biang ha ka juh katei ka shuki ba u shong 7 snem mynshuwa ban pyndep noh ia katei ka kam.
U sordar u la ong ba lada ym shna noh ia ka Jingkieng kan buh jingma ia ki paidbah namarba mynta lei lei ki trook 709 kiba kit sha Bangladesh kim shym la burom shuh ia ka jingiakut ban kit tang 2 phut shiteng hynrei ki la kynton haduh 4 phut ruh bad katei ka jingkieng ka sah doi doi mynta, u la ong.
Nalor ka jaka ba la de pban siew bai lutksan kata na Lad Umsyiem sha Jingkieng,u sordar u la ong ruh ba ka sorkar ka dei ban shna pynheh naduh Wahkdait naba ki trai jaka naduh Wahkdait ki la mynjur ban ai jaka ia ka sorkar ban shna pynheh ia ka surok hynrei kam pat lah pat ban siew bai lutksan sha ki haduh mynta ruh.
Lada jia ba ka sorkar kam shimkhia ia katei ka jingkyrpad jong ki u sordar Phren Kongwang u la ong ba ki khlieh nongsynshar kin sa lum jingialang ban shim ia ka rai kaba tyngeh kumba la mon da u paidbah.
U la ong ba ki paidbah katei ka thaiñ ki la dawa ba ka sorkar ka dei ban pynheh shuwa ia ka surok barim ba la don lypa lym kumta kin khanglad ia ka ba kan shna Bye Pass, “Lada kam shimkhia ngin ym ailad ban shna Bye –pass bad ia kane la dep mynjur ruh da ki trai jaka" pynkut u bah Phren Kongwang sordar ka Raid Mukertila.
Nongstoin, 6 Risaw:Ka jingleh kyllain jong ka tnad District Selection Committee (DSC) West Khasi Hills District, ha kaba iadei bad ka rukom pyniaid ia ka jing ia kob ia mareh, na ka bynta ki samla kiba aplai ia ka kam Demonstrator, ka la pynlong ban mih ka jingiaklumar ha kaba iadei bad katei ka bynta.
Katei ka paw shai ha ka sngi palei jong ka taiew ha kaba ki samla kiba thep ia katei ka kam ki la sangeh noh ban ialeh ia ka physical test bad ki la pynlong ruh ia ka jingialum lang shi jaka ha phyllaw ka ophis jong u Deputy Commissioner ka West Khasi Hills ban pynpaw iaka jingpyr shah kaba jur halor ka jingleh thur mur jong katei ka tnad.
Na ka liang jong ki nongthoh khubor haba pyrshang ban iakren bad u wei na ki samla u ba applai ia katei ka kam, ula iathuh ba na ka liang jong ki, kum ki samla kiba aplai ia katei ka kam ki la dap da ka jing lyngngoh kaba khraw ha kaba iadei bad ki rukom pyniaid jong ka DSC bad u la ong ruh ba katei ka jingleh kyllain katei ka tnad ka la pyntharai sniew ruh ia ki ba ioh lehse ka lah ban don kaei kaei sha lyndet.
Shuh shuh u tei u samla u la ong ruh ba ha ka jingshisha ka tnad DSC, ka la dei ban pynmih noh shuwa iaka resol jong ka Written Test shuwa ban phah ia ka iakob ia mareh, hynrei haduh mynta katei ka resol ym shym pat la pynbna satia, hynrei la phah noh pat ia ka physical test kaba la pynlyngngoh jur ia kiba bun ki nong applai kam.
“Ia katei kajuh ka kam ha kiwei kiwei ki District bad ki Block la shah lang ia ki samla kynthei ba kin aplai, hynrei kaba sngewsih ka long ba  hapoh West Khasi Hills pat ia ki kynthei la kyntait noh ban shah aplai ia katei ka post hapoh Nongstoin bad la shah tang shiteng por kata haka por ba mih ka jingpynbna (advertisement) katta ruh tang katto katne taiew kim shym la shah shuh ia ki samla kynthei ban aplai ia katei ka kam" ong u tei u samla.
Ha kaba iadei pat bad ka jingpyntip da katei ka tnad ia ki nong aplai kam na ka bynta ban pynbna ia ka sngi ban pynlong ia ka physical test ne ban pyn mareh kam long kaba shai bad la leh pyndep rukom namar la ai tang shi sngi ha kawei ka kot khubor khlem kino kino ki calling letter ne ban pyntip ia kitei ki samla aplai kam, ka la pynlong ia kiba bun ki samla kiba applai ia katei ka kam kim shym la ioh jingtip ei ei.
Katkum ka jingioh jingtip u nongthoh khubor la ong ba baroh kiba la applai ia katei ka post ki don haduh kumba 4 hajar ngut ei ei bad kiba la poi mynta ka sngi ha ka jingiamareh ki long tang kumba 200 ngut, bad ka daw kaba la pynlong ia kitei ki samla ba kin sangeh noh ia katei ka jingmareh ka dei namar ki rukom pyniaid ki la long kyllain bad kaba la pynsuba ruh ia kiba bun ki samla thep kam namar ha katei ka sngi na ka liang jong ki nongpyniaid ia katei ka jingiamareh kim shym shym la bishar bha ia ki jingdonkam kum ka admit card bad kiwei kiwei ha shuwa ka jingmareh.
Shuh shuh kitei ki samla ki la iathuh ruh ba ki nongpyniaid ki la shu phah mareh kyllum ia katei ka jingiamareh bad lada kitei ki samla aplai kam ki phah bujli iano iano ruh ym shym la don ba tip, namar ym shym la ai ia ki kyndon kiba eh ban teh lakam ha ka rukom kaba dei ban lait ka jing shah kynnoh.
Mar ia ioh jingtip halor katei ka kynrum kynram na ka liang jong u MDC ka Nongstoin u bah LG Nongsiej u la leit ban ia kynduh ia Ka Kong B.Ranee Secretary jong ka DSC, ban wad bniah ia ka jingshisha bad haba iakren bad Ka Kong Ranee, ka la iathuh ba kitei ki jingkynnoh baroh ki long kiba bakla, namar ha ka jingshisha ka District Selection Committee ha ka por ba ka pynmih ia ka jingpynbna, halor katei ka kam demonstrator kam shym la thew ban shah aplai tang da ki shynrang ne kynthei hynrei salonsar ia baroh.
Ha kaba iadei pat bad ka jingkynnoh ba tnad DSC ka dei ban pynmih shuwa ia ka resol bad sa pynlong ia ka physical test, hynrei katei ka tnad kam shymla leh ia kata, na ka liang jong Ka kong Ranee, ka la ong ba ka lada ka long kumno kumno ruh ki nong aplai kam kin hap pyndep baroh ar bad ki hap ban pass ruh ia baroh ar tylli.
Shillong,6 Risaw: Mynhynnin ka sngi ka Anjalee Petrol Pump ka la jyrngam shaid da ki taksi jyngam kiba kamai nongkyndong, mynta pat ka sngi la iohi ba la jyrngam shaid sa ka Umshyrpi.
Hadien ka jingiakhih ki nongniah taksi jyrngam mynhynin ka sngi kaba ki la dep ban ia kynduh ia u DTO, SP Traffic la ailad ia ki ban dang bteng ia ka jingkamai kumba ki ju kamai man ka sng kata ban wan na nongkyndong sha sor bad na sor sha nongkyndong.
Hynrei hadien ba la dep pynbeit ruh ki pulit ki dang iai bteng ban bat ia kitei ki kali jyrngam ba kamai sor bad la pynieng lain ia ki shriak ha Umshyrpi.
Haba ia kren bad u General Secretary ka Association ki Taxi, East Khasi Hills u bah Wandonbok Jyrwa u la ong ba ki kali jyrngam ki la bteng ia ka jingkamai jong ki hadien ba la dep ia kren ia pynbeit bad u SP mynhynin ka sngi hynrei ki la shah bat biang.
U la iathuh ba mynta ka sngi ka la don ka jingialang ki trai taksi jyrngam ha Bishnupur bad baroh kiba la poi ki don kumba 145 ngut eiei bad ha ka por ba long jingialang baroh ki sangeh kamai, bad hadien ba la wai katei ka jingialang u la ong ba ki la leit ban ia kynduh ai u SP ka East Khasi Hills u bah M.Kharkrang bad ha katei ka jingialang la rai ba ki taksi kamai ki lah ban bteng biang ia ka jingkamai jong ki kumba ki ju leh baroh shi katta.
Utei u nongialam ka seng ki Taksi u la ong ruh ba ki taksi jyrngam kin bat ia kaei kaba la ia kren hynrei lada jia ba kan dang don ka jingsha bat pulit khlem pep kin leit ban ujor sha ka ingbishar ba kan tuklar noh ma ka ia katei ka kam.
Tura, 6 Risaw:Ki lehnoh ha ri Lum Garo kim map shuh mynta wat ia ki rit ki ria kiba im kamai jakpoh kyndoi na ki kam kiba rit ruh ha kaba mynhynin ka sngi ki lehnoh ki la rahbor biang sa ia uwei u nongkhaii rit uba im sngi da kaba die tiar khutia mutia.
Utei u nongshong dukan uba shah rahbor u dei uba la tip kyrteng kum u Nirmal Saha na ka shnong Sangknigre kaba jngai tang kumba 30 km na sor Tura.
Utei u la shah rahbor da kaba sha pynap suloi ha ki 3 ngut ki riew kieng atiar ha ka por 6:30 baje eiei janmiet, la iathuh da ki pulit ba kiba haing hasem jong u ki la pan map na kitei ki briew hynrei kim shym la map bad ki la hukum beit ba u dei ban bud ia ki sha ka khlaw kaba rben.
La iathuh ba kitei ki runar kim shym la shah ia u wat tang ban phong sopti ruh hynrei u iaid tang da i sopti poh ryngkat bad ki.
Haduh mynta ym pat shym la ioh jingtip la ka don ne-em ka jingdawa na kitei ki briew na kiba haing hasem jong u.
Lah ban kdew ba dang mynhynnin ka sngi ki lehnoh ASAK ki la pyllait ia 8 ngut ki nongkhaii na Assam ba ki la rahbor hadien ba ki la ioh bai dawa T.7 lak tyngka.
Shillong, 06 Risaw:U MLA ba la risain noh ia ka jinglong MDC na War West ka JHADC, u Bah Stephan son Mukhim u la lah ban sei ia u Bah Lotsing Lakuna uba dei na shnong Syndai ban iakhun ha ka elekshon MDC Shiteng samoi kaban long ha ka 13 tarik Nohprah2016.
Kat kum ka khubor ba la iohlum, u Bah Mukhim uba la long u MLA shimet ka Amlarem un pyniakhun ia u Bah Lakuna ha kane ka elekshon hadien ba u la risain noh ialade na ka jinglong MDC na ka jingtieng ha ka ain pyntieng kohtympan Prevention of Disqualification (Members of Legislative Assembly, Megha laya) (Amendment) Act, 2015 u Dr Mukul Sangma kaba khlem treikam haduh kine ki sngi.
Katba na ka liang ka UDP ka dang wad kyrteng kiba biang ban don jing kyrmen ban rah ia ka jingjop.
Watla kam pat pynbna hynrei la ioh jingtip, ba u kyrtong u la don bad kaba sah mynta ka long sa tang ba kan pynbna ha kine ki sngi ban wan.
Ha kawei ka liang, u President ka UDP Amlarem circle u Bah Kyrmen Pohshna u la iathuh ba ka jingialang jong ka UDP Amlarem kan long ha ka 11 tarik mynta u bnai ha Amlarem ban iapyrkhat ia kane ka kam nalor kiwei pat.
Ka Congress ka la dep sei ia u kyrtong jongka na ka bynta ka Amlarem u Bah Lamdi bok Sumer uba dei teng u CEM barim ka JHADC.Shillong, 9 Risaw:U MLA ka Sohra konstitwensi u bah Titos W Chyne u la bitar ia ka jingdheng kali kaba khah khah ha Upper Shillong.
U la ong ba kam dei ka jingjia kaba dang phylla hynrei ka dei kaba la ju long kumne na ka por sha ka por, haba don kano kano ka jingjia aksiden ne ka jingkylla kali.
U bah Chyne u la ong ba ha kane ka taiew ba la dep ka la don ar sien ka jingkylla trok ha Lad Lum-mawbah bad tangna katei ka daw ka la pynjynjar ia ki paidbah, bad u la ong ba don ruh ki nongpang kiba thmu ban pynkit sha Shillong kim poi shuh ha ka por kaba biang.
“Ka sorkar ka dei ban pynheh noh mardor ia katei ka surok Upper Shillong khlem da pynslem,kam dei ban ap ia kita ki jingbit na ki shipai ne nawei,hynrei ka dei ban leh beit ia kaba donkam bad ka dei ban pyrkhat na bynta u paidbah" ong u MLA ka Sohra.
Lah ban kdew ba ha ka sngi thohdieng jong ka taiew ka la bam por haduh 2 kynta tam ban iaid lynti tang na 7 mer haduh Umshyrpi na ka daw ba ka don ka jingkylla ka trok ha Lad Lummawbah bad la iohi ba ki kali ki ieng da u lain ha katei ka jingsahkut Blok.
Ha shwa ban jied ia kine ki nongkitkam shnong na ka liang jong u Dolloi jong ka Elaka Jowai U Puramon Kynjing u la ai shwa ia ka jing kyntu kynpham ha kaba ia dei bad ka imlang sahlang ,ka shynshar ka khadar kumno im khuid im suba ha kaba ia dei bad ka kam shnong kam thaw khnang ba kin wan rah ia ka roi ka par hapoh shnong poh thaw khnang ba kiwei ruh ki lah ban peit ia la rukom long rukom im jong kane ka shnong,shuh shuh u la ong ruh ba kum ki nong shongshnong ki dei ban don ka jingiatylli ha kano kano ka kam babha jong ka shnong bad ban don ruh ka jingiatrei lang bad ki nongkitkam shnong khnang ba kan long ka shnong kaba phuh ba phien.
Bad ha ka juh ka por ruh na ka liang u Dolloi u la pynshai ruh ia ki paid nongshong shnong ba ym dei ban iaid lait ia ki ain ki kanun kiba la buh da ka District Council ha man la ki shnong bad da kaba u pule ruh ha khmat ki paid jong ka ne ka shnong ia kane ka ain kaba la buh ka District Council.
Ki nongkitkam shnong kiba la jied ha kane ka sngi ki long Rangbah Shnong bah Ninderson Suting Ast Rangbah Shnong – Ebris Pariat, Secretary – Nebarwell Kharbithai , Ast Secretary –Lung Khynriam, Treasurer –Eldinsing Mukhim Chairman –Ebarwel Mukhim bad ki Executive Committee.
Jowai, 6 Risaw:Ki arngut shilok, ki la shah siat ha u lane ki briew ki bymlah satia ban ithuh haka por ba ki dang iohthiah lyngngai ha kawei ka trep sah bri jong ki, kaba don hajan ka lyngkha kba jong ki ha ka shnong Lapangap.
Kitei ki ar ngut shi-tnga kidei kiba na ka shnong Barato.
U ma Thin Situng uba dei u lok u la shah siat na lynghoh kti kadiang.
Kane ka la jia ha ka miet sngi ba-ar.
La iathuh ba mar synbthei u kuli bad dei ha kti u ma Thin, baroh ar ngut ki la ia kyndit bad ki la phetiap noh napoh katei ka trep sah bri.
U ma Thin Situng uba la ujor sha ki pulit u la iathuh ba ma u ula phet iap sha Barato katba ka lok jong u pat ka la poi sha shnong Lapangap hapdeng ka jingdum ka miet.
U ma Thin uba la mynsaw la kit sha Nartiang PHC ban ioh ka jingsumar.
Halor kane ka jingjia, la ujor ejahar hynnin ka sngi Balang bad ki pulit ka Jowai Police Station ki la pynlong ia ka jingtohkit halor ka jingjia katkum ki kyndon ain ba la pynngat ia ki runar ba donkti.
Shillong, 09 Risaw:Ka Khasi Jaintia Presbyterian Higher Secondary School kala rakhe ia ka jingdap jong kane ka skul 125 snem ba la seng da ki sahep Mishoneri.
Ha kane ka jingra-khe kaba long ha ka sngi Saitjain, ka myntri ka tnad ka Koit ka Khiah ka Kong Roshan Warjri kala la pynpaw ia ka jingsngew nguh ia ki sahep bad ki mem Mishoneri kiba la wan sha kane ka ri Khasi ban ai ia ka jingstad khamtam ha kito ki por mynshwa ha kaba ki briew ki dang sahdum.
Ha ka jingkren jongka ha kane ka sngi, ka Kong Roshan ka la ong ba nalor ka kam ialap ia ka khubor ba bha ha kito ki por, ki mishoneri ki la trei ban pynphriang ia ka ktien jong u Blei, bad kila seng ia ki skul bad ki hospital na ka bynta ka jingmyntoi jong ki paidbah kane ka thain.
Ka la ong ba ha kine ki snem baroh, kane ka skul kala sei bun ki riew khraw ha ka imlang sahlang kiba la mih na kane ka jaka.
“Bun na ki samla kiba pule ha kane ka sngi mynta kila don hala ka jong ka jong ka kam ban trei na ka bynta jong ka Ri.
Ki jingialehkai kaba la pyni daki khynnah kane ka skul mynta ka sngi namar ki don ia ka jinghikai kaba khraw ha ka imlang sahlang", ka la ong.
Ka myntri kaba dei artad ka MLA jong kane ka thain, kala ong ba ka sorkar kala mang T.1.57 klur tyngka ban tei ia kane ka skul ban kyntiew ia kane ka skul bad ha ka juh ka por ruh kala ong ba na ka liang jong ka MLA skhim ruh kan ialeh ban iarap ban kyntiew ia kane ka jaka ai jinghikai.
Katba ka Principal ka skul ka kong HM Marwein, kala pynpaw ia ka jingsngewnguh ia ka myntri jong ka sorkar kaba dei ruh ka MLA jong kane ka jaka kaba la pynbna ia kaei kaba ka sorkar kala leh na ka bynta kane ka skul.
Ia kane ka sngi rakhe ia ka jingdap 125 snem jong ka skul da ki khynnah kane ka skul ki wei dei kiba la shah khot kyrpang ha kane ka sngi.
Ban pynphuh pynphing ia kane ka sngi kila don ki jingrwai jingshad bad ki jingialehkai na ki khynnah skul.
Shillong, 9 Risaw:Ka KHNAM State Youth Wing ka ai jingkyr-shan ia ka jingdawa ki nongshong iew ban weng noh ia ki nongsah be-aiñ ha Iewduh bad ka KHNAM ka la pynpaw ka jinglyngngoh ba ka Hima Mylliem bad ka District Council kim lah ban pynurlong ia katei ka jingdawa ki nongiew kaba la kham slem.
Kala ong ruh ba ka jinglum pisa ka Hima Mylliem na katei ka iew kam dei shuh kaba duna manla u bnai, bad ka pyni ba ka Hima Mylliem kam shimkhia na bynta ka khuid ka suba ka iew bad na bynta ka jingshngain ki nongwan iew.
Ka KHNAM ka la ong ba ka jingleit jurip u CEM ha ka 11 tarik mynta u bnai ka dei ban long kaba myntoi ia ka Iewduh bad ba ka KHADC ka dei ban shim la ka jong ka bynta ym ban aim on ia ka Hima bad ki myntri ban leh katba mon.
Shillong,7 Risaw:Katba nangmih ki sngi la nang iai tuid ki jingpynrem na ki tnad Seng Khasi bapher bapher halor ka jingjia kaba la jia ha ka 24 tarik ha Mylliem ha kaba u maw nongrim Kpep Thangbriew ka Seng Khasi, u la sha pynpra ha Iew Mylliem rim.
Mynta pat ka jingpynrem ka la wan sa na ka Seng Khasi 12 Mer bad ka la pynrem jur ia ki briew kiba donkti ban pyrshah bad ban pynpait pynpra ia u maw nongrim Kpep Thangbriew , ka la pynrem ruh khamtam ia kiba leh sang ia ka jaka ba la pyndep ia ka lehniam leh rukom da u Tymmen U San ka Sengbah Ki Nongshat Nongkheiñ.
Ka la pynpaw ba ka ai ka jingkyrshan kaba pura ia ka Seng Khasi Mylliem ba kin tur beit shakhmat khlem jingsheptieng haduh ba kin da ioh ia la ka hok.
Kat kum ka kyrwoh khubor na u bah Monest K.Kongor Secretary Seng Khasi 12 Mer u la ong ba ha ka 24 tarik u nailur da kaba shisur ki la leit ban ia don ryngkat ban plie ia u maw nongrim Kpep Thangbriew jong ka Seng Khasi Mylliem ha Iew Mylliem Rim kaba la ai jaka da u Lyngdoh ka Raid, hynrei haba la poi ha katei ka jaka ki la lap ba la don ki paidbah kynthei bad shynrang kiba la pahara sawdong ia ka jaka ba don u maw nongrim bad ki hylla kyrkait khlem sngap shuh ia ka jingkren u Lyngdoh ruh.
U la ong ba don napdeng ki kynthei kiba la pynmih ki jingkren kiba ktah haduh katta katta ia ka jingsngew jong ki, kiba dang don ha ka Niam Tynrai.
Hadien bym ioh lad ban plie mawnongrim bad hadien ba la dep ka niam ka rukom u la ong ba ki la mih noh na katei ka jaka hynrei tang mar ia kumta hi ki la iohsngew ia ka jingiarisa ia kynhoi la kumba jop ia siat thong bad dei ha katei ka por u la ong ba ki la pynpait pynpra ia u mawnongrim bad ki lehsang ruh ia ka jaka ba la pyndep ia ka lehniam leh rukom.
Ka kyrwoh na u Secretary ka Seng Khasi 12 Mer ka la kynthoh jur ruh ia u myntri M.B Kharlukhi bad ka la ong ba u dei ma u u nongialam ia ki paidbah ha katei ka sngi.
Utei u nongialam jong ka Seng Khasi u la ong ba katei ka jingjia ka dei ka kam thombor bad ka kam lehbein niewbein ia kiba dang piam dang kdup , dang bat dang ksoh ha la ka jong ka Niam Tynrai.
“Lada ki shnong baroh ki ailad ban shna Kpep Thangbriew, hato don jingeh aiu ha Mylliem?, Lada ka Mother Teresa ka shakri ia ki para briew da ka jingieid khlem niew shiliangkhmat wat lada ki don ha kano kano ka jingngeit niam, hato ka shonghok mo para Khasi yn mih kata ka ijngsngew ia pher ia kiba dang bat dang ksoh ha la ka jong ka niam Tynrai?" ong katei ka kyrwoh.
Na ka liang ka Seng Khasi Pdenglum ka la pynrem jur ia ki briew ba la nud ban pynpra dusmon ia u maw nongrim ban shna ia ka kpep thang briew jong ka Seng Khasi Mylliem kaba la jia ha ka 24 tarik Nailur 2016.
Ha ka jingpynlait kyrwoh u Bah Ap Dohling bad u Bah Wallambok Nongrum kiba dei secretary bad president ka seng, ki la ong ba ka synjuk ki nongialam jong ka Seng Khasi Pdenglum ki dap da ka jingsngew khia ia ka jingjia ia ka Seng Khasi Mylliem.
Ha ka jingialang kaba long ha ka 2 tarik Risaw, ka la rai ban pynrem jur ia ki briew ba leh dusmon kiba khlem burom shuh namar ba ka Seng Khasi Mylliem kala ioh ia ka dulir ia katei ka jaka na ki 5 Kur bad 11 Kur, kaba ka Hima Mylliem ka la ai kyrpang shi lyngkhot ka khyndew ia ka Seng Khasi Myllem ba kan pyndonkam ia katei ka jaka kum ka Kpep Thang Briew.
“Kine ki briew kim tip shuh ia ka rain ka rem jong ka jaitbynriew kiba la leh riewkhlaw kum ha kane ka pyrthei shai mynta", la ong kine ki nongkitkam ka Seng Khasi Pdenglum ha ka kyrwoh.
Ha kajuh ka por, ka ai jingkyrshan ia ka Seng Khasi Mylliem bad kyntu ia ka bor jong ka ain, ba kin leh ia kaba donkam ia ki briew ba donkti ha kane ka kam thombor namar ba ka ri India ka shah ban mane laitluid ia baroh ki jait niam, ki la pynkut.
Shillong, 7 Risaw:U nongialam ka GNLA uba bat ia ka kyrdan kaba ar hadien u heh duh jong katei ka seng Sohan D Shira, mynta ka sngi u la wan pyndem ialade ha ki pulit.
Utei uba la wan pyndem u dei u Dy.Commander in Chief, u Zen Robert Ch.
Marak uba ju khot sin u Rupanto Marak.
U Rupanto u la wan pyndem ryngkat uwei pat u para dkhot jong u, uba la tip kyrteng kum u Armindo B.Marak ba ju khot sin u Rangdat.
Kitei 2 ngut ki la wan pyndem ha u Superitendent of Police ka East Garo Hills u Davies Marak.
“Ka dei ka jingkynduh jingeh kaba khraw bha ia u Sohan D Shira,ngi ngeit ba kin dang don bun shuh ki ban dang wan pyndem" ong u Marak.
Kitei kiba la wan pyndem ki la aiti ruh ia kawei ka pistol 9mm bad ki mobile phones.
“U Rupanto u la iathuh ia ngi ba u la rai ban pyndem noh ialade namar ka jingleh donbor palat u Sohan D Shira uba shu hukum beit tang kaei kaba u sngewmon bad namar ka jingpyniap briew kaba ym dei satia ban pyniap" ong utei u heh pulit.
U la ong ba kitei ki dkhot ka GNLA ki shu lynga ialade bad ka lynti kaba khadduh ia ki dei tang ban pyndem noh ialade.
Shillong, 7 Risaw:Ki pulit ka nongbah Shillong, ki la khang pyrshah ia ki kali kamai nongkyndong kiba wan kamai hapoh ka Nongbah ha kine ki sngi ba la leit ka la ioh ban bat ia 29 tylli bad ka la ioh ban dain kuna ruh haduh Rs.11,300 tyngka.
Da kane la pyntip ba ki kali kamai rong jyrngam bad rong lieh kin kamai tang ha ki nongkyndong bad ki lah ban wan buh tang ia kiba shong na ki nongkyndong sha shillong bad kin wan phai pat ha ki jaka ba ki kamai, bad la khang ba yn nym shah ba kamai hapoh ka nongbah.
Ha kajuh ka por, ki pulit ki iathuh ba ki la ioh ia ka jing ujor ka jing wan ud na u paidbah ba bun ki kali kamai hapoh ka nongbah wat lada ym don briew ki nud ban kyntait ban pynkiew ia ki nongshong kali hapoh ka nongbah.
Te la kyrpad ia ki nongshong kali lada ki shem ia kum kane kajuh kin shim ia u number kali bad pyntip kloi kloi sha ki pulit ba kin leh ia kaba donkam lane sa phun ha kine ki nimber 0364-2226042/ 0364-2222277.
Shillong, 7 Risaw:Mynta ka sngi u Deputy Commissioner ka East Khasi Hills u bah Peter S Dkhar u la khot jingialang ia ki nongialam ka CCIB, ki khlieh nongsynshar, ki trai jaka bad ia ki heh shipai BSF ban ia kren halor ka kam sorbe na ka bynta ban ker sainar shiah ha khappud ka India bad Bangladesh bad katei ka jingiakren ka long tang naduh u Pillar no.1269 haduh u Pillar no.1272.
La khot ruh ia u heh shipai BSF u S.R Khan Second in Command Ftr HQ BSF, 30 Bn BSF Umpling, u Deputy General Manager ( Eng) National Building Construction Corporation Ltd,RBG, Indo Bangladesh Border Office.
Ha katei ka jingialang na ka CCIB la wan ban mihkhmat da u bah Sukjai Myrchiang-chairman, u bah Kmen Myrchiang Secretary, bah Joe Marweiñ President FKJGP, nangta na ki nongsynshar shnong la wan mihkhmat u sordar ka Raid Mukertila u bah Phren Kongwang, u sordar ka Raid Mawshun u bah Joysing Khongmawloh, u Rangbah Shnong ka Lapalang bad u secretary shnong, u Rangbah Shnong ka Umsyiem u bah S.B Ryngksai,u sordar ka Lyngkhat u bah Kri Tyngsong, u Rangbah Shnong ka Pyrdiwah u bah Francis Lamin, u Secretary ka FORMD u bah Peter D Rynjah, na ki trai jaka ne ki Zamindar la wan mihkhmat da u bah Mar Tyngsong bad u bah Denis Lamin.
Ha katei ka jingialang u DC u la kyrpad na ki khlieh nongsynshar bad ki trai jaka kumjuh ia ka CCIB ba kin ailad ban pyndep ia ka jingsorbe mynta u bnai katkum ka jingbthah ka sorkar pdeng bad katei ka jingsorbe kan long beit tang na 1269 haduh 1272.
U DC u la pynsngew ia ki ba ha katei ka jingsorbe dei ban ia donlang ki trai jaka ,ki khlieh nongsynshar shong ba kin kdew kin pyni hi ma ki na kano ka jaka kaba biang.
U la ong ruh ba lada jia ba kim i iahap ha kano kano ka jaka ki dei ban pyrshah lane ban ujor beit ha katei hi ka jaka sorbe bad na ka liang jong u un sa leh ia kaba donkam.
Na ka liang ka CCIB ryngkat ki nongsynshar bad trai jaka ki la pynpaw ba kim kwah ba ka jaka jong ki kan duh ei lane kan leit noh sha Bangladesh ha katei ka jingker sainar shiah, bad ki la ong ba na ka liang u DC ruh u pynpaw ba u sngewkhia ia kata bad um kwah ba kan long kumta.
Ki la iathuh ba ka jingiakren bad u DC ka long kaba sngewtynnad naba u la kren shai ba lada ailad ban sorbe kan ym don kano kano ka jingleh bor khlem ka jingiasngewthuh bad ki trai shnong kumta na ka liang jong ki, ki la mynjur ban shah ia katei ka jingsorbe.
Katkum katei ka jingiakren jong ki ka long ba katei ka jingsorbe kan long beit thik tang ha kito ki jaka kiba la kdew haneng kata naduh ka 1269 haduh 1272, katba ia kiwei pat yn ia krne pynbeit hadien.
Lah ban kdew ba ka 1269 ka sdang Borhill kaba hap hapoh ka Raid Mawshun, katba u 1270 haduh 1272 pat ka sdang ka khappud Borhill ter ter shaduh sha Raid Mukertila.
Lah ruh ban kdew ba katkum ka jingiathuh kitei ki nongialam kiba la leit sha katei ka jingialang kila ong ba baroh ki jaka naduh Jaliakhala (West Jaintia Hills) haduh Nongjri (East Khasi Hill) ki dei ki jaka ba la dep sorbe lait noh tang kitei ki jaka ba la kdew haneng.
Shillong, 9 Risaw:Ka hamsaia ha Nongkrem konstitwensi ka la her sted ba u bah Pynshngaiñ N Syiem u kyrshan ia u kyrtong ka UDP u bah HS Shylla.
Kham mynshuwa u bah Pynshngaiñ u la don jingthmu ban kyrshan ia u kyrtong ka seng Congress, u bah Lambor Nongrum, hynrei ka jingmut jong u, ka la kylla noh hadien ba u la wan phai na ka jingialang pynkupburom ia u kaba la pynlong da ka seng Nongkrem Constituency Development and Welfare Association kaba la long ha kine ki khyndiat sngi bad kaba dei ka seng, kaba dang shu thaw shen bad kaba U bah Lambor Nongrum, u dei uba don ha syndah jong katei ka sengbhalang.
Ka la don shuh ka jingiakren ba u kyrtong ka seng Congress na Nongkrem konstitwensi, ha kane ka elekshon MDC shiteng samoi u bah Lambor Nongrum, u la pyrshang ban ialap elekshon ha Nongkrem da kaba iaid da ka lyer u Chief Executive Member ka KHADC u bah Pynshngaiñ N Syiem bad katei ka long, na ka bynta ban pynmih ia ka jing iapait jong ki briew kiba kyrshan ia U bah Shylla, lyngba ka bor jong U bah Pynshngain, uba dei haduh mynta U MLA/MDC jong ka seng Congress.
Dang ha ki khyndiat sngi ba la dep ka seng Nongkrem Constituency Development bad Welfare Association ka la pynkupburom ia u bah Pynshngaiñ da kaba pynksan ba u dei u nongialam ba satar ka jaitbynriew uba la pynioh bor biang ia ki Rangbah shnong hadien ba ki shah sloit bor ha ka ingbishar.
La ong ba katei ka jingpynkupburom katei ka seng ka dei kaba la pynbeit da u kyrtong ka seng Congress na Nongkrem u bah Lambor Nongrum bad la don ruh ki jingkynnoh ba katei ka dei ka seng kaba u la thaw hi ma u.
Hynrei la ong ba ha katei ka jingialang ki duna bha ki briew kiba la wan ban ia shim bynta na Nongkrem konstitwensi,hynrei la kynnoh ba kiba bun ki briew ki dei kiba wan ialam u bah Banteidor Lyngdoh (Paidang ) na Mawkynrew konstitwensi.
Ka la don ruh ka jingiakren ba tang mar ia peit ia katei ka jingialang u bah Pynshngaiñ um i ler ia u kyrtong ka Congress bad u iohi ba ki paidbah kim pyni ba ki don mon ia u, kumta u la randien noh.
Hynrei ha kawei pat ka khubor ki nongkyrshan u bah H.S Shylla ki la kam ba mynta u bah Pynshngaiñ u kyrshan ia u bah Shylla bad katei ka rai kyrshan ki la ong ba ka mih hadien ka jingialang pynkupburom ia u da katei ka seng ha kine ki khyndiat sngi ba la dep.
Ha kawei pat ka khubor la ioh jingtip ba ka seng Congress ka la pynkhreh ban pynshitom ia u bah Pynshngaiñ naba la kynnoh ba um kyrshan ia ki kyrtong ka seng Congress ha kane ka elekshon shiteng samoi hynrei u kyrshan ia kiwei pat ki kyrtong bad haba ia kren bad ki lad khubor halor katei ka jingkynnoh u bah Pynshngaiñ u la ong ba mynta ka elekshon un shu sngapjar namar ba kam dei ka elekshon kaba dei ban long hynrei ka dei kaba shu thawdur hi dano dano da ka jingrisain jong ki MDC.Ula ong ruh ba ka eh ia u ban ialap iano iano naba ka PDF ka dei ka kynhun kaba la khleh lang lut da baroh ki seng riewlum.
Shillong,9 Risaw:Ha ka 5 tarik mynta u bnai ha ka por 12:30 baje mynstep , ki khar Assam ki la hiar thma kynsan ia ki khasi khlem da don daw eiei.
Katei ka jingjia ka la jia ha ka jaka kaba don hapdeng ka shnong Nongthymmai bad ka shnong Umran-Ri-Bhoi District.
Ki la don haduh 5 kali ki khar Assam kiba la hiar thma ia ki khasi bad kitei ki shong ha ka Bolero Pick Up kaba don ia u nombar AS25BC-9830, AS01GC-8701, AS01EC-0969, AS01GC-4340 bad sa kawei kaba ym lah ban ithuh nombar.
Ha katei ka sngi kitei ki khar Assam ki la khang lynti kynsan ia kawei ka kali ba shong ki Khasi kaba don ia u nombar ML-05L-0495 bad tang mar ia hiar ki la bom naphang bad kali bad briew,hynrei ha katei ka jingjia ki briew kiba shong ha katei ka kali ki shu mynsaw bad ki lait im da ka said.
Ki briew kiba don hapoh katei ka kali kaba la shah hiar thma ki dei ki nongtrei jong ka Meda Infrastructure bad uwei na kiba don ha katei ka kali u dei uba la tip kyrteng kum u Shandarson Nongrem, utei u la mynsaw jur bad la pynkit noh sha Civil Hospital, Nongpoh ban shah sumar.
Tang mar ia lait phet na katei ka ijngshah thombor, ki khasi kiba don ha katei ka kali ki mareh wut wut sha Nongpoh Police Station ban pyntip pulit ia katei ka jingjia, hadien kumba katto katne por ki pulit ka Nongpoh ki la ioh bat ia kitei ki kali bad ia ki briew.
Hynrei la ong ba kham hadien ki pulit ki la pyllait noh ia kitei ki briew bad ki la bat pynban ia ki nongwan ujor kumjuh ruh ia ka kali.
U bah Bahunlang Sanglyne Basan u HR Administration ka Meda Infrastructure u la ujor sha ki pulit halor katei ka jingjia ,hynrei u la pynpaw ka jinglyngngoh kumno ki pulit ki pyllait noh ia kitei ki briew khlem da aiti ia katei ka kam sha ki pulit ka Umsning Out post,namar ba katei ka jingjia ka hap hapoh ka jingpeit ka Umsning Outpost.
Nongstoin, 9 Risaw:Ka seng Hynniew-trep Youth Council (HYC) Shiliang Wahblei Area Unit ha ryngkat ka West Khasi Hills District Unit, ha ka sngi Saitjain jong ka taiew ba la lah ka la pynlong ia ka jingjurip kaba kynsan kynsan ha kaba iadei bad ka jingpyntrei ia ka surok ha ka shnong Tynhiang bala mang lyngba ka skhim MGNREGA lane ka skhim shispah sngi ha ka mang pisa kaba 5 lak tyngka jong u snem 2014-15.
Ia katei ka jingjurip la pynlong hadien ba la ioh ia ka ain wad jingtip paidbah bad kumjuh hadien ka jingujor ki paidbah nongshong shnong katei ka shnong bad ha katei ka jingjurip ka seng kala lap shisha ba ia katei ka surok la shu trei torti haduh katta katta bad ka jingtrei ka dang poi ruh tang kumba shiphew na ka shi spah.
Haba iakren bad ki nongthoh khubor na ka liang jong u samla L.Lyngkhoi President ka HYC Shiliang Wah Blei Area Unit, u la ong ba hadien ba ka seng kala lap ia kitei kiei kiei baroh ka seng kala pyrshang ruh ban leit ia kynduh ia ki nongbat kam jong katei ka skhim.
Hynrei u tei u nongialam ka HYC u la ong ruh ba na ka liang jong ka seng kala pyrshang katba lah ban wad ia ki jingshisha lyngba ka jingiakren bad kitei ki nongbat kam hynrei namar katei ka kam kala sdang ban khluit noh pynban bad ka jingiakren ruh kala shu kut la ka kut noh khlem da ioh ia ka jingshai.
Na ka liang jong u General Secretary ka HYC WKHD, u samla Wanteibok Lyngdoh u la ong ba ha kaba iadei bad ka jinglap jong ka HYC Shiliang Wah blei katkum ki kot ki sla la ong ba ka jingpyntrei ia katei ka surok kaba sdang baduh ba kut ka surok PWD shaduh katei ka shnong kam I hap satia bad ka jingmang pisa na ka bynta katei ka surok.
Shuh shuh u la ong ba na ka liang jong ka seng kan sa khot ia ki nongshong shnong, ki rangbah shnong bad ia ki VEC katei ka shnong ba kin iawan lang ha ka 19 tarik mynta u bnai ha ka jingialang paidbah ban pynshai ha kaba iadei bad katei ka skhim shna surok.
Nongpoh, 09 Risaw:Ka Seng Samla Shnong Umdenla-ang, Ri Bhoi District, shi bynta ban wanrah ia ka khuid ka suba ha ka shnong ka thaw, mynha ka sngi Saitjain ka la pynlong ia ka jingpynkhuid shnong bad sam ruh ia ki 20 tylli ki tin bret niut sha ki paidbah nongshong shnong.
Ha katei ka sngi ba ki la pynlong ia katei ka jingpynkhuid shnong bad sam tin bret niut, la ialam da u Bah Manbha Ranee, Preident ka SSS Umdenla-ang, ha ryngkat ka jingdonlang u Bah G.Namsaw, Rangbah shnong, u Bah Amstring Nongrum, Secretary Shnong, u Bah Thomas Mansawi, Secretary SSS Umdenla-Ang, ki senglongkmie bad ki khun samla khynthei bad shynrang.
U Bah Manbha Ranee, haba ai jingkren khyndiat ha katei ka sngi, u la ong ba ka daw kaba kongsan eh ba ki la pynlong ia katei ka jingpynkhuid shnong bad sam tin bret niut, ka long na ka bynta ban wanrah ia ka khuid ka suba ha ka shnong ka thaw hi baroh kawei, namar kumba ka long mynta ka khuid ka suba ka long kaba donkam bha ha ka imlang sahlang.
Katba na ka liang u Bah G.Namsaw, kum u Rangbah Shnong, u la pynpaw ia ka jingkmen bad ai jingiaroh kaba khraw halor ka jingshimkhia da ka Seng Samla Shnong, na ka bynta ban wanrah ia ka khuid ka suba ha shnong ha thaw, ha kajuh ka por u ai ruh ka jingkitbok kitrwiang ia kine ki nongialam ka Seng Samla Shnong, khnang ba kin nanglah shuh shuh ban ai ka jingtrei kaba khambha ha ka imlang sahlang.
Jowai, 9 Risaw:Ar ngut ki briew ki la duh ei ia la ka mynsiem ba kordor hadien ba ki la ngam jyllop ha kawei ka pung kaba don ha ruh shnong ha Jarain, Amla-rem Sub-Division.
Kitei ki ar ngut kiba iap ki dei na ka shnong Jarain.
Kitei kiba iap jyllop kidei kiba la tip kyrteng kum u Won Khyriem, 55 snem bad u khynnah 12 snem u ba kyrteng u Rilancy Pamthied uba dei u khun jong u ma Wing Surong.
La iathuh ba ha katei ka pung rit kaba don harud surok ban leit na Jarain sha Amlarem, ki khynnah ki ju myllien bha ban sum bad ban jngi.
Utei u khynnah ar snem ruh uba nang bha ban jngi hynrei hynnin ka sngi Saitjain ha ka por kumba 2:30 eiei janmeit kaba ki dang ia jngi u la ngap jyllop noh.
Utei u Rangbah, u ma Won Khyriem uba la wan lang ba utei u khynnah 12 snem u la kynthih ban pyllait im ia u hynrei ma u ruh u la ngap jyllop lang bad iap noh.
Ia ka met jong ki baroh ar ngut la pynkhuid hynne ka sngi U Blei ha shnong Jarain.
Ha kawei pat ka khubor, la iathuh ba uwei u samla u la dih bih tang na ka daw ba u shah mai ha ing ba u ialang samla.
Utei u samla u la dih bih ha ka por 12 baje mysngi ha ing lajong ha ka shnong Amtasam, Amlarem Sub-Division bad tang mar kumta hi la pynkit ia u sha Civil Hospital, Ialong hynrei ha ka por 3 baje nohphai sngi u la khlad noh.
Utei u samla u dei uba la tip kyrteng kum u Riskhem Kassar uba dang leit skul ha Ri-war Jaintia Church of God School Ladjaplem, Amlarem bad u dang shong ha ka klas 10, u dei u khun jong ka kong Mebi Kassar bad u bah Sar Rasmut.
Utei u samla u la ioh ban dih da ka dawai siat khniang kaba don ha ingsah jong u hi.
Ia ka metiap jong u la pynkit noh mynta ka miet na Ialong sha Amtasam.
Nongstoin, 9 Risaw:Ka jingkhlad noh u (L) Jenustarwell Shangrit, u ba dei ruh u Asistant General Secretary KSU Nongpyndeng Unit, ka la don shisnem pura, hynrei na ka liang jong ka KSU ha ryngkat ki baha iing ha sem jong u tei u samla, ki dang sah ha ka umdum namar haduh mynta na ka liang jong ki doctor kiba leh ia ka post mortem kim shym pat la lah satia ban ai ia ka kaiphod, halor ka daw jong ka jingiap noh u tei u samla.
Ha kaba iadei bad katei ka bynta na ka liang jong ka KSU Nongpyn-deng Unit, kala dawa na ka Civil Hospital Nongstoin bad kumjuh ia ka tnad pulit ba kidei ban ai ia ka jingpynshai halor ka jingpynslem ban ai ia ka report halor katei ka jingjia.
Haba iakren bad ki nongthoh khubor na ka liang jong u President ka KSU Nongpyndeng Unit u samla Ellen Syiemlieh u la ong ba kum ka seng ha ryngkat kiba ha iing hasem u tei u samla bala khlad ki sngew lyngngoh halor ka jingpynslem jong ka Civil Hospital ban ai ia ka kaiphod.
“Kham mynshwa ki Doctor jong katei ka Hospital kila ong ba shen kin sa lah ban ai ia ka report halor ka daw jong ka jingiap noh u tei u samla kata hadien ynda la dep ban leh ia ka Forensic science bad ia ka Histopathology bad ki Doctor ki la pyntikna ruh ba yn sa ai noh ia ka report hapoh ka 24 lane 48 kynta, hynrei kaba sngew lyngngoh ka long ba mynta la shisnem pura ym shympat la iohi satia ia ka report" ong u tei u nongialam.
Na ka liang jong ka KSU ka la pynrem jur ia kito ki Doctor kiba leh ia ka post mortem da kaba kila ong ba wat hadien ka 8760 kynta ruh kitei ki Doctor ki shym pat la lah ban ia ka report, kumta ka seng ka la dawa ba ka Hospital kumjuh ka tnad pulit ka dei bam leh ei ei noh kham kloi halor katei ka bynta.
Kum ban shu pynkynmaw ba u tei u samla u la iap ha kawei ka pung dohkha kaba don ha ka shnong Nongpyndeng ha ka 11 tarik Risaw jong u snem ba la lah bad na ka liang jong ki ba ha iing utei u samla ki la don ruh ka jingsuba ba u tei u samla u lah ban shah pyniap dusmon ha ki runar ki bymshym la lah satia ban tip la ki dei kiei.
Shillong, 09 Risaw:Ka jingleh niam Durga Puja jong ki riew ngeit Hindu kala sdang mynta ka sngi hynrei ha kane ka snem, katkum ka jingiakren bad ki malik nongkhaii, la sngewthuh ba ka jinglehniam ka lah ban kham rit namar ba ki briew ki hiran ha ka ioh ka kot ha kane ka jylla namar ka jingkhang dewiong, bad kiwei ki daw.
Haba iakren bad ki katto katne ki dkhar ha nongbah, ki la ong ba ka jingleh niam ka lah ban ktah namar ba ki briew ki don mynta hapdeng ka jinghiran pisa namar ki daw kum ka jingkhang dewiong ha kine ki snem, ka jinghiar ka ioh ka kot, kaba ma ki, ruh ka ktah lang ia ka kamai jongki.
Hynrei, watla katta, ki la ong ba ka mynsiem lehniam Puja kan iaid beit bad kan rhem ban pynphriang ia ka khubor jingsuk, jinglong paralok ia baroh.
Na ka bynta kane ka jingleh niam, ki bor sorkar ki la pynjur bha ia ka jingpahara ha man ki jaka lehniam ne puja pandal ioh don kano kano ka jingeh.
Ki pulit kila buh CCTV ruh ha man kine ki jaka.
Ha kane ka nongbah Shillong, la iohi ha kylleng ki jaka ba don ki Pandal ki paidbah kila iai tuid ban leit ban pyndep ia la ka jong ka niam ka rukom kaba dei ban leh.
Kane ka jingleh niam kan long saw sngi lynter haduh ka sngi ban noh blei.
Kane ka jinglehniam Durga Puja, kala long ruh ka jingleh kmen ha kaba baroh ki jaid niam ki lah ban ialeit ia wan ban leit jngoh ia ki pandal na kawei pat ka pandal.
Ka dei ruh ka por ha ka ban ialeit jngoh ia ki paralok parajor ban ia ai khublei “Durga Puja ba suk ba kmen".
Ka jingleh niam puja kam dei tang ia ki khar Hindu, hynrei kiba bun ki jaka la pynlong ia kane ka jingleh niam ha kaba kiwei ruh ki bym dei Hindu, ki la iashim bynta lang.
Shillong, 9 Risaw:Ki Border Guard jong ka Ri Bangladesh (BGB) ki iarap ia la ki jong ki briew ba kin wan banbuh dukan wat ha syndah jong u Mawthmu (Pillar) u ba long ka dak jong ka jingiakam trai ia ki jaka hapdeng ki ar tylli ki Ri ka Bangladesh bad ka Ri India.
Kane ka wah Umngot ha Dawki na ka bynta jong ki briew ka Ri Bangladesh kala dei ka jaka jngohkai kaba I tynnad namar na kane ka jaka ki iohi shynna ia ka Ri Khasi khlem da mutdur ruh ba ka long kaba kumno, ha kane ka jaka la teh ruh ia u tyllai ban ong ia ki briew ka Ri Bangladesh wat kam sha India.
Ka jingujor jong ki briew ka thain Dawki ka long ba ki shipai BSF kim juh shah ia ki briew ba kin tur sha u Mawthum, katba ki BGB pat ki shah ia ki briew ban buh dukan haduh Mawthum.
Ki briew ka ri Bangladesh haba kin wan sha kane ka wah umngot ki jam palat wat ia u tyllai ba la teh ban iuh kjat sha Ri India.
Ha ka sngi ba ka CCIB kala pynlong ia ka jingialang paidbah ha Dawki ban pynshai halor ka nongrim kaba ki ieng ha kaba ia dei bad ka jingker ksainar shiah u wei u khynnah u la shah thap ha ki shipai BSF tang namar ba u leit ban ioh ha jaka ba la the ia u tylli ha wah Umngot, Dawki.
(SP News).
Jowai, 10 Risaw:Ka Jingiaseng Samla District, (JSD) Ummulong, West Jaintia Hills District, ka la pynlong ia ka jingleh-kmen halor ka jingdap 175 snem (Dosqui Centennial Celebration 1841-2016) Khasi Jaintia Presbyterian Assembly.
Ia kane ka jinglehkmen la pynlong da ka ialehkai phutbol ha Madan Mookyndur bad ka jing ia rwai Ummulong Presbyterian Higher Secondary School, Ummu-long, ha ka 08tarik mynta u bnai.
Ha shwa ban sdang ka jinglehkmen ha katei ka sngi la don ka jingiaseng bad ka jingialang kaba la pyniaid da u Pastor Incharge Rev.N.S.Phawa, ha ka jingiadonlang u Rev.A.L.Laskor uba long u kongsan, Rev.Rihok-I-Oo Laloo, u Donbok Passah Chairman, u Ribok Laloo Secretary ki dkhot ka Jingiaseng Samla District, Ummulong, ki Rangbah District, u Acting Dolloi Elaka Maskut ma Phrangki Ryngjah bad kiwei de kiba shah khot sngewbha na Balang bad kiwei de.
Ha ka jingiakop phutbol la wan ban iashim bynta da ka Jingiaseng Samla District Ummulong, ki Dkhot Committee Balang hapoh ka District, Jingiaseng Samla Balang Presbyterian Ummulong, Maskut, Mookyndur bad Madur, kiba la iashim bynta da ki samla shynrang bad khynthei kumjuh ruh ki rangbah.
Ha ka jingiakop phutbol na ka liang ki shynrang, ka Jingiaseng Samla Mookyndur ka la jop ia ka Jingiaseng Samla Maskut bad na ka liang ki khynthei ka Jingiaseng Samla Mookyndur ka la jop ia ka Jingiaseng Samla Madur.
Ki Dkhot Committee Balang hapoh ka District Ummulong ki la jop ia ki Dkhot ka Executive Committee kiba don hapoh ka jingiaseng Samla District, Ummulong.
Ha katei ka sngi la pynkut ia ka jingrakhe da ka jingiaseng duwai ha ka por janmiet bad da ka jing ia rwai, ba la ialam da ka Saving Sound Band na Nongkrem.
Ia ki khusnam sha ki nongjop ha ka jingiakop phutbol, la sam da u TBn.
S.Mukhim, TBn.
S.Nongpluh bad TBn.
N.Kharlukhi.
Shillong, 10 Risaw:Hadien u Dy.Commander In Chief , mynta pat la wan pyndem sa uwei u heh GNLA.Utei u dei uba la tip kyrteng kum u Ajan Momin ba ju khot sin kum u Jimmy.
U Jimmy, 32 snem karta u bat ia ka kyrdan Sergeant hapoh katei ka seng.
U la wan pyndem mynta ka sngi ha u SP ka East Khasi Hills u Davies Marak.
U Jimmy u la aiti ha ki pulit ia kawei ka AK-47 Rifle, 86 tylli ki kuli bad ka Wireles set.
Shillong, 10 Risaw:U Bah Phret Maw-long na shnong Mawlai-teng ka thain Diengiei u la rai ban mih madan ha kane ka elekshon MDC shiteng samoi na Nong-spung – Sohiong kum u kyrtong shimet.
U Bah Phret u dei u nongialam ka Congress na Mawlaiteng hynrei um banse ban risain noh na kane ka seng namar ka jingshah synshar donbor kaba la tap lup hano re hano, la ong u Bah Phret ha ka kyrwoh khubor ba pynlait ha kane ka sngi Nyngkong.
Ka elekshon MDC shiteng samoi kan long ha ka 13 tarik Nohprah 2016.
U la ong ba ka nongrim kaba u la rai ban mih madan ka long kumno ban pynjanai a ka tynrai, ym ban pynkylla ia ka tynrai ia kaei kaba u Ni u Kong bad u longshwa manshwa ki la leh bad saindur.
“Ka District Council ka dei ka stieh, u MDC u dei u nongialam bad u paidbah u dei u shipai, lada ngi ioh da u nongialam u bym ler lane uba khawpud, shano kita ki shipai kin poi", la ong u Bah Phret.
Nongstoin, 10 Risaw:Ka kyrwoh khubor ba la phah da u Bah D.Marbaniang bad Bah HS Myrthong kiba dei ki President bad Secretary jong ka Synjuk ki S.M.C.ka iathuh bad iawer ia baroh ki UPS School SSA hapoh u D.I.Nongstoin ba kin iawan khnang khnang ha ka 14tarik Risaw 2016 hapoh Free Morning School (Lad Rambrai) na ka bynta ban iakren ia ka kam jong u 4th Teacher.
Ka Synjuk ki SMC ka pynpaw ia ka jingsngewnguh ia ka Education Department kumjuh ruh u Dr.Mukul Sangma Chief Minister ba ki la ai ka jingmut kaba shai halor u 4th Teacher ba dei ban pynkynriah noh mardor na ki UPS SSA sha ki LP School.
Kumta ka SMC Association ka shimkhia ia kane ka kam bad ka Seng kam sa leit rah sha ka Sorkar ia ki jingai jingmut hadien jong kane ka jingialang.
Shillong, 10 Risaw:Harud surok bah ban hiar sha Mylliem la i kumba ka dei ka Marten, naba la iohi ba la don lymbung ki jaboh jabaiñ kiba la pynlang hangtei kaba la lah ban ithuh ba ka dei kaba la wan bret khnang ha katei ka jaka.
Katei ka jaka mynta ka la sma iwtung bad la iohi ba ki don ki byrni dewbilat,ki byrni phan kiba la thep sbuk da ki phan pyut, ki jhur, ki plastik, nangta la iohi ba ki don sa ki jaboh kiba la wan bret na ki jaka ba dang shu shna ing thymmai namarba la don ba pynlang ia ki Tiles lyngkhot, ki dieng, ki dewbilat bad kiwei pat ki jaboh.
Katei ka jaka kaba la i kumba ka dei ka Marten ka dei kaba don ha ka jaka shuwa ban poi ha Soilyna Hut (haba hiar na Shillong ban leit sha Mylliem) hajan ka lynti ban rung sha pung Marbari.
Ka jingmih jong katei ka jaka bret jaboh harud surok bah ka la ai mynsiem ia ki briew kiba nabar khamtam ki nongwan jngohkai pyrthei ban kawang madei mata ia ka jaboh jabaiñ ha katei ka thup bret jaboh, kaba kim donkam ban hiar na kali ruh ( kaba lah ban shu pynhap tok tang na jingkhang ït kali).
Bun ki kali kiba leit ba wan ha katei ka surok bah ban hiar sha Sohra, sha Mawlynnong bad une u nongthohkhubor u la iohi ba tang mar ia poi ha katei ka jaka bun ki kali ki sangeh ban bret ñiut bad don ruh kiba hiar ban leit pynjhieh naba ki shim ba katei ka dei ka jaka bret jaboh paidbah.
Na ki jaboh kiba la pynlang hangtei la ithuh ba kim dei shuh ki jaboh kiba dang shu bret dang shisngiar-sngi hynrei ki dei kiba sah taiew naba la sdang ban wan ka jingsma iwtung.
Mynta ka sngi ki nongialam ka HYC-Upper Shillong Circle hapoh ka jingialam jong u Danny Rynjah President ki la leit ban jurip ia katei ka jaka bad ki la pynpaw ka jingbitar ia katei ka jingleh khlem akor da mano re kaba la i saitmet bad kaba la pynjahburom ia ka Upper Shillong baroh kawei.
Ki la kyntu ia ki trai jaka kumjuh ia ki bor shnong ba peit ia katei ka jaka ba ki dei ban shim ka jingkitkhlieh ban pynthikna ba katei ka jaka ka dei ban khuid hapoh shi taiew lym kumta kin iaid shakhmat ban leh ia kaba donkam.
Ki la kynthoh ba katei ka jingleh khlem akor ha surok bah ka la pynkhlem raiñ ia ka Upper Shillong baroh kawei khamtam ba ka dei ka kadbah ba ki nongwan jngohkai pyrthei na kylleng ki jaka ki iaid lynti nangtei ban hiar sha Sohra ne sha Mawlynnong bad sha Dawki.
Shillong,10 Risaw:Ka District Legal Services Authority East Khasi Hills mynta ka sngi ki la leit jngoh ia ka jaka sumar ia kiba pang biej ne kiba pang shiteng khlieh ha MIMHANS.Katei ka jingleit jngoh ki nong-iasaid aiñ ka dei shi bynta na ka jingrakhe ia ka Mental Health Day.
Ia katei ka jingialang la pyniaid da i DHS (MI) Dr.R.Wankhar, hadien la pynbud pat da ka jingkren na u B.Khriam Member Secretary DLSA, bah V.G Kynta Senior Advocate, Dr.Sohkhlet, Dr.Syngkon-Addl.Superintendent MIMHANS, bah A.Kharumnuid Chairman DLSA.Kham hadien ka la don ka jingleit ia syllok hapdeng ki nongpang bad kitei ki nongsaid aiñ kiba la sam jingbam sha ki.
Ka thong ba kate ka kynhun ki nongsaid aiñ ki la leit ban pynlong ia katei ka prokram ka long ban ai jingshai sha ka pyrthei ba kam dei ban tieng ia kiba biej ne kiba shiteng khlieh bad dei ban weng noh ia kane ka jingmut jingpyrkhat kaba ju ong ba ym bit ban tur shajan jong ki.
Ha katei ka prokram la donlang ruh ki kmie ki kpa jong ki nongpang.
Shillong, 10 Risaw:Ka kot “Ka Thma U Kada" ka bynta 2 la pyllait mynta ka sngi, da U bah Embhah Syiemlieh MLA ka Mawlai bad ha ka jingkren jong utei u rangbah, ula ong, ba ki kot wad jingtip bniah, ki iathuh ba ha u snem 2050, kiba bun ki Ri ka pyrthei, yn synshar da ki Muslim bad hangta u ai nuksa, da kaba u iathuh ba ka jingpynduna khun ha Ri America, ha ki Ri Europe bad kumjuh ha ki Ri Asia, kan ailad ba kitei ki Ri, kin sa kylla long ki Ri Muslim ha u snem 2050.
“Ki trai shnong, kin sa kylla rit paid" bad u ong shuh ba ki Muslim, ki shong kurim ia ki trai shnong bad ki ioh 7,8ngut ki khun.
U Bah Embhah, u ai nuksa ruh shaphang U Kada kit blei thaw, uba tur ruma ialade, na ka bynta ba kan poi sha ka thong kaba u thmu ma u.
U Bah Apol Mawniuh, u nongthoh ia katei ka kot, u iathuh ia ka jingseng ia ka seng Muslim Brotherhood, ha u snem 1928, kaba ka jingthmu jongki, ka long ban synshar ia ka pyrthei, da kaba bat ia ka bor synshar lane da kaba ia shongkha bad ki kynthei trai shnong bad ula ong shuh “Ha Meghalaya ruh synshar ma u ….
Phi tip bha ia kata".
U bah Snenglem Kurbah, uba dei ruh u shongphang shongpadiah ka Skhem Rympei Tynrai, ha ka jingkren jongu, ula iathuh shaphang ki Jiw, kiba dei ka jaitbynriew kaba pawnam ha ka pyrthei bad kitei ki kylla long biang ki briew kiba khraw, hadien ba ki la rai ban nym ia shongkha khleh shuh, wat la mynshwa, ki dei ka jaitbynriew kaba la sakma.
Utei u rangbah, u ong shuh shuh “99percent ha Iewduh, ki kynthei ki ioh tnga da u kada khlaw".
Ka Kot “Ka Thma U Kada" Bynta – 2 ka don 224 sla bad ka dor die jongka, ka long T.120.
Shillong, 10 Risaw:Shaei ka Hima Mylliem ka buh ia ka T.5 lak tyngka tam shibnai, ba ka lum na ki nongshong iew ha Iewduh manla u bnai? Katei ka dei ka jingkylli kaba pynlyng-ngoh ia u CEM ka KHA DC u bah Pynshngaiñ N Syiem haba u ioh jingujor na ki nongshong iew kiba don hapoh ka kynhun Nongshong Iew Association (NIA) ba ka Iewduh ka dei kaba jaboh bad ba ka dei ruh ka ktem ki kam sniew namar ka jingsah ing hapoh Iew khamtam ki bar jylla kaba la pyntieng pynsmiej ha katei ka Iew.
U CEM u la lyngngoh ruh balei ka hima Mylliem kam lah ban pynlong ia ka Iewduh kaba khuid ba suba haba ka lum pisa kattei manla u bnai, “Imat ka don ka jingbym pyndonkam bha ia ka pisa" ong u CEM ha kine ki sngi ha ka jingiakren bad ki nongthohkhubor hadien ba la wan ujor ki nongiew ia ka jinglong jingman ka Iewduh.
Dei na kata ka daw ba u CEM u kwah ban lap dalade hi ia ka jinglong jingman ka Iewduh bad u la buh sngi lashai ka sngi ka 11 tarik u risaw ban leit pynlong jingialang ha Iewduh ban sngap ia ka sur kaba mih na ki Nongiew bad ban sngap ruh kaei ka jubab jong ka Hima Mylliem.
Katei ka jingialang kan long ha ka por 11 baje ha Iewduh.
Lah ban kdew ba shuwa katei ka jingialang ka KHNAM state Youth Wing ka lakyntu ia u CEM ba um dei ban ai mon ia ka Hima Mylliem lane ia ki myntri ba kin leh katba mon ia ka Iewduh, hynrei ki dei ban pynthikna ba ka Iewduh kan long kaba khuid ba suba.
Shillong, 10 Risaw:U Rangbah BR Kharmujai, Rangbah Shnong ka Mawlai Mawdatbaki, uba la don 82snem ka rta, u don ia ki kyntien, kiba shoh jingmut, kiba ula kren ha ka jingialang mynta ka sngi, ha ka por ba pyllait ia ka kot “Ka Thma U Kada" bad kitei ki kyntien, ki long, kiba u iathuh shaphang ki jingshem jongu, naduh ka por ba u dang khynnah.
U bah Kharmujai, uba la ju tip kum U Paduh, u ong “Ha kine ki sngi, ia ki khynnah ki bym leit skul, ki ong, ki khynnah jaituh, katba ha ka por ba ngi dang khynnah ia ki bym leit skul, ki ong ki khynnah kiba smat, namar ba ki trei ki ktah, ki leit thoh dieng bad ki iarap kam ha iing".
La ong shuh U bah Kharmujai, ba ha ka por ba u dang khynnah, ki kmie ki kpa, ki phah skul, ban nang ban thoh shithi samla.
“Nga la bit bha ban thoh shithi samla, naduh ba nga dang pule Class VII" ula ong shuh shuh bad da kaba ong ruh ba mynta ki kmie ki kpa, ki phah skul ia ki khun ba kin ioh kam ioh jam.
Ula ong shuh shuh, ba ki khynnah mynshwa, ki tieng ia ki kmie ki kpa.
“Haba phah kam ki kmie ki kpa, hap leh stet, ba tieng ia u dieng" bad u ong ba mynshwa ki khun ki ieid ia ki kmie ki kpa, katba mynta pat ki khun kim ieid ia ki kmie ki kpa, ha kaba u ong “Ki khun mynta ki hukum ia la ki kmie ki kpa ban pynsong ja, ba ki la kyrkieh ban leit skul".
U Rangbah Shnong, ula kren ruh shaphang U Sohpetbneng, ha kaba ula ong, ba ula ju kren ia ki briew kiba na shabar Ri, ba lada ki kwah ban iap, ki dei ban iap ha East Khasi Hills, namar ba u kham jan u sohpetbneng bad kham poi kloi sha bneng.
U Bah Kharmujai, u kren bynniaw ruh, ba ki nongdie madan Khasi, ki dei ki kynthei suda, katba ki dkhar pat, kiba die madan, ki dei ki shynrang suda.
“Shiphang ki la ia long paralok" bad u ong “Lada u shynrang Khasi, u die madan, u dkhar, u jah la ka jah" bad u ong shuh shuh “Ha Mawlai, ym don dkhar kiba trei Napit, namar ba ki ia trei hi ki samla Khasi" bad u ban biang “Lada phah shong madan da ki kynthei Khasi, u jop u dkhar".
Halor ka riam ka beit ruh, u ong ba ki briew mynta, ki ia bud ia ka riam U Gandhi, ha ka por ba u dang don sha Ri Phareng, hynrei, kim shym bud satia ia ka riam boh khaila bad phong slipar, kaba u riam, ynda ula poi ha India.
Shillong, 10 Risaw:U President rangbah ka UDP u Dr Donkupar Roy u la ther ia ka Congress kaba ju kynnoh ba ki seng riewlum ki dei kiba iapait pra hynrei mynta ka paw tyngkren ba ka Congress ka don bun ha kane ka jylla.
Haba kren ha ka jingialang ka UDP Pynursla circle mynta ka sngi ha Pynursla, u Dr Don u la ong,"Ka Congress mynta ka don hapdeng ka jingiapait iapra kaba jur bha.
Don kiba ong don ka Congress Pala (Vincent H Pala), ka Congress Mukul (Dr Mukul Sangma) bad sa ka Congress Prestone (Prestone Tynsong",.
Kane ka jingkren jong u President ka UDP ka long ba hapoh ka Congress ka jingiakynad ka la jubor hapdeng jongki hi bad kan sa poi ka por ba kan sa bthei syndon shabar.
“Ka sur jong u paidbah kylleng ki jaka ka la sawa jur ba ki kwah ia ka jingkylla kumba ju long sha kiwei kiwei ki jaka", la ong u Dr Don.
U la ong biang, “Mano ban mut dur ba ka Congress kan khyllem ha Assam kaba synshar da bun snem bha, ym slem shuh sa Manipur, Mizoram bad ha kane ka jylla ruh kan wan jia ha kaba ka Congress kan shah kyntait ha u paidbah ha u 2018".
Hynrei ha kajuh ka por, u la kynthah ruh ia kiwei ki parti kum ia ka HSPDP ha kaba u la ong ba kane ka party kam lah ban jop bun namar ba u pud u sam jongka un long beit tang ha Khasi bad Jaintia.
“Don kiba ong ba ki don kiwei ki party kiba khih shane shatai, hynrei ngan ong ba ka HSPDP lada ka khlain sa katno katno ruh, kan nym lah ban jop palat ia ka 3 ngut ki MLA", la ong u Dr Donkupar.
Ha kajuh ka por, u la ban jur ban don ka jingiatylli jong ki paidbah ban wanrah ia ka jingjop ba don burom ia ka UDP ban ioh ban bat ia u shabuk synshar ha u 2018.
“Ka Lyngkyrdem kaba dei mynta ka Pynursla konstitwensi ka dei ka ktem jong ka seng riewlum hynrei ka jingioh bsuh ka Congress dei namar ka jingiapait iapra jong ngi.
Lada iatylli ngi jop suk", la ong u President ka UDP.U la ong ba nangne shakhmat, ki paidbah ki dei ban iatylli da kaba khot lang ia baroh ki paralok ban don ha kawei ka seng riewlum bad ka lad kaba biang ban jop ha u 2018.
U la pynpaw ia ka jingkmen ia ka jingwan iasoh u Bah Khan K Dkhar uba long teng u MLA/MDC barim ka Congress na Nongshken.
Haba kren ia ka rukom jied kyrtong, u Dr Don u la ong ba ka UDP ka sdang ban jied kyrtong na circle lyngba ki unit bapher bapher ban tip uno u briew uba biang tam ban iakhun.
“Don kiba mutdur ba ka pisa kan pynjop hynrei kam long kumta namar ba u kyrtong khlem jingieid u paidbah um nym jop lada u don pisa katno katno ruh", la ong u President ka UDP.Ha kane ka sngi, la pynskhem ruh ia ki nongkitkam ka UDP Pynursla circle da u President ka East Khasi Hills u Bah Titosster Well Chyne ba kynthup President Kong Banalari Khongwar, Vice President Bah Kim sing Khongkliam bad Bah Overness Masynting, Genl-secy- Bah Tarni Khonglam, Joint secy-Bah Hira Khongsdam bad Bah Ryngkatlang Lyndem, Treasurer-Bah Samuel Lamin,sa lai ngut ki adviser bad khyndai ngut ki executive member.
Shillong, 10 Risaw:U nongialam barim ka Congress uba long ruh u MLA/MDC barim na Nongskhen konstitwensi, u Bah Khan K Dkhar u la pyniasoh noh bad ka seng riewlum ka United Democratic Party (UDP) hadien kumba jan dap ar snem tam ba u la iakhlad iing noh na ka Congress kaba u la don kumba 30 snem eiei.
Ia u Bah Khan uba wan rung sha ka UDP na ka Lapalang unit um shym la ialam lang bad ki briew jongu hynrei u la wan tang bad katto katne ki nongsynran.
La pdiang sngew bha ia u Bah Khan da ki nongialam ka UDP Pynursla circle hapoh ka jingialam ka Kong Banalari Khongwar ha ka jingdonlang u President rangbah ka party u Dr Donkupar Roy, u President ka East Khasi Hills Bah Titosster Well Chyne, u Dr Jemino Mawthoh bad kiwei ha ka jingialang jong ka UDP Pynursla circle hynne ka sngi ha Pynursla.
“Ngam rung sha ka UDP ban pan tiket hynrei ban trei ia ka party", la ong u Bah Khan haba kren ha kane ka jingialang jong ka UDP.U la bynrap biang, “Don kiba mut dur ba haba wan rung kum ma nga uba long teng u nongmihkhmat paidbah, ka long ba nga kwah tiket ban iakhun elekshon.
Kum u briew ba ju trei na ka bynta u paidbah bad uba long nongmihkhmat, nga kloi ban pan tiket ban iakhun lada ka party ka ibit ia nga ban pynieng kum u kyrtong hynrei lada ka party ne phi paidbah phi don da uno uno pat uba kham ibiang, ngam kwah ban iaknieh bad nga kloi ban trei ia ka party",.
“Ka Congress mynshwa bad kaba mynta kam iadei shuh bad dei halor ka nongrim ba la pynlong ia nga ban rai rangbah ban mih noh", la ong u Bah Khan.
U Bah Khan uba long u myntri sorkar bad u Vice President ka MPCC, u la phet noh na ka Congress la jan dap ar snem eiei mynta bad ka jingwan pyniasoh jongu bad ka UDP, ka long hadien ba u la pyrkhat bad pynshong nongrim bha.
“Hadien ba nga la mih na ka Congress, ngam kwah ban shu leit pyniasoh wut wut bad kano kano ka party hynrei nga da pyrkhat bad nga pynshong nongrim bha namar ba ki party ki don shibun", la ong u Bah Khan bad bynrap, “Ha kaba khadduh nga la shim ia ka rai ban pyniasoh noh bad ka UDP kaba dei ka seng kaba rim kaba hiar pateng na ka APHLC kaba pynioh ia ka jylla Meghalaya".
U la kynthah ia ka Congress da kaba ong ba ka por kaba u mih na ka Congress ka pynshisha mynta ba ka dei shisha.
“Ka Congress kaba nga don 20 snem mynshwa kam long shuh ha kine ki sngi bad na kata ka daw, ka la pynlong ia nga ban mih noh", la ong u Bah Khan.
U la ong, “Ha ka ri India ka Congress kaba synshar da ki phew snem, hynrei mynta na ki 543 ngut ki MP, ka jop sa tang 44 ngut".
U la ong ba ia mynta um pat kwah ban kren bun hynrei un sa sei madan lut pyrshah ia ki kam ka Congress ynda la dei ka por.
Shillong, 10 Risaw:Ki shnong kiba don ha khappud bad ka Assam kum ka Sabuda, Madan Umwang, Khlieh Um-wang, Ummat, Umlaper, Umtlieh, Jatalong, Pdeng-tleit bad kiwei kiwei de ki shnong kiba hap hapoh jong ka Block II, ki la shim ia ka rai ban tehsong noh para Khasi khnang ba ka jingiatylli kan long kaba skhem, ban leh ia kane kim sngew dei ban thaw da ka kynja seng ne kano kano ka kynhun hynrei ki la rai beit ba dei ban thaw noh da ka Seng Samla ha manla ki shnong.
La shim ia katei ka rai ha ka jingialang kaba la long mynta ka sngi ha ka shnong Jatalong kaba u MDC ka Mawhati u bah James Sylliang u la pynkynduh lang ia ki shnong bapher bapher.
“Kane kan iarap shibun eh ia ki paidbah bad kumjuh ruh ia ki shnong namar ba bun sien ngi la ju sakhi ia ka jingshah thombor jong ki paidbah ba lui lui kiba shong ba sah ha kane ka thain bad lyngba ka jingdon jong ki Seng Samla Shnong kan iarap shibun eh ia ka shnong ka thaw la ka long ha kano kano ka liang ruh" ong u Bah James Sylliang haba kren ha katei ka jingialang.
U la ong ba ka rai ban don noh ia ki Seng Samla Shnong ha man la ki shnong ki thaw kiba don ha kane ka thain khappud kan wanrah ia ka jinglong kawei bad ka jingiatylli hapdeng jong phi ki para samla kiba shong ba sah ha kane ka thain khappud.
“Kane ka dei ka nuksa kaba bha tam kaba phi la shim na ka bynta ban tehsong bad kumjuh ruh ban wanrah ia ka jingiatylli bad ka jingiatrei lang bad kiwei pat ki shnong kiba marjan kiba don hapoh jong kane ka thain" u la ong.
Ha katei ka jingialang la donlang ki Rangbah Shnong, ki nongkitkam na ki Sport Club bapher bapher bad ki paidbah kiba la wan sakhi lang.
Jowai, 11 Risaw:Ka lehniam Durga Puja ki Pnar ha shnong Nartiang kaba dei ka lehniam ba la ju leh man la u snem da ki paid jong ka Niamtre ha Nartiang ka la kut noh pynta ka sngi hapdeng ka jingshongkun ha kaba da ki spah spah ngut ki paidbah na kylleng ki la wan ban sakhi ia katei ka Lehniam ha katei ka shnong bad mynta ka sngi kaba dei ruh ka sngi ba khadduh ban pynkut noh da ka jingleit on lynti ban pynhiar um ia ka Blei Durga ha wah Myntang na kan leit phai noh sha la iing hadien ba ka la shong la sah ha Jayantee Mandir lane Iung Blai haduh saw sngi saw miet.
Ha kane ka sngi u Lat ka jylla, u V.Shanmuganathan u la long  u kongsan ha ryngkat ka jingiadonlang u MP ka Lok Sabha u ma Vincent H Pala bad u Minister ka PHE u ma Sniawbhalang Dhar.
U Lat ka jylla u la ong ba ka Temple (Iing Blei) ka dei ka jaka kaba long pdeng ha ka imlang ka sahlang bad kan iarap ia ngi ban long kiba khuid naduh dohnud bad ka mynsiem.
“Lada phi kiar ban kiew sha ki Iing Blei, phim thok phin shukor bad phim im ka jingim kaba lyngkar kaba ka imlang ka sahlang kan isih iaphi", la ong u Lat ka jylla.
U la lat ka jylla u la ban jur ia ki paidbah ban long kiba riew blei bad kiba tieng burom ia u Blei namar tang kata kaba lah ban wanrah ia ka imlang ka sahlang kaba bha kaba miat.
Ha kane ka sngi, u lat ka jylla u la thang ruh ia ka sharak ban plie ia ka Nartiang Jayantee Charitable Trust.
Ka shnong Nartiang kadei ka shnong ha Jaintia kaba pynlong ia kane ka lehniam Durga Puja bad kane kadei kaba la hiar pateng naduh ka por ka jingsynshar da u Syiem Jaintia.
Ka Nartiang kadei ka shnong kaba u Syiem Jaintia u wan kiew na Jaintiapur ban shong sah ha ka por Lyiur ban lait na ka jingshit kyr-ang ha ri thor.
Ki paidbah kiba dang bat ia kane ka rukom lehniam, ki la iamih paidbah ha ryngkat ki riam ki beit kynthup ruh ia ki riam tynrai ban ai khublei khadduh ia ka Blei Durga ha shwa ba kan ngam ha wah Myntang kaba don mar jan bad ka Durga Temple ba paw nam ha katei ka shnong.
Ka lehniam mynta ka sngi ka la sdang na Durga Temple lane ‘Iung Blai’ bad bteng sa ka shad ka mastieh ha madan mastieh ha ryngkhat ki ksing bad ki rwai ha ki ktien Bengali kaba la hiar pateng la pateng lyndet khlem kino kino ki jingthoh.
Ha ryngkat ki jingriew ki bom ki ksing bad ka rwai artad lynti la rah ia ka Dur Blei Durga na Iung Blai shaduh sha wah Myntang bad harud ka wah myntang shwa ban bret ia ka Blei, la knia ia da uwei u Blang ba kynsai.
Hadien ba la dep ban pom Blang ha rud katei ka wah, la pyllait sa ia ka Paro (Rapati).
La ngeit ba lada ka para ka her sha shilliang ka wah myntang bad shong sah sha katei ka jaka, ki paidbah riewngeit kin ioh ka koit ka khiah, kin lait na ka jingpang jingshitom bad kin bha ka kamai kajih, hynrei lada kam her shilliang ne wan phai khlem da shong shwa ha ki tnad dieng ne ha kiwei pat ki jaka sha shilliang, wah ka pyni ba kan don ka pang ka shitom bad ka kamai kajih kan ym long bha long miat.
Mynta u snem, ka Paro kam shym la shongthait, mar ia pyllait ka la her sha shilliang bad wan phai noh hi bad la ngeit ba une u snem un long u snem u bym dab ha ha kaba ka pang ka shitom ka lah ban wan lynshop ia ki briew.
Ka lehniam Durga Puja kan kut shibit shiteng miet tad haduh ba ki riew niam kynhun kynhun kin leit on iing ia u Lyngdoh, u Pator Khyllep, Pator Pyrda bad ia u Dolloi ha ryngkat ki jingsawa ki ksing, ka kyn-oi bad ka rwai.
Ka lehniam puja ha Jaintia Hills baroh kawei ka long kaba iaid beit iaid ryntih khlem thut.
Ki paid riewngeit Hindu naduh na Phramer bad Jowai ki la iamih paidbah ban leit bret ia ka Blei Durga ha wah Myntdu ha kaba da ki hajar ngut ki paidbah kynthup ia ki bar jylla bad wat ki trai jylla ki la leit ban sakhi ia kane ka jingbret ia ka Blei Durga ha wah Myntdu.
Kumjuh ki paid riewngeit Hindu ha ka thain Khliehriat Sub-division ki la leit bret ia ka ‘Lei Durga shaduh sha Sonapur ha wah Lukha.
Ha Shillong, ka jingleh kmen bad lehniam Durga Puja jong ki riew ngeit Hindu kaba juh long shisien shisnem kala kut mynta ka sngi hapdeng ka jingsuk jingsain hapdeng ka jingpahara jong ki bor pulit haka jylla baroh kawei.
Ha une u snem baroh ki pandal ha ka jylla ki don haduh 166 tylli ia kiba la pynieng ha ki jaka bapher bapher ha kane ka jylla, kiba bun tam ki dei ha East Khasi Hills, kynthup ha nongbah Shillong 67 tylli, bad ha ka district baroh kawei ki don 92 tylli.
Ha Ri Bhoi11, ha Garo Hills 54 tylli ha Jaintia Hills 9 tylli bad tang ha Tura ki don 24 tylli.
Ia kane ka jinglehniam Durga Puja mynta u snem la leh burom hapdeng ka jingkmen jingsngewbha, ha kaba ki paidbah kila ia leit ban jngoh na kawei ka pandal sha kawei pat bad ia kali sorkar, ki Bus JNURM la bthah ia ki ba kin kamai kham palat ia ka por ba la buh ban kit ia ki paidbah nongleit nongwan ha kane ka por leh kmen.
Ka jingpynngam ia ki blei thaw la pyndep mynta ka sngi ha kane ka jylla pung Polo ha kaba da ki spah tylli ki blei thaw la pynngam ha kane ka pung ryngkat ki ksing ki dhah bad ki jingput jingtem.
Ha kane ka jaka, ki riew ngeit Hindu ki la tuid kynthei bad shynrang ban pynngam ia la ki blei thaw kynthup kiba leh da ka kynhun bad kiba wan hi dalade ruh.
Ka jingleh niam kala iaid beit iaid ryntih khlem da don kano kano ka jingpynwit.
Na ka liang jong u Lat ka jylla u V Shanmuganathan bad u myntri rangbah ka jylla u Dr Mukul Sangma ruh kila ai khublei kyrpang iaki paidbah ha kane ka leh niam Durga Pujamynta u snem.
Nongstoin, 10 Risaw:Mynta ka janmiet ha kapor kumba 7.00, ka la mih ka jingiakulmar kaba jur bha ha ka shnong Risiang bad kaba la neh ruh kumba 1 kynta tam hadien ba ki nongialam bad ki rangbah shnong ka shnong Risiang, ki la lap ia ka jingleh donbor jong u Secretary ka shnong Mawlangriang, da kaba u la pynlong ia ka jingleit jurip (survey) ia ka map jong u pud u sam jong ka shnong Mawlangriang ryngkat ki briew jong ka tnad Revenue khlem da pyntip lang ia ka shnong Risiang.
Shuh shuh katkum ka jingioh lum jingtip u ne u nongthoh khubor na ki VDP ka shnong Risiang la ong hadien ba ki nongialam bad ki rangbah shnong ka shnong Risiang, ki la ioh ia ka jingtip, mar mar ki la leit ban khang noh ia katei ka jingthmu ba rieh jong ka shnong Mawlangriang.
Katto katne por hadien ba katei ka jingjia ka la sdang ban pur sted bha sha ki paid bhur kiba la sdang ban ia boi ha katei ka shnong bad katei ka kam katba nang slem ka nang khluit, hynrei donbok ba hadien ia katei ka jingiahuri hura la wan ban tem noh da ka VDP jong ka shnong Risiang bad hadien katto katne por bala pynjai jai da ki VDP katei kajingia lumlang jong ki paidbhur kala kut noh.
Ha kaba iadei bad katei ka bynta na ka liang jong ka VDP ka la pynlong ruh ia ka jingtohkit bniah ki dkhot jong ka VDP ka shnong Risiang, ki la lap ba katei ka jingmih jong katei ka huri hura ka dei ka jingwan rah donbor jong u tei u secretary ka shnong Mawlangriang ia ki briew na ka tnad Revenue ban jurip ia u pud u sam jong ka tei shnong khlem da pyntip lang ia ka shnong Risiang kaba dei ka shnong kaba ia hap lang ban ia pynbeit ia u pud u sam shnong.
Shuh shuh ki dkhot jong ka VDP, ki la lap ruh sa ka wei pat ka daw ka long halor ka jingthurmur ban thoh ia ka census ha kaba kiba bun ki kyrteng jong ki khun shnong ka shnong Risiang ki la rung klumar hapoh ka shnong Mawlangriang.
Na ka liang jong ka VDP ka shnong Risiang, ka la kyntu jur ia ki bor ba dei peit jong ki ar shnong ban ia pynbeit kham kloi ia katei ka kam khnang ba kan lait na kino kino ki jingjia hadien ha bud, kumjuh ka la kyntu ruh ia ki bor ba dei peit ba kim dei ban ailad ban ai ia ka register lane pynskhem ia ka map jong ka shnong Mawlangriang lada khlem pat ia pynbeit bha bad ka shnong Risiang.
Shillong, 11 Risaw:Hynnin ka sngi, ka la jia ka jingjia ba sngewsih, ha kaba uwei u samla rit, uba dang 18snem ka rta, uba kyrteng U Abet Hyn-niewta, ula iap ei, ha ka jing ia tyngkhuh jong ka Jeep bad ka Trok, ha Umtyngngar, ha ka por 6.30 hynnin ka janmiet.
Kitei baroh shi iing, ki dei kiba shong ba sah ha Nongrim Sohra bad kiba leit khang sha Iew Maw-ngap ban leit thied sniang bad ka jingjia, ka dei ha ka por ba ki leit phai noh sha la shnong.
Utei samla rit, uba la duh ei, ia la ka jingim, u dei uba dang leit Class 12 ha Sohra College.
Kiwei pat kiba mynsaw ha katei ka jingjia, ki dei U Real Hynniewta (30) bad U Oli Hynniewta (24) bad kitei ki don ha ka jingshitom jur ha kaba ki shah sumar mynta ha NEIGHRIMS.Ha katei ka jingjia, U Kedeon Hynniewta, uba don 27snem ka rta, uba niah ruh ia katei ka Jeep, ula mynsaw hi malu mala bad kumjuh u kpa jongki, U Hunlang Khongwet, uba don lang ha katei kajuh ka kali, napdeng ki 9ngut kiba don baroh ha katei ka Jeep.
Katei ka trok, kaba leit tynrah ia katei ka Jeep, ka dei kaba wan na sha ki thain Laitlyngkot bad ka la leit tynrah beit beit ia ka Jeep, kaba tan bad ka trailer bad kaba kit ia hynniew tylli ki khun sniang bad kaba don ia u number ML 05 E 9392.
La iathuh ba ka trok, ka la pyrshang ban phet hadien katei ka jingjia, hynrei, la ioh bat noh haneng khyndiat bad ka dei kaba don ia u number ML 05 C 8505, ba la niah da U bah Sano Kurbah (39), uba na Nonthliew.
La tohkit ia katei ka jingjia, da ki pulit jong ka Mawngap bad u nongniah, u don ha kti jong ki pulit haduh mynta.
Kiwei pat kiba don ha katei ka Jeep, ki long U Bolning Hynniewta (28), Ka Jelly Hynniewta (7), U Regional Nonglait (38), uba dei u nongtrei jongki bad ka kong Petil Drop Hynniewta, ka kurim jong U bah Hunlang Khongwet.
Shillong, 11 Risaw:“Ka Iewduh dei ka iew kaba la suit la shor ban wan ki kharlieh khariong khnang ba ka iew kan heh kan san, kumta phi dei ban ia ieit iwei ia iwei" ong u myntri C.Kharkongor haba kren ha ka jingialang kaba la long mynta ka sngi ha Iewduh.
Utei u myntri u la ong ruh ba ki nongiew ki dei ban lehkhuid ia ka iew kaba dei ka pliangja jong ki , “Lada phi-phim ia sait ia ka pliang ja lajong,ngi te ngim lah ban pynsait" u la ong biang.
U Acting Syiem ka Hima Mylliem ruh u la ban ia katei ka kyntien kaba ong ba ka Iewduh dei ka iew kaba la suit la shor la knia la khriam ba ki kharlieh khariong kin wan die wan thied khnang ba kan long ka iew kaba heh kaba san.
“Baroh ki la wan peit,hynrei kiwei ki shu wan,ka District Council pat ka la plan lypa kumno ban pynitynnad ia ka iewduh" u la ong.
U CEM ka KHADC u bah Pynshngaiñ N Syiem u la ong ba kam dei ka sien kaba nyngkong ba ka District Council kan shim ia ka sienjam ban pynitynnad ia ka iewduh hynrei ka dei kaba ka la pyrkhat naduh ka por jong ka KHUDA bad mynta ka PDF.Ula batai ba mynta u dang phah pynwandur kumno ban shna pynitynnad ia ka jaka ban rung ban mih sha iewduh.
U la ong ba u la ioh bun ki jingujor shaphang ka iewduh ha ka liang ka khuid ka suba, ka jingbymshngaiñ bad kiwei pat bad iakane u la ong ka District Council kan sa ia shong bad ka Hima Mylliem ban pyrkhat janai bha.
U CEM u la ban jur ruh ba ka Hima Mylliem ka dei ban pynbun ia ki kali kit niut bad ia ki jaboh dei ban kit shiteng miet haduh ban da step khnang ba kan ym pynijli ha ka por mynsngi mynshai ban iohi ia ki jaboh kiba lang ha surok.
Une u nongthohkhubor u la wad jingtip na ki myntri ka Hima Mylliem balei la ieh shrah ia ki jaboh ha surok haduh ka por 12 baje mynsngi ruh ha ka por ba u CEM u poi ha Iewmawlong, hynrei ki la iathuh ba kim lah ban pynlut ia ka niut namarba ki don tang ar tylli ki kali kit niut.
Shillong, 11 Risaw:U kyrtong MDC ka UDP na Nongkrem u Bah HS Shylla u la pynpaw ba ka lyer elekshon ha kane ka kynti ka don jing-kyrmen bha ia u ban rah ia ka thong namar ba ki nongkyrshan na kiwei kiwei ki party ki la wan ban ailang ia ka jingkyr-shan ia u.
Haba kren mynta ka sngi u Bah HS Shylla u la ong, “Phi la iohi kumnoka jingialang kaba la khot da u MLA (Bah Ardent M Basaiawmoit) ka HSPDP kaba long hynnin ka sngi.
Mynshwa haba don jingialang, u pynlong beit ha madan heh mynta pat tang ha phyllaw iing briew.
Kila iadon tang khrui",la ong u Bah Shylla.
U la ong ba kumba long mynta ki paidbah ki la sdang ban sngewthuh halor ki mat kiba u la leit ban pynshai sha man ki shnong kiba ktah shi katdei eh.
“Ki nongkyrshan jong u Bah Lambor Malngiang ruh ki la don kiba la wan ban kyrshan lang bad la ithuh kumno kan elekshon kan long", la ong u Bah Shylla bad bynrap, “na ka liang u Bah Lambor te um shym la phah ktien eiei ba un kyrshan ia u namar ba u dang dei u Congress".
Katba halor ka khubor ba u CEM ka KHADC un kyrshan ia u ha kane ka elekshon, u Bah Shylla u la ong ba kam don kano kano ka jingphah ktien eiei na u CEM Bah Pynshngain N Syiem ba un kyrshan ia u hynrei ka jingwan jongu dang shen ha ka thain Nongkrem ka long ba kum u nongpeit ka KHADC ka dei ka kamram jongki ban peit ia baroh.
“Kam don kano kano ka jingphah ktien ba u CEM un kyrshan haduh mynta", la ong u Bah Shylla.
Ha kane ka elekshon MDC shiteng samoi, ki don lai ngut ki kyrtong kiban iakhun na Nongkrem kynthup u Bah HS Shylla na UDP, Bah Lambor Nongrum na ka Congress bad u Bah Hubert Riang na ka HSPDP.Shillong, 11 Risaw:Ki paidbah nong-kyrshan ka United Democratic Party (UDP) Maw-kynrew mynta ka sngi ki la pdiang sngewbha ia u President ka seng, u Dr.Donkupar Roy ha ka jingialang bah kaba long ha Mawkynrew.
Ia u Dr Donkupar la synran lang u Vice President Bah Bah Allantry Franklin Dkhar, u General Secretary u Dr.Jemino Mawthoh bad ka president ka Women’s Wing Kong Pretty Kharpyngrope.
Ka jingialang ka long shi bynta na ka jingpynkhreh ka seng, na ka bynta ka elekshon MLA kaban wan ha u snem 2018.
U Dr Donkupar u la hiar sha kane ka jaka na ka bynta ban ai mynsiem ban kyntu ia ki paidbah nongkyrshan ka UDP ba kin iai trei shitom ban pynioh biang ia ka jingjop ia ka seng ha ka elekshon ban wan.
Ha ka jingkren jongu, u President ka UDP u la iaroh ia u MLA ka thain u Bah Remington Pyngrope bad u la ban jur ban ia trei shitom khnang ba kane ka sorkar ka dei kaba leh shiliang bha kaba ialam da ka Congress ha kaba ka pynduh ia ki skhim sha ki jaka bym don MLA ka Congress bad ka la ai tang sha ki jaka ba ka don MLA.U Dr Donkupar u la pynpaw ia ka jingkmen halor ka jingwan phai biang u Bah HS Shylla sha ka UDP.U la ong ba ha kane ka elekshon MDC shiteng samoi, u Bah Shylla u don ka jingkyrmen ba un rah ia ka thong na Nongkrem constituency.
Ha kane ka jingialang la don lang ruh u Bah M Warbah u nongialam paidbah, la ong ka kyrwoh na u Bah Roland Nongrum u Secretary ka Mawkynrew Circle ka UDP.Shillong, 11 Risaw:Ka tnad pulit ka East Khasi Hills ka la kamai haduh T.8 lak tam hapoh hynriew bnai na ka kuna na ki kali kiba pynkhein ia ka ain iaid kali ha kylleng ki jaka.
“Hapoh kine ki hynriew bnai, la ioh shain kuna haduh T.80,24,830", la ong ka khubor na ka tnad pulit.
Katkum ka jing-khein na ka tnad pulit (Traffic) East Khasi Hills, ka jingioh kuna ka long kaba jur bha bad kane ka pyni ba ka la don ka jingpynkhein ain niah kaba jubor ha kane ka district khamtam ha ka nongbah Shillong.
Kane ka jingkhein ka long naduh u bnai Lber haduh Nailar.
Ka kuna ka dei na ka jingkhap nap, ka jingieng ha ka bym dei, bad kiwei ki kam pynwit bad pynkhein ia ki kyndon pyniaid kali na ki 1508.
Hynrei ha kawei ka liang, watla ki pulit pyniaid kali, ki la pyrshang ban pynbeit ia ka jingsahkut kali, hynrei ka nongbah Shillong ka jingsahkut kali kala jubor bha ha kine ki sngi khamtam ha ki por ba leit on bad shaw skul namar ka jingmih ki kali shimet.
Shillong, 11 Risaw:Tang mar ia rung u Chief Executive Member ka KHADC hapoh Iewduh la sawa jam ki jingput tangmuri bad ka ksing ka dhah ban pdiang burom ia u ryngkat ki para MDC jong u, kiba la wan synran.
U CEM u la rung hapoh Iew da kaba iaid lynti na Parking Lot Khliehiew ter ter sha Motphran, sha Iew mawlong, basa sohsaw bad u la mih biang sha Khlieh iew ban leit sha ka jaka pynlong jingialang sha Thanad Syiem Mylliem.
Katba u CEM u dang iaid lynti ryngkat ki para MDC jong u la ialam lynti nakhmat da ki pulit Syiem ryngkat ki nongtem nongput ki ba la tem la put khlem sangeh haduh ba un da poi sha jaka long jingialang.
Bun ki bar jylla kiba mut dur ba katei ka ksing ka dhah ka dei ka jingiaid proseshon ki riew ngeit Hindu shuwa ba kin leit bret blei.
Hynrei haba ki bar jylla ki iohi ba ym don blei kumba ki la mutdur ki la tur shakhmat ban kylli jia aiu, ba la mih kat kata eh ka jingput jingtem.
Katei ka la pynsammut ia kiba bun balang ha Iewduh mynta ka sngi.
Nongpoh, 11 Risaw:Ha kawei ka jingjia ba sngewsih kaba la jia ha ka Shnong Umnget, Ri Bhoi District, ha kaba kawei ka longkmie kaba la tip kyrteng kum ka Banrilang Kharbani (31), ka la duh noh ia la ka jingim bad iehnoh ia 5ngut ki khun hadien ba ka la shah pyniap noh ha la u jong u lok uba la tip kyrteng kum u Melansius Warjri (50).
Kane ka jingjia ka la jia hynnin ka sngi ha ka por 4 baje janmiet bad ka jingshah pyniap ruh ka long kaba ima haduh katta kata, ha kaba utei u lok u la dung ia la ka lok da ki kynja tari, na ki bynta kpoh bad syngkai kat haduh ban da pynlong ia katei ka longkmie duh noh ia la ka jong ka jingim.
Haba iadei bad kane, na ka liang u Bah Bhastar Lyngdoh, Rangbah Shnong Quinine, la ong ba kitei ki shi kurim ki dei na ka shnong Quinine, kaba marjan ruh bad ka shnong Umnget, hynrei namar ba katei ka longkmie ka la ioh briew da uwei bad ka la phet noh sha ka shnong Umnget.
U la iathuh ruh, ba na ka por sha ka por ka la don ka jingiathut hapdeng jong kitei ki shilok, ha kaba na ka liang ka shnong bad ka Balang ki ju pynlong ia ka jingleit iasyllok sha ka longing jong ki, khnang ban wanrah ia ka jingbha ha ka iing ka sem jongki.
Mar ia ioh jingtip halor jong katei ka jingjia, ngi la mareh mar mar sha katei ka jaka bad hadien ba ngi la shem ba katei ka longkmie ka la don hapdeng ka jingmynsaw jur, kumta la rah noh ia ka sah Civil Hospital Nongpoh, na ka bynta ban ioh ia ka jingsumar, hynrei namar ba la palat ka jingmynsaw katei ka longkmie ka la khlad noh mar ia poi ha Nongpoh, ong u Bah Bhastar Lyngdoh.
U la ong ruh ba ia utei u kurim jongka uba donkti ban leh ha katei ka kam u la shah kem noh ha ki pulit hadien ba ki Pulit ka Ri Bhoi ki la shim khia ban wan tohkit bad kumjuh ruh ban kem syndon ia na ka bynta ban pynshitom katkum ki kyndon jong ka ain, u la bynrap.
Ha kawei pat ka jingjia ha Shillong, hynnin ka sngi, ki runar, ki la tuh noh ia ka thuk thuk ML-05N-0050, kaba dei ka jong U Md.
Sahid Ahmed na Lower Lumparing, Shillong.
Nongstoin, 12 Risaw:Kumba ka la paw ba ka West Khasi Hills District, ka dei kawei na ki District kaba la kiew bha ha ki kam thombor ia ki kynthei khynnah bad katba nang mih ki sngi ki por ki jingshah leh beijot ia ki kynthei khynnah ruh ki dang iai bteng haduh kine ki sngi.
Katei ka paw shai ruh ha kawei ka jingjia kaba la jia ha ka 9 tarik mynta u bnai ha kaba kawei ka khynnah kynthei kaba na ka shnong Mawlum – Ramkdait kiba shongwai ruh ha ka dong Pyndenglawar ha Nongstoin West Khasi Hills kala shah leh beijot hala u kpa nah.
Katkum ka tyllong khubor ba la ioh lum na ki pulit la iathuh ba katei ka jingjia kala jia katba ka kmie jong katei ka khynnah kam don ha iing bad la ong ruh ba hadien ba u tei u Kpa nah u la leh ia katei ka kam sang u la byrngem ruh ia katei ka khynnah ba kam dei ban iathuh briew.
Hynrei katei ka khynnah ha ka jingrit mynsiem, ka la kum iathuh ha la ka para ka jong ka, bad katei ka para ruh mar ia ioh sngew kala iathuh mar mar sha ki ba haiing ha sem bad na ka liang jong kiba ha iing mar ia ioh jingtip halor katei ka jingjia hynne ka sngi ki la leit ban ujor sha thanad Nongstoin ha kaba ki pulit ruh ki la register ia ka case bad ka jing thwet ia u tei u briew ka dang iaid sha khmat.
La sngewthuh ruh ba lada u tei u runar um wan ban aiti bad pyndem noh ialade ha khmat ki pulit, na ka liang jong ki pulit kin nym shong thait ban thwet haduh ban da ioh kem.
Jowai, 12 Risaw:U Dolloi ka Nartiang Elaka u Don Dkhar u la khlad noh mynta ka step ha iing sah jong u ha Nartiang.
Une u Dolloi u la khlad noh ha ka rta kaba 83 snem na ka daw ka jingpang ba la bat ia u la katto katne por.
Ka jingleit on ia u kan long ha ka 14 tarik kaban sdang shwa da ka jingleh burom na iing ha ka por 10 baje mynstep bad haka por 11 baje pat yn pyndep ia ka niam ka rukom ba khadduh ha lum thnang briew ka shnong NartiangU Dolloi Don Dkhar u la shakri ia ka kam kum u Dolloi ka Nartiang Elaka naduh u snem 2003 hadien 1984.
Ka jingkhlad noh u Dolloi ka la long tang mar syndep ka lah niam durga puja ka shnong Nartiang kaba dei tang ma ka ka shnong ka ba pyndep ia ka leh niam Durga Puja na rilum Khasi Jaintia Hills.
Shillong, 12 Risaw:Ka North-Eastern Hill University ryngkat bad ka Tata Steel kan pynlong ia ka Regional Samvaad (North-East India), ha ka 14 bad 15 tarik mynta u bnai ha NEHU, Shillong.
Katba ia ka jingialang kaba heh pat yn pynlong naduh ka 15 haduh 19 u naiwieng ha Jamshedpur, Jharkhand ban kynmaw burom ia ka lyngkhuh sngi kha jong u Birsa Munda, u nongiakhun laitluid ki riewlum kaba dei ruh ka lyngkhuh sngi ioh jylla ka Jharkhand.
Katei ka dei ka jingialang ban pynneh pynsah ia ka riti ka dustur bad kyntiew ia ka kolshor tynrai,yn plie ia katei ka Samvaad ha ka 14 tarik u Risaw ha Multi-Use Convention Hall ha ka por 11:30 baje mynstep, u Prof.S.K.Srivastava, Vice-Chancellor, NEHU un long u kongsan katba u Prof.Henry Lamin, Pro-Vice-Chancellor un long u symbud kongsan.
Ia ki prokram ki ban pynlong ha Shillong la phiah ha ki lai bynta –ar tylli ha ka 14 tarik bad kawei ha ka 15 tarik, kan don ka prokram pyni jingput jingshad tynrai ha ka janmiet 14 tarik naduh ka 5:30 baje janmiet.
Shillong, 12 Risaw:Ka seng Hynniew-trep Achik National Movement East Jaintia Hills, ka pyrshah jur iaka jingthmu pynlong jingialang paidbah ka kompeni Dalmia,kaba pynmih dewbilat na ka bynta ban sei mawshun ha ka shnong Thangskai East Jaintia Hills.
Kate ika seng ka dawa ba ka sorkar ka dei ban ai jingshai ha kano ka nongrim ka ailad ia katei ka kompeni ban pynlong ia katei ka jingialang pynsngewthuh paidbah na ka bynta ban khlong mawshun ha ka shnong Thangskai.
Kala dawa ruh ba ka sorkar ka dei ban pynsangeh ia katei ka jingialang ba la thmu ban pynlong ha ka 25 tarik mynta u bnai.
Katei ka seng ka la ong ruh ba baroh ki kompen pynmih dewbilat kiba don ha East Jaintia hills kim pat ioh ia ka Clearance Certificate na ka Ministry of Forest & Environment bad kumjuh ruh ka Joint Inspection Team ,hynrei ka sorkar ka sngpa jar jar, ong ka kyrwoh na u bah Ency Shadap President EJH.U President ka HANM Jaintia Hills u bah Shaniah Suchen u la ong ba katei ka seng kan ym shah da lei lei ruh ban pynlong ia katei ka jingialang lymda ioh jingpynshai na ka sorkar.
Shillong, 11 Risaw:Thret kumba iuh tdong bseiñ, ka la pynkyn-dit ia ki nongshongiew haba ki iohsngew na u myntri ka Hima Mylliem uba peit ia ka iew ka hat u myntri C.Kharkongor ba u kyntait ba ka Hima Mylliem ka ju lum pisa bai khajna pynkhuid iew na ki nongiew bad utei u myntri haba kren ha ka jingialang kaba la long mynta ka sngi ha Thanad Syiem ha Iewduh, u la ong ba katei ka jinglum bai pynkhuid iew ka dei ka jingleh be-aiñ jongno re jongno.
Tang mar ia wai katei ka jingialang khrui ki nongshong iew ki la ialum ban ia kynduh ia ki nongthohkhubor ban pynshai ia katei ka jingkren u myntri ha ka jingialang.
Haba kren sha ki nongthohkhubor u President ka Nongshong Iew Association u bah Korbar Nonglait, u la ong ba katei ka jingkren u myntri ka dei ka jingleh men-leh bym tip ka Hima, hynrei ha ka jingshisha ka hima Mylliem ka ju lum bai sar iew shisien shi taiew kaba sdang naduh ka dor T.20 tyngka bad ki dukan pat kiba kham jaboh kum ka basa syiar ka poi haduh T.100 tyngka bad don ruh kiba ka lum palat ia katei ka dor.
“Lada phim ngeit ia kata, kylli na kine ki nongshong iew baroh" ong u bah Korbar ha ka jingiakren bad ki nongthohkhubor hapdeng iew, bad hadien ba bynrap sa kiwei pat ki nongshong iew ba katei ka jinglum pisa bai pynkhuid iew ka dei kaba shisha.
Katei ka jingkren u myntri Kharkongor ba peit ia ka iewduh ka la pynbitar ruh ia ki nongiew haduh ba ki la shim da ka rai ba nangne shakhmat kab amut naduh mynta ka taiew kin ym siew shuh ia katei ka khajna nongshong iew bad lada don ba wan khrong jubor kin bat beit ia kita ki nongwan khrong pisa kumba la bthah da ka Hima Mylliem ia ki".
“Ngi pynsngew sha baroh ki nongiew ba naduh mynta ka taiew kim dei shuh ban dang siew bai pynkhuid iew, lada jia ba don ki ban dang wan khrong bat beit ia ki , pyntip sha ngi" ong ka kong Kmen Kharbithai Treasurer ka seng ki nongiew.
Ki nongialam katei ka seng ba kynthup ruh ia u Secretary jong ki u bah Garry Malngiang ki la kyntait ia ka jingleh bym tip ka Hima Mylliem ba ki don ki nongsah ing ha Iewduh.
“Da ngi ong ba don ki nongsah ing ha Iewduh, ki myntri ki ia dom pynban ia ngi, hato ngi nud mo ban thok ban lamler,lada ki kwah ba ngin leit pyni ia ngin ia leit ngin kdew ma ngi,u myntri iew lei um tip bha ngi seh ba don ha iew kiba tip" ong u ba Korbar.
Utei u nongialam ki nongshong iew u la ong ruh ba ki briew kiba leit ban khaïi sha kylleng ki jaka haba ki wan phai na ki jaka bylla jong ki,ki ju wan sah beit sha Iewduh, “Ki khar Pylleng, ki khar thied tin jot, kiba ngim lah ban pynthikna hato lada ki dei ne-em wat tang ki nong India ruh, haba ki la dep ki kam ki kam jong ki baroh shisngi ki wan ban sahmiet ha Iewduh" u la ong biang.
Hadien ba la wai ka jingialang une u nongthohkhubor u la ia kren bad u President ka seng ki nongshong iew ka NIA ban kylli hato ki nongshong iew ki sngewhun ne-em ia ka jingwan u CEM, “Em ngim sngewhun eiei ruh-em" ong u bah Korbar da kaba iathuh ba kane kam dei shuh ka sien kaba nyngkong ia ki bor ka District Council ban wan jurip iewduh watla ka dei ka sien nyngkong ia u CEM.U la ong ba la kumba saw sien eiei ki bor ka district Council ki la wan hynrei ka shu kut beit tang ka jingiakren khlem poi shaei shaei ruh.
“La shu tyllun beit kumne tang ka jingjurip khlem seisoh eiei" ong biang u bah Korbar.
Shuh shuh u la pynpaw ka jingbynniaw ba ka jaka ban pynlong jingialang ruh kam biang, “Ito I dara ba ki ker tang 10 ngut ki nongshong iew ruh ka la khapngiah, balei kim pynlong beit ha motphran haba don lang khrui baroh ki nongshong iew" u la ong.
U la pynkynmaw ba katei ka seng ki nongiew ka la buh jingthoh haduh 8 tylli ki mat dawa na ka District council hynrei watla ka District Council ka la wan jurip wut shi wut ruh tang kawei na kitei ki mat ruh kam lah ban pynurlong.
“Ka iewduh kam dei shuh ka pliang ja jong ngi hynrei ka la kylla long man ka ja bul jongno re jongno" u la ban biang.
Uwei na ki nongai jingmut ha katei ka jingialang u bah Louis Dohtdong u la ong ba ka hima Mylliem ka la pynmih hukum ba ym bit ban sah ing ha iewduh bad katei ka neh tang kumhba katto katne por hynrei tang mar ia khyllem ka ARPA puk la wan biang ki nongsah ing ha Iewduh, “Mynta lei la mih sa 3 tylli ki Hotel ha Iew, ka iewduh i kumba kan kylla pynban kum ka ktem awria" ong u bah Dohtdong.
Lah ban kdew ba ha katei ka jingialang na ka Hima Mylliem la don tang ar ngut ki nongkren u myntri ka iew u bah C.Kharkongor bad u Acting Syiem u Pa’iem Ricky Nelson Syiem katba na ka District Council ruh ki don 2 ngut ki nongkren bah Hadrian Lyngdoh EM ba peit ia ka iew bad u CEM ban Pynshngaiñ N Syiem.
Hadien kijingkren kiba bun ha katei ka jingialang , la ailad ia ki paidbah ba kin kren kin pynpaw aiu ki don ki jingai jingmut ban pynlong ia ka iewduh kaba khuid hynrei ia ka rai ym shym la shim ha katei ka jingialang bad la rai ban pynmih rai na District Council.
Nongpoh, 12 Risaw:Ka jingdawa da ki 13 tylli ki sengbhalang bapher bapher ia ka sorkar jylla ban pynstet ban sdang noh ia ka jaka kaba peit ia ka rung ka mih ki bar jylla, ka la sdang mynta ka sngi, ha kaba ki bor Distrik ka Ri Bhoi, lyngba ka tnat Meghalaya Institute of Governance (MIG), ha ryngkat bad ki nongialam ba ha khlieh jong ki Lai tylli ki kynhun sengbhalang, ki la leit ban jurip ia ki 3 tylli ki jaka kiba don ha Ri Bhoi, na ka bynta ban buh ia ka jaka rung jaka mih ki bar Jylla.
Ha kane ka sngi ki briew na ka liang sorkar ki kynthup ia u Bah Aiban Swer uba dei u Officer on Special Duty ka MIG, u Bah D.P Kharsati ADC ka Ri Bhoi uba dei peit ruh ia ka tnat Revenue bad u Bah Jonathan Shylla EAC ka tnat Revenue bad ki nongialam sengbhalang ki kynthup ia u President ka KSU Sengkmie, u Samla Daniel Khyriem, u Bah Joe Marwein, President ka FKJGP Sengkmie, u Bah G.H Kharshanlor, President ka HNYF, Sengkmie lem bad ki dkhot jong kine ki sengbhalang.
Ha kane ka sngi ki briew na ka sorkar bad ki kynhun sengbhalang ki la leit ban jurip ia ki Lai tylli ki jaka, kiba don harud ka surok bah NH-6 ba kynthup ia ka jaka kaba don ha 19Mer, 18Mer na ka bynta ban shna ia ka jaka rung ne Entry Point bad ka jaka kaba don ha Umpher 12Mer na ka bynta ban shna ia ka jaka mih ne Exit Point.
Haba iakren bad u Bah Aiban Swer, Officer on Special Duty ka MIG, u la ong ba kumba la ioh ia ka jingmynjur na ka sorkar ban pynlong ia kane ka jingjurip na ka bynta ban shna ia ka Entry bad Exit point bad kane ka jingwan ban jurip mynta ka sngi ka long kum shibynta ban pyntip ia ki nongialam sengbhalang halor ka jingthmu ka sorkar ban buh ia ka Entry bad Exit ha kitei ki jaka.
Ia mynta ka MIG ka la dep ban leh ia ka Social Impact Assessment, ka ban peit bniah halor ka jingtei ia katei ka Entry bad Exit point, khnang ba kan nym don kano kano ka jingthut ha ka leit ka wan u paidbah bad kane ka jingjurip lang bad ki kynhun sengbhalang mynta ka sngi, ia ka kaiphot bad ki jingdonkam baroh yn sa phah sha ka sorkar, khnang ba kan ioh ban bishar bniah, la bynrap u Bah Aiban Swer.
Haba ioh ban iakren bad ki nongialam sengbhalang pat, hadien ba ki la pynlong ia kane ka Joint Inspection, na ka liang u Samla Daniel Khyriem, Jeo Marwein bad G.H Kharshanlor, kim lah khlem da ai ka jingkhublei kaba kyrpang ia ka sorkar jylla, khamtam eh ia u Myntri Rangbah, hadien kane ka jingshimkhia ban pyntreikam noh ia ka Entry bad Exit point.
Hynrei khyndiat ki la pynpaw ia ka jingsngewkhia pat halor ka jingsuki ka sorkar ban pynstet noh na ka bynta ban tei ia katei ka jaka kaban peit ia ka jingrung kyrthlep ki mynder shapoh ka jylla, namar kumba ka long mynta ki mynder ki ioh ban rung laitluid shapoh ka jylla, tang namar ka jingbym don ka jaka ka ban peit kyrpang ia ka rung ka mih ki mynder, ki la ong.
Lada ka sorkar kan pynstet noh ban shna ia ka Entry bad Exit, ym tang ba ka iada na ka jingrung kyrthlep ki mynder, hynrei kan long ruh kum kawei na ki lad ka ban tehlakam ia ka kam khaii briew ha ka jylla, namar kumba ka long ba ka Ri Bhoi District ka dei ruh ka Gate Way jong ka jylla, la bynrap kitei ki nongialam.
Kumta khatduh eh, na ka liang jong kitei ki nongialam sengbhalang, ki la kyntu ia ka sorkar jylla ba kan khot iakren noh ia ki nongialam seng, khnang ba yn lah ban pyndep noh kloi ia kiba dang sahteng baroh, ha kajuh ka por ki la ong ruh ba kane ka shnong sa tang ha ka jingstad ka sorkar ban pyniaid, namar kine ki jaka kiba la wan ban jurip mynta ka sngi ki long kiba biang na ka bynta ban shna ia ka Entry bad Exit point, ki la bynrap.
Shillong,12 Risaw:Ka jingkyntait ka Hima Mylliem ba ka lum khajna bai sar iew na ki paidbah nongshong iew ka la pynlyngngoh ym tang ia ki nongshongiew hynrei ka la pynlyngngoh ruh ia ka KHNAM, “Hato ka hima Mylliem naduh u myntri ba peit ia ka iew, ki pulit syiem kiba iaid pahara ia ka iew, kim don jingtip mo ia katei ka jingkhrong pisa, ki nonglum pisa ki wan lum ha ka kyrteng jongno? Lada ka dei kumtei ka dei ka jinglum be-aiñ, dei ban kem ia ki nongwan lum" ong u President jong ka KHNAM state Youth Wing u bah Thomas Passah haba ia kren bad u Rupang.
Lah ban pynkynmaw ba tang mar ia iohsngew ia ki jingkren u myntri ba peit ia ka iew u myntri C.Kharkongor uba la kren ha ka jingialang kaba la long mynhynnin ka sngi ha Iewduh, brum ki nongshong iew ki ia lum bad ki la shim syndon da ka rai ba kin ym siew khajna sar iew shuh naduh mynta ka taiew, halor katei ka bynta u President ka KHNAM SYW, u la ong ba ka rai ki nongshong iew ka long kaba dei eh bad ki dei ban kem ruh ia ki briew kiba wan lum ia kitei ki khajna kiba khlem ka jingtip ka bor Hima bad kaba khlem da ai slip ruh hadien ba la kner ia ka pisa.
Ha kaba ia dei bad ka jingwan u CEM mynhynin ka sngi ha Iewduh, ka KHNAM ka la ong ba na ka por sha ka por ki nongwan jngoh ki la wan shaid shi shaid ha Iewduh hynrei haduh mynta ym pat don jingkylla , lah ruh ban kdew ba ki bor ka District Council lei la kumba saw ne san sien ki la wan peit ia ka Iewduh hynrei ym don jingkylla bad ki bun sa tang ki jingthoh, ym pat iohi kam eiei.
Ha kaba ia dei bad kane u bah Thomas Passah u la ong ba ka KHNAM ka kwah ba da ka jingwan hi u CEM mynhynin ka sngi kan wanrah jingkylla ha Iewduh.
Haba la kylli hato katno por kan shim por ban wanrah jingkylla ha Iewduh, u bah Passah u la ong “Lada don shisha ka mon ban leh bad lada don ka jingkitkhlieh, tang shi taiew lah iohi ia ki kam".
U bah Passah u kwah ba mynta ka kynti ka District council kan pyni noh da ki kam ha Iewduh ym shuh ban shu ia iaid sawari ia ka iew ryngkat ki ksing ki dhah bad ki tangmuri.
“Kiba ia leit ia wan ki la bun, hynrei ym pat iohi pat tang iwei i kam iba rit eh ruh" pynkut u bah Passah ha ka jingiakren bad u Rupang.
Shillong, 12 Iaiong:U Returning Officer & Deputy Commissioner, District Council Election, East Khasi Hills District, Shillong u la pyntip ba ia ka Electoral Roll (Draft) jong ka 8-Nongkrem, 15-Laban bad 22-Nong spung-Sohiong District Council Constituencies la dep pynkhreh katkum ka Rule 129 (3) jong ka Assam Meghalaya Autonomous District (Constitution of District Councils) Rule 1951 (Parts I, II & III), kumba la pynbeit thymmai da ka Khasi Hills Autonomous District Council.
Lah ban ioh kopi ban peit bniah na ka ophis jong u Returning Officer & Deputy Commissioner, District Council Election, East Khasi Hills District, Shillong ,ophis u Branch Manager, State Bank of India, Smit, ophis u Officer In-Charge, Rilbong Police Beat House bad ophis jong u Block Development Officer, Mawphlang C & RD Block ha ki sngi longtrei.
Ka tarik ban shim ia ki kyrteng ki nongthep vote ka long na bynta kiba kot 18 snem ha ka 1 tarik u kyllalyngkot ,2016.
Kino kino kiba kwah pynbeit lada don jingbakla lane kiba kwah pynrung kyrteng lada ym pat mih kyrteng ki lah ban leit sha ophis jong u Deputy Commissioner bad Returning Officer, East Khasi Hills, Shillong, Room No 204 kumjuh ruh ha kitei ki ophis ba la kdew haneng naduh ka 10 tarik u risaw haduh ka 25 tarik u risaw.
Ia ka jingujor jong ki yn pyndep shuwa ka 15 tarik u naiwieng katba ia ka thup kyrteng kaba khadduh na bynta ka elekshon sha ka District Council yn pynmih ha ka 18 tarik u naiwieng.
Nga kwah u no ID jong nga lah ban ioh.
Shillong,12risaw:Ki don 6 tylli ki konstitwensi ha Khasi Hills Autonomous District Council ( KHADC) kiba hap ban ia khun ia ka elekshon MDC shiteng samoi namar ka jingrisaiñ noh ki MDC jong ki.
Kumba ka long mynta ha KHADC ki don 6 tylli ki jaka ki MDC ba thylli bad kawei ka jaka ia u MDC shu sieh.
Ka PDF ka dei ka kynhun kaba bat ia ka bor synshar ha KHADC bad ia katei ka kynhun la ialam da ka seng Congress, kumba ka long mynta hapoh katei ka kynhun la khleh lang ruh bad ki seng riewlum kumjuh ki MDC Independent.
Ha katei ka kynhun ki don 3 ngut ki MDC ka UDP kata u bah Teinwell Dkhar, bah Donkupar Sumer bad ka kong Rona Khymdeit, ki don ar ngut ki MDC ka KHNAM u bah Adelbert Nongrum bad u bah James Ban Basaiawmoit, nangta ki don 2 ngut HSPDP u bah Pyniaid sing Syiem bad ka kong Teilinia Thangkhiew, 4 ngut ki Independent u bah Morningstar Mawsor , bah L.G Nongsiej, bah James Sylliang bad ka kong Gracemary Kharpuri.
Haba kheinlang ia kitei baroh ki don 11 ngut bad lada jia ba ka seng Congress kan brut ha ki 6 tylli ki konstitwensi ha kane ka elekshon shiteng samoi , ka jingdon ki MDC bym dei Congress kan poi sha ka 17 ngut bad katei ka nombar ka la biang pura ia ki seng bym dei Congress ban bat hi noh ia ka bor synshar ha KHADC.Katkum ka jingiohlum khubor la sngewthuh ba lada jia ba ka seng Congress kan brut ha katei ka elekshon MDC shiteng samoi ka liang synshar ha KHADC ruh kan khyllem noh ha kaba kin don ki MDC thymmai ki ban wan pynkhih ia ka sainpyrthei ha District Council.
Kumba ka long mynta la ioh jingtip ba ki la don lypa ki MDC napoh ing jong ka PDF ruh ki bym sngewtynnad shuh ia u CEM, hynrei ka jingbym donlad ban thaw pyrthei da kumwei pat namar bym don ka jingbun paid ka la pynlong ia ki ban shong dohiap hapoh ka PDF la ka long kumno kumno ruh, bad lasngewthuh ruh ba lada jia ba wan ki MDC thymmai ki bym dei Congress kin don ki MDC kiba don hapoh ka PDF mynta ki ban ia syllok bad ki ban thaw sorkar da kaba thymmai ha KHADC.Une u nongthohkhubor u la twad jingmut na ki pyrman jong ka sain pyrthei shaphang ka elekshon MDc shiteng samoi , bad kitei ki la iathuh ba ha manla ki jaka ka seng Congress kan liem hynrei kaba artatien ka dei sa tang ha konstitwensi u myntri ka tnad kam pohing u bah HDR Lyngdoh kata ha Sohiong konstitwensi naba hangtei u la pyniakhun da u khun la jong.
Shillong, 12 Risaw:Ka jingialang jong ka Election Committee ka East Khasi Hills kaba lon dang shen, ka la jied ia u Bah Wankupar Syiemlieh kum u kyrtong ban iakhun na Nongspung-Sohiong ha kane ka elekshon MDC shiteng samoi ban long ha ka 13 tarik Nohprah.
“Napdeng ki san ngut kiba la pan tiket, ngi la jied ia u Bah Wankupar Syiemlieh ban long u kyrtong bad ia ka kyrteng jongu, la phah sha ka Central Election Committee ka seng kmie ban ioh ia ka jingmynjur", la ong u President ka UDP East Khasi Hills u Bah TW Chyne mynta ka sngi.
Ki don san ngut ki kyrtong kiba pan tiket ia ka UDP na Nongspung-Sohiong ha kane ka elekshon ba kynthup ia u Bah Philemon Kharmyndai, Bah Braston Kharphuli uba la ialeh MLA teng, u Bah Wankupar Syiemlieh, u Bah Fedrick Lyngkhoi u director barim ka MBOSE, bad u Bah RA Lyngdoh ba long teng u MLA ka Sohiong.
U Bah Chyne u la ong ba ka jingjied ia u Bah Wankupar ka long hadien ba la ioh ia ka jingiabeit lang jong baroh ki kyrtong kiba la pan tiket ba ki kloi ban kyrshan ia u kum u kyrtong ha kane ka elekshon ban wan shen.
“Ngi la poi sha ka jingiapynbeit bad iasngewthuh jingmut baroh ki kyrtong ban pynskhem ia ka kyrteng u Bah Wankupar Syiemlieh kum u kyrtong ka party na Nongspung-Sohiong konstitwensi ha kane ka elekshon ban wan", la ong u Bah Chyne.
