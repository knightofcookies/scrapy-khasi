Da ki spah spah ngut ki paidbah kila mih sha surok hapoh ka jingialam ka Jaintia Amalgamated Redressal Forum (JARF), Synjuk Waheh Shnong East Jaintia Hills District, Jaintia Coal Miner Dealer Association (JCMDA), East Jaintia Coal Supplier Association (EJCSA), Meghalaya People Labour Union (MPLU), Jaintia HIils District Committee, Jaintia Students Movement (JSM) Central Body, East Jaintia National Council (EJNC), Hynniewtrep National Youth Front (HNYF), Hynniewtrep Achik National Movement (HANM) East Jaintia Zone, Khasi Students Union (KSU), East Jalntia Hills District, Jaintia Student Union (JSU), Jaintia Youth Federation (JYF), Southern Border Youth Welfare Association (SBYWA) bad kiwei kiwei kila mih puk ban pyrshah iaka hukum jong ka sorkar ban kit dewiong na Assam, ka jaka kaba la sar ka khlam COVID-19 ban pyndap pynbiang dewiong iaki kharkhana dewbilat ha East Jaintia Hills.
Also Read.
Wat khot sngewbha iaka khlam COVID-19, pyllait ia u dewiong 2 lak ton ba mynjur ka National Green Tribunal ong ka JSM, HANM & JNC Ha kane ka jingpyrshah jong kine ki synjuk bad ki sengbhalang, u District Magistrate East Jaiñtia Hills District Bah FM Dopth, u Superintendent of Police, East Jaiñtia Hills kila hiar sha lad Jalyiah ban kyntu ïa kine ki synjuk bad sengbhalang ban ai por ïaka bor synshar district ban pynsngew sha ka sorkar iaka jingdawa ban pynsangeh ïaka jingkit dewiong na Assam bad kiwei ki Jylla ban pyndap pynbiang dewiong iaki kharkhana dewbilat ha East Jaiñtia Hills District.
U bah FM Dopth District Magistrate, East Jaintia Hills District ula pan por saw sngi, kata haduh ka sngi Nyngkong, kaba kine ki synjuk bad sengbhalang ruh kila mynjur ban ai por ia u District Magistrate ban pynbeit halor kane ka kam.
Kine ki sengbhalang bad synjuk kila pynpaw ka jingpyrshah kaba jur iaka sorkar namar ba ka lehbymsuidniew iaka jingud jingnam jong ki, wat hadien ba kila ai da ki dorkhat bun tylli sha ka sorkar.
Also Read.
Ka sorkar MDA ka pah iaka khlam COVID-19 ong kiba phet na ka NPP Kila pynpaw ba kane ka jingpyrshah jong ki iaka jingwanrah dewiong na Assam, ka dei namar ba ki tieng ba une u khning COVID-19 un pur lyngba ki nongniah trok bad ki nongbud trok kiba kit ia une u dewiong na Assam sha East Jaintia Hills District.
Hadien ba la dep iakren bad u DC ki nongialam ka Jaintia Amalgamated Redressal Forum (JARF), Synjuk Waheh Shnong East Jaintia Hills District, Jaintia Coal Miner Dealer Association, East Jaintia Coal Supplier Association, Meghalaya People Labour Union Jaintia HIils District Committee bad ki sengbhalang da kawei ka sur kila rai bna mynjur ban ai por ia u DC ka District ban iakren bad ka sorkar.
Also Read.
Sdang ka jingiakhih ka JSM, byrthen iakhih sa ki nongkhaii bad sengbhalang ba kit dewiong na Assam U President jong ka Synjuk Waheh Shnong, East Jaintia Hills District, u ma Satly Ryngkhlem, ula ong ba da kawei ka sur kila rai ba kin ai por iaka sorkar haduh sngi Nyngkong bad lada ka sorkar kam pyndam iaka hukum ban jingkit dewiong nabar Jylla, khamtam ka Assam kaba la sar u khniang Coronovuirus kin ym iatreilang shuh bad ka sorkar ban iakhun pyrshah iaka khlam COVID-19.
Also Read.
Tur kynsan ki sengbhalang bad ki Waheh Shnong ha ophis DC ban pyrshah ïaka jingkit dewiong na Assam.
U Chief Executive Member (CEM) jong ka Jaiñtia Hills Autonomous District Council (JHADC) u Ma Thombor Shiwat ula kner la ka kti jingiarap da kaba synniang da u symbai kba bad ka sboh dawai sha ki paid nongrep hapoh ka constituency jong u, ka Nartiang Umladang haka sngi ba Ar.
U Ma Thombor ula ong ba hadien ba ki paid nongrep kila ud kila nam sha u ba kim ioh symbai bad sboh ban rep ban riang, ula wad ki lad ki lynti ban thied na ki briew shimet ban thied ia kine ki symbai bad sboh ban iarap iaki nongrep ka thain.
“Kane ka jingsynniang jong nga da kine ki sboh bad symbai kba ia ki paidbah nongrep kadei kum shibynta ban kyrshan ïaki paid nongrep kiba shah ktah na ka jingkhang khyrdep (lockdown) ban iakhun pyrshah iaka khlam COVID-19 kaba la sar ha kylleng ki ri ka pyrthei bad ka ri kumjuh ka Jylla," la ong u CEM Ma Thombor Shiwat.
U CEM ula iathuh ba ia mynta ula mang ban ai bad iarap iaki 700 ngut ki nongrep ka thain Nartiang Umladang.
Ia kine  nongrep kiba la shah ktah bha bad kiba ym don lad shisha ban thied ia kine ki symbai bad ki sboh dawai ban rep ban riang la jied da ki Waheh Shnong na ki shnong bapher bapher.
Kum shibynta ban snohktilang bad ka sorkar haka jingiakhun pyrshah ban tem ïaka khlam Coronavirus ne u COVID-19, ka Meghalaya Rural Bank (MRB) kala shim ïaka sienjam ban ai ka jingshakri iaki paidbah da kaba leit ha manla ki thliew ïing kaba la tip kum ka ‘Doors step Banking’.
Ia kane ka jngshakri jong ka Bank la sdang ha Laskein Block, ha kaba ka Meghalaya Rural Bank, Shangpung Branch ha ryngkat ka jingiatrelang ka Meghalaya State Rural Livelihood Society (MSRLS) Block Mission Management Unit Laskein Block kala sdang ia kane ka kam naduh ka sngi Nyngkong.
Shuwa ban sdang ia kane ka jingshakri la don ka jingialang kaba lyngkot haka Shnong Mynska ban pynshai ïa ki paidbah halor ka jingthmu jong ka bank.
Ka Branch Manager MRB Shangpung Branch ka Kong N Lyngdoh haka jingkren ka la ïathuh ba ïa kane ka Door Step Banking la leh shi bynta ban iakhun iaka khlam COVID-19 ban lait n aka jinglum paidbah ha bank ne ban bud ryntih iaka jngbthah ka sorkar lyngba ka tnad ka koit ka khiah, kata ban pyntreikam iaka Social Distancing.
Kane ka jingskari kan pynsuk ïaki paidbah ba haka jaka ba kin wan sha bank haduh Shangpung, ki nongtrei jong ka bank da lade kan leit sha manla ki shnong da ka jingïatreilang jong ki Dorbar Shnong na ka bynta ban plie lad iaki paidbah ban kynshew iaka pisa, ban plie account thymmai nadlong kiwei kiwei ki kam bad iadei bad ka bank.
“Ki nongshong shnong ki dei ban shim ia kane ka kabu da kaba plie ïaki Account khnang ba kin lah ban kynshew pisa," ong ka kong Lyngdoh bad ïathuh ruh ïaki jingmyntoi ba ïoh lyngba ka bank kynthup ka Insurance Scheme, ka PMSBY kaba hap ban siew tang 12 tyngka haka shisnem, PMJJBY kaba hap ban siew T.330/- haka shi snem bad ia kane lah ban leh da ka jingiarap jong ki Bank Sakhi lane ki Financial Literacy Cretre lyngba ki VO.Ka khot ka wer iaki SHGs bad ki nongseng kam lajong ban shim kabu na ki bank ban ioh ki lad jingiarap ba har rukom, kata naduh ban pynheh ïaki kam ki jam jong ki, ka bank ka kloi ruh ban ïarap ia ki paidbah ban don ka jingiajan hadpeng ki bank bad u paidbah.
Ia kane ka ‘Doors step Banking’ la sdang hapoh jingpeit jong ka Meghalaya State Rural Livelihood Society (MSRLS) Block Mission Management Unit Laskein Block kaba peit kyrpang iaki Self Help Group (SHG) bad ka jingkyrshan jong ki Bank Sakhi na ki Artylli ki Village Organization ba kynthup iaka Iasnohktilang VO Khliehrangnah bad ka Bersaman VO Shangpung Pohshnong.
Ha kane ka jingialang la iadonlang u Waheh Shnong ka Mynska u Ma Suklang Lapasam bad la ioh ki jingkren na u Ma R Shadap, District Mission Manager MSRLS, West Jaintia Hills District, u Firmlystand Khonglah Cluster Coordinator, u Bah B.Syiemlieh I/c Block Project Manager Laskein BMMU bad kiwei kiwei.
Ha kaba iadei bad kane ka ‘Doors step Banking’ na kaliang ka bor synshar district jong ka West Jaintia Hills ruh ruh kala ai pynshlur n aka bynta ban ioh iarap iaki paidbah nongshong shnong ka district khamtam ha ki jaka nongkyndong kiba jngai ka bank.
Ki Bank Sakhi ruh kila leit ha manla ki shnong ban iarap iaki paidbah pyndap slip iaki paidbah kiba donkam ban sei pisa bad thep pisa bad ban plie iaki account haka bank.
Ka Jaintia Students’ Movement (JSM) hynne ka sngi Nyngkong kala shong kyllain myngngor ban pyrshah ïaka jingailad ka sorkar Jylla ban kit dewiong na Assam ban pyndap iaka jingdonkam dewiong ki kharkhana dewbilat ha East Jaintia Hills District.
U Leningstar Rymbai, president JSM ula ong ba kila thmu ban shong kyllain myngngor ha khyrdop ban rung sha East Jaintia Hills ha Tuber Shohshrieh, hynrei kila shah beh bad kila pynlong ïa kane ka jingshong kyllain myngngor ha ophis ka JSM Khliehmyntriang, East Jaintia Hills District.
Une u nongialam ula ong ka JSM kala ieng haka nongrim ban pyrshah beit ia kane ka jingailad ka sorkar ban kit dewiong na Assam namar ba kane ka Jylla la kiew ka jingiabit ne pur ka khlam COVID-19 bad kim kwah ban lyngba ki nongniah trok ne ki nongbud trok kin wanrah ia ka khlam sha kane ka district.
Ka JSM kala dawa naka sorkar Meghalaya Democratic Alliance (MDA) ban pyllait noh u dewiong uba la mynjur ka NGT (National Green Tribunal) ban lilam.
Ula ong ba ka NGT naduh u bnai Lber 2020 kala rai ban pyllait 2 lak Metric Tonnes naka 32 lak Metric Tonnes u dewiong ba la dep tih ban lilam hapoh ka jingpeit ka CIL.Also Read.
Wat khot sngewbha iaka khlam COVID-19, pyllait ia u dewiong 2 lak ton Ula ong ruh ba lada ka sorkar kan pyllait ia une u dewiong, kine ki kharkhana ruh kim donkam ban kit dewiong na bar Jylla bad ka East Jaintia kaba don haduh 75 hajar metric ton u dewiong bala dep tih bad ka lah ban pyndap dewiong ïa kine ki kharkhana.
“Ka sorkar jylla kadei ban pyllait ia une u dewiong 2 lak metric ton khnang ba ki briew kiba im jakpoh naka khaii dewiong kin ioh ka lad ban kamai kajih ha kum kane ka por ba khang khyrdep," la ong u Leningstar Rymbai.
Shuh shuh ha ka juh ka por ka synjuk jong ki nongkhaii dewiong bad ka synjuk waheh shnong bad ki sengbhalang ba kynthup iaka Jaintla Coal Miner Dealer Association, East Jaintia Coal Supplier Association,  Jaintia Amalgamated Redressal Forum, Meghalaya People Labour Union Jaintia HIils District Committee, Jaintia Students Movement Central Body, East Jaintia National Council, Hynniewtrep National Youth Front East Jaintia Zone, Khasi Students Union East Jalntia Hills District bad ka Synjuk Waheh Shnong East Jaintia Hills District kila ai da ka dorkhat ha u Director General of Police ban pynpaw ka jingpyrshah halor kane ka jingkit dewiong na Assam bad kiwei ki jylla.
“Ngi pyrshah jur ïaka jingai jingbit ka sorkar ban kit dewiong na Assam bad kiwei ki Jylla sha ki kharkhana dewbilat ha East Jaintia HIiis District namar ba ka buh iaka jingim bad ka koit khiah ki nongshong shnong ka East Jaintia Hills District bad ka jylla baroh kawei haka jingma namar ka khlam COVID-19," la ong ka dorkhat kaba la phah kine ki kynhun.
Ka dorkhar ka ong “Ngi ki sengbhalang ngi dawa ban pyndam mardor ia ka hukum jong ka sorkar jylla ban shah kit dewiong na Assam bad lada ym pyndam ngin mih pyrshah hadpeng ka lockdown kaba la pynjari ban ia khun iaka khlam COVID-19 da kaba ngin pynlong iaka jingialang paidbah bad ki jingiakhih kum ki strike bad kiwei kiwei.
".
Hadien baka sorkar Jylla kala ailad iaki kharkhana dewbilat kiba don ha East Jaintia Hills ban kit dewiong na Assam, kala wanrah ka jingpyrshah kaba jur ha East Jaintia ha kaba naduh ki paidbah, ka synjuk ki nongialam shnong bad ki sengbhalang bapher bapher ruh kila dawa na ka sorkar Meghalaya Democratic Alliance (MDA) ban pyllait noh u dewiong uba la mynjur ka NGT (National Green Tribunal) ban lilam.
Ka NGT naduh u bnai Lber 2020 kala rai ban pyllait 2 lak Metric Tonnes naka 32 lak Metric Tonnes u dewiong ba la dep tih.
Ka Supreme Court naduh ka 3.7.2019 kala weng iaka jingkhang tih dewiong ha jylla bad hukum ban pyllait ne lilam ia u dewiong ba 32 lak metric tonnes uba la dep tih hapoh ka jingpeit ka Coal India Limited.
Une u dewiong bala pyllait 2 lak ton uba don ha kylleng ki district ha Jylla, ha East Jaintia Hills – 75,000 MT, West Khasi Hills – 50,000 MT, South West Khasi Hills – 25,000 MT bad South Garo Hills – 50,000 MT.Ki sengbhalang ba kynthup iaka Jaintia Students’ Movement (JSM), Ka Hynniewtrep Achik National Movement (HANM) bad ka Jaintia National Council (JNC) kila dawa naka sorkar ban pyllait noh ia une u dewiong ban lilam ha ka jaka ban ailad iaki kharkhana kit dewiong na Assam, kaba la shah lyngshop haka Khlam COVID-19 ban lait na kano kano ka jingeh.
U Leningstar Rymbai, President JSM, ula ong ba lada ka sorkar ka don jingthmu ban iarap ïa u paidbah ha kum kane ka por ka khim ka khait kala dei ban shimkhia mar mar ban pyllait ïa u dewiong bala mynjur ka NGT ban pyllait ban lilam ha baroh kawei ka jylla ban pyndap pynbiang ia kine ki kharkhana dewbilat ban ia kaba ailad ban wan u mar ne u dewiong ban wan na bar jylla.
“Ka jingleh jong kane ka sorkar MDA mynta ka don kaei re kaei sha lyndet bad pynlyngngoh ia uba ba bun balang, kumno kan ailad ia kine ki kharkhana ban kit dewiong na bar jylla haba u dewiong u dang bun byllai ha kane ka Jylla," la ong u Leningstar bad bynrap ruh la da ka sorkar ka ailad ban pyniaid da u dewiong ba mih Jylla bad tang na East Jaintia Hills uba la shah ban lilam da ka NGT u don haduh 75 hajar metric ton bad une ruh u lah hi ban pyndap dewiong ia kine ki kharkhana dewbilat.
Ula ong shuh shuh ba ka MHA kala pyllait na ka jingpynjari jong ka Lockdown ia shibun jait ki kam ban pynsuk bad iarap ia u paidbah ba duk ban kyrduh ban ioh kamai kajih bad pyndap iaki jingdonkam ha ki iing ki sem jong ki, hynrei kane ka sorkar MDA kaba ialam u Conrad pat ka leh kuman bad leh shilliang khmat ia u paidbah ka Jylla bad pynim tang ia katto katne kiba lah ban wanrah jingmyntoi iaka sorkar ne ia u Chief Minister bad katto katne ki myntri kiba don haka sorkar MDA.Also Read.
Ka sorkar MDA ka pah iaka khlam COVID-19 ong kiba phet na ka NPP U Shaniahlang Suchen president ka HANM,  ula ong ban jur iaka sorkar Jylla ban kadei ban pyllait noh mar mar ia u dewiong bala mynjur ka NGT ban lilam bad ban pynsangeh mardor ia u dewiong ba wan na bar Jylla khnang ban lah ruh ban iada naka khlam COVID-19.
“Ka jingwan ki trok ki dewiong na bar jylla, khamtam ka Assam kaba la shah sar haka khlam COVID-19 kalah ban wanrah jingma iaka East Jaintia bad Rilum Jaintia baroh kawei lyngba ka nongniah trok bad ki nongbud trok ban pynpur ia une u khniang, kumta ka sorkar lada ka don jingmut ban pyndap dewiong ia kine ki kharkhana ka dei ban pyllait noh mar mar ia u 2 lak metric ton," la ong u Shaniahlang Suchen.
Shuh shuh ka JNC lyngba u general secretary u Winchester Pala, ula pynpaw ka jingsngewkhia kaba jur halor kane ka jingleh kuman bad lehbymsuidniew ka sorkar ia ka jingud jingnam u paidbah kumjuh ki nongkhaii kiba la mih sha surok ban pyrshah iaka jingkit dewiong na Assam.
“Ka Sorkar jylla ha jaka ban pynkhreh ia ki lad jingiada na ka jingpur arsien ka khlam (second wave) COVID-19 hapoh ka jylla, pynban ka khot sngewbha pat ia u COVID-19 kaba pyllait iaki kharkhana ban kit dewiong na bar jylla.
Khlempep kane ka sorkar kan khot sngewbha iaka khlam lyngba ki nongniah trok bad ki nongbud iaki trok," la ong u Winchester Pala bad pynrem jur iaka sorkar halor kane ka jingleh khlieh shrieh jong ka ban pyllait ia u dewiong ba wan na Assam, uba suba jur u dei u dewiong ba lait tuh na kane ka Jylla bad dei ki mar jong kiba iajan bad kane ka sorkar kaba ialam ka NPP.Ka Kur Malngiang kala kner la ka kti jingiarap da kaba ai sngewbha da u khaw bad ka mluh sha ki nongshong shnong jong ka Maskut, Elaka Maskut.
Ka shnong Maskut kadei ka shnong kaba don harud ka Sung Valley, kaba hapoh West Jaintia Hills District kaba don 65 tylli ki longiing.
Ka Kur Malngiang haka sngi Saitjain ban snohktilang bad ka sorkar haka jingiakhun pyrshah iaka khlam COVID-19 kala mih shakhmat ban iarap ia katei ka shnong da kaba ai sngewbha da u khaw mar san kilo bad ka mluh.
Ha kane ka jingsam marbam la iadonlang u Dolloi ka Elaka Muskut u Bah Phrangki Rynjah, u Waheh Shnong u Bah Kyrsiew Kharbihthai bad kiwei kiwei ki dkhot jong ak shnong.
Kum ka dak ban pyrshah iaka sorkar Jylla kaba la ailad ban kit ia u dewiong na Assam sha East Jaiñtia Hills, ka kynhun jong ki MLA bad MDCs barim kila iehnoh kam bad jinglong dkhot na ka National People’s Party (NPP) haka sngi Saitjain.
Kine ki nongmihkhmat barim ki kynthup ïa u Justine Dkhar Ex-MLA, Violet Lyngdoh Ex-MDC, Joinriwell Pyrtuh Ex-MDC, Thomas Nongtdu Ex-MDC, Topas Lapasam na Khliehriat West, Burin Shadap na Dkhiah East, lasylloklang Lyngdoh na Rymbai, Leo Dkhar na Pamrakmai kila phah iaka shithi iehnoh kam jong ki ha State President of the NPP, Shillong.
“Ngi la rai ban phet noh na ka NPP namar ba kam beit ka rukom treikam ka party bad kam don jaka ruh ha kane ka seng ban pynsngew iaka jingeh u paidbah," la pynpaw kine ki nongmhihkhmat barim bad ki heh saipan haka shithi.
“Ki paidbah kila kyrshan iaka sorkar ban iakhun pyrshah iaka khlam COVID-19, hynrei kane ka party kaba ialam iaka sorkar NPP pat ka kwah ban wanrah ne pah ia une u khniang virus lyngba ki nongniah trok bad ki nongbud da kaba ailad ban kit ia u dewiong na Assam kaba la tip kum ka Red Zone Area (Ka jaka kaba jyllei u khniang virus) sha East Jaiñtia Hills," la ther tyngeh kine ki nongmihkhmat barim.
Ka NPP ka tip shai kdar baka East Jaintia ka dang byllai u mar pohkhyndew dewiong bad mawshun ban shalan ne pyndap pynbiang iaka jingdonkam ki kharkhana dewbilat, hynrei kane ka sorkar kaba ialam ka party NPP kala leh kuman bad leh matlah iaka jingshisha," la ong kine ki nongmihkhmat haka shithi iehnohkam.
Ka Khasi Student Union (KSU) Khliehriat Circle da ka jingiatreilang bad ka ki tnad treikam jong k aba kynthup iaka KSU Larket Unit, Shnongrim Unit bad Lakadong Unit kila synniang da u khaw shaki Lai tylli ki shnong ha East Jaintia Hills District ba kynthup iaka Shnong Larket, Shnongrim bad Lakadong.
Haka shnong Larket ka la sam khaw sha ki 20 tylli ki longing, ha Shnongrim 20 bad ha Lakadong la sam sha ki 25 tylli ki longiing.
Ia kane ka KSU ka jingsam marbam ka KSU kala pynlong kum shi bynta ban kyrshan bad iarap iaki nongshong shnong khamtam kito kiba juh im da kaba bylla sngi ban pyndap iaka ïing ka sem bad na kadaw ka jingkhangkhyrdep ka sorkar iaki shnong ki thaw ban iakhun pyrshah iaka jingpang COVID-19 kim ioh lad ban leit trei leit ktah, kaba la ktah iaka jingiohkamai jong ki ban pyndap iaka jingdonkam ha ki iing ki sem jong ki.
Ha katei jingsam khaw la iadonlang ki Waheh shnong bad ki Secretary Shnong ba kynthup ia u Waheh Shnong ka Larket u Ma Mest Pakem, u Secretary Shnong u Ma Damon Salahe, u Waheh shnong ka Shnongrim u Ma Mulda Rupon, u Secretary Shnong, u Waheh Shnong Lakadong u Ma Kynmo Patwat, u Secretary Shnong u Ma Edwin Shilliangam kumjuh ki dkhot nongkitkam ka KSU.Na ka KSU Central Executive Council (CEC) la iadonlang u SS.Niangti, u President ka KSU Larket Unit u E.Chyrmang, u President ka KSU Shnongrim Unit u Iengskhem Pyrngap, u President KSU Lakadong Unit u Andrea’s Lyngdoh, u General Secretary Samla Wanbait Suchen nalor kiwei kiwei.
Ki Waheh Shnong haka jingkren kila pynpaw ka jingsngewnguh bad iaroh iaka KSU kaba la iarap khaw iaki nongshong shnong ha kajuh ka por kila kitbok kitrwiang ba kan nanglah ban bteng iaka jingiarap khamtam sha ki longiing baduk bakyrduh.
Ka dorbar shnong Jaliyiah bad ka Pamrakmai kila pynpaw iaka jingsngewnguh ia ki nongmihkhmat jong ki kiba kynthup ia u MLA ka thain Khliehriat u ma Kyrmen Shylla, u ma Lomris Lyngdoh MDC Muthlong Sohkymphor bad ia u ma Monwanmi Dkhar kiba la iarap iaki paidbah khamtam ki longïing ba duk ban ioh marbam mardih ha kum kane ka por ba khang khyrdep n aka jingiakhun khlam COVID-19.
Ka dorbar shnong Jalyiah bad ka Pamrakmai kila pynpaw ka jingsngewnguh ia kine ki nongmihkhmat bad u ma Monwanmi Dkhar kiba la synniang da u khaw sha ki paidbah jong kine ki ar shnong.
U Waheh Shnong Jalyiah bad Pamrakmai kila kitbok kitrwiang ia kine ki nongmihkhmat bad ia Monwanmi Dkhar kiba la pyni iaka mynsiem ban ai bad ban iarap ia u paidbah ha ka khim ka khait ban pynioh ia ki marbam ha kum kane ka por ba iakhun iaka khlam COVID-19.
Ka Rotary Club, Jowai kala bteng ban kner la ka kti ban iarap da ki ki tiar ïada naka khlam COVID-19 ha sor Jowai.
Haka sngi Saitjain hapoh ka jingialam u president Rotary Club JM Pohsngap, u general secretary Rudolf E Laloo bad haka jingïadonlang u ADM, West Jaintia Hills L Kynjing kila sam ïa ki tiar ïada khlam ba kynthup iaki mask bad ki hand sanitizer sha ki nongshnong shnong ka Mynthong, Jowai.
Ha kane ka jingsam ia kine ki tiar da khmat da khmut naka dorbar shnong Mynthong la ïadonlang u waheh shnong L Pohktai, secretary shnong RT Khonglah bad ki dkhot ka executive body ka shnong Mynthong.
Ka dorbar shnong Mynthong kala ai khublei ïaka Rotary halor ka jingai sngewbha da kine ki tiar iada kiba kongsan bha ha kum kane ka por ba ki paidbah ki donkam ban iada ialade ban iakhun pyrshah iaka khlam.
Kumban shu pynkynpaw ka Rotary Club Jowai kala sam ia kine ki tiar iada sha ki nongtrei ka FCI, ki nongniah trok, ki nongbylla, ki wholesaler kiba dei ki briew kiba hakhmat ban pynioh marbam ha kum kane ka por ba iakhun iaka khlam COVID-19.
Ka Jaintia Students’ Movement (JSM) kala thaw tnad treikam thymmai jong ka kaba la tip kum ka JSM JSM- Thadlaskein Block Circle.
Ïa kane ka tnad treikam ka JSM la thaw haka sngi Saitjain haka shnong Niriang, Thadlaskein Block, West Jaintia Hills District.
La wan ban pynskhem ia kane ka tnad da u president central body jong ka JSM u Leningstar Rymbai haka jingiadonlang kiwei kiwei ki dkhot jong ka JSM.Ki nongkitkam kane ka tnad thymmai: President Sunida Bareh, Vice President Teilang Lamare, Secretary Kermiki Bareh, Assistant Remanmi Lamare, Financial Secretary Jerimiah Laloo.
La thung 11 ngut ki dkhot executive committee.
Ka Rotary Club Jowai kala kner la ka kti da kaba ai jingiarap da ki mask bad ki sanitizer sha ki officer bad ki nongtrei jong ka Food Corporation of India (FCI) ha Food Storage Depot (FSD) Jowai haka sngi Palei.
Ia kine ki tiar iada n aka khlam COVID-19, la ai ruh sha ki nongniah trok, ki nongbylla bad iaki wholesaler.
Ha kane ka jingsam ia kine ki tiar la iadonlang u Additional Deputy Commissioner, West Jaintia Hills District U Ma L Kynjing bad ki nongtrei ka tnad Supply, u Rtn.
Rudolf Eustace Laloo (PHF)  Secretary Rotary Club jowai U Rudolf Laloo ula iathuh baka Rotary Foundation Trustees kala shim ka sienjam ban kynthup lang haka project jong iaka khlam COVID-19.
Ha Jowai pat la iasnohkti lang da kaba sam da kine ki tiar iada da ki mask ki hand sanitizer kum shibynta ban iarap iaki para briew.
U ma L Kynjing haba kren ula ai khublei iaka Rotary Club kaba la shim iaka sienjam ban iarap iaki nongniah trok kiba dei ki briew kiba mih khmat ban pynpoi marbam ha kum kane ka saw ka sain ban iakhun iaka khlam COVID-19.
Ula kyntu ia baroh ban ban bud ryntih iaka jingbthah jong ka tnad ka koit ka khiah khnang ban shngain bad ban ioh ka met kaba koit kaba khiah.
Ka seng Southern Border Youth Welfare Association (SBYWA) Elaka Rymbai & Lakadong, East Jaintia Hills District haka 7 tarik une u bnai, kala bteng iaka jingsam mar bam mar dih haki shnong khappud ha India Bangladesh.
Ka SBYWA kala sam da u khaw, u dai bad ka umphiang bam sha ki 27 tylli ki longïing haka shnong Bataw, East Jaintia Hills District.
Ha kane ka jingsam marbam ka SBYWA la lam khmat da u E, Lamare, u Johnris Lyngdoh, HL Tariang, Namphrangmi L Talang bad S Biam.
Kine ki nongialam ka SBYWA kila pynpaw ba kane ka jingsam marbam kadei kum shibynta ban kyrshan iaki para briew ha kum kane ka por shitom saja.
Na kaliang ka SBYWA katba lah ka bor kala pyrshang ban pynioh jingiarap sha u ki longiing longsem kiba don haka thain khappud ban lait n aka jingkyrduh bam.
Ka dorbar shnong Loomiongkjam, Jowai hynne ka sngi kala sam da u khaw sha baroh ki nongshong shnong jong ka shnong.
Ka Loomiongkjam hapoh ka jingialam u Waheh Shnong Mehiwan Challam kum shibynta ban kyrshan ia ki para nongshong shnong kala sam da u khaw sha baroh ki longïing salonsar da u khaw uba la kot haduh 4000 kilo.
Ia une u khaw la thied da ka pisa shnong.
Hashuwa ban sam ia une u khaw la don ka jingai nguh Blei kaba la pyndep da u kñi ka Shnong ma Kyrchan Synnah ban kyrpad ia u nongbuh u nongthaw ban da ban ker sumar ïa ka ri ka muluk bad ban pyllait na ka sniew ka smeh.
U General Secretary ka shnong Loomiongkjam u ma Heihadong Challam ula ai khublei ia baroh ki khun samla kynthei bad shynrang bad ki seng longkmie kila iatreilang bad ka sorkar ha kane ka lockdown.
Ka shnong ka ai khublei ruh ia ka Contact Tracing Team Volunteers cum Covid-19 Management Committee kiba la trei borbah ban iakhun iaka khlam COVID-19.
U Waheh Shnong Ma Mehiwan Challam ula iathuh ba ha u bnai Iaiong kila ioh jingiarap na u MLA ka Jowai, ma Wailadmiki Shylla, U MDC ka Jowai Central ma Awhai Andrew Shullai, Tei Hinge bad ka RSS, Jaintia Hills District.
Ka Seng Southern Border Youth Welfare Association (SBYWA) ,Elaka Rymbai & Elaka Lakadong,East Jaintia Hills District,hapoh ka jingialam u Namphrangmi L Talang, General Secretary bad ki dkhot ka SBYWA kila iai bteng kner la ka kti ban ai jingiarap da ki mar bam kum u khaw, dai bad ka umphniang sha ki lai tylli ki shnong ha katei ka thain.
Kine ki lai tylli ki shnong kiba ka SBYWA kala sam marbam haka 5 tarik ki kynthup iaka Lakadong Umlatdoh, Ladlakadong bad kumjuh ha shnong Umlyngsha kiba don haduh 36 tylli ki longiing.
Kane ka jingiarap marbam ka synjuk ka dei kum shibynta ban iarap ïaki para briew ha kum kane ka por ba ki longing ba duk ki shem jingeh ban leit bylla namar ka jingkhang khyrdep iakhun pyrshah iaka khlam COVID-19 ha baroh kawei Ri.
Ha kane ka jingsam marbam la iadonlang ki Waheh Shnong jong kitei ki Lai tylli ki Shnong ha kaba kila pynpaw iaka jingkmen halor kane ka jingiarap ka SBYWA.U Namphrangmi L Talang, General Secretary SBYWA, u la ong “Ngi ai  khublei ia ki nongialam shnong kiba la jied ia ki longing ba duk bad ban pynpoi hok ia kine ki mar bam sha ki.
Na kaliang ka seng ngi kyntu ia phi ban pdiang hun ia kane ka jingai ka barit ka jong ki.
" Ka seng kala kut jingmut ban iarap shuh shuh na ka por sha ka por ia kito ki longing ba duk ha kum kane ka por ba shem jingeh ki paidbah katkum ka bor jong ka seng, ong shuh shuh u Namphrangmi.
Ka Khasi Students Union Khliehriat Circle kala kner la ka kti jingirap jong ka da kaba leit ban sam ia u Khaw haka shnong Jalaphet, East Jaintia Hills kum shibynta ban iarap iaki longiing kiba duk bad kiba shem jynjar naduh ba treikam ka jingkhang khyrdep haka sngi Balang.
Ha kane ka jingsam marbam ka KSU Khliehriat la iadonblang ki dkhot ka KSU Jalaphet Unit, u Waheh Shnong ka Jalaphet Bri Sumer u Ma Wom Chyrmang, u President ka KSU Khliehriat Circle u SS Niangti, bad u President ka Jalaphet Unit u Emmon Chyrmang.
Ha kane ka ka sngi la sam ia u khaw sha palat 40 tylli ki longiing baduk katei la shnong.
Haka jingkren haka jingialang lyngkot u SS Niangti ula ong ba ka KSU ka sngewkmen ban ioh kum kane ka lad ban iarap iaki paradoh parasnam kiba duk ha kum kane ka khep kaba ki paidbah ki mad iaka jingeh.
Ula ong ruh ba ka KSU mynta lyngba ki tnad treikam ki jong ka kylleng ki la leit ban ai iaki jingiarap iaki paradoh parasnam kaba long kum shibynta ban ia kyrshan iwei ia iwei pat U SS Niangti ula ai khublei kyrpang ruh ia ki paitbah jong ka Bri u Hynniewtrep kiba kyrshan dohiap dohim ia ka KSU ha kine ki bnai kiba ladep halor ka jingiakhih pyrshah ia ka aiñ CAA hapoh ka jingialam u Bah Samuel B.Jyrwa kum U Chairman jong ka NESO bad ki paralok sengbhalang jong ka Thain Shatei Lammihngi.
Haba ai jingkren shaphang ka jing mih jong une u khlam jingpang ia uba latip kum u Coronavirus (COVID-19), u SS Niangti ula ong lada ym don ki jingiakhih CAA jong ki paid riewlum jong ka Thain Shatei Lammihngi ne North East (NE), ym tip shuh kaei ban jia ia kane jaidbynriew rit paid bad kane ka thain.
“Ngi long kiba donbok haduh katta katta lyngba kane ka jingiakhih CAA jong ki seng bapher bapher ha North East hi baroh kawei, kala khanglad iaki nong wan jngoh kai phyrthei ba kim ioh lad shuh ban rung sha ka jylla jong ngi bad sha ka thain Northeast hi baroh kawei bad kane kalong kawei na ki lad kaba la iada ia ngi na u ne khlam uba ia bit na u wei u briew sha u wei briew bad uba la sar ha baroh kawei ka pyrthei," ong u SS Niangti.
Katkum ka Shithi ba la ioh na ka Sorkar Letter No.FCS 40/2020/90, Dated 4th May, 2020, la hukum ia baroh ki dukan die marbam mardih hapoh Amlarem Sub-Division ba kin wan Register ia ki dukan jong ki sha ka ophis Additional Deputy Commissioner (Supply), Amlarem Sub Division.
Ka rukom Register iaki dukan ka long da kaba pyndap iaki APPLICATION FORM kiba lah ban ioh na ka Ophis jong ka Sub-Divisional Officer (Supply), Amlarem Sub-Division ha ki sngi ba long trei.
Ki kyndon bad ki ain ban Register:- Ka bai Register ka long.500/- tyngka (Rupees San Spah tyngka).
Ka validity jong ka Registration Certificate ka long tang shi snem (one year), ka ban sdang naduh 1st July jong uwei pa uwei u snem.
Hap ban pynthymmai man la u snem iaka Registration Certificate, kaba mut hap ban renew 3 bnai shwa ban kut ka Registration jong u snem 2021, naduh ka 1st April man la ka snem.
Ki kot ki sla (Documents) kiba dei ban suh lang bad ka Application Form naka bynta ban pynshisha ia ki Dukan ki long kum ka Registration hapoh ka:- (i).
SHOPS AND ESTABLISHMENT ACT, 1953.
(ii).
LEGAL METROLOGY DEPARTMENT (iii).
LABOUR LAWS AND DISTRICT COUNCIL LICENSES Na ka bynta ban Register iaki Dukan, ki sahep (Officers) jong ka ophis Food Safety bad jong ka Food and Civil Supplies Department kin sa leit jurip (Inspection) sha ki Dukan baroh.
Ki dukan marbam ki dei ban long kiba khuid ba suba, bad ruh ki dei ban pynbiang bha iaki jingthew.
Dei ruh ban buh tang iaki marbam kiba dang bha katkum ba la buh da ka FSSAI.Ki Dukan kim dei ruh ban pyndonkam da ki plastic ba la khang (Prohibited) bad kim dei ruh ban pyntrei da ki khynnah hapoh 14 snem ka rta.
Tang kito kiba lah dep Register bad ka Ophis kin lah ban plie ia ki Dukan jong ki ha kum kine ki por ba don Curfew lane ba pakhang shnong na ka jingkthah jong kano kano ka khlam/jingpang.
Ka Jaintia Cement and Clinker Transporters’ Association (JCCTA) kala pynpaw iaka jingbynniaw hadien baka sorkar Jylla kala pynkiew dor iaka Umphiang petrol bad diesel kaba wanrah ka jingduh nong haka kit ka bah iaki mar ki mata ha kylleng ka jyll bad sha kiwei ki jylla.
Ka JCCTA kala ong ba ka dor jong ka Diesel ka long T.67.45 tyngka shi litre katba ka petrol pat ka long T.74 tyngka shi litre bad kane ka jingkiew dor kadei hadien baka sorkar jylla ka la pynkiew ia ka khajna jong ka Value Added Tax (VAT).
U Balen Thubru, President ka JCCTA, ula ong ba ban pynpoi ia ki mar ki mata ha kylleng ka jylla bad sha bar jylla mynta kala ktah bha namar ba kiew dor ka umphniang petrol bad diesel.
“Ka sorkar ka la dep ban buh ia ka dor bai kali haba shallan ia ki cement bad clinker hapoh jylla bad shabar ruh katkum ka Notification jong ka tnad Transport, hynrei ki company dewbilat bapher bapher kiba don ha East Jaintia Hills kim treh ban bud iaka hukum jong ka sorkar ban nion ïaki trok, kaba wanrah iaka jingduhnong," ong u Balen Thubru.
Katkum ka dor jong ka sorkar lyngba ka Notification kaba naduh u August 2018, ki Company Cement ki dei ban siew ia ka bai kali kaba shongdor T.0.70p ha ka shiton na ka bynta shi kilometre, hynrei ki Company ki la kyntait ban burom bad ban pyntreikam ia katei ka hukum ka sorkar, u la ong u ma Thubru bad dawa ruh naka sorkar ka dei ban pynhiar dor ia ka umphniang ban im lang u paidbah bad ki trai trok bad ban bthah iaki kharkhana ban pyntreikam iaka hukum jong ka tnad Transport.
Kumban shu pynkynmaw ba dangshen u ka Congress kaba don ha Liang Pyrshah kala dawa naka Sorkar Meghalaya Democratic Alliance (MDA) ba kan pynsangeh ïa ka rai ban pynkiew ïa ka Value Added Tax (VAT) jong ka petrol bad ka diesel.
U Nongïalam ka Liang Pyrshah Dr Mukul Sangma, uba la phah da ka shithi sha u Myntri Rangbah ka Jylla Conrad Kongkal Sangma bad ula dawa ban pynkylla noh iaka oh khajna ne ban pynheh iaka VAT jong ka petrol bad diesel ha kum kane ka pork a saw ka sain ban iakhun iaka khlam COVID-19.
U Deputy Commissioner, East Jaintia Hills District u pynbna paidbah ba kum shitbynta ban pyntreikam iaka jingbthah jong ka Sorkar Jylla, uno uno lane kano kano kiba pynkhein iaka ain ban ia jngai iwei na iwei pat (Social distancing) kumjuh ruh ki bym phong ia ki jain tap-khmut tap-khmat (Masks) ha ki jaka paidbah, kin shah pynshitom da kaba shah set phatok bad ka kuna.
Kane ka jingpynshitom kalong katkum kyndon aiñ hapoh ka Section 269 IPC (Kaba ong ba kino kino kiba pynsaphriang ia ki jingshitom ba ktah  ia ka mynsiem briew da ka jingleh torti ne leh bymsuidniew, kin shah set phatok haduh 6 bnai bad shah dain kuna, lane baroh ar) ryngkat bad kiwei pat ki kyndon ki ba hap hapoh ka India Penal Code (IPC).
Kumta ban lait na kino kino ki jingpynshitom la bthah ia ki trai dukan, nongshong dukan ne ha ki jaka trei ba kin bud ryntih ia ki lad jingiada ban kiar na ka jingialang paidbah hapoh ki phyllaw dukan ne ki jaka trei jong ki.
U Deputy Commissioner u la maham ruh ba lada lap ia kino kino ki briew ha ki dukan ne jaka trei ki bym bud ryntih katkum ba la bthah yn khang shisyndon ia ki dukan bad jingtrei jong ki.
Shuh shuh, kino kino ki briew ki ba dang don haka Home Quarantine ne kiba hap ban shong kyrpang a ïing ki ba mih shabar ne surok khlem da bud ryntih ia ki jingbthah ka Sorkar kin ngat ha ka juh ka kyndon aiñ.
The Deputy Commissioner (Supply), East Jaintia Hills District in a press release issued here informs the general public that consequent on the revision in the price of S.K.Oil New rate has been revised and fixed with immediate effect for the month of April 2020.
The increase of price of S.K.Oil is in every fortnight.
The Wholesale Price at Khliehriat is Rs.28.75p, Wholesale Price at Sonapur Oil Agency will be at Rs.28.96p and at Sutnga Sub- Depot the Wholesale Price has been fixed at Rs.32.06p.
The Retail Price at Khliehriat is Rs.30.65p, at Sonapur Oil Agency the Retail Price has been fixed at     Rs.30.86p and at Sutnga- Sub- Depot Sutnga the Retail Price has been fixed at Rs.33.96p The Retail Price for FPS Centre beyond 5 Km from wholesale outlet at Khliehriat, Sonapur and Sutnga will be fix by the concerned vigilance committee.
The order will come into force with immediate effect and until further orders.
Mynta ka sngi ki kynhun ba kynthup naduh ka Synjuk ki Waheh Shnong Ka East Jaintia Hills, ka Jaintia Amalgamated and Redressal Forum (JARF), Ka Jaintia Coal Miner and Dealer Association, Ka Jaintia Students’Movement (JSM) , Khasi Students Union (KSU) Ka Hynniew Trep National Youth Front ( HNYF) bad kiwei kiwei ki la mih sha Ka ophis u Deputy Commissioner, East Jaintia Hills ban pyrshah iaka jingailad ka sorkar ban kit dewiong ban shalan na Assam shapoh ki kharkhana dewbilat kiba don hapoh East Jaintia hills.
Kane ka jingiakhih pyrshah kaba kynsan kynsan kala sdang naduh ka por 10 baje mynstep bad hadein katto katne kynta u DC u la khot iakren ia ki nongialam jong kine ki kynhun.
Haka jingiakren hadpeng u DC , SP, ADC bad kiwei ki ophisar ki la kular hakhmat ka kynhun ban sangeh ia ka jingkit Dewiong na Assam shapoh ka Jylla ban pynbiang dewiong iaki lai tylli ki kharkhana dewbilat ha East Jaiñtia kiba hap hapoh ka Elaka Narpuh.
Ki nongialam kane ka kynhun ki kynthup ïa u MLA barim ka Khliehriat u Ma Justine Dkhar nongaiktien ka JARF, Helping Phawa Chairman JARF, Joinriwell Pyrtuh President JCMDA, Hambertus Nongtdu, President East Jaintia Coal Supplier Association, Satly Ryngkhlem, President Synjuk Waheh Shnong East Jaintia Hills, Jesper Bareh Secretary Synjuk Waheh Shnong East Jaintia Hills.
U DC u kular ban shimkhia ban khang lashai ka sngi iaka jingkit dewiong na Assam.
Kane ka kynhun ruh ka la pdiang bad khnang ban pynthikna, kine ki kynhun kin nym shong kli kti bad lashai naduh ka por 10 mynstep kin pynlong ka jingkhynra na Kongong.
Ha kajuh Ka por na ka liang kane ka kynhun kala kyntu ia U DC ban pyndep ïaka jinglilam (auction) ia u Dewiong ba don hapoh Ka Jylla ia kaba ka supreme Court kala ai jingkhien, kata 32 lakh metric ton khnang ban pynsangeh iaka jingwan u Dewiong na kiwei ki jJylla khamtam ka Assam kaba la sar ka jingpang khlam COVID-19 bad la tip kum ka COVID-19 hotspot.
Kane ka kynhun kala pynrem jur iaka sorkar kaba ialam u Conrad K Sangma bad kynthoh ïa kane ka jingpynjynsur bad ailad ia kine ki kharkhana ban kit dewiong na Assam.
“Ka sorkar kala pan ka jingkyrshan jong ngi ban iakhun iaka khlam COVID-19, hynrei ngi lyngngoh kumno pat kane ka sorkar ka kwah ban ailad iaka jingkhaii dewiong na kawei ka Jylla khamtam bad ka Jylla Assam kaba la pur u khniang COVID-19," la ong ki nongialam JARF.“Ngi don u Dewiong 32 lakh metric ton haka Jylla bad une u dewiong ruh u biang ban shalan sha kine ki kharkhana bad dei ban ailad shuwa ban pyniaid ia une u dewiong bad dawa ban pysnangeh mardor iaka jingwanrah dewiong na bar Jylla sha kane ka jylla khnang ban iada iaka hok jong ngi bad ban plie lad ia ki paidbah ka thain ban ioh kamai ja kpoh," ong ki nongialam ka JARF.U Ma Justine ula ong ba la dawa ban pyllait ïa u dewiong uba 2 lak ton uba la mynjur da ka NGT ban die bad ban shalan ha East Jaintia.
Ula ong ba lada iaid beit ka jingkit dewiong na kiwei ki jylla ka buh iaka district haka jingma namar ba nalor u deiwong ki briew ruh ki wan, kumta ban lait na ka khlam COVID-19 ka sokar kadei ban pyllait ia u dewiong uba don haka District.
Ka Dorbar Shnong Ladthadlaboh kala kner la ka kti jingiarap jong ka sha ki 225 tylli ki longïing da u khaw haka sngi ba Ar.
Kine ki longïing kiba la ïoh jingmyntoi ki don palat 1000 ngut.
Une u khaw dei uba la synniang da ka ki riew pawkhmat ka shnong ka thaw naduh ki MDC ka thain u ma Brighstar Chyrmang 14 byrni, u MDC ka Jowai Central u ma Awhai Andrew Shhullai 10 byrni, ka Dowell Auto haduh 23 byrni, ka synjuk jong ka Balang Katholik, Jowai 5 byrni, Shiv Mandir Committee 1 Quintal, nalor ki dkhot jong ka Executive Committee jong ka Dorbar Shnong uba la kot sha ka 100 byrni.
U Ma LD Lakiang, ula ong ba ïa une u khaw ba la synniang ki riew paw khmat bad ki synjuk bad ki executive committee la sam sha baroh ki nongshong shnong kiba duk kiba kyrduh bad kiba sah ïing wai hapoh u pud u ang jong ka shnong kiba shah ktah naka lockdown.
“Ka Dorbar Shnong ban snohkti lang bad ka sorkar ha kane ka jingiakhun pyrshah ïaka khlam COVID-19, kala dep ban thaw ïaka Village COVID-19 Management Committee.
Ka Dorbar Shnong ka pdiang sngewbha ia baroh ki khun ka shnong kiba wanphai na ki jaka bapher bapher bad ka shnong kala long kaba pynkhreh ban ai jaka sah ba kyrpang ha Indoor Hall ka shnong," la ong u Ma LD Lakiang bad bynrap ruh ba kane ka jingïakhun ïaka khlam COVID-19 kan dang shimpor bad na kaliang ka shnong kala long kaba pynkhreh bad la banjur ïaki paidbah nongshong shnong ban bud ryntih ïaki jingbthah jong ka tnad ka koit ka khiah ban iada ialade na kane ka khlam.
Ha kane ka jingsam khaw ka shnong Ladthalaboh la ïadonlang u president ka Synjuk Waheh Shnong Jowai Alan Ñiangti, u ma Pyrkhat Shylla Vice President Synjuk Waheh Chnong nalor kiwei kiwei ki dkhot executive member ka shnong Ladthadlaboh.
Ka Hima Khyrim kum shibynta ban snohktilang bad ka sorkar Jylla ban iakhun iaka khlam coronavirus kala synniang T.1 lak sha ka Chief Minister’s Relief Fund (CMRF) for COVID-19 mynta ka sngi.
La lam khmat da u Paiem Dr Balajied S Syiem, Syiem Hima Khyrim, ha ryngkat u Bah P Lyngdoh Pyngrope, Lyngdoh Raid Nongkrem bad u Bah John F Kharshiing, Adviser & Spokesperson, Federation of Khasi States.
Kila aiti ia kane ka pisa ha u Myntri Rangbah Ka Jylla u Conrad K Sangma.
Kane ka jing nohsynniang ka long halor ka jingkyntu u Chief Minister ia baroh ban ia synniang kat kaba lah kum shibynta ban ialeh ia kane ka thma pyrshah ka khlam COVID-19.
Ka Hima Nongstoin ruh kala dep ai Shi lak, na ka Hima Mylliem kala ai Shi lak bad na Hima Nongkhlaw San phew hajar  kum shibynta ban ia snoh kti lang ha kane ka thma pyrshah ia ka khlam COVID-19.
Ka Seinraij Mukhla kum shibynta ban snohkti lem bad ka sorkar haka jingiakhun pyrshah iaka khlam COVID-19, kala synniang pisa sha Chief Minister’s Relief Fund for COVID-19.
Ka Seinraij Mukhla kala synniang T.20 000/- bad la aiti ïa kane ka pisa da u ma Wellbon Lyngdoh President jong ka Seinriaj Mukhla ha u Deputy Commissioner, West Jaintia Hills District u ma Garod LSN Dykes.
Da ki spah tylli ki longïing mynta ki hap ban shong haka jingdum ha ka shnong Khliehriat West, Khliehriat East Jaiñtia Hills la shibnai tam tang namar bym shimkhia ka tnad MePDCL ban maramot ia u transformer la kynnoh ka Jaintia Nation Council (JNC) – Khliehriat Circle.
Ka JNC kala ong ba kane ka jingduh bording kitei ki longïing ka dei tang ba duh u transformer hajan ka Khliehriat West Iawpynkat U.P School bad kane ka jingduh bording kala sdang naduh ba sdang ka lockdown.
U President JNC-KC, Rimiki Dkhar, ula buh jingkylli kumno kane ka tnad kaba dei kawei na ki tnad kaba kongsan kam shym la shimkhia satia ban pynbiang ïaka jingdonkam u paidbah ha kum kane ka por ka khim ka khait.
Ula ong ba mynta ba nalor ba ki paidbah ki hap ban pynbiang ka bam ka dih, hynrei mynta kin hap ban khuslai jingmut ban pynbiang ïa u rnga ban shet ban tiew bad ki mombati bad sharak ban ïoh jingshai kaba la nang pynbun ïaka jinglut jingsep.
Ula ong ba ka JNC hadien ba kala ioh ka jingujor na ki paidbah halor kane ka jingduh bording kala ujor sha u Executive Engineer MePDCL Khliehriat Distribution Division bad la phah ruh sha u DC ka East Jaintia Hill bad ki heh jong ka MepDCL ban shimkhia ban maramot ïaka bording khnang ban myntoi u paidbah.
Bun ki paidbah kila ud kila nam halor kane, hynrei ka tnad MePDCL kala leh kuman ban maramot ia kane ka lain bording watla ka jingduh kane ka bording ha katei ka shnong kala duh la shibnai tam.
Ka JNC kala kyntu ïaka tnad ban maramot katba lah kloi bad ban map ïaka bill light jong ki ki paidbah kiba shah ktah na kane ka jingduh bording.
U MDC jong ka Mukhla Wahiajer, u ma Ailad Bhoi ula sam da u khaw sha ki nongshong shnong jong ka Mukhla Nongrim haka sngi Nyngkong.
Ïa une u khaw la aiti sha ka bor shnong Mukhla Nongrim bad ka shnong kala sam sha baroh ki nongshong shnong salonsar mar katjuh.
Ka Dorbar Shnong kala ai khublei ïa une u nongmihkhmat ka thain bad kitbok kitrwiang ba un ai ka jingshakri ïaka thain baroh kawei.
Haduh mynta 6 ngut ki briew kila duh ei ïaka jingim ba kordor, haba sa kawei ka khynnah 14 snem kala khlad noh ha hospital naka jingshitom jur hynnin ka miet Nyngkong hadien bala trei ka bih tit uba kila bam bad kheit na khlaw haka shnong Lamin.
Ha kane ka jingbam tit haduh 18 ngut kila shitom na ki lai tylli ki longïing na Lamin ka shnong kaba hap ha Amlarem Sub Division.
Kane kaba la khlad hynnin ka miet, ka dei ka Marriaba Khonglah (14), kala khlad haka por kumba 11:35 pm ha North Eastern Indira Gandhi Regional Institute of Health and Medical Sciences (NEIGRIHMS), la iathuh u Waheh Shnong Golden Gashnga.
U Hynmen jong ka u Armstrong ula khlad haka sngi U Blei uba shah sumar ha kane ka juh ka hospital.
Ka Marriaba u Amstrong ki dei ki shipara bad u Katdilia Khonglah (26) uba la khlad marsien trei ka bih tit haka 19 tarik u bnai Iaiong ha ryngkat u Morison Dhar (40).
Kiwei pat ki para jong u Katdilia kiba la khlad ki dei ka Synran Khonglah (16) bad Lapynshai Khonglah (28) Ar ngut ki para jong u Katdilia ki dang shah sumar bad u khynnah 7 snem u Dimah Gashnga, u khun jong u Morison.
Shuh shuh kawei na ki para jong u Katdilia kaba la mih na hoispital dangshen, kala shitom biang bad la sumar iaka ha Woodland Hospital.
U Myntri ka tnad Pule u ma Lahkmen Rymbui ula phah khubor sngewlem sha kine ki longïing kiba iakynduh ia kane ka jingjia ba sngewsih.
“U lyoh badum u wan tap ia ka Shnong Lamin ha kine ki 2 taiew ba mynta 04/05/2020 la khlad biang sa iwei I mynsiem kordor ba bam u tit khlaw.
Haduh mynta la 6 ngut ki la iap bad sa 3 ngut ha Hospital kynthup ia iwei iba la mih Hospital la wan rah biang mynne, Duwai lem ia U Blei," la thoh u ma Lahkmen.
Nangai Sutnga May 3, 2020 Hadien ka jingkiew sted bad ka jingsdang saphriang jong u wei na ki jait jingpang ia uba latip kum u COVID-19 ne Corona Virus ha ka ktien phareng ïa kaba ha ngi ki Khasi ngi khein ia u kum ka jingpang Khlam, kumta naka liang ka sorkar India mar mar lyngba u Myntri Rangbahduh ka Ri u Narendra Modi, ula pynbna syndon iaka Jingkhang dam ne Lockdown ha baroh kawei ka Ri India naka bynta ba  tehlakam iaka jingiabit utei u Khñiang Jingpang na uwei sha uwei pat.
Haka jingpynbna iaka jingkhang dam haka shiteng syñnia jong ka 24 tarik u Lber,  da kumba 1.3 Billion ngut ki briew hapoh ka Ri India baroh kawei ki la hap ban shong khang dam hala ka jong ka iing ka sem.
Marsien pynbna nyngkong ïa ka jingkhang dam, la ïohi ba ki nongshong shnong ka Ri India baroh kila ïa khih khohreh baroh namar ka jingsheptieng ioh bymioh thied shuh ïa ki marbam mardih.
Naka liang ka Sorkar ruh mar mar ka la wad ïa ki lad ki lynti ban pynpoi ïa ki lad jingiarap sha ki nongshong shnong ka Ri baroh khnang ban pyntikna ba kan nymdon kano kano ka jingshah thngan ne iap thngan jong ki paidbah.
Sngewdei ban ai ka jingïaroh ïa ka sorkar jylla bad ia ka sorkar India ruh ia ka jingshimkhia ka jong ki ban pynpoi ïa ki marbam mardih sha ki shnong ki thaw haka Ri India baroh kawei.
Ym tang ka sorkar, la iohi ba wat ki Sengbhalang, ki Sengniam, ki Balang Khristan, ki Shnong ki thaw, ki Kynhun shimet bad ki nongmihkhmat paidbah ruh ki la ïa shimkhia ban leit ai ki jingiarap sha ki paidbah kiba duk ba kyrduh kiba trei mynsngi bad bam mynmiet.
Da ka jingïakloi ki nongsynniang ban ia kner kti lang sha ki  paidbah kiba donkam shisha ka jingiarap la ïohi ba ympat don kano kano ruh ka jingiap thngan wat haduh mynta.
Kane ka mynsiem iarap parabriew ha kum kane ka por kaba kordit bad jynjar , la dei shisha ban ai jingiaroh ïa ki kito baroh kiba la kloi ban kner la ki kti jingïarap.
Hynrei ha kum kame ka por pat, la ïohi ba ka don pat ka jingshim kabu ïa ki nongthied nongpet, da ki mahajon die dukan, bad ruh da ki kali kamai ha kaba ki pynkiew dor wat hapdeng ka jingmana ba tyngeh ka sorkar.
Hooid ym lah ban len ki don ki katto katne kiba ym kwah ban shim kabu ha kum kane ka por hynrei ngim lah ban len ba ka jingshim kabu ki mahajon bad ki nongñiah kali ka jyllei bha.
Ha ka jingkhohreh ki paidbah ban thied la ki jingdonkam bun bah ki nongshim kabu ban kyntiew dor palat pud ïa ki jingbam bad ban shim kabu ban kamai spah na ki paidbah ba hap ha ka jingkordit.
Hooid ha ka jingkulmar ban ïoh thied la ki jingbam jingdih wat la ka rem makna kim banse ban thied tang ban ïoh khnang ban lait ka thiah da ka kpoh thylli.
Ngi sakhi ha ki lad pathai khubor ïa ka jingmih ki seng bhalang ban ud lem ïa kane ka jingeh ki paidbah bad ki don ruh ki ophisar kiba trei shitom ban pyntikna ba kan ym don kano kano ka jingkiew dor khlemraiñ ki marbam mardih.
Ka jingpynkiew dor da kito kiba ym don shuh ka jingïatiplem ka la dei ka lad kamai spah ba khraw namar ki nongthied kim banse ban thied la ki rem bad ki jingdie ruh ki ïaid dor bha na kum kane ka por ba ki nongthied ki khohreh ban thied.
Dei na kata ka daw ka lockdown ka dei ka kabu ksiar ïa ki nongshim kabu.
Ka dei ka lad kamai spah ïa ki katto katne kiba ym don shuh ka jingïatiplem ban pyrkhatlem na bynta kito kiba duk ba jynjar kiba shah ktah tyngeh ha kane ka jingkhang dam.
Ha ki katto katne kane ka khlam bad ka jingkhang dam ka dei ka kabu ban kamai spah wat la ha kiba bun hi ka dei ka jingeh kaba khraw.
Hakaba khatduh hi, nga ai ka jingkhublei bad ka jingïaroh kaba kyrpang ïa ka Sorkar namar ka jingshimkhia ka jong ka ban tehlakam iakane ka Jingpang Khlam, ïa ki Pulit, ki Doctor, ki Nurse, Ki Volunteer jong ki Shnong Bapher bapher, ki Sengbhalang, ki Nongpyniaid District, ki Rangbah Shnong bad ia baroh kito kiba don bynta, ia kiba ngam lah ban jer kyrteng iwei pa iwei kiba dei ka stieh ïada ban pynlait ïa ngi na kane ka khlam COVID-19.
Hooid wat la ka jingïaleh kam pat kut hynrei da ka jingïasnoh kti lang ka jong ngi baroh nga khmihlynti ngin sa lah ban rat dyngkhong bad pynduh jait ia une u khniang jingpang shisyndon napoh ka Ri  ka jong ngi bad na ka sla pyrthei hi baroh kawei.
Kynmaw ong ka phawer “Tylli Ngin Ïeng, saphred ngin kyllon" na kata ka daw to tip lymda ngi ïatylli ngin kyllon lypa.
Ka Ramakrishna Mission Sohra kala kner la kti jingiarap jong ka da kaba pynioh jingïarap marbam sha ki longïing baduk haka shnong Mynkrem Shangpung, West Jaiñtia Hills.
Ka Ramakrishna Mission kala synniang jingiarpa da u khaw u dais ha ki 110 tylli ki longïing ha katei ka shnong haka 1 tarik une u bnai.
Ka Ramakrishna Mission kala hiar ha bun tylli ki shnong ha West Jaiñtia ban sam ïaki marbam kum shibynta ban snohkti lang bad ka sorkar haka jingïakhun iaka khlam COVID-19.
U Waheh Shnong Mynkrem Shangpang, u ma Nidamon Shullet ula pynpaw ka jingsngewnguh ïaka Ramakrishna Mission kaba la pynioh kine ki marbam ha kum kane ka por ba jynjar ki paidbah naka jingkhangkhydep ban iakhun pyrshah iaka khlam Coronavirus.
Ula ai khublei ïa u secretary u Maharaj bad ia u Babu Manbha Lyngdoh uba dei u nongialam lynti iaka Ramakrishna Mission ban hiar sha katei ka shnong.
D R Michael Buam May 3, 2020 “ Ki lad pathai khubor kiba laitluid bad ki bym shah teh ki long ki ri-jied ka synshar paidbah.
" – Oscar Auliq-Ice Man la u snem, ha ka 3 tarik jong u bnai Jymmang, ka pyrthei baroh ka kyntiew nam bad pynkynmaw ïa ngi ïa ka jinglong tynrai bad kongsan jong ka jinglaitluid ki lad pathai khubor.
Ïa kane ka sngi kyrpang “World Press Freedom Day" la pynbna da ka General Assembly ka United Nations ha u snem 1993 hadien ba ka General Conference kaba 26 jong ka UNESCO kaba la long ha u snem 1991 ka la rikomen ïa kane.
Kane ka sngi kyrpang ka pynkynmaw bad kynpham ïa ki bor sorkar kylleng ka pyrthei ïa ka jingdonkam bad ka deiti jong ki ban aibor bad kyrshan ïa ki lad pathai khubor bad ïa ki nongthoh khubor kumjuh.
Ka dei ruh ka sngi kaba pynkynmaw ïa ngi ki nongshongshnong ïa ki jingpynkheiñ ne ki jingpynduh ïa ka hok jong ki nonghtoh khubor bad ki lad pathai khubor kiba shait jia khah-khah ha kylleng ka pyrthei.
Don ki ri ka pyrthei ha kiba ki nongthoh khubor kim ïoh laitluid ban thoh ïa ki jingjia kumba ki long bad don ki lad pathai khubor kiba shah daiñ kuna ne shah khang na ki bor sorkar.
Don ruh ki nongthoh khubor, ki editor bad ki nongpynmih khubor kiba shah lehbeiñ, shah shoh, shah set byndi ne wat shah pynïap ruh namarba ki trei hok ïa la ka kam.
Kumta, kane ka sngi ba ngi rakhe mynta ka sngi ka plielad ïa ngi ban wad ïa ki lad ki lynti ban pynkhraw bad ai bor shuh shuh ïa ki nongthoh khubor bad ki lad pathai khubor satlak ka pyrthei.
Ka long ruh ka sngi ha kaba ngin kynmaw ïa kito ki nongthoh khubor kiba dang don ha byndi bad kito kiba la shah pynïap tang na ka daw ba ki thoh ïa ka jingshisha khlem riej bad ba ki pyndep hok ïa la ka kamram.
Shisien peit, ngi lah ban ong ba ha ka jylla Meghalaya jong ngi ki nongthoh khubor bad ki lad pathai khubor ki dang ïoh hi ïa kata ka jinglaitluid ha kaba ïadei bad ka jingtrei jong ki.
La katta ruh ki don hi ki jingjia ha kaba ki nongthoh khubor bad ki nonglum khubor ki la shah thombor ne shah ujor.
Ha kawei ka sien kaba la jia phra snem mynshuwa, ki briew ka party UDP ki la ujor FIR pyrshah ïa uwei na ki Columnist ba kham paw ka jylla, u Rev.H.H.Mohrmen tang na ka daw ba u la thoh pyrshah ïa ka sorkar MUA ba la lamkhmat da ka Congress bad u Myntri ba dei peit ïa ka tnad Geology & Mining (uba na ka Party UDP) halor ka jingjlan jong ka sorkar ban pynmih ïa ka Mining Policy.
Kane ka la jia ha u snem 2012.
U Ma Mohrmen u la shah bat bad shah tohkit kumba ar kynta hapoh ka thanad ha Laitumkhrah bad la pyllait pat ïa u.
Sa kawei ka jingjia kaba wan ha ka jingkynmaw ka dei kaba la jia ha u snem 2014 hadien ba ka NGT ka la khang ïa ka jingtih bad jingshalan ïa u dewïong ha ka jylla Meghalaya.
Ha kane ka jingjia, ar ngut ki nonglum khubor, u Ruhipaia C.Phawa bad u D.Paul Lamare ki la shah thombor ha ki trai trok dewïong hapoh ka jingïalam u president ka JHTOA u Balen Thubru katba ki dang lum jingtip shaphang ki trok dewïong kiba kit dewïong pyrshah ïa ka hokum ka NGT.Kane ka la jia ha 4-mer, Mihmyntdu hajan ka sor Jowai bad ha kane ka jingthombor, kine ar ngut ki la shah shoh bad ka camera jong ki ka la shah pynjot.
Kane ka case ka dang sahteng haduh mynta hapoh ka District Court ha Jowai.
Lait na kine ki ar tylli ki jingjia, ngam da kynmaw eh ïoh don kiwei pat kiba la jia ha ka jylla jong ngi.
Hynrei, haba ngi phai pat sha la ka ri India jong ngi, ngin shem ba ki don bun ki jingthombor pyrshah ïa ki nongthoh khubor, ki lad pathai khubor bad ki nongpynmih khubor – la ki dei ha ki khubor ba shon ha kot, ki khubor lyngba ka internet ne ki khubor lyngba ki TV channel.
Bad ka long kaei-kaei kaba sngew lehraiñ haba, kat nang leit ki snem, ka ri jong ngi ka la nang hiar kyrdan ha kaba ïadei bad ka jinglaitluid ki nongthoh khubor bad ki nongpynmih khubor.
Kane ka paw lyngba ki kaiphod ka sengbhalang na Paris (France), ka Reporters Without Borders ha kiba la paw ba ka ri India ka la hiar sha ka kyrdan kaba 142 mynta u snem (2020) hapdeng ki 180 tylli ki ri kiba ka la tohkit.
Haba ïanujor bad ka ri jong ngi, ki ri ba marjan jong ngi kum ka Afghanistan, Sri Lanka, Nepal bad Bhutan ki long kiba kham shngaiñ na ka bynta ki nongthoh khubor.
Ha u snem 2002, ka ri India ka don ha ka kyrdan kaba 80 bad ka la nang hiar nang hiar haduh ka kyrdan kaba 140 ha ki snem 2013-14.
Ha u snem 2016, ka kaiphod jong ka Reporters Without Borders ka kdew ba ka ri India ka long kawei na ki ri kiba long kiba ma tam na ka bynta ki nongthoh khubor hadien jong ka Iraq bad Syria.
Ki ri kiba shngaiñ tam na ka bynta ki nongthoh khubor ki kynthup ïa ka Norway, Finland, Sweden, Netherlands, Denmark, Switzerland, New Zealand, Jamaica, Belgium bad Costa Rica (Top 10).
Lada ngi wad ïa ki daw balei ba ka ri jong ngi ka la hiar kyrdan ha ka jinglaitluid ki lad pathai khubor, kan sa paw hi lada ngi peit ïa ki jingjia kiba la jia ïa ki nongthoh khubor bad ki nongpynmih khubor ha ka ri jong ngi.
Ha u snem 2013, 8 ngut ki nongthoh khubor ki la shah pynïap bad dei na kine ki jingjia ba ka ri jong ngi ka la nang hiar kyrdan.
Katkum ka kaiphod jong kawei ka jingtohkit kaba kyrteng “Getting Away with Murder", la jia kumba 200 sien ki jingthombor ba shyrkhei pyrshah ki nongthoh khubor hapoh India hapdeng ki snem 2014 bad 2019 bad kumba 40 ngut napdeng kine kiba la shah pynïap.
Bun na kine ki la shah pynïap namarba ki la pynmih ïa ki khubor pyrshah ïa ka jingbamsap bad ka jingpynkheiñ aiñ kiba don ha ka bor bad kiba hehspah.
Ha u snem 2017, ka jingshah siat ïap ka Gauri Lankesh, ka editor jong ka Lankesh Patrike , ka kot khubor ba shisien shitaïew ha ka ktien Kannada, ka la pynpaw ïa ka jingshlur jong kiba shongshit niam Hindu ban pyntriem ïa kiba kren pyrshah ïa ka jingdum.
Ka long kaei kaei kaba lyngngoh ba don kiba lehkmen halor ka jingshah siat ïap jong ka Gauri Lankesh bad don hapdeng kine kiba lehkmen ba u Myntri Rangbah duh ka ri jong ngi, u Narendra Modi u bud ïa ki ha ka Twitter.
Sa kawei ka jingthombor ba shyrkhei ïa ki nonghtoh khubor ha India ka dei ka jingshah siat pynïap ïa u editor ka Rising Kashmir, u Syed Shujaat Bukhari ha u Jylliew 2018 ryngkat bad ar ngut ki bodyguard jong u.
U Bukhari u la long uwei na kiba kwah ban rah ïa ka jingïasuk hapoh ka jylla Jammu & Kashmir.
U la pynlong bun tylli ki jingïalang paidbah ban wanrah jingsuk ha Kashmir bad kane ka la pynsakhrai ïa ki lehnoh ha Kashmir.
Ha kajuh ka por, u la thoh shaphang ki kam pyrshah ki aiñ longbriew manbriew kiba la leh da ki shipai India ha Kashmir bad kane ruh ka la pynsakhrai ïa ki bor shipai.
Kumta u la long u langkñia hapdeng kine ar liang.
Hynrei, kaei kaba sngewma mynta ka dei ba ïa bun ki kot khubor bad ki channel TV la long trai da ki Politician, ki Political Party bad ki Company baheh.
Ha ka jingkren jong u ha ka National Press Day Function ha Shillong ha u snem 2018, u Myntri Rangbah ka jylla ha kata ka por, u Mukul Sangma u la ong ba ka long kaei kaei ka bym dei ïa ki Politician ne ki Company heh ban long trai ne pynïaid ïa ki lad pathai khubor.
Kane ka jingong jong u ka long kaba shongnia namarba lada u politician u long trai ïa ka kot khubor ne ka TV channel, hato, kato ka kot khubor ne ka News Channel kan pynmih ne em ki khubor pyrshah ïa u lada jia ba u bamsap ne pynkheiñ ïa ki aiñ? Ha ka jylla jong ngi, lehse, ki dang duna ki kot khubor ne ki channel kiba long trai da ki politician, hynrei ha kiwei pat ki bynta ka ri jong ngi, la don bun ki kot khubor bad ki channel khubor kiba long trai da ki politician bad ki kompani heh bad kane ka long kaei kaei kaba ktah ïa ka jinglaitluid jong ki nongthoh khubor.
Kum ban ai nuksa, ka la jia ha u snem 2017 ba u Paranjoy Guha Thakurta, u editor jong ka Economic and Political Weekly , u khlem banse ban resign na ka kam namarba ki trai jong kane ka kot khubor ki la pynbor ïa u ban weng noh ïa ka khubor jong u kaba pynpaw ba ka sorkar jong u Narendra Modi ka la leh shilliang ne leh sngewieid da kaba ai ïa ka contract kaba 500 klur sha ka company Adani Group kaba na Gujarat.
Ha ka liang jong ki company heh, ngi la ïohi kumno ba ka company jong u Anil Ambani, ka Reliance Infrastructure, ka la mudui sha ki kashari bad phah siew bai mynraiñ khmat pyrshah ïa ki katto katne tylli ki nongpynmih khubor hadien ba ki la kylli bun ki jingkylli shaphang ka jingïoh bynta jong ka company jong u ha ka Rafale Deal (ka contract ban shna ïa ki liengsuiñ ïapom Rafale).
Wat u khun jong u President ka BJP ruh, u Jay Shah, u la ai case pyrshah bad phah siew bai mynraiñ khmat ïa ka “The Wire" (ka khubor lyngba ka internet) bad ki nongthoh khubor jong ka hadien ba ki la pynpaw pyrthei ba ka company jong u ka la kiew joit hapoh ka shisnem ha ka jingïoh kamai hadien ba ka BJP ka la wan ha ka bor ha Delhi.
Ka jingtuklar ki company heh (corporate) ha ka jinglaitluid jong ki lad pathai khubor bad ki nongthoh khubor ka la nang kiew ha ka ri bad kylleng ka pyrthei khamtam habba ki khubor ki pynpaw ïa ka jingbamsap bad jingleh tuh jong ki ha ki kam bad korbar jong ki.
Kawei na ki jingeh jong ki nongpynmih khubor bad ki lad pathai khubbor ka long ban siew ïa ka lut ka sep ha kaban pynmih ïa ki khubor bad ban siew ïa ki tulop jong ki nongtrei jong ki kiba kynthup ïa kiba trei ha office bad ki nonglum khubor.
Kawei ka lad ba kongsan ïa ki kot khubor bad kiwei pat ki lad pathai khubor ban pynmih pisa ka long lyngba ki advertisement na ki riew shimet, ki company bad na ka sorkar.
Ki sorkar jylla bad ka sorkar pdeng ki dei kiba noh synñiang kham bun ha kane ka liang namarba ki pynmih bun ki advertisement shapang ki scheme bapher bapher bad ki jingpyntip man la ka por.
Kumta, ki bor sorkar ki la ju pyrshang ban set ïa ka ktien jong ki nongpynmih khubor da kaba maham ban pynduh ïa ki advertisement.
Kane ka jinglushia ki bor sorkar ha ka kam thoh bad pynmih khubor ka ktah jur ïa ka jinglaitluid jong ki.
Hateng, ngi ïohi ba ka sorkar ka pyndonkam da kiwei pat ki lad bad ki buit ban set ne khñiot ïa ki khubor kiba long pyrshah ïa ka ne kiba pyni ïa ki jingduna jong ka.
Ha u Naiwieng jong u snem 2016, ka sorkar pdeng ba lamkhmat da ka BJP ka la hukum ïa ka channel khubor NDTV ban khang na ka bynta ka shisngi.
Ka sorkar ka ai daw ba ka NDTV ka la pyllait paidbah ïa kiei kiei ki ba dei ban buhrieh.
Ha u snem uba bud (2017), ka sorkar pdeng ka la phah ïa ka CBI ban jurib ïa u nongseng ka NDTV, u Pranoy Roy bad ka lok jong u.
Bun kiba ong ba kane ka jingleh ka sorkar pdeng ka long ban pyni ba kam sngewtynnad ïa kiba kren pyrshah sorkar.
Ha u snem 2018, kawei ka prokram jong ka ABP News channel kaba kyrteng “Master Stroke" kaba pynïaid da u Punya Prasun Bajpai ka la shah pynïong (black out) tang namar ba u Bajpai ha kane ka prokram jong u, u la pyni ïa ka jingshisha pyrshah ïa ka jingkam jong kiwei shaphang ka jingjop jong ki scheme ka sorkar u Modi.
Hapoh ka shibnai, ki nongpynïaid jong kane ka channel ki la pynbna ïa ka jingiehnoh kam jong u Bajpai ryngkat bad u Milind Khandekar (editor in chief) bad u Nikhil Kumar (Executive producer).
Kaei ka long kaba lyngngoh ha ka por jong kane ka jingjia ka long ba ka company jong u Baba Ramdev (uba long u nongkyrshan bakhlaiñ ka BJP bad u Modi), ka Patanjali, ka la weng noh ïa ki advertisement jong ka na kane ka channel bad hadien ka jingmih jong u Bajpai bad kine ar ngut na ka channel, ka la bteng biang ban pynmih ïa ki advertisement jong ka.
Ki dang don ki nuksa ha kiba ki bor sorkar ha ki jylla ne ha Delhi bad ki company heh ki la juh pynsangeh ne byrngem ban pynsangeh ïa ki advertisement jong ki ha ki lad pathai khubor haba kine ki pynmih khubor pyrshah ïa ki.
Hynrei ki nongthoh khubor kiba bat ïa la ki tynrai jong ka jingshisha kim ju riej ban iehnoh kam ban ïa kaba shah set ne shah khñiot.
Ka jingiehnoh kam jong u Abhisar Sharma uwei na ki News  Anchor na ka ABP News channel ha u Nailur 2018 ka kdew shai ïa kane.
Kaei kaba kham ma na ka bynta ka jinglaitluid ki lad pathai khubor ka dei ka jingnoh shilliang ki nongthoh khubor bad ki nongpynmih khubor.
Kane ka wanrah ka jingduh kaba khraw na ka bynta u paidbah namarba haba ka khubor ka long kaba noh shilliang, ka la long pynban ka khubor kaba jler.
Bunsien, ka daw ba ki nongthoh khubor bad ki nongpynmih khubor kin noh shilliang ka long ban ïoh myntoi shimet ne ban pynkhraw ïa la ka kam lajong.
Bad haba ki nongthoh khubor bad ki nongpynmih khubor ki noh shilliang sha ka sorkar, kine ki kylla long tang kum ki nonglamktien jong ka sorkar.
Ka bor jong ki lad pathai khubor bad ki nongthoh khubor ka wan na ka hok jong ki ban buh ïa ki jingkylli hakhmat kito kiba don ha ka bor.
Kane kam mut ba ki nongthoh khubor ki dei ban pyrshah barabor ïa kiba don ha ka bor ne ka sorkar hynrei ki dei ban hushiar ïoh ki kylla long pynban tang ki atiar jong kiba don ha ka bor.
Ki nongthoh khubor bad ki lad pathai khubor kiba bynda ïa la ka jinglaitluid ki long kum ka mluh kaba la duh ïa la ka jingbang.
Bad haba ka long kumne, ki nongpule bad ki nongpeit ïa ki khubor ki dei ban kdew kti bad pyni ïa kum kine ba ki la ïaid sakma na ka kamram jong ki.
Ngim dei ban klet ba ka lad pathai khubor (media) ka dei ka rishot kaba saw ha ka synshar paidbah ryngkat bad ka ïingdorbar thawaiñ (legislature), ka ïingkashari (judiciary) bad ka kynhun ki nongpynïaid kam sorkar (executive).
Lada kane ka rishot ka bam kruiñ, ka synshar paidbah kan hap ha ka jingma.
D.R.Michael Buam.
Author of LAMCHWA, an English Romance fiction.
Read Sample chapters at:  Download my free ebook (a short story) here:.
U MLA Khliehriat uba dei ruh u Myntri Sorkar Ma Kyrmen Shylla bad u MDC ka Rymbai ma Finelyness Bareh kila synniang da u khaw haka shnong Ladrymbai Dongwah.
Kine ki arngut ki nongmih khmat kila sam 40 byrni u khaw ba 50 Kg shi bynri sha ki longing ha katei ka shnong.
U MLA ula synniang 25 byrni bad u Ma Finelyness 15 byrni.
U Waheh Shnong ma Skhemmon Rymbai bad u General Secretary Emiki Biam ha ryngkat ki paidbah kila pynpaw iaka jingsngewnguh ia kine ki nongmihkhmat kiba la synniang ïa une u khaw ha kum kane ka por ka jingkhang khyrdep ban iarap ïaki longing kiba shah ktah ha kane ka jingiakhun pyrshah iaka khlam COVID-19.
U Deputy Commissioner ka East Jaintia Hills District u la pynbna paidbah ba katkum ka jingbthah bala pynmih na ka tnad ka Koit ka Khiah jong ka Sorkar Meghalaya kala bthah ia baroh ki nongshong shnong hapoh ka District ban deng iaki mask.
Ha kane ka hukum u DC, ka jingdeng mask ka dei ia baroh salonsar kynthup naduh ki khyllung khynnah haduh tymmen ki kro ki dei ban deng bad pyndonkam ia ka mask haba mih na la ïing bad ki jaka paidbah.
La maham ba lada lap ïa uno uno ne kano kano ka briew ki bym pyndohkam ia ka mask kin shah pynshitom katkam ka kyndon jong ka ka aiñ.
Shuh shuh, la bthah ruh ia ki Bor Shnong, ki VDP bad kiwei kiwei ki seng ba kin long kiba peitngor bha hapoh shnong hapoh thaw bym dei ban don mano mano ba ïaid ban ieng khlem deng iaki mask.
Ka Khasi Students’ Union (KSU), War Jaintia Circle mynta ka sngi hapoh ka jingialam u president Laitphar Syngkrem, general secretary Lurman B Talang bad organising secretary ka district u Leningrad Tariang bad u finance secretary Kindly Khyriem la leit iakynduh ia u Deputy Commissioner, West Jaintia Hills District, u Ma Garod LSN Dykes na ka bynta ban pyrshah iaka jingthmu ka sorkar ban pynlait ne ailad ia kawei ka company York Print Pvt.
Ltd.
ban shalan ia ki mar ki mata na Deoduar, Kamrup lyngba ka jylla jong ngi ban pynpoi sha Bangladesh na ka kad khaii Tamabil Check Point, Dawki.
Ka KSU kala pynpaw ia ka jingpyrshah jur halor kane ka jingthmu ban pyllait iaka khaii bar ri bad ka ri Bangladesh lyngba ka kad khaii na Tamabil bad kila ai ruh da ka dorkhat ha u Deputy Commissioner ban pynpaw ka jingpyrshah namar ba ka khlam jingpang COVID-19.
Kila pynpaw ruh namar kane ka khlam la jan baroh kawei ka Ri ki khang pyrshah ia ki kali ban iaid kulmar bad ka Assam haduh mynta namar ba ki dang don kiba ioh ia une u khniang jingpang bad kan ap jingma lada wan ki briew kiba kiba na bar.
Ka KSU kala kam ba ka iohi ruh ha kine ki por ba la dep wat hapdeng ka jingkhang lad ia ki briew ba nabar ban wan rung shapoh ka jylla, hynrei ki dang don hi ba wan namar bym biang ka tlot ka jingkhynra bha ia ki kali motor ba iaid ba ieng.
Ka KSU a pynrem jur ruh namar ka sorkar kam shym lah ban batai bha katkum ka shithi ki mar ki mata aiu kita bad balei ba ym long mo ban sangeh shwa kat bym pat khuid bha une u khniang jingpang.
Ka KSU ka kyntu ia ka Sorkar Jylla ba kadei ban pynsangeh mardor ia kane ka kam khnang ba kan ym don ka jingthud ha ka imlang sahlang bad ka dei ruh ban pyrkhat bha shwa ban issue kum kine ki order.
Sa uwei uba shitom jur na ka jingbam tit ula khlad noh haka Sngi U Blei bad kane kala wanrah ka jingiap jong ki san ngut ki briew na ka shnong Lamin, ka shnong kaba don ha Amlarem Sub-Division, West Jaiñtia Hills.
Une u ba la khlad dei u Amstrong Khonglah (23), u para jong u Katdilia Khonglah uba la khlad naduh ka Sngi U Blei ka taiew kaba la dei ha ryngkat u Morison Dhar, la ïathuh u Waheh Shnong Lamin ma Golden Gashnga.
U la iathuh ba u Amstrong ula khlad haka por kumba 12:21 PM ha jaka sumar ha North Eastern Indira Gandhi Regional Institute of Health and Medical Sciences (NEIGRIHMS).
Also Read.
Kiew ka jingiap sha ka 4 ngut ba bam tit Kiwei pat kiba dang don hapdeng ka jingshah sumar ki dei u Dimah Gashnga ha Woodland Hospital, ka Mariaba Khonglah bad Wanrika Khonglah kiba kynthup ia u khun bad ki para jong u Morison Dhar bad u Katdilia Khonglah.
Kiwei pat ki 10 ngut na ki lai tylli ki ïing kila ioh mih bad kila ioh iaka met kaba koit kaba khiah.
U Bah AL Hek, Myntri ka tnad ka koit ka khiah ula shimkhia ban wan jurip dalade ban shim jingkhein ïaka jingpynkhreh ki jaka sumar CHC bad PHC ban ïakhun iaka khlam COVID-19 ha West Jaiñtia Hills District ha ka sngi Thohdieng.
U Bah AL Hek ha ryngkat ka jingsynranlang u MLA ka Mowkaiaw, u ma Nujorki Sungoh kila hiar sha Laskein CHC, Sahsniang bad Barato PHC kiba hap haka Constituency u ma Nujorki ban jurip bad ban shim jingkhein halor ka rukom pynkhreh ban iakhun ïaka khlam COVID-19.
La iadonlang ruh Director of Health Services (MI), Dr.Aman War bad u District Medical Health Officer u Dr, KC Ajar bad kiwei kiwei.
U Bah Hek ula hiar sha baroh kine ki jaka sumar ban ïakren bad ïasyllok bad ki doktor ki nurse halor ka jingpynkhreh bad ban pynbiang ïa ki jingduna ha Laskein CHC, Sahsniang bad Barato PHC khnang ban lah ban tem ïaka khlam COVID-19.
U Director of Health Services (MI), Dr.Aman War, ula ïathuh ba ka tnad ka koit ka khiah kala shimkhia bha ban pynbiang ïaki jingdonkam ki jaka sumar ha ki CHC bad PHC, watla ka jingpang kito kiba ïohkem pang khlam haka jylla kila jem lut.
Ula ong ba ka tnad ka koit ka khiah kala shimkhia bha ia kane ka kam bad dei halor kane ki hiar sha manla ki jaka sumar hapoh ka jingialam u Myntri ka Koit ka Khiah.
U Dr.Aman ula ong ba ha Laskein CHC ka don haduh 40 jingthiah kyrpang (Quarantine) ia ki suba pang COVID-19.
Ka Laskein CHC kala biang nadong shadong ban sumar nongpang ki bym shitom jur bad lada shitom jur yn pynthiah ha Maternity and Child Health Hospital Jowai.
“Marsien lait ka lockdown yn pynpoi iaka Machine – Ray ha kane ka jaka sumar bad kiwei kiwei ki tiar ba donkam katkum ka jingdawa ban sumar ïa kino kino kiba pang," ong u Dr.Aman bad ula ong ba la iakren ruh halor ka jingduna doktor, nongtrei kane ka jaka sumar.
U District Medical Health Officer, West Jaintia Hills District u Dr KC Ajar ba ki tiar iada bad ki tiar sumar nongpang katba ki ioh la pynpoi lut sha ki CHC bad PHC hapoh ka district.
Ka West Jaintia Hills kala ioh ar tylli ki Ventilator, ki PPE, hand sanitizers, ki gloves, ki mask bad ki jingthiah, ki blanket, tusok, ki syngkhlieh ha ka MCH Hospital, Panaliar, Jowai.
“Ki jingthiah ha MCH hospital ruh la nang bun bad mynta ka don haduh 50 jingthiah nalor la thung iaki doctor, nurse bad nongiarap ha ki Corona Care Centre," ong u Dr.Ajar.
Ki Corona Care Centre ba kynthup iaka St.Aloysius Hospital, Ummulong la buh 32 jingthiah bad haki hostel jong ka Kiang Nangbah Govt College, Jowai la buh 70 jingthiah.
U Bah Hek bad u MLA ka Mowkaiaw ha kane ka jingjurip ïa kine ki CHC bad PHC kila iakynduh ïaki nongialam shnong ban iaphylliew jingmut bad pan ka jingiatreilang ka jong ki ban ïakhun ban tem ia kane ka khlam.
Ha Barato bad Sahsniang PHC ruh la buh jingthiah ba kyrpang lada don nongpang.
“Ka jingwan jurip jong nga ia kine ki jaka sumar kadei ban shim jingkhein halor ka jingpynkhreh ki CHC bad PHCs ban ïakhun ïaka khlam COVID-19.
Ngi ioh lad ban iakren ban phylliew jingmut bad ki nongialam shnong ban pynshai ba kane ka jingpang kadei kaba lah ban pynkoit da ka jingiatreilang," ong u Bah Hek bad ia ki jingduna ha ki jaka sumar ruh yn pynbiang katkum ka jingdawa.
Ha kaba iadei bad ki kali Ambulance ruh lada donkam kyrkieh yn pyndonkam da ki 108 kiba pyniaid ka 108.
U MLA ka thain ula pynpaw ka jingsngewnguh ia u Bah Hek uba la shimkhia ban jurip dalade ïa kine ki jaka sumar bad la kyntu ruh ba pynbiang iaki kamra khnang ban lait n aka jingkhapngiah.
Ki nongtrei jong ka Jaintia Hills Autonomous District Council (JHADC) hapoh ka lama jong ka Jaintia Hills Autonomous District Council Staff Association (JHADCSA) kila rai ban sangeh ïakhih shipor ban ailad ïaka Executive Committee jong u Ma Thombor Shiwat ban leit dawa pyllait ïaka bhah khajna jong ka konsil naka sorkar kaba la kot haduh T.97,46,45,425 klur haka sngi Thohdieng.
U  CEM JHADC Ma Thombor Shiwat ula khot iakren ïaki nongialam ka JHADCSA bad hadien ba ula pynshai bad pynsngewthuh ïa ki daw baka EC kam shym la lah  satia ban pynioh ïaka tulop namar ba ka dang shah ram haduh T.97, 46, 45, 425 klur katkum ka jingkhein kaba la khein AG haka Sorkar Jylla.
U Ma Thombor ula iathuh ba ka Executive Committee kaba u ialam kam shym la shongkli kti bad naka por sha ka por kila iakren bad ka sorkar halor ban pyllait ia ka bhah ka konsil, hynrei namar ba jia ka Lockdown ban iakhun iaka khlam COVID-19 la buhteng ka jingiakynduh bad u CM Conrad K Sangma.
Lada ka sorkar ka pyllait ia kane ka pisa kam don jingeh iaka konsil ban siew iaka tulop ki nongtrei, ong u ma Thombor Shiwat.
Dei hadien ka jingialang, ki nongtrei ka konsil bad ka Executive Committee kaba la ialam da u Ma Thombor kila poi sha ka jingiasngewthuh jingmut.
Ka JHADCSA ruh kala aipor iaka EC u Ma Thmobor haduh 15 tarik une u bnai ban pynioh ïaka tulop bad lada kim ïoh kin sa shong pyrkhat haka 18 tarik Jymmang ban shim da kawei pat ka rai.
Ka Jaintia Hills Development Society (JHDS) kala iai bteng ban leh ki kam isynei da kaba kner la ka kti ban ai jingiarap da ki mar bam sa haka shnong Sahsniang, West Jaiñtia Hills District mynta ka sngi Saitjain.
Kane ka jingiarap marbam ka JHDS ka dei kum shibynta ban iarap ïaki para briew ha kaban iasnohkti lang bad ka sorkar ban kyrshan ia kiba duk ba suk ban iakhun pyrshah iaka khlam COVID-19.
Ka JHDS ka dei ka tnad treikam jong ka Jyllaniam, Jowai ban iarap ïa ki briew haka imlang ka sahlang.
Ki marbam kiba la ai ka JHDS ki kynthup ia u Khaw, u Piat bad u Dai sha ki 60 tylli ki longing baduk jong ka Shnong Sahsniang Saitthad bad 60 tylli ki longing baduk jong ka Shnong Sahsniang Kymprup.
Ia kine ki jingiarap la sam mynta ka sngi da u Director ka JHDS u Fr.Manbha Pakem ha ka jingsynrang lang u Coordinator ka JHDS u Bah Denis Kurkalang bad u President ka Catholic Association u Ma Gilbert Sten.
U Fr.Manbha Pakem u la batai shai ba ka JHDS ka dei ka seng tremon sngewbha na ka bynta ka bha ka miat jong baroh ki jait bynriew khlem don ka jingsngew iapher niam lane jaidbynriew.
U la ong ruh ba kine ki jingiarap ba ka JHDS kala ai ki dei kum shibynta iasnohktilang bad ka sorkar ban iakhun iaka khlam COVID-19.
U Fr.Pakem u la ban jur ba ki briew ki dei ban pynduh noh syndon ia ka jingianiewbein (Stigmatization) lada jia ba don kino kino ki paradoh parasnam kiba ngat ha une u khniang jingpang, hynrei ki dei ban ia ai mynsiem markylliang ban bud ruh ia ka nuksa ba ka Shnong Pomlakrai ka la leh khnang ban lait na ka jingpur une u khniang jingpang.
Ula bynrap ruh ba ki briew ki dei ruh ban pynduh noh ia ka jingsngew iapher niam hynrei ban ia tylli kawei khnang ban lait na kane ka khlam lane ka khlam jong ka jingiap thngan.
u Ma Gilbert Sten ula ai jingpynshai shaphang ka rukom ktah jong une u khniang jingpang bad u la batai shai ruh ia ki katto katne ki lad jingiada ba donkam ba ki briew ki dei ban bud ryntih khnang ban pynduh ia ka jing saphriang jong une u COVID-19.
U Bishop Victor Lyngdoh uba long ruh u President jong JHDS u la ai khublei kyrpang ia ki paid riewngeit jong ka Jowai Diocese kiba la iasnohkti lang lyngba ka jing ia synniang barit jong ki ban ialeh pyrshah ia une u khñiang jingpang.
Ha ka juh ka por u la kyntu ruh ia baroh ki nongshong Shnong jong baroh artylli kine ki Shnong ba ki dei ban iatreilang bad ka Sorkar ha ka ban rat dynkhong ia une u Khñiang jingpang da kaba bud ryntih ia baroh ki jingbthah jong ka Sorkar bad ka tnad ka koit k khiah.
Ka JHDS kadei ruh ka seng kaba pyniadi iaki artylli ki Hospital jong ka Sorkar kita ki dei ka Sahsniang PHC bad ka Barato PHC bad lynba kine ka seng ka la ai jingshakri ba paka la palat shiphew snem mynta ia bun tylli ki shnong kiba hap hapor u pud u sam jong kine ki artylli ki PHC.Ha kane ka sngi la ioh ruh ia ki jingkren ai khublei na ki Waheh jong kine ki artylli ki Shnong, U Ma.
Poimon Laloo bad u Ma Runas Rabon.
U MLA jong ka Mowkaiaw Constituency, u Ma Nujorki Sungoh u ha kine ki khyndiat sngi ula lah ban pynpoi khaw sha ki 51 tylli ki shnong kiba hap hapoh ka constituency jong u.
Kine ki 51 tylli ki shnong la pynpoi beit ha ha baroh ha ki dorbar shnong kiba la sam pat ïa kine ki khaw sha u paidbah.
Ki shnong kiba la ioh jingmyntoi na kane ka MLA skim ki kynthup iaka shnong Mulum, Nongkynrih, Laskeiñ, Mowkaiaw, Mowtyrshiah B, Kyrwen, Madanrwan, Iongkiad, Mynksan, Ionglang, Mowshadep Niawkmai, Mowshrot,Sahsniang-A, Sahsniang-B, Thangthring, Iongsaro, Umsalaid, Tum-Tum, Khadkasla, Psiar, Mowluber, Saphai, Iawthymmei, Kyanmynsar, Iapkhla, Priang, Umdeinlin, Saba, Mukroh, Maitdein, Iongkynshur, Barato, Iongkwang, Thangrain, Khliehsniriang, Shiliangmyntang, Thadsning, Bhain, Samatan, Thadialong, Lummuriap, Thadbamon, Sowkhlieh, Musiaw, Umsalang, Latymphu bad Mobondo.
Kiwei pat ki shnong ki kynthup iaka Narkoh, Khonshnong, Lakadong, Pohkseh la ai jingiarap hi da u MLA bad u MDC Winning Garland Sungoh.
La shaniah ha ki jingstad jong ki wanheh shnong bad nongkitkam shnong ban pynpoi hok ia une u khaw sha ki paidbah bad la kyntu ruh ban peit ïaki duk kiba kyrduh ban pynthikna ba kim dei ban duh ia une u khaw.
U Eleazer C Dkhar, president UDP Mowkaiaw ula iathuh kumba long mynta 95 percent na ka 100 la dep sam ia une u khaw sha ki paidbah ka Mowkaiaw constituency.
Ka Meghalaya Indigenous People’s Front (MIPF), Jaiñia Hills, ha u kyrwoh bala phah da u T Rynthathiang president MIPF, ula ong ka seng ka pyrshah jur ïa ka rai jong ka sorkar kaba shah ïa ki trok kit dewiong nabar ka jylla ban rung shapoh ka jylla ha kum kane ka por kaba dang ïaleh ban ïakhun pyrshah ïa kane ka khlam COVID-19.
Ka MIPF ka sheptieng bad syier ïoh lehse ka jingwan rung jong kine ki kali kan buh jingeh hadien, wat lada kine ki kali ki hap ban bud ïaki kyndon jong ka Health Department ha lynti synkieng.
Ka MIPF kala dawa ban pynsangeh shuwa iaka hukum ban ailad ban kit dewiong na bar kat haduh bala lah ban tem bad kut iaka jingikhun iaka khlam COVID-19.
Tang hadien shi sngi baka Jaiñtia Hills District Council Staff Association (JHADCSA) kala rai ban iakhih sangeh treikam khlem buh por namar bym ioh tulop la 7 bnai, u Chief Executive Member (CEM) jong ka Jaiñtia Hills Autonomous District Council (JHADC) Ma Thombor Shiwat ula khot ïaka jingialang kyrkieh jong ka Joint Party Committee ki MDC ka liang synshar ban iakren sani bha halor kane ka kam haka sngi Palei.
Ha kane ka jingialang la iadonlang naduh u Dy CEM JHADC, u Ma Lasky Rymbai, U Winning Garland Syngoh, U Phasmon Dkhar, Brightstar Chyrmang, u Octomewot Lamin, Saron Pasweth nalor kiwei kiwei ki MDC ka Liang synshar.
Ka jingialang jong ka Joint Party Committee, jong ka kynhun United Democratic Alliance (UDA) kaba iatreilang ka NPP, UDP bad BJP, kaba la iasoh dangshen kala kren sani bha bad rai ban khot ia kren baroh ki nongialam ka JHADCSA bad ki ophisar na ki tnad bapher bapher jong ka konsil.
U Chief Executive Member (CEM) jong ka Jaiñtia Hills Autonomous District Council (JHADC) ma Thombor Shiwat haba kren bad ki nongthoh khubor hadien ka jingialang ula ong “Ngi sngewthuh iaka jingeh ki nongtrei ka konsil bad dang shen shuwa ka lockdown-kaba la pynjari ban ïakhun iaka khlam COVID-19, ngi la khot iakren iaki bad la kyntu ba kin iai shah bad ka Exective Committee namar ba ka tulop kim nym duh bad ba ki dang ap ban pyllait ka sorkar Jylla ban pyllai iaka bhah na ka khajna mar pohkhyndew.
" Haba kylli, katno ka pisa ne khajna kaba ka konsil ka dang dei ban ioh? Ka jubab u Ma Thombor ka long “Naka khajna dewiong (Major Mineral- T.81,37,89,540/-, bad naka ka khajna Mawshun (Minor Mineral)- T.16,08.55,885.
Baroh ka khajna kaba ngi dei ban ioh la lap hadien ba kala dep pynbeit iaka jingkhein da ka tnad AG ka pisa kaba ngi dei ban ioh kalong T.97,46,45,425/-.
" Ula ong shuh shuh “Lada ïa kane ka pisa ka sorkar kan pyllait, lada khein malu mala haka jinglut kaba T.6 klur shibnai ka tulop nongtrei kumno kumno 15-16 bnai ngi dang lah ban siew tulop jong ki nongtrei.
" Kumta ki nongtrei jong ka konsil kim dei ban khuslai jingmut ne sheptieng namar ba ka pisa ka don bad ka sorkar jylla bad ka Executive Committee ruh kam shym la shong kli kti bad kan wad ki lad ki lynti ban pynioh iaka tulop jong ki nongtrei.
“Ngi la dep buh tarik ban iakynduh bad u CM ka Jylla u Conrad K Sangma, hynrei hadien bala pur ka khlam COVID-19 ha Jylla la pynsangeh noh bad dei namar kane ka juban lak kaba nga la khlei ïaki nongtrei ka konsil kam shym la urlong," ong u Ma Thombor bad pynpaw ka jingsngewsih halor ka rai kynsan ki nongtrei ba sangeh trei bad ban shim ka bor halade haduh ban khang khydep iaki kamra treikam baroh.
U Ma Thombor ula kren bynniaw ruh halor ka jinglong dieng pynkiang ka Sorkar Jylla ïaki plan bad ki jingthmu jong ka konsil ban wad ki lad ki lynti ban pynmih pisa.
Ula ai nuksa ba ka jingthmu jong ka konsil ban buh khyrdop-Monitoring Check Gate ban jurip iaka rung ka mih ki mar pohkhyndew ha ki kharkhana dewbilat ruh ka sorkar kam shym la ai jingmynjur.
Nalor kata kiwei kiwei ki jingtyrwa bala ai ka konsil sha ka sorkar ban pynbha iaka kam jngohkai bad ki kiwei ki kam ban kyntiew iaka iarong pisa ka konsil, bun ki sahkut tang haka jingiakren namar bym ailad ka sorkar ba ka konsil kan iaid shakhmat.
Ka sorkar Jylla imat kam kwah ba ka JHADC kan khie rasong ba kan lah ban kyrshan dalade ialade, hynrei i kumba ka sorkar ka kwah ban pynduh pyndam iaka konsil, kaba dei maka kaba bat iaka khydew ka shyiap bad kiwei ki hok longtrai katkum ka riti pyniaid kam jong ka konsil, ula ong u ma Thombor.
Hadien baka sorkar bad ka bor synshar district jong ka East Jaiñtia Hills kila pynmih iaka jingpynbna ban shah haduh 30 tylli ki trok kit dewiong ban shalan dewiong sha ki lai tylli ki kharkhana dewbilat, ka kynhun jong ki sengbhalang kila mih shakhmat ban pyrshah ia kane ka jingthmu baka dei hapdeng jong ka lockdown ban iakhun pyrshah iaka khlam COVID-19.
Kine ki sengbhalang kiba pyrshah ki kynthup iaka Jaintia Students’ Movement (JSM), Ka Hynniewtrep Youth Council (HYC), East Jaintia Circle, East Jaintia National Council bad ka Meghalaya People United Front, East Jaintia Hills Unit.
Kine ki seng kila pynpaw ka iaka jing sngewlyngngoh halor kane ka jingthmu jong ka sorkar ban ailad ban kit dewiong kine ki kharkhna dewbilat haduh 30 tylli shisngi wat hadpeng ka jingkhang khyrdep ban iakhun ban pyndkut iaka kynjri jingpur ka khlam COVID-19.
Baroh kine ki seng kila pyrshah iaka thmu jong ka sorkar ban kit dewiong ka Star Cement, Meghalaya Cement bad Dalmia Cement (Bharat) kiba don hapoh East Jaintia Hills District ban sain cement ha kine ki kharkhana.
Une u dewiong uba kine ki kharkhana kin kit ruh dei na Assam.
Baroh kine ki seng kila pynpaw ba kim lah ban pdiang ia kane bad kila pynpaw ka jingpyrshah kaba jur bad kynthoh ba kam don jingmut shuh ka lockdown namar lada 30 tylli ki kawei ka kharkhana ka mut 90 phew tylli haka shi sngi kin wan ki trok bad kane ka buh haka jingma bad kam don jingmut kata ka jingkhang khyrdep ban iada naka jingpur ka khlam COVID-19 ha kane ka jylla.
Baroh kine ki seng kila pyrshah bad ki dawa ban pynsngeh shuwa ïa kane ka rai tad haduh bala kut ka lockdown bad lada ka sorkar ka iaid shakhmat ban ailad ia kane ka jingkit dewiong bad kan hap ban shim ka jingkitkhlieh lada jia ba wan pur u khniang COVID-19 sha ka Rilum Jaintia.
Ka Khasi Student Union (KSU) aintia Hills District Unit ha u kyrwoh bala phah da u president Samla Ohibait Dkhar kala pynpaw ia ka jingpyrshah jur halor ka jingthmu jong ka sorkar jylla ban wan rah ia kita ki 30 tylli ki truck kit dewiong na ka jylla Assam ban wan sha ka jylla jong ban pynbiang dewiong sha ki kharkhana cement kiba don ha poh East Jaintia Hills District.
Ka KSU kala buh jingkylli bad kumno ka sorkar ka kwah ban wanrah ïa u dewiong naduh Guwahati haba u dewiong ula don lypa ha kane ka thain.
Ka KSU kala buh jingkylli bad kynthoh balei ka sorkar kam ailad ia ki paradoh parasnam kiba treikam dewiong 40 snem ne tam wat haduh mynta ban pynbiang ia u dewiong ia kine ki kharkhana.
Ka KSU kala ong balei ka sorkar kam tip mo ba u dewiong u la don lypa hapoh ka jylla, khmatam napoh East Jaintia Hills bad ha kano ka dur ba kane ka sorkar ka kwah ban wanrah ïa u deiwong na Assam.
Ka KSU ha u kyrwoh bala phah u Ohibait, ula ong kane ka rai jong ka sorkar ha kum kane por ka saw ka sain jong ka jylla bad ki ri ha ka pyrthei na ka jingsar u khniang jingpang COVID 19, hynrei mynta pat ka sorkar ka kwah ban ia lehkai ia ka jingim jong ki briew tang ban pynbiang ki kam jong ki kharkhana dewbilat ban phah wan ia ki briew na ki wei pat ki jylla bad lada jia ba ka sorkar ka shah ba kin wan lait lan ha kaba kum kane ka por, ka pyni ba kam don jingmut ia ka sorkar ba kan pynbna ia ka lockdown hapoh ka jylla.
Ka KSU ka suba jur ba ka don eiei sha lyndet halor kane bad kam lah ban pdiang bad pynpaw ka jingpyrshah halor kane ka jingwan ki trok dewiong na Assam.
Ka KSU kala ong shuh ba ka sorkar ka dei pyrkhat shwa ia ki paradoh parasnam kiba sah kut sha kiwei ki jylla naduh kiba trei, ki samla pule kiba don shabar jong ka jylla kiba kwah ban wan phai sha la ka jong ka jylla ne ka iing ka sem.
Ka KSU kala dawa ban pynsangeh mardor ia kane ka jingthmu ban wanrah iaki 30 tylli ki trok dewiong ban wan na bar jong ka jylla bad lada kine ki trok kin iaid ka KSU kan shim da kiwei ki lad ban pynbor iaka sorkar ban pynsangeh ia kane ka jingthmu jong ka.
Haba bteng ha ki kam leh isynei, ka Jaintia Hills Development Society (JHDS) kaba dei ka Social Wing jong ka Jyllaniam Jowai sa shisien pat kala kner ia ka kti jingiarap da ki marbam kynthup u khaw, u dai, u phan, u piat, shini bad slasha sha ki 170 tylli ki long-ing baduk jong ka shnong Mihmyntdu haka sngi Palei.
Ia kine ki jingbam ba kongsan la sam hapoh ka jingialam u Director ka Jaintia Hills Development Society (JHDS) u Fr.Manbha Pakem ha ryngkat ka jingiadonlang u Coordinator ka JHDS u Bah Denis Kurkalang, u Secretary Dong Lumpyrtuh Ma Lamshwa Chyrmang bad u Ma Fedrick Synnah.
Haba ai jingkren u Fr.Manbha Pakem u la ai pynshai paidbah halor ka kamram ba ki nongshong shnong ki dei ban leh khnang ban iada na ka jingsaphriang jong u khniang jingpang COVID-19.
U la bynrap ruh ba haduh mynta ym pat don ki dawai balah ban pyniap ia kane ka jingpang, hynrei dei tang da ka jingiada da lade ialade hi da kaba bud ryntih ia ki jingbthah jong ka Sorkar.
Shuh shuh u la bynrap ruh ba ka JHDS ka don ka jing kitkhlieh ha ka ban ia don bynta lang haki jingeh ba ki briew ki iakynduh ha kum kane ka por.
Kum ban shu pynkynmaw, ka JHDS ka la don bynta ryngkat bad ka Sorkar ha ka ban ialeh pyrshah ia u COVID-19 naduh ba la pynbna ia ka lockdown ha baroh kawei ka Ri da ka Sorkar India.
Ka JHDS ha kane ka lockdown kala ai jingiarap haduh 1299 tylli ki longing baduk na ki 34 tylli ki Shnong jong ka East bad West Jaintia Hills District.
Shuh shuh u Deputy Commissioner ka West Jaintia Hills District u la dep pynbna ba la jied ia ka JHDS kum ka Mother NGO ban iatreilang bad ka Sorkar ha ka ban ialeh pyrshah ia une u khniang jingpang.
U Ma Fedrick Synnah u la ai ka jingkhublei kyrpang ki Team jong ka Jaintia Hills Development Society hapoh ka jingialam jong u Director kiba la pyni shisha ba ki don ka jingkitkhlieh na ka bynta ki duk ki rangli bad u la kyntu ruh ia ki paidbah ba kin nym duh jingkyrmen ha kum kane ka por pynban ki dei ban iasnohktilang bad ka Sorkar Pdeng kumjuh ka sorkar Jylla khnang baroh ka wei ka ri bad ka jylla ban pyndkut ïaka kynjri jingpur bad pdiang une khñiang jingpang.
Ki pulit jong ka Ummulong Beat House, West Jaintia Hills District kiba ap pahara ha surok bah ki la ioh bat haduh 65 ngut ki bar Jylla kiba la phet tuh na Khliehriat, East Jaintia Hills District da kaba rieh ha ka body jong kawei ka trok kaba don ia u nombar AS 01-FC-3389.
Kaba lyngngoh shisha ka long ba kumno kitei ki briew ki ioh phet tuh naduh Khliehriat haba ka jingap pahara ha ka khyrdop Tuber Shohshrieh, East Jaintia Hills District ka long kaba jur bha.
Namar ki pulit ba don duty ha katei ka jaka ki dang kylli tohkit bha ia ki briew shaei ki mut ki leit bad ki da dawa ia ki sabut satar shwa ban pyllait ia ki kali ban leit Kane ka jingphet tuh ki nongtrei bylla bar jylla ka long ka sien kaba ar namar dang mynshisngi 55 ngut ki nongtrei bylla bar jylla ki la ioh phet tuh na Khliehriat bad poi shaduh Byrnihat, Ri Bhoi District.
Ha ka jingtohkit jong ki pulit, kitei ki bar Jylla ki iathuh ba kidei ki nongbylla sngi bad kiba phet tuh na Khliehriat, East Jaintia Hills District bad thmu ban leit phai sha ka Guwahati da kaba rieh ha ka body jong katei ka trok.
Hynrei da ka jingshim khia jong ki pulit jong ka West Jaintia Hills la ioh ban bat ia ki ynda ki la poi ha Ummulong shwa ba kin ioh rung sha East Khasi Hills.
Hadien ka jingtohkit ki pulit ki la phah leit phai biang iaki sha Khliehriat namar ka sorkar kam pat shah ban iaid na kawei ka Jylla sha kawei.
Kumba yn shu pynkynmaw, kane kadei sien kaba ba ki bar Jylla ki la ioh lad ban phet tuh na Khliehriat.
Ka theilud kaba 16 snem ka rta kaba dei kawei na kiba bam ïa u tit khlaw na ka shnong Lamin, Amalrem Sub Division kala khlad noh ha ka jaka sumar ha NEIGRIHMS hadien ka jingshitom jur mynta ka nohphaisngi haka por kumba 3 baje eiei.
Kane ka theilud ka dei ka Synran Khonglah, ka para jong u (L) Katdilia Khonglah uba la khlad haka Sngi U Blei.
U Waheh Shnong jong ka, ma Golden Gashnga ula pynthikna ia kane haba kren bad u nongkhubor u syllad.
com.
Ula iathuh ruh ba ki lai ngut kiwei pat kiba kynthup ïa u Dimah Gashnga uba dang shah sumar ha Woodland Hospital ruh u dang don haka jingshitom.
U Dimah udei u khynnah 7 snem ka rta, u khun jong u ma Morinson Dhar U Lapynshai bad Amstrong ki para jong u Katdilia ruh mynta ki dang don ha NEIGRIHMS ban ioh ka jingsumar kaba paka.
Sa lai ngut kiwei pat ki dang don ha Jowai Civil Hospital, Ialong bad 9 ngut kila ioh ïaka met kaba koit kaba khiah.
U Morison Dhar bad u Katdilia Khonglah kila khlad haka Sngi U Blei hadien ka jingshitom jur naka jingbam ia u tit uba kila kheit na khlaw hajan shnong haka Sngi U Blei.
Ka jingkhlad naka jingbam tit khlaw kala kiew sha ka 4 ngut haduh mynta ka sngi.
Ar ngut ki khlad haka Sngi U Blei bad ar ngut kila khlad mynta ka sngi Balang ha jaka sumar ha North Eastern Indira Gandhi Regional Institute of Health and Medical Sciences (NEIGRIHMS).
Kine kiba la khlad ki dei ki para jong u Katdilia Khonglah ba kynthup iaka Synran Khonglah (16) bad u Lapynshai Khonglah (28).
Ka Synran kala khlad haka por kumba 3:30 PM bad u Lapynshai Khonglah, u dang shu khlad shen haka por kumba 7:45 PM ha NEIGRIHMS, la pynthikna u Waheh Shnong Lamin ma Golden Gashnga.
Baroh kine kiba khlad ki dei na ka shnong Lamin, ka shnong kaba don ha khappud India Bangladesh kaba hap ha Amlarem Sub-Divison.
Kila shitom jur hadien ka jingbam ia u tit khlaw bala kheit na ka khlaw hajan shnong naduh ka sngi Palei jong ka taiew kaba la dep.
Sa ar ngut ki para jong u Katdilia, ka Mariaba bad u Amstrong ki dang don haka jingshah sumar NEIGRIHMS.Katba u Dimah Gashnga udei u khynnah 7 snem ka rta, u khun jong u ma Morinson Dhar u don ha Woodlang Hopsital, Shillong.
Lai ngut kiwei pat ki para jong u Katdilia ki dang haka jingshah sumar ha Jowai Civil Hospital, Ialong.
Ka Block Development Officer (BDO), Thadlaskein West Jaintia Hills District kala pynioh da ki mar bam sha ki nongshong shnong Lapangap, ka shnong kaba hap ha khappud Assam bad Meghalaya sha ki 157 tylli ki longiing kiba dei ki lanot shah ther phria.
U Waheh Shnong u Ma Deimonmi Lyngdoh, ula ong ka shnong Lapangap mynta u snem ka la mad arsien iaka jingshah pynjulor ha u phria kynthup naduh ki tnum iing, ki jingthung jingtep bad ki marbam mardih kum u khaw u kba kiba la shah ktah na ka jingrung ka umslap naka jingpei thliew jong ki tnum iing kiba la sop da ki tin.
Ula ong ka jingshah pynjulor jong ki iing ki sem ha katei ka shnong kala kot haduh 157 tylli bad na ki 118 tylli kidei kiba la duh iaki marbam na ka jingrung ka jong ka umslap shapoh iing.
U waheh shnong ula pynpaw ba ka shnong ka paw ka jingsngewnguh iaka BDO ka Kong B.Blah kaba la phah 16 byrni u khaw ban sam mar 5 kilo ma ka longiing kiba la julor ki mar bam jong ki.
Ka Dorbar Shnong ka la ai khublei bad kitbok kitwriang iaka Kong Blah ba kan ioh iaka met ka phad kaba koit ba khiah bad ban nang lah ban ai ka jingshakri ia u paidbah.
U Ma Damian S War, u nongialam ka Federation of Khasi Jaintia and Garo Peoples’ (FKJGP) ha Jaintia Hills uba bat ruh iaka kam organising secretary ula kner la ka kti jingïarap jong u sha ki briew kiba duna haka bor met haki ar tylli ki shnong ha West Jaiñtia Hills District.
Kine ki shnong kiba une u nongialam FKJGP ula sam khaw ki kynthup ïaka Umjalasiaw bad ka Mukhnang kba hap hapoh ka Raid Namdong, West Jaiñtia Hills District.
Ha kane ka jingsam khaw u Damian S War la iadonlang kiwei kiwei ki dkhot jong ka FKJGP Thadlaskein Circle.
Shuwa ban sam khaw ha Umjalasiaw la don ka jingialang kaba lyngkot kaba iadonlang u Waheh Shnong u ma Kner Siangshai uba la ai khublei iaka mynsiem sbun une u nongialam uba la kynmaw ban iarap ïa ki khun ka shnong kiba don haka jingduna haka bor met.
La ioh ruh ka jingkren na ka Aroma Pale Secretary VDP, kaba la iathuh ba kum ka longkmie ha kane ka lockdown ki shem jingeh bha ban pyndap pynbiang iaka jingdonkam ha iing hasem bad kane ka jingsynniang u ma Damian kalong ka jingkyrkhu kaba khraw iaki longing kiba duk.
Haka shnong Mukhnang ruh la iadonlang u Waheh Shnong u ma Lang Nongrum, Secretary Shnong u ma Shngaiñ Pyrtuh bad katto katne ngut ki long kmie long kpa kiba ha ïing ha sem jong ki nongshong shnong kiba duna ka dkhot met.
Baroh ki nongkren kila iaroh ia u ma Damian uba la phai khmat ban iarap ïa kine ki longïing kiba duk ba kyrduh bad kiba don jingduna haka bor met.
U Damian haba kren ula kyntu ia baroh ban pdiang ïaka jingai kaba rit jong u bad ula kyntu ia baroh ban bud ryntih iaki jingbthah jong ka sorkar ban iada n aka jingsaphriang ka khlam Cornavirus.
U Chief Engineer barim ka Water Resources Meghalaya, Ma KD Phawa ula kner iaka kti jingiarap jong u sa sha ki 165 tylli ki longing jong ka kur Phawa haka shnong Mihmyntdu haka sngi Balang.
Kane ka jingsynniang jong u kadei kum shibynta ban kyrshan lem iaka sorkar bad ki paidbah haka jingiakhun pyrshah iaka khlam COVID-19, kaba la hap ban shong ha iing na ak jingkhang khyrdep.
Ha kane ka jingsam khaw ha katei ka shnong la iadonlang Abul Phawa Waheh Shnong Mihmyntdu bad kiwei kiwei ki riew rangbah ka kur Phawa.
Ka kur Phawa kala pynpaw ka jingsngewnguh ia u ma KD Phawa uba la synniang da une u khaw haduh 28 quintal.
La iadonlang ha kane ka jingsam khaw naduh u ma Nobert Phawa, ma Benshuh Phawa, ma Kynmoo Phawa bad ma Jrome Biam Rangbah dong Lumpyrdi.
U Ma KD Phawa ula kyntu ia kiwei ki para kur Phawa Siangshai kiba kham biang haka ioh ka kot ba kin mihshakhmat ban iarap iaki para kur ha kum kane ka por ba ki mad jingeh bad shem jingshitom ban ioh iaki mar bam mardih.
“Nga wan na ka longïing kaba duk, hynrei ka jingdon ryngkat U Blei bad ka jinghikai kaba nga la ioh na ka niam Kristan kala hikai ia nga ban ieit iaki para briew bad ban iarap haka khim ka khait," la ong u KD Phawa bad kyntu ia baroh ban bud ryntioh iaki jingbthah ka sokar ban iada n aka jingphriang ka khlam COVID-19.
Ka Shnong Pamrapaithlu kala ioh ban sam ia u khaw bala ai  u MLA ka thain uba long ruh u Myntri sorkar Ma Kyrmen Shylla haduh 50 byrni, katba u MDC ka thain u ma Phasmon Dkhar 40 byrni.
U Waheh Shnong Pamrapaithlu ma Leningstar Rymbai ula iathuh ba ia une u khaw kila sam sha u paidbah haka sngi baa r bad ula pynpaw ka jingsngewnguh ïa kine ki ar ngut ki nongmihkhmat ka thain kiba la lah ban pynioh ïa u khaw ha kum kane ka por ba hiran ka ioh ka kot u paidbah n aka jingkhang khyrdep ban iakhun pyrshah iaka khlam COVID-19.
“Ka shnong jong ngi kadei kaba ba bun kii longïing ki ba duk, kiba im da kaba bylla sngi bad kiba bam na kti ha ktien bad haba peit ïaka jingjynjar nga i sangsot bad ngam lah leh eiei, hynrei ka jingphaikhmat kine ki ar ngut ki nongmihkhmat sha ka shnong kala long ka jingkyrkhu kaba khraw ban ïoh sam ïa kine ki mar bam," la ong u ma Leningstar.
Kane ka jingwan ai mar bam kine ki nongmihkhmat ka ai ka jingkyrmen ia u paidbah ban don ka jingsngewskhem bad shaniah ha ki nongmihkhmat khamtam ba ki lah ban iarap ha kum kane pork a jingiakhun pyrshah iaka khlam kaba ki paidbah ki hap ban shong ha iing.
Ka shnong ka ai khublei bad kitbok kitwiang ia kine ki nongmihkhmat ba kin lah ban trei khambha bad ban ai ka jingshakri kaba pura hapoh ka thain baroh kawei.
Ka Pamrapaithlu ka ai khublei lang ia ka Sorkar bad ia u Deputy Commissioner ka district lem bad Ka tnad Supply ha kine ki taiew kaba la dep kila lah lah ban pynioh ïa u khaw ba duk naka skim PMGKAY.Ka Balang Presbyterian Ratacherra haka jingialam u Pastor Dewanker Dhar ka la noh synniang 1 lak tyngka sha ka Chief Minister’s Relief Fund (CMRF) for COVID-19.
Ka Balang Ratacherra ka la synniang ia kane ka pisa kum shibynta ban kyrshan lem iaka sorkar ban iakhun iaka khlam jingpang COVID-19.
Ia aiti iaka ka Cheque ha u Deputy Commissioner ka East Jaintia Hills District u Bah FM.Dopth IAS ha kamra treikam jong u haka jingiadonlang u Tbn.Desous Pohshna haka sngi Ba Ar.
U Pastor Dewanker Dhar ula ong ka Balang kam lah ban synniang shibun ka song pisa bad ka la iarap katkum ka jingkotbor jong ka bad kane ka long ka dak ban iatreilang ha kum kane ka por khlem da khein ia kino kino ki jingduna haka jingtreikam.
Ula kyntu iaki paidbah ba kin bteng iaka jingiatreilang bad ka sorkar na ka bynta ban iakhun ia une u khniang jingpang bad hajuh ka por ula kitbok kitrwiang ia baroh ki nongshong shnong jong ka Jylla bad ka ri kiba la ioh pang ha une u khniang ruh ban ki ioh ka met kaba koit kaba khiah.
Da ki phew ngut ki nongshong shnong jong ka shnong Kyndong Tuber, West Jaiñtia Hills kila kynnoh ba jingsam ïa u khaw ioh ei naka skim PMGAY kala long kaba thurmur bad kam dei satia katkum ka jingpynbna ka sorkar haka jingthew.
Ka kong Showtheway Pakma kala kynnoh ba ki Fair Price Shop bad ka Vigilance Committee jong ka shnong kila sam ïa u ne khaw ioh ei sha kiba don card NFSA, AAY & PHH tang mar 20 Kg shiiing bad 250 gram u dai haka jaka 5 kg shi khlieh u khaw bad 1 kg shi iing u dai.
“Baroh ki paidbah ki tip ba hapoh kane ka skim PMGAY kin ioh mar 5 kilo shi khlieh u khaw bad 1 kg u dai na ka bynta kawei ka longiing naka bynta u bnai Iaiong (April), pynban ka rukom sam ka long kaba thurmur bad ngim ioh khaw dai katkum ka bala mang ka sorkar," la ong ka Kong Showtheway Pakma haba kren bad u syllad.
com.
Kaba lyngngoh ba rukom sam kam dei satia katkum ka jingdon briew ha ki longiiing, hynrei la shu sam beit tang 20 KG shi iing bad 250 gram u dai kawei ka longiing.
Ki don ki longing kiba dei ban ioh khambun u khaw ruh ki ioh tang 20 kg wat la ki don haduh 12 ngut ne 7 ngut shiiing bad ki dei kiba don card NFSA, AAY &PHH.U Deputy Commissioner West Jaiñtia Hills District, Ma Garod LSN Dykes, haba kren bad u syllad.
com ula ong “Nga la ïoh pdiang ïaka jingujor bad nga la phah tohkit halor kane ka jingkynnoh.
" “Ngin hap ban bud ryntih ïaki kyndon jong ka aiñ bad ba u khaw bad dai na kane ka skim u dei ban poi hok sha u paidbah," ong u DC Jowai bad bynrap ba marsien ioh ïa kane ka jingujor ula phah ïaka hukum sha baroh ki FPS ba ym bit ban leh khlieh shrieh halor kane kam bad kino kino kiba ym lah ban bud ïa ki kyndon jong ka skim kin ngat haka jingpynsaja katkum ka aiñ Meghalaya Foodgrains (Public Distribution System Control order, 2004.
U  District Animal Husbandry and Veterinary Officer, East Jaintia Hills District u pynbna paidbah ba ha ka ba iadei bad ka jingpang jong ki sniang ha ka jylla Assam (Dhemaji, North Lakimpur, Biswanathm, Dibrugarh, Shivsagar, bad Jorhat District, u la bthah ia ki nongri jingri hapoh East Jaintia Hills District ban kim bit ban wan rah ne thied ia ki sniang na ki jaka ki bymithuh lane thikna.
Ki nongri sniang kiba thied sniang thymmai ki dei ban buh ia ki shi jaka haduh 20 sngi bad ban ym ban pyniakhleh lang bad ki sniang ki ba ki la ri lypa.
Ki nongri sniang kim bit ruh ban wan rah ia ki bam ba shu bret ne tam na ki dukan sha lane dukan ja, hynrei dei ban  sait khuid bad shet bha ia ki jingbam ne jhur kiba ki ai ia ki sniang.
Shuh shuh, ia ki sem sniang dei ban pynkhuid bha man la ka sngi da kaba pyndonkam 1% iaka dawai Formaldehyde, Phenolic bad dei ban buh ia ki jaka wieh kjat ha ki bynta shwa ban rung sha ki sem.
La khang pyrshah ban ban die ia ki sniang ki ba don jingpang sha ki nongdie doh ne nongkhaii doh bad dei ban pyntip sha ki Doctor Veterinary lada ki sniang jong ki pyni iaki dak ba ki don jingpang, ia ki sniang ba iap dei ban tep jylliew bad da kaba pyndonkam ruh da ka shun.
U Deputy Commissioner, Supply, West Jaintia Hills u la hukum ia baroh ki Fair Price Shop (FPS) ba ki dei ban bud pyrkhing bha ia ki kyndon aiñ jong ka National Food Security Act (NFSA), 2013 bad jingbthah da ka Health and Family Welfare Department.
U Deputy Commissioner u la iathuh ba ia kane hukum la pynmih namar ba u la ioh jingtip ba don katto katne tylli ki Fair Price Shop Centre ki bym shym la bud satia ia ki kyndon aiñ kiba hap hapoh ka NFSA 2013 lane ia ka order naka bynta ka jingsam ia u Khaw bad u Dai kiba hap hapoh ka PMGKAY Scheme bad ruh ia ka jingbthah bala ai da ka Department of Health and Family Welfare.
Ki kyndon bad jingbthah ia ki Fair Price Shop bad ka rukom sam ration kaba ki FPS ki dei ban bud: Ka por plie ia ki dukan ration ka long naduh 9.00 baje haduh 4.00 baje man ka sngi.
Also Read.
Kynnoh bam sap ia u khaw PMGAY ha Kyndong Tuber, phah tohkit u DC West Jaiñtia U Khaw Antyodaya Anna Yojna (AAY) haka jingthew kaba 35 kilo kawei ka AAY card ha ka dor Rs 3/- shi kilo naka bynta ki nongsor bad nongkyndong.
U Khaw Priority House Hold (PHH) haka jingthew kaba 5 kilo shi khlieh briew shibnai ha ka dor kaba 3/- tyngka shi kilo naka bynta ki nongsor bad nongkyndong.
U Khaw Non NFSA haka jingthew kaba 7.215 kilo kawei ka Card ha ka dor hala buh da ka Vigilance Committee ka bym dei ban palat ia ka 13-Tyngka shi kilo naka bynta ki nongsor had nongkyndong.
PMGKAY Scheme naka bynta u bnai April (Iaiong), May (Jymmang) & June (Jylliew 2020 U Khaw Additional Antyodaya Anna Yojna (AAY) haka jingthew kaba 5 kilo shi khlieh briew shi bnai uba a iei bad bym donkam ban siewdor.
U Khaw Additional Priority House Hold (PHH) haka jingthew kaha 5 kilo shi khlieh briew shi bnai uba aiei u bym dorkam ban siewdor.
Dai (Masoor Dal) haka jingthew kaba Shi (1) kilo shi ing shi bnai tang naka bynta ki longïing AAY bad PHH uba ai ei bad bym donkam ban siewdor.
Ki jingbthah jong ka Health and Family Welfare Department: Ban ia jngai ym duna iaka shi metre uwei na uwei pat.
Ban tap la ka shyntur bad khmut da ka ba deng ia ki jain tap khmat.
Ym dei ban biah kulmar ha ki jaka paidbah.
Dei ban sait ia ki kti ha ka um kaba tuid da ka sabon.
Ka Seng Southern Border Youth Welfare Association (SBYWA), Elaka Rymbai & Lakadong, East Jaintia Hills District, ha u kyrwoh ba kala pyllait u S.Shadap, President ka seng ka la kyntu ia u MA Shit Pale MLA Sutnga -Saipung Constituency ban iarap pynpoi kloi ia ki lad jingiarap sha ki shnong khappud India Bangladesh ba kynthup Hingaria, Huroi, Leijri, Leilong, Borsara, Kwator, Borkhat,bad kiwei kiwei ki shnong ha khappud.
U kyrwoh ka SBYWA, u ong ba kine ki shnong ha khappud India Bangladesh ki donkam kyrkieh iaki lad iarap khamtam ki marbam ha kane ka jingkhang khyrdep (lockdown) na ka bynta ban iakhun pyrshah ia ka khlam COVID-19.
Ha ka juh ka por ka seng ka la pynpaw ia ka jingsngewnguh bad ai khublei kyrpang ia u Kyrmen Shylla Myntri Sorkar bad u MLA ka Khliehriat u ba la iarap da u khaw sha ki shnong bapher bapher jong ka thaiñ khappud kynthup naduh ka shnong Lakadong Ummat, Ladlakadong, Lakadong Umlatdoh, Umlyngsha, Bataw, Pynurkhba, Iapmala bad kiwei de ki shnong hapoh ka constituency Khliehriat kaba la kham pynsuk ïaki paidbah ban ioh ki marbam ha kane ka por ka jingiakhun ban lait na ka jingpynphriang iaka khlam Ka SBYWA ka kitbok kitrwiang ia u ban ioh ia met kaba koit ba khian khnang un dang lah shuh shuh ban iarap ia ki paidbah hapoh ka thaiñ.
Ki nongtrei jong ka Jaiñtia Hills Autonomous Council Staff Association (JHACSA) kila rai ban sangeh treikam khlem buh por namar ba ka Executive Committee kaba ïalam ka kynhun United Democratic Alliance kaba iatreilang ka National People’s Party (NPP), United Democratic Party (UDP) bad ka Bharatiya Janata party (BJP) hapoh ka jingialam u ma Thombor Shiwat, Chief Executive Member (CEM) Jaintia Hills Autonomous District Council (JHADC) kam lah ban ai tulop ïa baroh ki nongtrei ka konsil.
Ki nongtrei ka konsil hadien ba kane ka executive committee kaba ialam u Thombor Shiwat kala bthah ban wan trei ki nongtrei ha kane ka lockdown, hynne ka sngi Balang kynsan kynsan kila ïalum paidbah ha khmat ka phyllaw jong ka JHADC ban iakhih paidbah.
Ki nongtrei jong ka konsil kila rai ba kin sangeh treikam khlem buh por tad haduh ba kila ioh tulop.
“Ngi ruh ngi thngan bad ngi donkam ka jingbam bam, hynrei kane ka Executive Committee kam don jingkitkhlieh eiei ban pyrkhat iaka eh ka shon jong ngi ban pyndap pynbiang ïaka jingdonkam jong ha ki ïing ki sem hadpeng kane ka saw ka sain jong ka ri kaba la khang khyrdep ban iakhun iaka khlam COVID-19," la ong ki nongialam ka JHACSA.“Ym don ba iarap ia ngi ban pynioh ne ai jing bam ïa ngi watla ngi kyrduh bam, namar ba hakhmat ka sorkar ngi dei ki shakri sorkar bad ym don kiba ai jingiarap ia ngi," ong ki nongialam ka JHACSA.Dei halor kane ki nongtrei ka konsil da kawei ka sur kila rai ban sangeh treikam khlem buh por tad haduh baka konsil kan lah ban pynioh tulop ia baroh ki nongtrei naduh u bnai Risaw 2019.
Halor kane ka jingiakhih kynsan ki nongtrei ka konsil, u syllad.
com ula pyrshang ban phone ïa u CEM ka konsil, hynrei ka phone jong u ka switch off ne khlem pynmeh.
Ka khubor kaba iohlum ba hadien ba la pynjari iaka lockdown, la bthah iaki nongtrei ka konsil ban wan trei kumba 30 percent, kata ban wan trei katto katne ngut kumba arsien lai sien shitaiew.
Hynrei ki nongtrei ka konsil kila khie bitar ia kane ka rai hapdeng ka lockdown namar ba ki paidbah ruh ym don ba wan sha ka ophis JHADC ba kam dei than ka ophis kaba donkam kum kiwei kiwei ki ophis namar ba kiba bun hi ki kam kane ka ophis ka dei bad ki kot ki sla jong u paidbah.
Ki nongtrei ka JHADC haba la bthah ïaki ban wan trei, mynta ka sngi kila lum paidbah ban iathir jingmut iaka jingeh kaba ki iakynduh.
Ka bor shynshar district haba la ioh jingtip ïa kane hapoh ka jingialam u Superintendent of Police Bah Lakador Syiem bad u Deputy Superindent of Police Bah MJ Marngar kila hiar ban kyntu ïaki nongtrei ka konsil ban nym ialum paidbah bad ban bud ryntih ïaki jingbthah jong ka sorkar bad ka tnad ka koit ka khiah kaba mana ban lum paidbah ban iada n aka jingpur ka khlam COVID-19.
Ki Nongtrei ka konsil ruh da kaba burom ïaka jingkyrpad u SP kila ia pra na District Konsil.
Ha kane ka juh ka sngi la pynthymmai ruh iaki nongialam ka JHACSA bad la jied President ia u ma Johnson Pohrmen, Vice President u Norman Roy Blah, General Secretary u Johnwin Lyngdoh, Assistant Secretary u Sanju Tariang nalor ki nongai buit, bad kiwei kiwei ki dkhot.
Ka Khasi Students’ Union (KSU ) Narpuh Circle kala mudui da ka jingujor ejahar (FIR) ha Lumshnong Police Station pyrshah ia ka jingpynjaboh bad ka jingkylla rong ka wah Lukha kaba la wanrah iaka jingiap biang ki dohkha ha shilynter ka wah.
Ka KSU kala mudui ia kane ka ejahar haka 28 tarik bad kynnoh ba ki jakhlia ha katei ka wah naduh 23 tarik une u bnai kila tuid khlem sangeh ha katei ka wah.
Ka KSU kala ban jur iaki pulit ban tohkit halor kane ka jingjia ba ban wad iaka tyllong kane ka jakhlia namar naduh bala pynjari iaka lockdown kane ka wah kala khuid ban wanphai biang ki dur barim jong bad ki dohum dohpnat kila sdang khie im biang.
Pynban  ha kane ka 23 tarik la wan ki jakhlia kiba suba jur ki phngit dewbilat kila tuid sha ka wah ban wanrah iaka jingiap biang ki dohkha bad kylla rong ka wah.
Ia kane ka jingujor la leit ban ai da u KS Suchiang President Narpuh Circle ha ka jingiadonlang u u Phanuel Tongper Vice President, Sanatomba Bamon General Secretary ha ryngkat ka jingsynran lang ki dkhot.
Lah ban pynkynmaw ba ka jingkylla rongblue ka wah lukha bad ka jingiap ki dohkha ha katei ka wah ka la jia nyngkong ha u snem 2007 bnai Rymphang (February) bad naduh katei ka por ka jingkylla rong katei ka wah bad ka jingiap dohkha ka dangiai bteng haduh mynta.
Ia katei ka jingujor la leit ai kopi ruh sha u Deputy Commissioner EJH bad sha u Superintendent of Police EJH.U Deputy Commissioner, West Jaintia Hills District ula pyntip ba kito ki nongbam pension kiba la dei ka por ban wanmih sha ka ophis u Treasury Officer, ban ioh iaka Pensioner Life Certificate, ki lah ban phah soi ia kane ka certificate ha BDO ne u uno uno u gazetted officer ba shong basah ha shnong jong ki.
Hadien bala dep pynbiang baroh ki jingdonkam sa phah submit sha Treasury Office ha DC office Jowai da ki briew kiba hapoh 50 snem ka rta.
Ki nongbam pension bad kiba la heh haka rta la kyntu ba kin shong ha ïing ban shngain bad ban iada naka khlam COVID-19.
Ka Seng Khasi Kmie, hynne ka sngi ba Ar, ka la leit ba kan aiti ia ka cheque kaba long shi lak tyngka sha ka Chief Minister Relief Fund (CMRF).
Ia ka cheque, la aiti ha ka ophis jong u Under Secretary, Chief Minister Office, ha Secretariat, kaba long kum shi bynta ban ia snoh kti lem bad ka sorkar jylla, ha ka jingiakhun pyrshah ban pyndkut ia u kynjri jingpur ka khlam Covid-19.
Ka Jaintia Student Union (JSU), War Jaintia Circle kala pynlong iaka jingsynreit dawai pyniap khniang ha Nongtalang CHC, Nongtalang, West Jaintia Hills District haka sngi Nyngkong.
Ka JSU War Jaintia Circle ka la pynlong ia kane jingsynreit dawai khniang jum shi bynta ban pynkhuid iaki khniang bad ban iada n aka jingphriang u khniang COVID-19.
Ha kane ka juh ka sngi kala tah ruh iaki dor jong ki marbam ha ki jaka pynlong iew katkum ki dor ba la buh da ka ophis jong ka SDO, Amlarem Sub-Division khnang ban weng iaki jingeh jong ki paidbah kiba la ud iaka jingkiewdor ki marbam.
Ha kane ka sngi la iadonlang u Eddy Kery Pohtam President JSU- WJC, u Kerrydiam Lamin General Secretary, u Jai Pohsna Vice President, u Erickson Khonglah Sports Secretary bad kiwei pat ki dkhot.
Ka JSU-War Jaintia Circle ka la ong ba nangne shakhmat kan iai bteng ban pynlong iaka jingsynreit dawai khniang sha ki jaka sumar kum haki PHC, ki Sub-Centre bad ki jaka pynlong iew.
Ka Dorbar Shnong Umlyngsha, Elaka Lakadong, East Jaiñtia Hills District,ka la pynpaw ia ka jingsngewnguh ia kiba nongmihkhmat jong ka thain ia u Ma Kyrmen Shylla MLA Khliehriat bad kumjuh ia u Dr.Sankey Shangpung,MDC Bataw Lakadong Constituency, kiba iarap bad phai khmat sha ka eh ka shon jong u paidbah ka shnong ha kum kine ka por lockdown na ka bynta ban ialeh pyrshah ia u COVID-19.
Ki nongmihkhmat naduh u ma Kyrmen myntri sorkar bad u MDC ka thain Bataw u Dr.Sankey kila iarap ban pynïoh da u khaw sha ki nongshong shnong.
Ka Dorbar shnong ka kitbok kitrwiang ia baroh arngut kine ki nongmihkhmat ka thain ba kin lah ban nang nang theh ki lad jingiarap ha ka shnong bad sha kiwei kiwei ki shnong ia u paidbah ka thain ha kum kane ka pork a saw ka sain ban iakhun iaka khlam Corona, ong u Ma M.Syrto Waheh Chnong Umlyngsha.
U Marshall Biam, u samla rangbah ula synñiang jingiarap da u khaw sha ki lai tylli ki shnong Umsatai bad ka Lad Wah Wapung  bad Deinsatlang kiba don ha East Jaiñtia Hills District.
U Marshall Biam ula sam ïa une u khaw sha kitei ki shnong kum shibynta ban iarap iaki ban ioh marbam ha kum kane ka por ba hiran ka ioh ka kot jong ki nongshong shnong naka lockdown kaba la pynjari ha baroh kawei ka ri ban iakhun iaka khlam COVID-19.
U Marshall ula ai khublei iaki nongialam shnong jong kine ki shnong kba la pdiang ïaka jingai jong u ban pynpoi sha ki longïing kiba duk ba kyrduh.
Nga ai khublei  kyrpang ruh ia kine nongialam shnong  kum ia u waheh shnong  secretary,shim khia ban sam ia u ne u khaw kiba kynthup ia u ma Low shylla waheh shnong  ka Umsatai, u Sonydakut Dkhar  Secretary Shnong Umsatai, u ma Joplin pohthmi waheh shnong ka  Deinsatlang,  u Wish Swer  Secretary shnong Deinsatlang, u ma Plom Bareh waheh shnong ka Lad Wah Wapung  U ES Phul Muksor, Secretary Shnong Lad Wah Wapung.
Ha kajuh ka por u Marshall Biam bad kiba haiing jong u bad ki longkmie ka shnong Ladrymbai Dongwah kila sam khaw sha ki nongshong shnong ka Ladrymbai.
Arngut ki briew kila duh ei ïaka jingim bad lai ngut ki shitom jur na ki 16 ngut kiba suba bam ïa u jhur- tit khlaw haka shnong Lamin ka shnong kaba don ha Amlarem Sub-Division, West Jaintia Hills District.
Kine ki ar ngut kiba la khlad ki dei u Morison Dhar 40 snem rta bad u Katdilia Khonglah 26 snem rta, la pynthikna u Waheh Shnong Lamin u Ma Golden Gashnga.
U Morison Dhar ula khlad noh shiteng lynti haka por ba kiba haiing ki dang thmu ban pynkit ia u sha Shillong ban ioh ka jingsumar ha ka shnong Skhentalang haka por 5:30 nohphaisngi, katba u Katdilia Khonglah ula khlad ha Civil Hospital, Ialong Civil Hospital haka por kumba 8:30 mynmiet haka sngi U Blei.
La iathuh ba kine ki ar ngut kila leit kheit ïa une u tit khlaw haka sngi Palei na khlaw kaba don hajan shnong bad hadien ba kila dep shet bad bam kila ia prie pynhiar bad mar mar ki nongshong shnong kila iarap pynkit ïaki sha Nongtalang CHC.La iathuh ba ki don lai tylli ki longïing kiba bam ia une u jhur tit, naka longïing u Morison, 7 ngut kiba shitom kynthup ïaki 6 ngut ki khun bad u kynum.
U Dimah Gashnga u khun ma Morison ba dang 7 snem ka rta ula shitom jur bad la pynkit ïa u sha Norman Tunnel Hospital.
Katba 2 ngut kiba dang shitom jur ki dei ki para u Katdilia, u Lapynshai bad u Amstrong bad ki don mynta haka jingsumar ha Nongtalang CHC.Haduh bala thoh iaka khubor 13 ngut ki shitom na kane ka jingbam jhur tit na ka longing kine 2 ngut kiba la khlad bad 3 ngut na kawei iing kaba marjan.
Ka Indian Red Cross Society (IRCS), Jowai, West Jaintia Hills District hapoh ka jingialam u Chairman bad Secretary Indian Red Cross, Jowai, West Jaiñtia Hills ba kynthup ia u Ma W Lyngdoh bad u Ma O Laloo bad kiwei ki Life Member Indian Red Cross kila hiar ha ki bun tylli ki shnong bad ki jaka sah ki khynnah ban kner laka kti jingiarap ban iakhun ika khlam COVID-19.
Ki Life Members jong IRCS,Jowai Branch, ban pynshai iaki paidbah halor ki lad jingiada kala hiar sha ki 16 shnong ha kane ka district haka 24 bad 25 tarik une u bnai ban batai iaki lad jingiada ban nym pynphriang ia kane ka khlam COVID-19, kaba iabit na uwei sha uwei da kaba synriah, jyrhoh bad ba pajut kti ba tngit.
Ka IRCS kala kyntu iaki paidbah ba kin bteng ban kyrshan bad iatreilang bad ka sorkar da kaba bud ryntih iaki jingbthah ka tnad ka koit ka khiah naduh ban kiar haki jaka bun briew bad ban bud iaki jinghikai ban jyrhoh, synriah bad long kiba lehkhuid ban sait iaki kti daka um ka sabon bad ki sanitizer.
Ka IRCS kla sam ruh iaki mask ha kine ki shnong kynthup naduh Jowai, Nongbah, Ialong, Ummulong, Larnai, Shkenpyrsit, Ammutong, Amsarin, Amlarem, Sohmynting, Trangblang, Pdengshakap, Pamtbuh, Amjalong, Muktapur bad Sankhat.
Ka IRCS kala sam khaw bad kiwei kiwei ki jingbam ha Children Home ka KJPSM Wahiajer, Children Home World Mission, Moodop bad ha Orphanage Home jong ka NEIMA Sahsniang haka 2 tarik bad 3 tarik une u bnai.
La iathuh ba ka IRCS kan bteng shuh shuh ban hiar sha kiwei kiwei ki shnong ban pynshai iaki lad jingiada halor kane ka khlam COVID-19.
Ka Jaintia Youth Federation kala kyrhuh kum u laren ban iakhih paidbah lada ka War Jaintia kam ioh Ambulance.
Ha u kyrwoh bala phah da u Songkiman Ryngksai, Organising Secretary ka JYF central body ula pynpaw “Ka JYF ka dawa na ka sorkar jylla ban buh ia ka kali ambulance 108 kawei na ki 25 tylli kiba ka sorkar jylla ka dang shu dep thied na ka CM Relief for COVID-19 fund hapoh ka thain War Jaintia.
" “Lada ka sorkar jylla kam sngap ia kane ka jingdawa, ka seng kan sa pynlong da ka jingiakhih ban pynbor ia ka sorkar ba kan pynurlong iaka jingdawa paidbah ka thain War Jaintia," ong u kyrwoh ka JYF.Ka JYF kala buh jingkylli ruh ia ka sorkar jylla ba balei ka da hap ap haduh kane ka por ba mad jingeh ki paidbah ban khohreh ban pynbiang ambulance ia ki paidbah, kata ruh da ka CM Relief Fund.
Kala kynthoh shuh shuh iaka sorkar ba kane ka jingthied ia kine ki ambulance da kane ka pisa ba synniang, ka paw shai baka sorkar ka tlot bad kala dei ban pynbiang naduh b aka sorkar kala wan haka bor.
Kala pynkynmaw ruh ba mynshuwa kane ka kali 108 kala don hapoh ka thain War Jaintia, hynrei kaba lyngngoh kane ka kali kala shu jah bad kam lah ban ai jingshakri ia u paidbah ka thain War Jaintia.
Ka JYF ka phah iaka khubor sha ka sorkar Jylla ba kam dei ban khein sting ha kaba iadei bad ka koit ka khiah bad ka dei ban pynbiang salonsar iaka jingdonkam ka tnad ka koit ka khiah.
Ki nongialam ka seng Meghalaya People United Front (MPUF) Khliehriat Circle ha u kyrwoh ba kala phah kala ong ba la shibnai tam ka shnong Daistong, kaba hap hapoh Elaka Nongkhlieh  kala duh bording bad kala dawa naka tnad MePDCL ban maramot ia kane ka line bording katba lah kloi,.
U president MPUF Kyrshan Blah ula ong ba kila dep pyntip ia kane sha ka tnad MePDCL bad ka daw ba duh bording kane ka shnong kadei bym treikam u transformer ba sam ding sha ka Daistong Elaka Nongkhlieh, East Jaintia Hill District.
Ka MPUF kala kyntu iaka tnad MePDCL ban shimkhia ban maramot ia une u transformer khnang ba ki paidbah kin ioh ban pyndonkam hok iaka bording.
U District Magistrate jong ka West Jaiñtia Hills District ula pyllait naka curfew ia ki dukan die bad shna mobile bad computer kumjuh ki dohkha rang bad tungtap ha West Jaiñtia Hills District.
Ïa ki dukan die mobile, kiba maramot ne shna, ki computer bad ki kiwei kiwei ki tiar ki tar jong ki mobile bad computer la pyllait n aka jingpynjari curfew.
Ki dukan kiba lah ban plie ki dei tang kito kiba la jied da ki Waheh Shnong bad ka sngi ba kin plie ka dei haka Sngi Balang bad Sngi Saitjain.
Kine ki dukan kim dei ban pynbun nongtrei ha ki dukan ne ki service centre.
Ki nongtrei ki dei ban deng iaka Mask haba trei bad dei ban buh iaki hand sanitizer ha kine ki dukan.
Ym shah iaki dukan ba kin pdiang bun ngut ki nongthied nongpet hapoh ki dukan.
Ki trai dukan ki dei ban pynthikna ban bud ryntih ïaka Social Distancing ban ieng kham pajih ne ban shong kham pajih haduh 1 metre, ban synreit dawai pyniap khniang ha dukan bad ban bud iaka jingbthah halor ka rukom jyrhoh, synriah bad ban sait kti da ka um bad ka sabon.
Shuh shuh ha kawei pat ka jingpynbna u District Magistrate ula pyllait ruh ban die dohkha rang ba kynthup iaka ktung Tungtap.
Halor kane la bthah iaki synjuk Waheh Shnong ban jied iaki dukan die wholesaler khnang ban pynbeit iaka rukom kit ia kine ki ktung bad dohkha katkum ka jingbthah jong ka tnad ka koit ka khiah kaba mih na ka khlam COVID-19.
Ka Dorbar Shnong Khliehmyntriang ka dap da Ka jingkmen bad sngewnguh shikatdei eh ia ka seng Jaintia Students’ Movement (JSM) kaba la pyni iaka jinglong la kloi ban synniang bad ban iarap ïaki longïong ba duk da u khaw sha ka shnong Khliehmyntriang haka 23 tarik une u bnai.
U Waheh Shnong Khliehmyntriang u ma Plied Dkhar u la ong ba kane ka jingai khaw sngewbha ka JSM ka long Ka jingkyrkhu ia ki nongshong shnong kum ha kine ki por ba lockdown ka sorkar na ka bynta ban ialeh pyrshah ia Ka jingsaphriang u khniang Coronavirus namar ki nongshong shnong kim ioh shuh ban trei ban ktah, kaba la ktah bha iaka lada kamai kajih jong ki bad ban pyndap pynbiang iaka jingdonkam haki iing ki sem jong ki.
Ka Shnong Khliehmyntriang ka kitbok kit rwiang ia ki nongialam bad ki dkhot ka seng ba kin ioh Ka met ka phad ba koit ba khiah khnang ba kin lah shuh shuh ban shakri ia ki paidbah.
Haka juh ka por ka shnong Pamrapiathlu ruh kala pynpaw ka jingsngewnguh iaka JSM kiba la kner ka kti jingiarap jong sha ki paidbah nongshong shnong.
“Ngi sngewkmen shuh shuh ba don ki sengbhalang kum ka JSM, kaba la mih shkhmat ha kum ha kane ka por ban kner iala ka kti jingiarap sha ki nongshong shnong jongngi," ong u Secretary Shnong Pamrapaithlu u Ma Solomon Dkhar.
Ka Jaintia Students’ Movement (JSM) kala sam marbam ha ka 25 tarik une u bnai ha katei ka shnong bad bun tylli ki longïing kila ioh jingkyrkhu, la ong u Secretary Shnong Pamrapaithlu bad kane kala iarap shisha iaki nongshong shnong khmatam kiba ym don card ration.
Ka khubor kaba iohlum baka JSM kala hiar ban iarap sha bun tylli ki shnong ha East Jaintia Hills bad kine ki shnong kiba la ioh jingiarap ki kynthup iaka Mookhep, Dkhiah East, Iongkaluh, Musniang Rim, Ladrymbai, Dienchynrum bad kiwei kiwei nalor ka Khliehmyntriang bad ka Pamrapaithlu.
Ka JSM kan hiar sha kiwei kiwei ki shnong kiba shah ktah na kane ka lockdown, bad ka dang ap iaki jingbit na ka bor synshar district jong ka East Jaiñtia namar ba ka don ka jingpyrkhing ban ai jingirap sha ki paidbah ban iada na ka jingsaphriang ka khlam COVID-19.
“Ngin ujor sha u DC bad dawa ban sdang noh ïaka projek pynkhie im ïaka Wah Lukha," ong u Secretary 6 Shnong Wah Lukha Association u Ma Daiapherbha Lamare.
Ka 6 Shnong Wah Lukha Association kala rai ban ïakynduh ïa u Deputy Commissioner, East Jaiñtia Hills District halor ka jingiap ki dohum dohpnat ha shilynter ka wah bad ka jingkylla rong biang ka Wah Lukha ha kane ka sngi Palei.
Also Read.
Sha ka NGT byrthen ka KSU ban ujor, ba iap biang ki dohkha bad kylla rong Lukha Ka 6 Shnong kala pynpaw ka jingbynñiaw kaba khraw halor kane ka jingkylla bih ka Wah Lukha bad kum ka synjuk kim lah ban shu peit ba la rai ban iakynduh beit ïa u DC East Jaiñtia Hills ban sdang noh iaka projek pynkhie im iaka wah Lukha kaba ka bor synshar district lyngba ka District Mineral Fund Trust Committee kaba la mang 1 klur ban sdang ia kane ka kam.
Also Read.
Kmen ka KSU ban wanphai biang ka dur barim ka Wah Lukha Kane ka projek kan kynthup iaka jingshna Reservoirs dam, Sewage Treatment Plant (STP), Effluent Treatment Plant (ETP) ha Mukset shaneng ka jingkieng Khaddum naka bynta ban iada ia ka wah Lukha khnang ba ki jakhlia kiba shait mih na ki Cements factory kin nym tuid shuh sha Wah Lukha.
Also Read.
Wat hadien ba khang tih dewiong dang shyrkhei ka um Acid ha Wah Lunar Ka Project Cost ka long haduh T.2.5 klur baroh bad ia ka jingtrei yn leh da ka Trinity Impex International, Delhi.
Also Read.
Ba ai pisa DMF ban pynim ïaka Lukha, rai ka 6 shnong ban nym pyrshah pynheh par mawshun ka Star Cement.
Ka Khasi Students’ Union (KSU) Narpuh Circle ka la rai ban iaid shakhmat ban ujor sha ka National Green Tribunal (NGT) halor ka jingkylla rong blue ka wah Lukha bad iap pathar ki dohkha da ki hajar tylli.
Ki paidbah ba shong harud wah ki la ia tuid sha wah Lukha ban lum dohkha ba iap haka sngi Palei.
Kane ka jingkylla rongblue ka wah Lukha kala pynsngewsih ïaka KSU bad ki paidbah ba shong harud wah Lukha namar tang shi taiew hadien ba la pynmih khubor jingkmen ka KSU Sonapyrdi Unit halor ka jingsdang jyrngam biang ka wah Lukha bad ka jingsdang ban don dohkha biang ha kane ka wah, hynrei kynsan kynsan kane ka wah ka la kylla rong bad la pyniap ia baroh ki dohkha.
Lah ban pynkynmaw ba ka jingkylla rongsuiñ bneng (blue) kane ka wah ka la jia naduh u bnai  Rymphang 2007, bad naduh utei u snem ka iai bteng ka jingkylla rong haduh mynta.
Ka KSU ka la pyrshang ban wad da bun ki lad ban ujor sha ki bor synshar district, MSPCB, Ministry of Environment & Forest wat shaduh u Dr.DD Lapang ha ka por ba u dangbat kum u Myntri Rangbah ka sorkar jylla bad kumjuh sha u Bah Prestone Tynsong ha ka por ba u dangbat kum u Myntri ba peit ia ka tnat Forest.
Ha u snem 2012 ka seng ka la dawa na ki bor synshar district EJH ban dawa da ka jingtohkit ba laitluid (Independent Inquiry), hynrei kam shym la leh satia.
Katkum ki dak ki shin ba paw imat ka sorkar jylla kam kwah satia ban iada ia kane ka wah.
Kumta ym donkam shuh ban pynlut por ban ujor sha kitei ki tnat sorkar, ka KSU ka la rai syndon ban ujor sha ka NGT, la pynpaw ka KSU lyngba u kyrwoh ba la phah da u Sanatomba Bamon, General Secretary KSU Narpuh Circle.
U  Deputy Commissioner (Supply), East Jaintia Hills District u pynbna paidbah ba la pyllait ia u Dai (Pulses) u bym donkam ban siew eiei (Free of cost) na ka bynta u bnai Iaiong (April), 2020 ha East Jaintia Hills District, Khliehriat.
Ka rukom sam ka long kumne,  ia u AAY yn sam ia 1 kg shi Card tang ia kito ki ba don ka Card Rashon AAY bad ia u PHH yn sam 1 kg shi Card tang ia kito ki ba don Card Rashon PHH.Kumta, la kyrpad ia ia ki paidbah ba lada ki shem ba ki Dealer ki pan pisa na ka bynta une u Dai, ki dei ban ujor lane pyntip sha u Deputy Commissioner (Supply), East Jaintia Hills District khnang ban pynshitom ia ki kat kum ka ain.
U Additional  Deputy Commissioner (Supply), East Jaintia Hills District u pynbna paidbah ba la pyllait ia u Khaw rashon na ka bynta u bnai Jymmang (May), 2020 ha East Jaintia Hills District, Khliehriat.
Ka jingsam ka long kumne, ia u Khaw AAY yn sam 35 kilo shi ïing shibnai ha ka dor Rs.3.00 tyngka shi kilo, ia u Khaw PHH yn sam 5 kilo shi khlieh shi bnai ha ka dor Rs.3.00 tyngka shi kilo, katba ia u Khaw Non- NFSA pat yn sam 7.215 kilo shi ïing shi bnai haka ka dor die lang ka ba long Rs.10.77 tyngka shi kilo bad ka dor die khutia ka ba long Rs.11.34 tyngka shi kilo.
Kumta, la kyrpad ia ki paidbah ba lada shem ba ki dealer kim die kat kum ka dor/ kg kumba ba la bthah ne kdew haneng, ki dei ban ujor sha u Deputy Commissioner (Supply), ka East Jaintia Hills District lane phone sha u Toll free No.1697, lane sha u District Grievances Officer ka East Jaintia Hills District.
Ka All Jaiñtia Muster Roll Workers & Labour Union (AJMRWLU), ka pynpaw ïa ka jingsngewnguh ïa u Conrad K Sangma u Myntri Rangbah ka sorkar jylla halor ka jingshimkhia ka sorkar ban pyllait ïa ka bainong sngi ki nongtrei muster roll ha kaba ki tnat sorkar ki la siew sha la ki jong ki nongtrei muster roll.
Kane ka synjuk kala pynpaw ïa ka jingsngewnguh ïa u Bah P Tynsong u symbud Myntri Rangbah ka sorkar jylla ïa u Bah DP Wahlang Principal Secretary cum chairman ka MBOCWB halor ka jingpyllait ïa ka jingïarap kyrshan pisa sha ki dkhot ka board, ha kaba la bun ki dkhot kiba la ïoh jingiarap shi katdei eh ha kane ka por ba ki shem jingeh.
Mynta ka sorkar jylla ka la sdang ban ai hukum ban tehlakam ïa ka jingkiewdor jong ki marbam mardih ha ki dukan ha ïew die lang bad ïew die khutia ha ka jylla bad halor kane ruh ka synjuk jong ki Muster Roll ka pynpaw ka jingsngewnguh ruh ïaka bor synshar district jong ka East bad West Jaintia naduh u Deputy Commissioner bad Superintendent of Police kiba la shim khia ban pyntreikam ïa ka hukum ka sorkar hapoh district.
Hadien ba ka sorkar ka la hukum ban ïashong khop ha ïing ban iada na ka jingpur u khniang Coronavirus, ka jingkiewdor ki marbam mardih kala ktah jur bha ïa kiba bylla sngi naduh kiba trei muster roll kiba ïoh bai bylla ar lai sien ha  ka shisnem hadien ba la dep trei, ka ktah ruh īa ki nongrep bad haduh kito ki nong bylla kiba tlot ba kyrduh ba kordit.
Mynta kane ka synjuk ka kyrmen ba ka ka sorkar jylla kan leh tyngeh da kaba pyntreikam ka aiñ Essential commodities act 1955 ban pynshitom ia kiba shim kabu ban pynkiewdor shaba palat ïa ka dor ki marbam mardih.
Kane ka hukum jong ka sorkar jylla ban pynshitom kala mynsiem bha iaki nongtrei bylla kiba im na kti ha ktien.
Ha ka juh ka por ka synjuk ki Muster Roll ka kyrpad ia u Myntri Rangbah ka jylla bad ïa baroh ki Myntri ka sorkar ba kin sngewbha ban ïa pyrkhat lem ruh na ka bynta kiba nongshet ja sngi ha ki school lyngba ka Mid-day meal scheme bad ïa ki nongbylla sngi kiba ym don ration card, khnang ba kin ïoh ka jingïarap kum u khaw bad kiwei ki marbam kumba ïoh lem kiwei pat ki nongshong shnong  na ki dukan ration ne ki fair price shop hapoh shnong bad la banjur ia ka sorkar ban phai lem ki khmat sha ki jingeh ba ki iakynduh khamtam ba kim ioh tulop mynta la 6 bnai lynter.
Kane ka synjuk ka khmih lynti ba da kane ka hukum ka sorkar jylla na ka bynta ban tehlakam ïa ki marbam ha iew ha hat ka dei ban treikam ruh hadien ba la kut kane ka lockdown ruh.
Ka synjuk ka pynrem jur ruh ïa baroh kito ki riew khawpud kiba jrong kti ban pynmynsaw ïa ki doctor, ki nurse, ki Police, ki Home guard bad kiwei kiwei ki nong shakri sorkar kiba ïaleh ban trei borbah ban iakhunn pyrshah ïa u khniang COVID 19 ha ka Ri India baroh kawei.
Ka synjuk ki Muster Roll ka buh haka jingduwai bad kitbok kitrwiang ia abroh kiba ioh ïa u khniang COVID 19, ba kin ïoh bor ioh iaka maet kaba koit kaba khiah.
U Ma Protasius Suiam u dei u briew uba don ka mynsiem ban ai bad ban ïarap ia kiba duk ba kyrduh, ha kane ka sien ruh hadien ba ki paidbah kila shah ktah naka jingkhang khyrdep ban iada naka jingsaphriang ka khlam COVID-19, ula kner iala ka kti jingiarap sha ki 80 tylli ki long iing ba duk haka shnong Mission, Sohkymphor, East Jaiñtia Hills District haka sngi Thohdieng.
U Ma Protasius Suiam u dei u trai jong ka skul Tiachaphrang Higher Secondary School Sohkymphor, East Jaintia Hills District.
U Ma Protasius Suiam bad ka lok jong u ka Kong Liancy Suchiang ki ri sumar ruh ïa ki 11 ngut ki khunswet bad ban pynioh ruh iaki iaka jingnang jingstad ha ka skul kaba ki seng.
Kine ki shijur ki dei ki briew kiba smat bha ban iarap ïaki briew kiba donkam jongiarap.
Kine ki shi kurim ki dei ki briew kiba ïohi jngai bad ki angnud ban kyntiew iaka kam pule puthi haka shnong ka thaw jong ki.
Hynnin ka sngi kine ki shikurim kila mih shakhmat ban synniang da u khaw mar 10 kilo sha ki 80 tylli ki longiing kiba duna haka ioh ka kot, kiba shah ktah ha kane ka lockdown ban iakhun iaka khlam Coronavirus.
“Ngam lah ban peit tang da la ki khmat haba ki para shnong jong nga kim ioh shuh ban thied khaw tang shisien shet ruh", la ong u Ma Suiam bad kyntu ia kine ki longiing ban pdiang iaki jingai sngewbha barit ka jong u.
Ula iathuh ruh ba dangbun ki loniing kiba don hapdeng ka jingkyrduh jingbam bad u kyrmen ba U Blei un plie ka lad ka lynti ba un lah ban synniang jingiarap katba u ioh ei sa kine kiwei pat ki longïing baduk.
Mynta ka sngi ka Ladthadlaboh Dorbar Shnong hapoh ka jingialam u Waheh Shnong u Ma LD Lakiang, u Ma KD Syngkon, Symbud Waheh Shnong, General Secretary Ma ABM Shullai kala noh synñiang sha ka Chief Minister Relief Fund naka bynta ban iakhun iaka khlam COVID-19.
Ïa kane ka pisa kaba T.50 hajar la aiti da u ha u Deputy Commissioner, West Jaiñtia Hills District ma Garod LSN Dykes ha karma treikam jong u.
U General Secretary jong ka Ladthadlaboh Dorbar Shnong, Ma ABM Shullai, ula ong ba kane ka pisa kadei kaba kynshew da ka shnong namar ka jingsngewkhia halor ka jingpur ka khlam.
“Ban kyrshan lem bad iatreilang ïaka sorkar jylla ha kum kane ka por ka saw ka sain iaka jylla kum ka shnong da kawei ka sur kala rai ban synniang ia kane ka pisa sha ka CM Relif Fund for COVID-19," la ong u ma Shullai.
Also Read.
Ki kam bala pyllait u District Magistor Jowai naka ‘CURFEW’ Also Read.
Da ka “Lockdown Karaoke Challenge" pynlong ka Faith Back Fan Club Ka shnong ka dap da ka ka jingsngewkhia halor ka jingsaphriang ka khlam COVID-19 ha kylleng ka Jylla hapoh ka Ri, kumjuh ha Jylla bad na kaliang ka bor shnong kala kyntu iaki paidbah ban iatreilang bad ka bor synshar district kumjuh bad ka sorkar khnang ban lah ban pyndkut ïa u kynjri jingpur une u khniang uba la sar ha kylleng ki jylla haka ri bad haki ri bapher bapher ha ka pyrthei kaba la wanrah iaka jingiap da ki hajar hajar ngut.
La ban jur iaki nongshong shnong ban bud ryntih iaki jingbthah jong ka tnad ka koit ka khiah bad sait khuid iaki kti, ban deng iaki mask, ban bud iaki jinghikai haba synriah bad jyrhoh bad ban nym bynthiew umbiah kat shaba lap ba shem ban iada na ka jingsaphriang ka khlam Corona vIrus.
U Deputy Commissioner ka East Jaintia Hills District ula pynbna paidbah ba la pynjynsur ïaka ‘CURFEW’ ha East Jaintia Hills District naduh ka Sngi nyngkong (Monday) haduh ka sngi Thohdieng (Friday) khnang ba ki nongshong shnong kin lah biang ban thied ia ki jingdonkam ba manla ka sngi (Essential Commodities).
Baroh ki FPS ne ki dukan rashon ba kynthup iaka NFSA bad Non NFSA kin plie iaki dukan ha manla ki shnong ban sam pyndep ia u khaw rashon ba dang sah manla ka sngi naduh ka por 9AM haduh 4PM.La shah ruh ban plie ia ki iaki dukan hapoh ki shnong lajong lajong naduh ka por 10 baje mynstep haduh 1baje mynsngi man la ka sngi, naduh ka sngi nyngkong (Monday) haduh ka sngi Thohdieng (Friday) khnang ban ailad ia ki trai shnong ban thied jingthied.
Kiwei ki Dukan ba shah ban plie : Kine ki dukan ba la shah ban plie ha shnong ki dei  ki dukan die jhur, dukan die soh bad dukan die kwai bad tympew, dukan die doh dohkha, dohsniang, dohsyiar, pylleng, die ktung, dukan die marbam mardih (grocery shops).
dukan die dawai (pharmacy) bad dukan die departmental store.
Kiwei pat ki dukan ki kynthup iaki dukan die bam dihsha (confectionery shops), dukan die cosmetics, dukan die mar khyllung (baby items shops), dukan die gas (LPG station).
Dukan die jingbam ri-jingri bad dukan ai jingsumar ia ki jingri jingdup (animal feeds and supplies), dukan die umphniang kali (petrol bad diesel) bad phniang sharak (SK oil), dukan die kot (stationary shops) bad dukan die torch light, emergency lights, dukan die shatri bad rain coats, dukan die thiat (yeast) bad dukan die sboh ha ka rep ka riang, dukan die dud bad dukan die dawai pyniap khniang (pesticides & insecticides, dukan die symbai thung jingthung (seeds and seedlings), dukan shna truck harud surok bah (highways), dukan die tiar lights (electrical shops), dukan couriers services bad Common Services Center (CSC’s), dukan die shna kti ( khoh, star, mohkhiew, wait etc).
Shuh shuh, ia ki dukan Whole Sale pat ha iew Umpleng (Cement Market) yn shah ban plie ruh manla ka sngi Nyngkong (Monday), sngi ba–Ar (Tuesday), sngi Balang (Wednesday) bad sngi Palei (Thursday) naduh ka por 2PM haduh 4PM tang na ka bynta ban iarap ia ki nongthied jingthied ba na ki thain Saipung, Muallian shaneng da ka jingpynbeit bad ka jingbthah bala pynmih da kane ka Ophis.
Katba, ia ki dukan wholesale pat kiba ha Lad Rymbai, Khliehriat, Sookilo yn shah ban plie manka sngi naduh ka Sngi Nyngkong (Monday) haduh ka Sngi Thohdieng (Friday) naduh ka por 2PM haduh 4PM ban iarap ia ki nongwan thied jingthied na ki shnong ba jngai na ki thain khappud Assam bad Bangladesh da ka jingpynbeit bad ka jingbthah bala pynmih da kane ka Ophis.
U Deputy Commissioner u la pyntip ruh ba ki jaka siew Bill Light jong ka MeECL kan long ha man la ki Community Hall jong ki shnong naduh ka por 9 PM haduh 4 PM da ka jingia sngewthuh lang ki bor pyniaid shnong bad ka Ophis MeECL.Ki Bank hapoh East Jaintia Hills ki lah ban plie naduh ka por 10AM haduh 4PM ban iarap ia ki nong leit donkam ha ki Bank da ka jingsngewthuh lang, jingpynbeit lang bad ki bor pyniaid shnong ki ba hap hapoh ka service area jong ki Bank ban ai jingtip kaba tikna ba ha ka shi sngi yn plie ia ki Bank tang na ka bynta ki katto katni ki shnong khnang ban lait na ka jingbun briew bad jingkhapngiah (Cluster of village approach).
Ki Rangbah shnong ryngkat ka jing iatreilang ki VDP, Seng samla, ki pulit kin pyniaid ryntih ia ka jingleit thied jingthied jong ki paitbah na ki dukan bad ban bud ia ka jing pynjngai iwei na iwei kumba 3 phut (Social Distancing)  kumba la bthah da ka sorkar lyngba ka Health Department.
La bthah kyrpang ia baroh ki shnong ki dei ban pyndonkam ia ki VDP ne ki Volunteer na shnong ban iatreilang bad ka tnad pulit ha ka ban pyniad beit ia ki iew katkum ka jingbthah jong ka sorkar.
Ban pyntikna ba ym dei ban ialum khapngiah ne ban iaknieh bad khih khohreh ha kano kano ka dukan bad ba ki kali kim dei ban iaid ne ieng ha ka por ba shah ban plie dukan khamtram ha kane ka por ba dang hap hapoh ka Curfew.
La bthah kyrpang ban mih tang iwei ne arngut shi ïing lada donkam eh ban thied jingthied, baroh ki dukan die jingdie ki dei ban iajngai kumba 1 meter ei ei na kawei ka dukan ha kawei pat ka dukan abd ban lehkhuid da kaba sait bha ia ki kti da ka um bad sabob hashwa bad hadien bala iadie iathied, La maham ruh ia ki nongdie ba kim dei kim dei ban die palat dor ia ki marbam mardih.
Kumjuh ruh, baroh ki dukan ki dei ban pynbiang ia ki jaka theh niut (Dustbin) ha ki jaka ba ki die jingdie, ki dei ban lehkhuid bad kim dei ban ieh ia ki jakhlia ne ki niut hakhmat ki dukan jong ki hynrei ban bret ia ki ha ki jaka ba dei ban bret da ka jingiasngewthuh lang bad ki nong pyniaid shnong.
Ki Bor shnong ki dei ban iatreilang bad ki bor District kumjuh ruh bad ki bor pulit bad ki  dei ban bud ryntih ia ka jing ia ieng iajngai iwei na iwei pat (social distancing).
Ki kyndon ki ba ki dei ban leh kilong ban long kiba lehkhuid bad ieng ia jngai iwei na iwei pat bad ban sait kti man ka por, baroh kiba leit thied jingthied kidei ban bud ia ki jingbthah jong ka Sorkar bad ban bret ia ki niut tang ha ki jaka ba dei ban bret.
Ki kyndon ba ym bit ban leh ki long ban ia khublei kti, ban iajan badno re badno kiba don jyrhoh ne jingshit ka met, ban ktah ia ka ktien, ka khmut bad ka khmat da ki kti bym pat sait bha bad ban synriah ne jyrhoh ha kti khlem da tap ia ka khmut bad ktien, ban biah ha ki jaka paitbah.
Ka Indian Red Cross Society, Meghalaya, kala kner la ka kti ban synniang jingiarap da ki dawai sait kti ne ki sanitizer bad ki jingda khmut ne ki mask, sha ka ophis jong Deputy Commissioner, East Khasi Hills District mynta ka sngi Thohdieng.
Ïa kine ki tiar ka Indian Red Cross Society, Meghalaya kala mih shakhmat ban ai jingiarap da kine ki tiar iada iaka khlam COVID-19 hapoh ka jingialam ka jong u bah R.G Lyngdoh kum u Chairman.
Ki dawai sait kti ba la noh synniang baroh ki long 1000 hajar tylli bad ki jingda khmut ki long 35000 hajar tylli.
U P.Chokhani ba dei u treasurer jong ka Red Cross Society bad Ashok Goenka executive member kila leit ban aiti ia kine ki tiar ha ka Kong Matsiewdor War Nongbri (IAS) Deputy Commissioner East Khasi HillsDistrict ha kama treikam jong i.
U District Magistor jong ka West Jaiñtia Hills kum shibynta ban pyntreikam ïaka jingbthah jong ka Ministry of Home Affairs, Government of India, ula pynjari iaka Curfew naduh 6 baje mynstep jong ka 24 tarik tad haduh bala pynbna da kumwei ban iada naka jingsaphriang ka khlam coronavirus disease (COVID-19).
Ha kane hukum kaba la pynmih u District Magistor ula ong ba baroh ki paidbah ki dei ban pynthikna ban deng salonsar iaka mask haki jaka paidbah.
Shibun jait ki kam kila lait naka jingpynjari curfew, hynrei la bun jur iaki paidbah ban bud ryntih iaki jingbthah ka koit ka khiah, kata ban deng mask, ban sait khuid iaki kti bad ban bud iaki jinghikai haba jyrhoh, synriah bad ba ym dei ban bynthiew umbiah kat shaba lap ba shem.
La khang pyrshah: Ban ialum paidbah palat iaka 5 ngut ha kino kino ki jaka paidbah.
Ban pyniaid iaki kali kamai paidbah bad ki kali shimet Ban plie iaki iew ki hat ha West Jaiñtia Hills District Ki jaka ba kane ka Curfew ka treikam: Amlarem Civil Sub-Division, Amlarem C&RD Block, Laskein C&RD Block Thadlaskein C&RD Kane ka hukum kan ym treikam iaki : Security Forces Medical Teams on duty, Wholesale & Retail Pharmacies, Police and Armed Forces, Fire & Emergency Service, MeECL and Power Grid, Food & Civil Supplies Department and FCI, Jowai Municipal Board, Telecom.
Communications & IT Services and CSC, Print and Electronic Media Government Officials on Duty, Banks &Treasuries, PHE, AH & Veterinary, Agriculture & Horticulture, C&RD.Ki kam ba shah ban sdang bad plie: Ki Dukan die rashon (Fair Price Shops) kin plie man ka sngi ha baroh kawei ka district, ba kynthup NFSA and NON-NFSA naduh ka  24th Iaiong (April), 2020 naduh ka por 9.00 AM to 4.00 PM.Ki kharkhana ban shna iaki Ambulances, kali sorkar kiba don duty COVID-19 bala jied da u District Transport Officer, West Jaintia Hills District, Jowai.
Ki dukan mar bam bad kiwei ki tiar kiba la jied da ka bor shnong ha ki kyntoit ne dong bapher bapher naduh ki wholesale ki ban plie haka Sngi Ba Ar (Tuesday) bad Thohdieng (Friday) naduh ka por 9.00 AM haduh 4.00 PM bad ki dukan Retail haka sngi Balang (Wednesday) bad Sngi Saitjain (Saturday) naduh ka por 9.00 AM haduh 4.00 PM Ki Courier services, e-Commerce operations kiba iadei bad ki mar bam bad ki mar ba donkam katkum ka hukum sorkar nalor ki Common services centres.
Kiba trei kam lajong ba kynthup iaki Electrician, IT repairs, Plumbers, motor mechanics, bad carpenters.
Ki kharkhana shna trok ha surok bah kiba la jied da u District Transport Officer, West Jaintia Hills District, Jowai.
Hardware stores kiba la jied da u Rangbah Shnong ban pynioh tin sopïing (CGI sheets), cement bad kiwei kiba pyndonkam ban shna ne tei jingtei bad ka jingkit jingbah iaki mar kan sdang naduh ka sngi Balang (Wednesday) bad sngi Saitjain (Saturday) naduh 9.00 AM haduh  4.00 PM.Ki dukan light ne Electrical Shops kiba la jied da u Waheh Shnong  Headman ki lah ban plie haka sngi ba Ar (Tuesday) bad ka sngi Thohdieng (Friday) naduh 9.00 AM haduh 4.00 PM.Ki Food processing industries ne ki kharkhana shana jingbam ha ki jaka nongkyndong kiba hap shabar u pud u ang ka Municipal, naduh kiba dung khaw, sain ne shna umphniang.
Shna Mawblock kiba don sha ki shnong nongkyndong bad shabar ka Municipal Baroh ki kam ba iadei bad ka kam rep kam riang bad ka kam ri jingri, hynrei ban pynthikna ban bud ryntih iaka jingbthah jong ka koit ka khiah.
Ban plie iaka kharkhana shna sla sha bad ban thung sla sha bad ba dei ban ki nongtrei kim dei ban palat 50% ka jingbun haba trei ba ktah.
La shah ban kit ban bah iaki mar rep bad ki lynti ki synkieng ki dei katkum ba la jied u Deputy Commissioner.
Ka Veterinary Hospitals, Dispensaries, Clinics, la shah ba kin die dawai ban sam dawai.
La shah ban pyniaid shakhmat iaki kam bylla 100 sngi (MGNREGS) ha ryngkat ka jingteh kyndon ban don ka social distancing ne ka jingieng jingshong kham pajih bad ban deng iaki mask bad ki kam ba kongsan kiba buh ha khmat kadei ka jingpynlang um ha ki jaka rep katkum ki kyndon ka C& RD Block.
Ki kam shna surok, ka projek jong ka irrigation, ban shna ia baroh ki jait tiar kiba hap haka MSMEs ha ki jaka nongkyndong.
Ki industrial estates pat yn jied da u Deputy Commissioner ia kito kiba long kyrkieh bad dawa ban plie katkum ka SOP.Ka jingkhlong bad pynlang maw chip bad crusher na ki jaka kiba la ioh jingithuh ne kiba trei katkum ka kydon jong ka ain (hapoh MMMCR 2016) bad ia kine yn ai jingbit da u  Divisional Forest Officer (Territorial) West Jaintia Hills District, Jowai ban kit ba bah bad ban die.
La shah iaki kali kit sboh dawai bad Power Tillers kiba ioh pass na u District Agriculture Officer, Jowai.
La shah iaki kali kit Um kiba ioh pass na u Executive Engineer, PHE, Electrical Division, Jowai La shah iaki kali kit kwai tympew kiba don pass bad kiba ioh na u District Magistrate.
West Jaintia Hills District.
Jowai lane  Addl.Deputy Commissioner, in charge  Amlarem (Civil Sub-Division, Amlarem La shah iaki kali kit synsar Broom Sticks kiba ioh jingbit na u District Magistrate, West Jaintia Hills District, Jowai.
Kane ka hukum kan ym treikam iaka rukom pynbeit iaki: Dukan Retailers, Groceries kiba lah ban plie haka sngi Balang (Wednesday) bad  Sngi Saitjain (Saturday) manla ka taiew naduh 9.00 AM haduh 4.00 PM bad ki Wholesalers haka sngi Ba Ar (Tuesday) bad Sngi Thohdieng (Friday) naduh 9.00 AM haudh 4.00 PM.Baroh ki curfew pass kiba la ai shuwa ka 16 tarik Iaiong (April), 2020 kim treikam shuh.
Kum shibynta ban pynbyrngia ïalade ha kum kane ka por ba khang khyrdep (Lockdown) ban ïakhun pyrshah ïaka khlam COVID-19, ka Faith Back Fan Club lane ki briew kiba ieid bad kyrshan ïa ka kynhun nongtem #FaithBack kaba don ha Jowai, kane ka Fan Club ka la sdang da ka “Lockdown Karaoke Challenge" naduh mynta ka sngi.
Kane ka jingïakop ka dei tang na ka bynta ki nongshongshnong Meghalaya bad ki nongshimbynta ki lah ban rwai ha ka ktien Phareng, Khasi, Garo ne Pnar.
Ban shim bynta ha kane ka jingïakop, lah ban pyndap ïa ka “online form" kaba la kdew haka www.
facebook.
com/modernexpressionsjowai bad ym donkam ban siew ei ei ruh em.
Ki nongbishar ïa kane ka jingïakop ki dei ki nongrwai bad nongtem ba pawnam kiba kynthup ïa u Lyngkit Lyngdoh bad u Heithmu Phawa na Jowai, u Danny Dann bad u Felix Langstieh na Shillong bad ka Albana Rimsu na rilum Garo bad yn sa ai da ki buskit ïa ki nongjop.
La ai por ïa ki nongshimbynta ban pyndap ïa ka form bad phah ïa ki Video jong ki haduh ka 30 tarik u Ïaïong 2020.
Kum ban pynshai, ha ka jingrwai Karaoke, ki nongrwai ki dei ban rwai bad ka ‘Track’ kano kano ka jingrwai ba ki la jied bad ym dei ban rwai-lang bad ka sur u ne ka nongrwai tynrai (original).
Ka Kong Chiarmon Dkhar, kaba na ka shnong Wapungskur, East Jaintia Hills District, kaba la ju leh ia ki kam lehisynei ia ki longïing longsem ba duk ba kyrduh, ka la bteng biang ia kane ka kam lehisynei jong ka sa ha ka shnong Mookhep, East Jaintia Hills haka sngi Palei.
Ka kong Chiarmon kala synniang mar 17Kg  u khaw ia ki 110 tylli ki longing longsem ba duk ia kiba la shah ktah jur na ka daw jong ka jingpakhang shnong ka Ri India na ka daw jong ka jingpang-khlam, COVID-19.
Ha shuwa ban sam ia u tei u khaw sha kitei ki longiing, la pynlong ia ka jingialang kaba rit, ia kaba la pyniaid da U Arki Dhar, Chairman Shnong jong ka shnong Mookhep.
