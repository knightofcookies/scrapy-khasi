U Bah Wahlang u la ong ba kane kadei tang ka jingbuh thong ban pynmih kamai hynrei ki sngewthuh ba namar don ki sngi ba duna kamai ruh bad don ruh ki sngi ba ki kamai palat ia katei ka thong kaba ki buh.
“Kane kadei ka jingbuh thong ym ka jingpyrkhing namar don ki jaka jaka ba ki kham biang ka kamai ki lah ban pynmih khamtam ia ka dor ba la buh thong", la ong kine  ki nongpyniaid ka Synroplang bad la bynrap ba ka jingbuh thong kam dei ba shu buh lymmuh hynrei ka Synroplang ka la pynlong shwa ia ka jingsurbe bad leit jurip ia ki jaka ban tip ia ka rukom kamai bad ka jingpynmih ha ka shi sngi.
Ki la ong ba lada ki draibar ki lah ban pynmih kamai palat ia ka thong bala buh, kaba tam kan leit sha pla jong  ki draibar hi.
Naduh ba ka sorkar ka la pynkiew ia ka dor bai kali saw, na ka liang ka Synroplang ka ju khot ia ki draibar ba kin wan ban pynshai ban iakren ia kito ki draibar ki bym lah ban pynmih ia ka thong kaba ki la buh.
Hynrei bun na ki kim ju wan ban iakren ban pynshai halor kane bad ki la leh kum bym suidniew bad hynnin ka sngi ki la shim pynban da katei ka synjam ban sahngeh kamai.
“Ka Synroplang kam don kano kano ka jingthmu ban beh kam ne ban khot ia ki hynrei ki bym wan ne ki bym kitkhia ia la ka jong ka kam ka pynpaw ba ki la ieh ia kam", la ong kitei ki nongpyniaid ka Synroplang.
Napdeng ki 70 ngut ki draibar kiba la pynlong ia ka jingsahngeh kamai kali hynnin ka sngi 20 ngut eiei hynne ka sngi ki la wan ban iakren pynshai bad ki bteng biang ia ka kam hynrei kiwei pat haduh mynta kim treh ban iakren ban iapynbeit.
“Ngim tip kaei ka daw ba kim treh ban wan ban iakren" la ong kitei ki nongialam.
Ha kawei ka liang ka Synroplang ka la ong ba ka phah ban kamai baroh shi bnai hynrei lada ki donkam ki lah ban pan shuti katkum ki daw ba biang.
Na ka liang jong ak Synroplang ki la ong ba ka jingpynkiew dor ka sorkar ia ka bai kali ka lah ban ktah ia ki briew khatam ia uba duka ba suk bad ia ki khynnah skul.
Hynrei namar ka jingkiew dor ka bai umphniang petrol bad ki tiar ki tar bad ka bai shna ka la hap ba pynkiew ia ka dor bai kali.
Shillong, 22 Nailar:Ka UDP bad ka Dor bar Shnong ki shnong bapher bapher ba hap ha Shillong bad ki jaka ba marjan ka la thaw da ka Joint Action Committee (JAC) ban weng ban pynbeit ia ki jingeh kaba la mih na ka kiew ka bai thang ding ka MeECL.“Ngi la thaw ia ka komiti bad ki dorbar shnong ban rah ia kane ka mat ia ka jingkiew ka bai ding ka MeCEL hakhmat ka sorkar namar ka jingbym ler ka MeCEL kaba la ktah jur ia ki paidbah", la ong u working president ka UDP u Bah Paul Lyngdoh hadien ba la wai ka jingialang kaba long mynta ka sngi.
Nalor ki nongialam ka party, u Bah Lyngdoh u la ong ba ka la jied ruh phra ngut ki dkhot ha kane ka komiti.
“Ngi kwah ban khot lang ia ki party bym don ha ka sorkar ha kane ka komiti namar ba ka KHNAM ka la iashim bynta ha kane ka jingpyrshang", la ong u working president ka UDP.Ha kajuh ka por, u la kdew ba ka komiti ka lah ban iakynduh ia ki heh ka MeCEL ha ka taiew ban wan ban ai jingmut ban wanrah ia ka jingkylla ha ka rukom treikam ka MeCEL khamtam ha ka rukom siew bai ding.
U la ong ba ka jingialang ka la rai ba ka MeCEL ka dei ban pynthikna ban sam bai ding man u bnai ban pynlait ia ki paidbah na ka jingeh.
“Kumba long mynta ka la don ka jngdkoh kaba jur ha ka rukom siew bai ding, nalor ka jingbym biang ka rukom pynkhreh ia ka bai thang ding na ka liang ka MeCEL bad kane ka long ka bym lah ban pdiang", la ong u Bah Lyngdoh.
U la ong ba la don bun bah ki nongthang ding MeCEL kiba ioh pdiang ia ka bai thang haduhT.500 haduh  T.600 hynrei mynta ki la ioh haduh T.5000.
“Hadien ba la iakren bad ka MeCEL ki hap ban siew sha ka T.2000,", la ong u Bah LyngdohU la ong ba la rai ruh ba ka MeECL kam dei ban oh palat ia ka dor ba la buh katkum ka Kilowatt (KW).
“Wat la ka MeECL ka la buh T.40 shi KW, hynrei la shem ba ka la oh tam haduh T.240 na ka bynta 36 sngi jong ka bai ding kaba long palat ia ka dor ba la buh.
Ka dor ba la oh ka dei ban long T.80 lada ki oh ne khein ar bnai", u la ong.
Kane ka jingkhein bai ding ka long ka bym shongnia bad ka bym lah ban pdiang kaba la long ka jingpynkit khia ia ki paidbah da ka lynti bym dei, u la ong.
U la ong ba ka jingialang ka la rai ruh ba ka MeCEL ka dei ban buh ia ka Grievances and Complaint Cell khnang ban ai lad ia ki paidbah ban leit ujor haba don kano kano ka jingbym biang.
Jowai, 24 Nailar:Hadien ba la ioh ia ka jingujor na ki paid bah bad ruh na ka jing lap ka Khasi Students Union Lum shnong Unit, ia ka jingbym treikam bha jong ka Vodafone ha ki thain Narpuh Elaka, ha ki por ba ladep, kumta halor katei ka jingeh na ka liang ka KSU Jaintia Hills District Unit ka la shimkhia bad pynlong ia ka jingtohkit bniah bad lap ia ka daw ka dei naka jingthut u tnum mobile, uba don ha ka Shnong Byndihati uba pyniasoh, ia kumba 6 tylli ki tnum, kiba don ha thain Narpuh.
Ha ka jingtohkit kaba bniah, la lap ba ka daw ka jingthut utei u tnum uba don ha Byndihati kadei na ka daw ka jingbym ia sngewthuh jingmut hapdeng ka nongpeit, ia utei u tnum bad u nongtheh umphniang jong ki tower ka Vodafone ha East Jaintia Hills District.
Te ha ka 20 tarik mynta u bnai ka seng ka la khot ia baroh ar liang, kata ia u nongtheh Umphniang, u ma B.Rymbai bad ia u nongap, u ma D.Nongtdu ban ioh iakren bad pynbeit khnang ba ka jingiohlain   jong ka Vodafone kan nym don jingthut shuh ha katei ka Thain Narpuh nang ne shakhmat.
Ka jing iakynduh ka long kaba seisoh bad sngewtynnad, ha kaba baroh arliang ki la ia poi sha ka jingia sngewthuh jingmut lang iwei ia iwei bad ki la ia mynjur ruh ban iatrei lang na ka bynta ka jingbha bad suk jong ki paidbah ba pyndonkam Vodafone.
"Ngi khmih lynti ba kan ym don shuh ka jingthut jong utei u tnum nangne sha khmat, bad ngi maham jur ba lada ki kam, ki iaid da kumwei, ngi ruh ngin leh da kaba tyngeh" la pynpaw u Samla Cherity Suja uba long u Asst.General Secretary ka KSU JHDU.Ha kane ka sngi la don ruh kiwei pat ki dkhot bad ki nongialam ka Seng kiba sakhi ia katei ka jingiakren bad ruh ki dkhot ka Khliehriat Circle.
Thyllaw/Mawlongbna,22 Nailar:Ka la mih ka jing kynnoh na ka shnong Thyllaw, lyngba u bah Bhanusip Rynga uba kren ha ka sur u paidbah Thyllaw ba ki pulit ka Mawsynram kim shym la leh eiei, wat hadien ba ka Thyllaw ka la leit ban buh kumba 10 haduh 12 tylli ki jing ujor ha thanad pulit (shuwa ban mih ki jingiathombor ha ka 12 tarik u nailar),  u la kyn noh ruh ba ha ka 12 tarik, ba la jia ka jingshah thombor ki nong Thyllaw u la pyntip sha ki pulit ka Mawsynram, hynrei kim shym la lah ban  poi biang por ha katei ka jaka bad kim shym la kem ia ki nong Mawlongbna wat hadien ba ki la poi ha katei jaka ba la jia ka jingiathombor.
Ha kaba ia dei bad katei ka jingkynnoh, ki nongthohkhubor mynta ka sngi ki la ioh ban ia kren bad u bah Ian Onel Swer, uba dei u SDPO ka Sohra ban ia kren halor kitei ki jingkynnoh la ki long kiba shisha ne –em.
Haba ia kren bad u bah Swer u la ong ba ki pulit ki tur bad ki kem ia ki briew dei ynda la ioh ki jingujor ba ka la don ka jingpynmynsaw, ne kiwei pat ki kam pyntriem ia ka imlang sahlang.
U la ong ba ha kaba iadei bad ka jingiakynad jong ka Mawlongbna bad ka Thyllaw, ki dei na ka daw jong ki kampud kamsam bad ka don ka jingiaknieh bad ka jingiakam trai ia ki jaka, bad ia katei ka jaka ki pulit ki la tip ba ka dei ka jaka ia kajia, kumta kim shym lah ban leh eiei, “ Ki pulit kim lah ban tuklar ia ki kampud kamsam, lait noh tang lada don ki kam pyntriem kiba pynthut ia ka imlang sahlang  ia ka shongsuk shongsain, bad lada don kiba kum kita ki kam pyntriem ki kam thombor, lada ioh jingujor ngin kem beit ia uto u briew ba ki ai kyrteng" ong u bah Ian O Swer, haba ia kren bad ki nongthohkhubor ha Mawlongbna.
Ha kaba ia dei pat bad ki jingkynnoh ba ki pulit ka Mawsynram kim lah ban poi biang por ha ka 12 tarik u nailar ha Rithang kaba ki nong Thyllaw ki khot bad ka Synrangdieng sohphan kaba ki nong Mawlongbna ki khot, u bah Ian  u la ong ba ki pulit ka Mawsynram, ki la ioh jingpyntip ba ki la don da ki paidbhur ha katei ka jaka bad u la ong ba ha kum katei ka khep ki pulit ki hap ban pyntip bad ban bud ia ka jingbthah ki bor ba halor kum u SP bad kim lah ban leit tur ruma sha kita ki jaka ba pynmih jingkulmar da ki paidbhur khlem da pynkhreh bha ialade, namar ioh ka mih pynban ka jingshah thombor kylla ki pulit.
“Ha kum kitei ki jingjia ki pulit ki donkam ban pynkhreh bha, ryngkat ka jingsynran ki pulit SOT, bad lehse ka jingslem ki pulit Mawsynram ha ka 12 tarik ka dei ba ki ap ia ki SOT ban wan na Shillong" ong biang u bah Ian.
U bah Ian u la iathuh ruh ba hadien ki jingujor pyrshah iano iano ki pulit ki hap ban tohkit bad ban kem ia ki briew kiba shah ujor, ha kaba ia dei bad ka jingjia ha ka 12 tarik u nailar, u bah Ian u la iathuh ba ki pulit ki la kem saw ngut ki briew bad napdeng kiba la shah ujor don kiba la wan mih sha ki pulit bad don ruh kiba ki pulit ki dang wad ban kem biang.
Ha kaba iadei pat bad ka jingkynnoh ba pynduh bording, u bah Ian u la ong ba hadien ki jingiakren bad ki bor shnong la sngewthuh ba ka dei ka kam jong ki runar, bad lada ioh jingujor ia ka kyrteng jong ki ki pulit kin kem beit.
Jowai, 24 Nailar:Ka Dorbar Elaka Nongjngi, West Jaintia Hills District, ha ka jingialang (Executive Committee), kaba la long ha ka 20tarik Nailar 2014, ka la pynpaw ka jingsngew diaw kaba jur ia ka Jaintia Hills Autonomous District Council (JHADC), halor ka jingpynsangeh kynsan jong ka ia jingiajied thep vote (Election) Doloi kaba la buh ban long ha kane 19tarik Nailar 2014, kaba la pynsangeh ia kane ka election khlem kano kano ka jingpyntip shwa sha ki paid jong ka Elaka.
Ha ka kyrwoh ba la ai da u publicity secretary Dorbar Elaka, bah Moonlight Daw, u la ong ba hadien ba ka JHADC, ka la pynsangeh ia ka elekshon jied Dolloi ha ka Elaka, na ka liang jong ka Elaka kaba la iakynduh ruh ia u CEM ka JHADC ma T.Shiwat u la ong ba hapoh shiphew sngi ka High Court kan sa khot (Summon) ia baroh ar liang mamla ki parti.
Khnang ban pynbeit ia kane ka kam, kat kum ka hukum jong ka kashari bad ka shithi No.JHADC/POL/9/2014/53, kaba la ai da ka Jaintia District Council, kaba ki la ioh katkum ka hukum jong ka High Court of Meghalaya Shillong WP (c) No.272 of 2014 Dt 18.08.2014, lyngba ka Deputy Secretary, Executive Committee & Returning Officer, Doloiship Election, Jaintia Hills Autonomous District Council, Jowai.
Ha ka jingiadei bad kane ka kam, ka Dorbar Elaka Nongjngi ka kyntu jur ia u CEM ba un pyndep kloi katba lah, hapoh kitei ki shiphew sngi ia kane ka kam jied Doloi, lem kumta ka Dorbar kan iaid da kawei pat ka lynti kaba kham tyngeh, pynkut ka kyrwoh.
Shillong, 22 Nailar:Na ki 120 tylli ki kali saw barit ne ki Shillong Supplementary Public Transport Services (SSPTS) 40 tylli ki la sniew bad ki bos baroh ki don 88 tylli bad na kitei 18 tylli ki la sniew.
Ka Synroplang Self Help Group, ki la iathuh ba ki don ki kali saw ki ba sniew ki la shu sah ei kumto, namar don ki kali kiba la kham julor ka jngduh bad kim lah shuh ban shna.
Ki la iathuh ba ki jingduh jong ki kali kam lah shuh ban pynbha ia ki namar ba ka sorkar ka buh tang 10 percent na ka bynta ban shna ia ki kali kiba sniew.
Ka Synroplang ka la iathuh ba ka jingmih kamai na kitei ki kali saw la iaphiah mar shiteng ka jingioh nong bad ka jingiateh bad ka synroplang bad tang 10 percent ka mang na ka bynta ka bai shna ia ki kali ba sniew.
Kham mynshwa u Secretary jong ka Synroplang u Bah Juda Wahlang, u la iathuh ba ka sorkar ka la aiti lyngba ka Public Private Partnership  (PPP) ha ka Synroplang ban pyniaid ia ki bos saw bad ki maxi, da kaba iasam ia ka jingioh lum bad ka sorkar mar shiteng.
Kat kum ka soskular ba ki la  iateh bad ka sorkar, ka Group kin hap iasam mar shiteng na ka jingioh.
Hynrei kaba kham phylla, ka long ba ka sorkar kan shu shim suk beit ia ka bai kamai ka bai bhah na ki mar  50 percent katba ka Group kan hap ban peit ia ki jingdonkam baroh kum ka jingsiew ia ka bai nongtrei, ki nongniah bad kiwei ki jingdonkam.
Katkum ka jingtip 10 percent na ka bai kamai ki thep na ka bynta ban shna ia ki kali saw.
Ka Synroplang ka ioh ban pyniaid 88 tylli ki bos saw heh (SPTS) bad 120 tylli ki kali rit (SSPTS).
Ha ki khyndiat sngi ba ladep, U P Naik, uba dei U Commissioner bad Secretery jong ka tnat ka kit ka bah ka sorkar Jylla, ula iathuh ba kin don sa 140tylli ki bos saw, kiba thymmai, ki ban dang wan poi biang, kiba dei na ka bhah jong ka sorkar India, ban ai sha ka Jylla.
Thyllaw/Mawlongbna,22Nailar:“Nga dei u Secretary jong ka Seng Khasi, ngam ju thok, ngam ju lamler, nga kren ia ka hok bad ka  jingshisha" ki dei ki kyntien kiba la mih na u bah Dilondar Marwein, u rangbah uba ka Mawlong bna ka la ibit ban pynieng kum u rang kynih u rang phawar jong ka,  u ban pa diah la u thylliej ha khmat u CEM ka KHADC, u  bah Ardent M Basaiawmoit bad kumjuh ruh ha khmat ki bor ka ain kiba la wan ryngkat mynta ka sngi thohdieng  ha Thyllaw bad Mawlongbna, namar ki jingjia kiba la jia ha ka 12 tarik u nailar.
Kitei ki dei ki ktien kiba u tei u rangbah ka Seng Khasi,  uba mih khmat ia ka shnong Mawlongbna, u la pynsngew  shuwa ba un shong noh hadien ba u ladep iathuh ia kiei kiba u CEM ka KHADC u kwah ban ioh sngew ia ka dawbah ba la mih ki jingjia ha ka 12 tarik u nailar.
Tang mar ia kut ki jingkren u bah Dilondar Marwein, khlem da ap ia u Chairman ba pyniaid jingialang, uba dei u  Syiem ka Mawsynram ba un ieng, u bah Ardent ruh joit u la ieng na jaka shong jong u bad u la ong “Sngewtynnad ban ioh sngew ba phi dei u Secretary ka Seng Khasi, bad ba phi ong ba phim thok, phim lamler,ngi ngeit ba phi kren ia ki jingshisha.
Nga ruh nga dei u Kristan bad ngam ju thok, ngam ju lamler, nga kren ia ki jingshisha" ong u bah Ardent.
Kham mynshwa, ha ka por ba dang shu sdang ka jingialang ha Mawlongbna, U Bah Ardent, ula pynpaw, ba u kwah ba tang uwei u rangbah, un kren, na bynta ka shnong, ban iathuh halor ki jingjia baroh kumba ki dei hok bad ha kajuh ka por, ula ong ruh   “Wat pyrshang ban thaw ktien, wat pyrshang ban thok ne wat pynksan da ki ktien ki bym shongnia, khnang ba ngin lah ban tip kumno ban wad ia ka jubab kaba lah ban  weng noh ia ki jingeh jong phi" bad ka dei ruh halor kitei ki phang, ba U bah Dilondar, uba ieng ban kren na bynta ka Mawlongbna, ba u sa pynmih ia ka juban jongu, ba u kren halor ka hok bad ka jingshisha.
Jowai, 24 Nailar:Ka KSU Laskein Circle ka pynpaw ia ka jingsngew artatien ia kane ka sorkar u Mukul Sang ma ba kan lah ban pynbeit pud da kaba wanrah ia ka Block 1 bad Block 2 shapoh Meghalaya.
Kawei ka long ba kane ka sorkar mynta ka dap da ka jingiaknieh ne ia thmu pynhap shuki bad kaba ar ka long ba une u Myntri Rangbah ka jylla , wat la u bat slem ia ka shuki, u heh tang ka tyngam bad put turoi(kum ka 15 tarik nailar) hynrei ka kam ym pat i dak ei ei ha ka jingiadei ban wanrah ia ka Block 1 & 2.
Kum ban shu pynkynmaw, ha u 2002 ha Khanduli, u (L) Bah EK Mawlong, MR ka Meghalaya ba tang khyndiat por, u la lah ban wanrah ka jingmynjur bad u MR ka Assam PK Mahanta ban warah biang (re transfer) ia baroh ki jaka jong ki Khasi Pnar sha Meghalaya.
Kumjuh ruh, ha ka jingleit jngoh jong u Bah DD Lapang bad U Roupon Singh Ronghang (myntri sorkar ka Assam) ia ki phetwir Khasi pnar ha Sahsniang ruh ki pynbna ia ka juh kata ban wanrah ia ki jaka Block 1 napoh Karbi Anglong shapoh Jaintia Hills.
Hynrei kita ki jingpynbna paitbah baroh artylli, ki pulom noh namar ka jingiaknieh shuki bym hun ban long Myntri Rangbah da u Khasi Pnar.
“Ka seng ka pynrem jur ia kane ka sorkar ba lamkhmat da u Mukul Sangma namar kam lah ban ai jingiada ia ki paid Khasi pnar ka Block 1 kiba shah pyndik, thombor ia ki shnong ki thaw jong ki, bad shah dawa pisa na ki Pulit Assam bad ki riew shim kabu" ong ka KSU.“Ngi kyntu ia ka sorkar lyngba ka PWD ba ka dei ban pyndep mardor, ha kaba siang rong ia ka surok na Sahsniang haduh Mowluber bad khamtam ban pyndep ia ka jingshna ia ka jingkieng Kureliya kaba la dei ban pyndep naduh u snem 2005.
“Ka sorkar bad ka JHADC ka dei ban pynsangeh ia ka jingleh beain ka KAADC (Karbi Anglong Autonomous District Council)  ha kaba ka la thung ia ki Goanbura/Rambura kaba pyntlot ia ka bor u Rangbah shnong bad pyrshah ruh ia ki dei riti u Paid Khasi pnar", la pynpaw shuh shuh une u samla.
Jowai, 24 Nailar:Ka Jaintia Youth Federation Central Body sa shisien ka la ioh biang ia ki nongkitkam ba thymmai jong ka na ka bynta ka samoi treikam jong u snem 2014 haduh u snem 2016.
La iathuh ba ka jing pynskhem ia ki nongkitkam ba thymmai, kan long ha ka 29tarik mynta u bnai, ha ka por 11baje mynstep  ha District Library, Mynthong Jowai.
Ka seng, ka khot sngewbha ia ki riew rangbah, shynrang, kynthei, ki nongsynshar shnong, ki sengbhalang, seng samla Shnong bad ki nongmihkhmat ruh kumjuh ban ia sakhi lang, ia katei ka bynta kaba kongsan tam, ha ka ban shakri ia ka Ri bad ka jaitbynriew.
Shillong, 24 Nailar:Ka Seng Khasi College ka la jop ha ka iakop tainia ba la pyn long da ka  Silver Jubilee Celebration Committee jong ka Kotkhu bor u Mawphor.
Ia kane ka jingiakop taiñia la pynlong ha KJP Higher Secondary School, Shillong.
Nalor kine, la pynlong ruh ia ka iakop Dro bad iakop thoh Ese ha kaba palat spah ngut ki khynnah pule na ki skul bapher bapher ki la wan ban iashim bynta ha kine ka jingiakop ba la sdang naduh ka por mynstep.
Ha ka iakop dro, ki don 76 ngut ki khynnah skul ha ka kyrdan Primary bad Upper Primary katba ha ka iakop thoh ese  ki don 23 ngut ki khynnah skul ha ka kyrdan Secondary kiba la iashim bynta bad 14 ngut ki samla pule na ki kolej.
Ka phang iatainia ka la long, “Ki lad pathai khubor: Ki Atiar ba ieng pdeng bad ia ka jingiakop tainia la pyniaid da u Prof.B.Laitflang kum u Moderator bad ki nongbishar ki kynthup ia u Bah Ceasar Passah, Asst Director ka IPR, Rev.Kyrsoi Pyrtuh bad u Dr.JS Shangpliang.
Shillong, 24 Nailar:Hadien ba la shu sahteng la bun snem ban tei ia ka iing dorbar thawain ka jylla, ka High Power Committee (HPC) ka la rai ban tei ia kane ka iing ha Mawdiangdiang bad la dep pruid dak ruh ia ka jak ban shna.
Kaba sah mynta ka long sa ban shu aiti noh ka tnad pynroi sor ia ka jaka sha ka Assembly Secretariat.
La sngewthuh ba ka jingaiti bad ka jingshimti ia ka jaka kan long shen hapdeng ka tnad pynroi sor bad ka tnad Assembly Secretariat.
Ka jingwad jaka ban tei ia ka iing dorbar thawain ka jylla ka la shu bijai man ka por na Upper Shillong sha Khyndai lad, sha Barik, ha Taraghar ha Nan Polok haduh ba la khlem poi shaei shaei ruh.
Ia ka dorbar la pynlong ha iing wai ha Rilbong haduh mynta.
Shillong, 24 Nailar:Ka CSWO, ka la kyntu ia ka kashari ba kam dei ban ai jamin ia ar ngut ki runar nongpyniap briew kiba la pyrshang ban pan jamin lypa.
Ha ka kyrwoh ba la pyllait ka president ka CSWO ka Kong Agnes Kharshiing ka la ong ba ki ar ngut ki runar kiba pyniap ia ka Kong Ribaitmi Dkhar bad u Bah Jelbinroi Dkhar kiba dei shi para  ki la thmu ban pan jamin na ka Kashari bad uwei na ki, u la phet rieh.
Kine ki ar ngut shi para ki la shah pyniap ha Myntang ha ka 23 tarik Naitung.
“Ka CSWO ka pyrshah ia ka jingpan jamin ki runar nongpyniap briew bad ka kyntu ia ka Kashari ba kam dei ban ai jamin ia ki runar", la ong ka Kong Kharshiing.
Shillong, 24 Nailar:Ka Khasi Students’ Union (KSU) lyngba ka education cell ka pynrem ia ka sorkar ha kaba iadei bad ka jingkren jong u myntri pule puthi ka sorkar Jyla, u Dr.RC Laloo ha ka jingrakhe ba 35snem jong ka  Khasi Jaintia Deficit School Teachers’ Association, ha kaba une u myntri uba dei peit ia ka tnad pule putthi, u la pynpaw ba um don mon ban bat bad peit ia ka tnad pule puthi ka jylla.
Ka seng halor kane ka jingkren ka jong u ka pynpaw ia ka jingsngewsih, namar kane ka paw shai ba ka sorkar jylla kam don jingkitkhlieh ha ka ban kyntiew ia ka pule puthi ha ka jylla.
Shuh shuh ka seng lyngba ka jingkren utei u myntri ka sngewthuh shai ba ym don mano mano ruh ki nongmihkhmat kiba don ka jingthrang ban peit bad kyntiew ia ka pule puthi ha ka jylla kaba long tnad ha kaba ka shlem jong ka jingkiew ka pule ka puthi kaba la synjor palat ha jylla ka don.
Ka seng ka dawa ba ka sorkar ka dei ban ai ka bynta kaba kongsan tam ia ka tnad pule puthi namar lyngba kane ka tnad ki samla ka jylla ki lah ban kiew irat ha ka pule puthi bad ai ruh ia ki ka lawei ba phyrnai.
Lah ban kdew u Dr Laloo ha ka por ba u kren ha ka jingrakhe dap 35 snem ka KJDSTA u la iathuh ba u la pynpaw ha u Myntri Rangbah ba um kwah ban bat ia ka tnad pule puthi namar ba u kwah ban thanda ialade hynrei ym don ba sngap ia kane ka jingkyrpad.
“Hynrei ym don ba sngap ia kane ka jingkypad bad mynta nga ban long u myntri ka tnad ka pule puthi bad nga don hangne da ka jingthmu namar ba nga dei u nonghikai hi bad ki briew kim ju sngewthuh ia ki kam bad ki jingtrei shitom ong u nonghikai", la ong u Dr Laloo.
Shillong, 25 Nailar:Mynta ka sngi ki pulit ki la ioh bat ia kawei ka trok kaba leit theh biut haruh surok ha thain Bomfyle Road  ka Shillong College /P.G.T.College /B.K.Bajoria.
Ia kane ka trok rit (ML05-E-9986)  ioh bat katba ka dang thmu ban theh ia ki niut ba la pynkit na dukan Legacy Cake’ na Khyndai Lad.
Ia ki nongniah bad kiba don ha katei ka trok.
La pynngat ia kane ka trok U/S 34 IPC pyrshah ia u nongniah bad ar ngut kiba theh niut.
Na ka liang ki pulit, ki kyrpad ia ki paidbah ban pyntip ia ki pulit lada iohi ia kino kino kiba theh niut pathar.
Shillong, 24 Nailar:Lai ngut ki myntri poilian ha kane ka sorkar ba kham rangbah kin lah ban shah pynhiar shuki noh ha u Myntri Rangbah u Dr Mukul Sangma namar ba ki la ieng pyrshah ban ialam pyn khih ia ka shuki bad ka kam nongialam ka sorkar ha ka Jylla.
Ka tyllong khubor ka la iathuh ba u Myntri Rangbah shen un sa mait noh ia ki, ban pynrung thymmai pat da kiwei kiba shaniah bad kohnguh sneng.
Kine ki lai ngut ki myntri kynthup ia u bah Prestone Tynsong uba ju mlien ban pynkhih naduh ba shimti u Dr Mukul kum u Myntri rangbah, nangta u bah HDR Lyng doh uba phet mynta sha ka liang u bah DD Lapang bad ka Deborah Marak.
Na baroh ar liang kata ka kynhun jong u Bah Lapang bad ka kyn hun u Mukul, ki la ia kam ba kawei ka don ha ka jingduna paid bad kawei ka don ha ka jingduna paid.
Hynrei na ka khubor ba la iohlum, ka liang ba pyrshah ia u Dr Mukul ki kham duna, hynrei ym lah ban ong thikna namar ba ka jinglong ki MLA kam neh, shiphang ki leit sha kawei bad shiphang ki leit sa sha kawei ka kynhun, kumba ialehkai lodu.
Na ka kynhun u Dr Mukul ki la kam ba ka kynhun ba ialam da u Bah Lapang bad u Bah Prestone, Bah HDR Lyngdoh, ki don tang khyndiat ngut hapoh shiphew ngut bad kiba bun ki don ha sem jong u Dr Mukul.
“Ka jingbym lah ban bat ia ka jingbun paid, ka la pynlong ia ka kynhun u Bah Lapang ban shem jingeh ban sloit ia u Dr Mukul na ka shuki.
Ban pyntieng ia kiwei, la sngewthuh ba u Myntri Rangbah un shu pynhap shuki noh ia ki katto katne ki myntri sorkar ban thep bujli da kiwei pat.
Ka khubor ka iathuh ba u Myntri Rangbah u lah ban pynsngewthuh ia ka Sonia Gandhi bad u la ioh ia ka jingkyrshan na ka.
Shillong, 22 Nailar:Ka la mih ka jing ujor ha ki khyndiat sngi, halor ka jingthombor jong ki shipai, ia ki jaka paid bah, hynrei kam dei tang katta, ka jingtip, ba la wad da U Rupang, na ka ain wad jingtip paidbah, la iathuh ba ki Khasi, kim ioh lad satia, wat tang ban long tang ki nongsar surok ha ki jaka ba la peit da ka Shillong Cantonment Board.
Na ka jingwad jing tip, lyngba ka ain wad jingtip paidbah, la lap ba na ki 45ngut ki nong bylla sar surok, ki don tang san ngut ki Khasi, katba 38ngut, na kitei ki dei ki dkhar suda.
Ka Bishnu Shar ma, ka dei kaba la ioh kam ha u snem 1991, ha ka jingsiew kaba T.9,800 nalor kiwei ki jingioh jongka, U Babul Hajong, u ioh kam ha u snem 1999, ha ka jingsiew kaba T.8,460 nalor kiwei kiwei, ka B Magaiya, ha u snem 1989, ha ka jing siew kaba T.10,090 nalor kiwei ki jingsiew, U bah L Buhphang ha u snem 2006, ha ka jingsiew kaba T.7,620 nalor kiwei ki jingsiew, U Bah P Nong rang, ha u snem 2011, ha ka jingsiew kaba T.6,820 nalor kiwei ki jingsiew bad nangta sa ka kong E Kurkalang, ha u snem 2011, ha ka jingsiew kaba T.6,820 nalor kiwei ki jingsiew.
U R Biswa, ha u snem 2011, ha ka jingsiew kaba T.6,820 nalor kiwei ki  jingsiew, ka Anu Rachal ha u snem 2011, ha ka jingsiew kaba T.6,820 nalor kiwei ki jingsiew, U Salim Ahmed ha u snem 2012, ha ka jingsiew kaba T.6,660 nalor kiwei ki jingsiew, U Kaka Singh, ha u snem 1978, ha ka jingsiew kaba T.6,660 nalor kiwei ki jingsiew, U Mangal Singh, ha u snem 1991, ha ka jingsiew kaba T.9,800 nalor kiwei ki jingsiew, U Jagir Singh ha u snem 1983, ha ka jingsiew kaba T.9,800 nalor kiwei ki jingsiew, U Bikram Basfore ha u snem 1983, ha ka jingsiew kaba T.11,830 nalor kiwei ki jingsiew, U Manoranjan Sing, ha u snem 1980, ha ka dor T.12,700 nalor kiwei, U Shendra Singh ha u snem 1978, ha ka jingsiew kaba T.12,700 nalor kiwei, U Shendra Singh, ha u snem 1978, ha ka jingsiew kaba T.12,990 nalor kiwei, U Chamanlal, ha u snem 1976, ha ka jingsiew kaba T.12,990, U Nazir Massi, ha u snem 1977, ha ka jingsiew kaba T.12,990 nalor kiwei.
Nangta u Dalbir Singh III, ha u snem 1990, ha ka jingsiew kaba T.9,510 nalor kiwei, U Dalbir Singh IV, ha u snem 1991, ha ka jingsiew kaba T.9,800 nalor kiwei, U Dalbir Singh II, ha u snem 1990, ha ka jingsiew kaba T.9,300 nalor kiwei, U Jasbir Singh ha u snem 1989, ha ka jingsiew kaba T.10,090 nalor kiwei, U Pyara Singh ha u snem 1989, ha ka jingsiew kaba T.10, 090 nalor kiwei, U Laxman Singh ha u snem 1980, ha ka jingsiew kaba T.12,700 nalor kiwei, U Kartar Singh ha us nem 1996, ha ka jingsiew kaba T.9,510 nalor kiwei, U Bikram Singh ha u snem 1983, ha ka jingsiew kaba T.9,510 nalor kiwei, U Salwant Singh ha u snem 1996 ha ka jingsiew kaba T.9,510 nalor kiwei, Ka Mayo Devi, ha u snem 1995 ha ka jingsiew kabaT.9,510 nalor kiwei, Ka Kanso ha u snem 1990 ha ka jingsiew kaba T.9,800 nalor kiwei,U Balkar II ha u snem 1983, ha ka jingsiew kaba T.11,830 nalor kiwei, U Pratap Singh ha u snem 1991 ha ka jingsiew kaba T.9,800 nalor kiwei, ka Sindo Kaur ha u snem 1998 ha ka jingsiew kaba T.9,090 nalor kiwei, U Jaswinder Singh ha u snem 1996 ha ka jingsiew kaba T.9,510 nalor kiwei, ka Sindo I ha u snem 1978 ha ka jingsiew kaba T.12,900 nalor kiwei, ka Sita Magaiya, ha u snem 1990, ha ka jingsiew kaba T.9,800 nalor kiwei, ka Kashmiro, ha u snem 1991, ha ka jingsiew kaba T.10,090 nalor kiwei, ka Simla Devi, ha u snem 1993 ha ka jingsiew kaba T.9,300 nalor kiwei, U Joginder Ram ha u snem 1996, ha ka jingsiew kaba T.9,510 nalor kiwei, U Kishan Singh, ha u snem 1995, ha ka jingsiew kaba T.9,510 nalor kiwei, U Gurnam Singh, ha u snem 1990, ha ka jingsiew kaba T.9,510 nalor kiwei, U bah HL Nongrang, ha u snem 2006, ha ka jingsiew kaba T.7,620 nalor kiwei, U Paul L Hmar, ha u snem 2006, ha ka jingsiew kaba T.7,620 nalor kiwei, U Sunny Singh, ha u snem 2011, ha ka jingsiew kaba T.6,820 nalor kiwei, U Bah D Sawkmie, ha u snem 2011, ha ka jingsiew kaba T.6,820 nalor kiwei, U Apan Gill ha u snem 2011 ha ka jingsiew kaba T.6,820 nalor kiwei bad U Ratan Das, ha u snem 2012, ha ka jingsiew kaba T.6,820 nalor kiwei ki jingsiew.
Ha katei ka jubab, kaba la ai da U Public Information Officer jong ka Shillong Cantonment Board, la iathuh, ba ki jingsiew tam ia ki nongtrei, ki long katba kum ki kyndon siew tulop jong ka sorkar Meghalaya bad la iathuh ruh ba ki nongsar surok, kim donkam kyrdan pule eiei ruh.
Shillong, 24 Nailar:Ka sorkar jylla lyngba ka tnad Water Resources ka la thoh sha ki Autonomous District Councils (ADCs) ban ai jingmut halor ka jingshna pynbha ia ka Water Policy.
Ka thymmei khubor sorkar ka la iathuh ba ha ka jingialang bad u Chief Secretary Bah PBO War jri, la mih jingmut ba dei ban pan jingmut ruh na ki ADC halor ka jingshna ia kane ka policy.
“Ki jingai jingmut jong ki district councils ka long kaba donkam bha halor kane ka policy.
Nalor ka jingia phylliew jingmut bad ki ADC, yn pan jingmut ruh na kiwei ki tnad.
La iathuh ruh ba la sam biang ia kane ka polisi ba la pynkhreh biang sha baroh ki tnad sorkar.
“La ioh bun ki jingai jingmut ban shna ia kane ka policy", la ong u heh sorkar.
Kham myn shwa, ka sorkar ka la iateh bad ka German International Cooperation (GIZ) ban shna ia ka Water Policy.
Ha ka kam pule doktorShillong, 24 Nailar:Ka sorkar jylla ka khmih lynti ban ioh noh ia ka jingpynthikna ia ka jingai bhah pule doktor na ka sorkar pdeng la shem taiew.
“Ngi la ioh pdiang ia ka jingthoh na ka tnad ka koit ka khiah ka sorkar pdeng ba kan ai bhah 56 ngut ia ka sorkar jylla.
Ngi khmih lynti ban ioh ia ka jingpynthikna la shem taiew", la ong u myntri ka koit ka khiah u Bah AL Hek ha kane ka sngi u Blei.
U la long ba ka sorkar ka sngewkhia ia ka jingpynslem ban pynbna ia ka result jong ki khynnah ba la jied ban leit pule.
“Ngin pynbna ia ka result mar ia ioh ia ka jingpynthikna na ka sorkar", la ong u Bah Hek.
U la ong ba la phah briew ban iakren sha ka tnad ka koit ka khiah ka sorkar pdeng ban pynsted ia ka jingai bhah ia ka sorkar jylla, u la ong.
Katkum ka jingbthah ka Medical Council of India (MCI), ka tarik ba khadduh ban pdiang rung klas la buh ba kan long ha 31 tarik Nailur.
Mumbai,25 Nailar:U Myntri Rangbah barim ka jylla Bihar, u  Lalu Prasad u dang leit ban shah sumar ha  Asian Heart Institute kaba don ha Bandra Kurla Complex, iathuh ka tytllong khubor ba la ioh lum hna ki bor pyniaid katei ka Hospital mynta ka nohsngi jong ka lah sngi u Blei.
U Lalu u dei ruh u ba la bat ia ka kam myntri jong ka sorkar pdeng ha ka sorkar kaba rim, la ong ba  hadien ba u la dep pynkhreh na bynta ki lad sumar ialade , u la mih noh ban leit sha katei ka nongbah  ha ka sngi u Blei.
“Kane ka jingleit u Lalu ka dei ka jingpynkhreh lypa" ong ki tyllong khubor napoh katei ka hospital, kaba la iathuh ba ka jingleit jong u Lalu sha Mumbai ka dei ban sumar na bynta ki jingpang kiba ia dei bad u klong snam.
U Lalu u shah sumar hapoh ka jingpeit jong u Doktor rangbah ba dei tang na bynta u klong snam u Dr Ramakanta Panda,  uba dei u Doktor uba la sumar ia u Dr.Manmohan Singh, myntri rangbah duh barim ka Ri.
Mynta ka sngi, ka Israel, ki la ther namding bad pynjot thiaw ia ka iing kaba  12 mala, kaba don ha ka nongbah Gaza bad kaba la pynmynsaw ia 18ngut ki briew, ba kynthup ia 4ngut ki khynnah rit, ha kaba la iathuh, ba la ai por tang shiphew minit, ba ki briew kin ia  mih na katei ka iing kaba 12 mala.
Ha katei ka iing, ki don 44tylli ki iing shong briew bad ka bor jong utei u namding, ka la pynjot thiaw ia katei ka iing, ha kaba ka ding, ka la lynguh na katei ka jaka, ba ther bom bad la iathuh ba ki don ar tylli ki nam ding, kiba ther ia katei ka iing bun mala.
Ha shwa jong katei la iathuh ba ka la don ruh kawei ka iing kaba hynniew mala bad kawei ka dukan, ha kaba la ther namding da ka Israel, ha ki bynta ba shathie jong ka nongbah Rafah.
Ka jinghiar thma jong ka Israel, ha kane ka sien, ka dei ia ki paki dulan kiba heh ba heh bad kaba dei sa ka buit thymmai jongka, ban iakhun pyrshah ia ki ehrang Hamas.
Ha ki khyndiat sngi ba ladep, ki shipai jong ka Israel, ki la maham tyngeh, ba kin khyrwit naphang, ia ki iing ki sem, ba ki don kitei ki ehrang bad kumta, la maham ia ki trai iing, ba kim dei ban ai jaka rieh ia kitei ki ehrang.
Kumba ka long mynta, la iathuh ba ki shipai, ki dang pynkhreh ban kham pyniar ia ka jingialeh thma jongki pyrshah ia ki Hamas, namar ba ki ehrang na Gaza, ki dang iai bteng ban pynher ia ki roket jongki bad kiwei de ki tiar ialeh pyrshah sha Israel, ha kaba la ther haduh shiphew sien  mynta ka sngi bad sa 100tylli, kiba la siat hynnin ka sngi, kaba thew eh, ha ki bynta ba shathie jong ka Israel.
Na ka liang jong ka Egypt, ka pynpaw, ba ka kwah ba ka jingiakren, kan dang iai bteng hapdeng ka Israel bad ka Palestine, na ka bynta ban sangeh ia siat, wat la kam kwah pat ban khot biang ia kitei ki arliang mamla ban iakren.
Ki shipai Israel, ki iathuh ba ki la khyrwit haduh 20 sien, ha ki bynta jong ka Gaza, naduh ka shiteng miet jong ka sngi saitjain.
Ha Rafah, ki liengsuin jong ka Israel, ki la bom ia ka iing kaba hynniew mala, kaba dei ka jaka treikam jong ki Hamas bad la iathuh ba katei ka iing, ka la jot thiaw bad ka jingkem ding jongka, ka la saphred sha kiwei de ki iing ki sem bad ki dukan, kiba don sha syndah jong katei ka iing bah bad kaba dei ka ktem jong ki Hamas.
La iathuh ba lai ngut ki briew, ki la mynsaw na katei ka jingjia.
Shillong, 25 Nailar:Ki nurse hapoh ka lama jong ki Non-Bonded Nurses Association of Meghalaya (NBNAM) ki la dawa ba ka sorkar ka dei ban leh kumjuh ia ki kumba ka leh ia kito kiba ioh ban pule na bhah sorkar ne bonde.
Ki la dawa ruh ban pynsted ia ka jingtohkit jong ka Inquiry Committee halor ka jingkynnoh bym iaid beit ka jingpynrungkam ia ki 360 tylli ki kam ba la lait ba la pynlong ia ka eksamin mynshem snem.
Ka kynhun jong ki Nurse mynta ka sngi  ba ialam da U President Melchior H Riang, ki la iakynduh ia u principal secretary ka koit ka khiah u Y Tsering ban wad jingtip ia ka jingiaid ki kam ki jam kiba iadei bad ki jingdawa jongki.
Katkum ka jingong kine ki nurse, ka jingbym don ka polisi kaba biang ka la pynlong ia ki nurse bym ioh pule nab hah sorkar ba kin shah leh bein ha ka sorkar.
Ka NBNAM ka la ong ba ka kynrum kynram ka la mih hadien ba la pynlong ia ka eksamin thungkam ban pyndap ia ki 360 tylli ki kam, ha kaba ka sorkar ka la shu khot personal interview ia ki bonded nurse bad ka pynialeh written bad personal interview ia ki non-bonded nurse.
Na ki 800 ngut kiba ialeh ia ka written test, 380 ngut ki mih kyrteng kaba duna ia ka 50 percent na ka jingdon kiba aplai.
Ki NBNAM  ki la kam ba na ki 380 ngut kiba pas ia ka written, tang saw ngut ki pas bad kiwei pat kim shym la pas ia ka written.
“Ka daw ba kim shym la pas ka dei namar ba ki jingkylli ki dei kiba eh bha bym iahap bad ka syllabus", la ong ki nurse NBNAM.“Ka long kaba bym hok ia ka sorkar ban pyndonkam da u diengkot ba iapher ia ki bonded bad non-bonded nurses", ki la ong.
Ki la ong ba ki la dep aiti ia ka dorkhas ban pyrshah ia kane sha ka sorkar naduh u Naiwieng mynshem snem“Ngi la dep iakynduh ia u Bah AL Hek  dang shen uba iathuh ia ngi ba ka sorkar ka la thaw ia ka Inquiry committee ban tohkit ia kane ka kam uba kular ban pyndep hadien ka elekshon," ki la ong.
Ha kajuh ia ka jingkhot sangeh trei ki nurse sorkar hapoh ka lama ka Meghalaya Government Nursing Service Association (MGNSA).
Ki la ong ba ki la pyrshah ia ka jingthmu sangeh trei khlem buh por ki nurse namar ba ki nurse ki la bam smai ban shakri ia ki paidbah.
Ka NBNAM ka la dawa ia ka bhah kam ba 50 percent ia ki Khasi, Jaintia bad ki Garo people.
Shillong,25 Nailar:Kawei ka samla kaba la tip kyrteng kum ka Plentiful Surong, ka la ujor sha ki pulit ka Rynjah PS ba ha ka 20 tarik myn ta u bnai ha ka por 7:45 baje eiei mynmiet, ka la shim wai ia kawei ka Taxi kamai kaba don ia u nombar ML-05F 0404 ba la niah da u Bansynshar Thabah,28 snem na Fire Brigade ban leit sha Umpling,Shillong.
Ka la ujor ba haba ka la poi ha Umpling,Lawmaw ia katei ka Taxi ba ka shong, hynrei utei u nongniah um shym gla sangeh bad u la iaid beit beit sha ki lynti sha Itshyrwat, katei ka samla ka la pynpaw ha ki jingujor ba ha katei ka por haba u nongniah um sangeh ia ka kali ka la kynthih napoh Taxi haba ka la poi ha Itshyrwat, bad zka la mynsaw jur.
Ki pulit ki la kem ia utei u nongniah, iathuh ki khubor pulit.
Shillong, 25 Nailar:Palat shi lak tam ki paidbah na ki lai tylli ki district ha Garo Hills ki la shah ktah na ka jingshlei um ha kine ki sngi.
Ki jaka ba kham shah ktah jur dei kito ki jaka ba hap ha ki thain ri thor jong ka West Garo hills district.
U Deputy Commissioner ka West Garo hills u Pravin Bakshi ha kane ka sngi nyngkong u la pynbna ba katei ki jaka ha thain ri thor ka district ki dei kiba shah ktah ha ka jingshlei um.
Ki shnong kiba shah ktah na kane ka jingshlei um ki long ka Rajabala, Bhaitbari, Phulbari bad  ka Chibinang kiba wan pyndap da ka Brahmaputra lyngba ka wah Jinjiram.
Ki skul ruh nalor ki iing sah briew ki la shah ktah ha kane ka jingshlei um.
Na ka liang u DC u la shimia ki lad ki lynti ban ai ia ka jingiarap bad ka jingiada kyrkieh ia ki briew kiba shah ktah na kane ka jingshlei um.
Kumba 92 tylli ki shnong ha ka thain Selsella ki la shah ktah ha ka jingshlei um bad kumba 30 tylli ki la shah ktah malu mala.
Bun ruh ki shnong ha ka thain Tikrikilla Block kiba shah ktah ha kane ka jingleh ka mariang.
Kane ka jingshlei um ka la mih hadien ba u slap ba jur u la ther naudh ka 11 tarik Nailar haduh hynne ka sngi haduh ba ka wah  Brahmaputra na Assam bad ka wah Jinjiram ki la kiew ha u dak ka jingma.
U myntri ka tnad sam marbam u Clement Marak u la bthah ia ki ophisar ban pynlong ia ka jingjurip ia ka jingshah ktah ki briew na kane ka jingjia.
Kumba 32,000 tylli ki tnum iing ki la shah tap um bad 142 tylli ki shnong ha ka West Garo district ki la shah ktah.
Kumba 1550 hectare ki jaka thung kba ki la shah ktah ha kane ka jingshlei um.
Kiwei ki jaka ruh kum ha East Garo Hills bad ha South Garo Hills ki la don ha ka jinghusiar namar ba ka wah  Simsang ka la syllad ia ki katto katne ki jaka ha ka thain Williamnagar bad Baghmara.
Shillong,25 Nailar:U CEM ka KHADC u bah Ardent M Basaiaw moit, mynta ka lah sngi u Blei haba kren sha ki nongthohkhubor u la pynbna ba ka KHADC kan phah da ka jingthoh sha ka sorkar jylla ba kam dei ban ai skhim ia kano kano ka  seng ki nongrep la ka long na kano kano ka tnad sorkar khlem da pyntip sha ka District Council.
“Ki Seng nong rep kin ym lah ban pan skhim nangno nangno ruh.
Ngin phah da ka jingthoh sha ka sorkar ba kam dei ban ai skhim ia ki seng nongrep khlem da pyntip sha ka District Council, la ka long na kano kano ka tnad" ong u bah Ardent M Basaiawmoit, haba kren sha ki nongthohkhubor ha kamra treikam jong u.
Katei ka rai jong u CEM ka KHADC ka la mih dei hadien ba ka la mih ka huri hura hapdeng ki ar tylli ki shnong ka Thyllaw bad ka Mawlongbna kiba ka KHADC hadien ba ka la wad bniah ia ki daw tynrai jong ka huri hura ka la lap ba ka dawbah ka dei namar ka jingwan rah ia ka skhim sorkar ha ki jaka rep ki paidbah, kaba kham mynshuwa ki  nong Thyllaw ki la kynnoh ba ka jingmih ka huri hura ka dei namar ka jingpyniaid ia u Pipe um jong ka Mawlongbna kaba la wan lyngba ka Water Resources kaba ki la kynnoh ba ka Mawlongbna ka la pyniaid na jaka rep ki nong Thyllaw.
U bah Ardent u la ong ba haba jia kum kitei ki jingjia ba sngewsih hapdeng u paidbah, dei ka KHADC kaba hap ban wad ia ka lynti ban weng ia ki jingeh ki paidbah, “Haba jia kum kitei ki jingjia ha kaba kut dei ka District Council kaba hap ban leit ban weng ia ki jingeh, kam dei ka tnad sorkar ka ban leit" ong biang u bah Ardent.
Haba kren sha ki nongthohkhubor hadien ba la wai ka jingiakynduh hapdeng ki ar shnong ka Thyllaw bad Mawlongbna bad ki ar Hima/Elaka Dwara Nongtyrnem Sirdarship bad Mawsynram Syiemship, u bah Ardent u la pynbna ruh ba ka KHADC kan ym shah shuh ia ki Seng Nongrep ba kin wad skhim khlem ioh bor na ka shnong bad ka District Council.
Shillong,25 Nailar:Kawei ka long kmie 40 snem karta kaba la tip kyrteng kum ka kong Philista Suting, ka la iap , katba 10 ngut kiwei pat ba kynthup ia ki longkmie bad saw ngut ki khynnah rit ki la mynsaw jur ha ka jingjia kylla kali kaba la jia ha ka 23 tarik mynta u bnai ha ak por 4 baje janmiet ha ka shnong Jongksha Ladkharang.
Katei ka kali Maxi Cab kaba don ia u nombar ML-04-5365 ka dei kaba la niah da u Triborme Lyng shiang,24 snem karta.
Katei ka jingjia ka la jia namar ka jingbym lah shuh u nongniah ban teh lakam ia ka kali ha kawei ka khun.
Ki pulit ki dang tohkit ia ka jingjia, iathuh ka khubor pulit.
Shillong,25 Nailar:Ka jingjia kaba la jia  ha ka 12 tarik u Nai lar,2014, kaba la mih ka jingiamynsaw na ki jing iakynnoh thombor, kaba la jia ha ki ar tylli ki shnong ka Mawlongbna bad ka Thyllaw, haduh mynta kam shai la katei ka jaka ba la mih katei ka jingjia ka dei ka jongno.
Ia ka jaka ba la jia katei ka jingjia ka Mawlongbna ka la kam ba ka dei ka ‘Synrangdiengsohphan’ katba ka Thyllaw pat ka kam ba ka dei ka ‘Rithang’.
Kitei ki ar tylli ki shnong ki la kubur ba ka don ka Synrangdiengsohphan bad ka Rithang bad ki tip bha ruh haei kita ki jaka ki don.
La sngewthuh ba ka jaka ba la jia ka jingjia ha ka 12 tarik ka dei kaba la jia tang ha kawei ka jaka , hynrei kat kum ka jingkam kitei ki ar shnong pat ki mih ar tylli ki jaka.
Hadien ba la dep ban pynlong ia ki jingialang ha ki ar tylli ki shnong ha ka sngi thohdieng jong ka taiew ba la dep, u CEM ka KHADC u bah Ardent Miller Basaiawmoit u la khot ia ki khlieh nongsynshar jong kitei ki ar shnong mynta ka lah sngi u Blei sha kamra treikam jong u ha KHADC,Shillong bad ka jingiakren ka long markhmat hapdeng kitei ki arliang bad ki bor ka KHADC.Na Mawlongbna nalor u Rangbah Shnong, u bah Klining Kharnaior la wan ban synran da u Syiem ka Hima Mawsynram u Pa’iem Amos Malniang, katba na Thyllaw ruh la wan ban synran da u Sordar ka Dwara Nongtyrnem.
Hadien katei ka jingiakynduh bad ki khlieh nongsynshar jong ki arliang mamla, haba kren sha ki nongthohkhubor u CEM u la ong ba ka KHADC kam khang ia ki nongrep ban rep ha kano kano ka jaka, bad kam buh pud ruh ia ki nongrep haba ka shnong ka ia beit.
U la ong ba ki nongrep ki dei ban im sngi ha ka kamrep jong ki bad kim dei ban pynmih ia ki kam kiba pynkhihwin ia ka shongsuk shongsain jogn ki ar shnong.
“Ngi pynshlur ba kin pynleit jingmut ha ka kamrep jong ki la ki long na kano kano ka liang" ong u bah Ardent M Basaiawmoit, CEM KHADC, “Ki nongrep kim dei ban pynleit jingmut than ia u pud u sam" u la ong biang.
Na ka jingiakren bad u CEM , la sngewthuh ba ka bor jong ka KHADC kam khanglad ia ki nongrep jong kitei ki ar shnong ban leit rep biang ha kitei ki jaka ba la mih ka jingiakynad, bad la kyntu ba ki dei ban leit rep biang ha kito ki jaka ba ki ju rep ha ki por mynshuwa, bad la bthah ia ki khlieh nongsynshar jong kitei ki ar shnong ba kin pynbna ia kane ka khubor sha ki paidbah nongshong shnong jong ki.
Ha kaba ia dei bad u pud u sam u bah Ardent u la ong ba ka District Council ka la dep tip lypa ia u pud u sam hapdeng ka  Hima Mawsynram bad ka Dwara Nongtyrnem Sirdarship  ha khappud jong kitei ki ar shnong, bad ka KHADC ka la don ka Rikod jong ka, hynrei kaba sah mynta ka long ba shen ha kine ki khyndiat sngi ban sa wan hadien ba ka mariang kan ailad ka KHADC kan sa hiar ban leit pynskhem ia u pud u sam hapdeng kitei ki arliang.
“Shen ynda ka mariang ka ailad, ngin leit ban pynskhem biang ia u mawpud , ba la dep ban pynbeit" bynrap biang u bah Ardent uba la ong ruh ba kitei ki mawpud kiba ka KHADC kan sa pynskhem shen ki dei kiba la dep shah pynpra.
Lah ban pynkynmaw, ba ha ka jingiakren bad ki riew rangbah ka Mawlongbna ki la kam ba ka jaka ba la mih ka jingiakynad ha ka 12 tarik u nailar, ka dei ka jaka rep jong ki nong Mawlongbna, katba na ka liang ki riew rangbah ka Thyllaw ruh ki la kam ba ka dei ka jaka rep jong ki nongrep ka saw shnong ba kynthup ia ka Thyllaw, Lawbah,Mawdiengkhied bad kawei pat ka shnong.
Mynta ka lah sngi u Blei u CEM u la kyntu ia ki paidbah nongrep jong kitei ki ar shnong ban leit rep ha ki jaka ba ki ju rep mynshuwa khlem pynmih kano kano ka kynrum kynram lane ka huri hura, ka jingkylli kaba mih mynta ka long hato u Mawlongbna un leit sha Synrangdiengsohphan ne u Thyllaw un leit sha Rithang? Namar ba kitei ki ar kyrteng ki dei na bynta kawei ka jaka ba la mih ka jingjia ha ka 12 tarik u nailar (kaba kitei ki ar shnong ki la ia kam trai).
Shillong, 25 Nailar:Wat la u Myntri Rangbah ka jylla u Mukul Sangma u la wohnia ia u Narendra Modi kham mynshwa ha ka por ba don ha ka jingialang jong ki Myntri Rangbah ka ri, hynrei ka myntri ka tnad Social Welfare ka Debo rah Marak ka la iaroh jur ia ka rukom treikam jong u Myntri Rangbahduh ka ri khamtam ha ka por ba u long kum u Myntri Rangbah ka jylla Gujara.
Ka Deborah kaba dang shu wan phai na jylla Gujarat bad ki ophisar, ka la ong ba  ka leit sha katei ka jylla ban wad jingtip na ka bynta ban buh ia ka tnad ka kompeni Amul ha Shillong namar ba ka jylla Meghalaya ka don ka suinbneng kaba iahap bha na ka bynta kane ka kam.
Ka la ong ba ka jylla Gujarat ka la roi sted bha bad kawei na kine, ka dei ka surok kaba bha bad kaba biang.
Katba ka jylla Sik kim ka la dep iasoi bad ka sorkar Gujarat ban plie ia ka tnad ka kompeni Amul,  ka jylla Meghalaya  ka dang sahdien.
Ka myntri ka la ong ba kan buddien ia kane ka kam ban pynurlong ba ka kompeni Amul kaba shna dud kan wan ha kane ka jylla.
Ka Marak kaba dei ka myntri ri jingri, ka la leit jngoh ruh ia ki jaka shohdoh ha Mumbai ban tip ia ka rukom treikam jongki.
Kane ka long ban wanrah ia ki rukom treikam ha jaka shohdoh ka sorkar ha Mawiong kaba dang iaid shaid shaid ia ka jingshna mynta.
Nongpoh, 25 Nailar:Ka Shnong Liarkhla ha ka 20 tarik mynta u bnai ka la pyllait symbai Dohkha 40 kilo hapoh ka wah umtung kaba dei ka wah kaba don haki tei ki thaiñ Raid Iapngar Ri-Bhoi District kaba ju bsa doh beit man ka sngi iaki Nongrep bad iaka shnong bad ka thain baroh kawei da kaba ki ju pyndon kam ban leit khwai ei  man  ka sngi.
Ha katei ka sngi pyllait symbai Dohkha u Ma Ngaitlang Dhar  MLA ka Umroi Constituency bad u Bah Albinus Lyng doh u MDC ka Umroi Constituency ki la long ki kongsan bad  noh syn ñiang  ia ka shnong da ki Symbai Dohkha.
Ka jingthmu ba kongsan jong ka shnong Liarkhla ba ka la pyllait symbai Dohkha hapoh ka Wah Umtung ka long hadien ba ka la iohi ba bun bah ki paidbah nongshong shnong kiba la ioh doh ioh jyntah ei man la ka por bad kane ka la iarap shibun ia ki paidbah ki bym ioh lad ban thied doh, hynrei lada ki pyllait por tang janmiet ne mynstep shiphang ruh ka la iarap ia ki, hynrei hadien ba ki riew shim kabu kiba khwan myntoi shimet bad ki bym ju pyrkhat ia ka jing myntoi ki paidbah ki la leit ban pynduh bad pynsniew ia ka tei ka wah da kaba ki shoh da ka dawai kharu bad ki dawai pyniap doh ba bunjait bad mynta ka tei ka wah ka la duna bha ki doh um, dohkha, kumta ka shnong ka la thaw ia ki lad ki lynti da kaba theh da ki symbai dohkha ha katei ka wah.
Khatduh iawai ka shnong ka la mana ruh ia ki paidbah jong ka Shnong bad ki para nongshong kiba marjan ba kim bit ban shim kabu ia ka jingmyntoi shimet da  kaba shoh da kino kino ki dawai pyniap doh, ne da kaba ka wang ne khang jar ha kitei ki wah bad lada ka shnong ka lap kan ai ka jingpynshitom katba shong ka aiñ.
Kane ka long katkum ka kyrwoh khubor ba la pyllait da u Rangbah Shnong Liarkhla Bah Kamai Sumer.
Shillong,25 Nailar:Haduh mynta ka seng pynbiria kaba ki paidbah ki tip bha ka dei ka Seng Biria U Khasi (SBUK), hynrei mynta pat la mih sa kawei pat ka seng pynbiria kaba la ai kyrteng ka ‘Kam danda u Rangdajied’.
La seng ia katei ka seng ha ka 24 tarik u nailar, 2014.
Ki nong kitkam katei ka Seng Biria kaba dang shu thaw thymmai ki long President- u bah Romeo Phira Rani, Vice President –U bah Paul B Synrem, Secretary u bah Philip Marwein, Assttn.
Kong Genevieve Khongji, Finance Secretary bah Jropsing Nongkhlaw, Social Secretary kong Phyllis Rani, Organising Secretary bah George Arthur Warjri, la jied ruh uwei u nongai buit ai bor bad 12 ngut ki Executive Member bad ka Motto katei ka seng ba thymmai ka long ‘Syndong la ka jong’.
La seng ia katei ka seng shi bynta ka long ban tei ia ka imlang sahlang ha ka bha ka miat bad ka jingshongsuk shongsaiñ, bad ban ai noh da ka mluh kaba pynbang pynshngiam, pynkmen pynsngewbha, pynrkhie pynsngewtynnat bad pyndanda pynbiria birai, khamtam ha kine ki sngi ba ka jylla ka la kdang shoiñ da ki kam sniew kiba har-rukom kum ki kam lehnoh, kam rah suloi kaikhlaw, ki kam pyniap briew, ki kam leh-jubor, ki kam leh be-ijot, ki kam pakhang shnong pakhang thaw, ki  kam politiks jakhlia, ki kam bamsap bampong bad kiwei kiwei ki kam bymman.
Ia katei ka seng shen yn sa rejistar noh.
Nongpoh, 25 Nailar:Ka surok Shnong Umden Pyllun ba kynthup ia ka Umden Khasi, Umden Nongtluh, Lang phadur bad Manipur, ka dei ka surok kaba la sniew bha bad ba sahteng ha ka jingpyntreikam da ka tnat PWD, Nongpoh Division, la kynnoh ka Ri-Bhoi Youth Development & Social Organisation (RBY DSO), Umden Circle.
Haba pynpaw ia ka jingsngew khia kaba khraw halor ka jingsniew palat ka surok kali, u Samla Sebestian Malai, kum u president jong ka, u la ong ba katei ka surom ka dei kaba la tei lyngba ka PWD Internal Road ba 3 KM kaba katei ka jing trei ka la sahkut mynta la jan dap 10 snem kata naduh u snem 2005, hyn rei kumba ka long mynta ia katei ka surok ba sahteng la trei dep tang 1 km u la ong.
Kaba sah kata sa 2 KM ei ei, ka dei ka surok kaba pynwit bha ia ka iaid ka ieng jong ki paidbah khamtam kum ha kine ki por lyiur (slap), kaab ki paidbah ki hap ban mad ia ka jingeh ha ka iaid ka ieng namar ka jingwit jong ki maw ha shilynter jong ka, kiba la wan pynhap da ki kontraktor khlem pyntrei ia ka.
Na ka liang ka RBYDSO, Umden Circle ka kynnoh ruh ba kane ka dei ka jingbym shimkhia jong u EE ka tnat PWD, ka Nongpoh Division, kumta kum ka seng ka dawa na ka tnat PWD ba ka dei ban pyndep noh ban shna ia katei ka surok shuwa u snem 2014 bad ba ka seng ka kyntu ruh ia katei ka tnat ba kam dei ban ai daw ba bym lah pyndep, hynrei ka dei ban bthah ia ki kontraktor ba ki dei ban siang pyndep noh ia ki bynta ba sah shuwa ban kut u snem 2014 bad lada ki don ki kontraktor ki bym lah ban trei, ka PWD ka dei ban weng noh ia ki bad ai kam ia kito kiba lah ban trei dep.
Ki Rangbah Shnong ba kynthup ia u Bah A.K Syiem, Rangbah Shnong barim ka Umden Khasi bad u Bah J.B Manih, Rangbah Shnong ba mynta, ki la pynpaw ia ka jingsngewkhia kaba khraw halor kane ka jingsahteng jong kane ka surok kali, kaba ki la kynnoh ba kane ka dei shisha ka jingbym ler jong katei ka tnat sorkar ban kyntiew ia ka roi ka par ha katei ka thaiñ.
Kumjuh ruh ka RBYDSO ka kyntu jur ia ka sorkar jylla ba kam dei ban pynkynriah kam khah khah ia ki ophisar ha ka district, namar kane ka jingpynkynriah kam ka pynthut shibun eh ia ka roi ka par ha ka district hi baroh kawei kaba lah ban long ruh ka jingsahteng ki kam ba bun jong ki tnat sorkar bad ki paidbah, la ong u Samla Sebestian Malai.
Shillong, 25 Nailar:Mynta sa u babu, ula pynbna, ba un leit ia soh noh bad ka seng kaikhlaw ka Hynniewtrep National Liberation Council (HNLC).
Haba phah jingtip da ka email mynta ka sngi, utei u rangbah, ula pyntip, ba ula rai ban leit pyniasoh ialade bad ka HNLC, hynrei,  namar ba um shym la thoh kyrteng satia bad kumta, haba la kylli da ka email, ia ka kyrteng jongu, ula jubab “Romwell Mawdoh, na Laitkseh WKHD, bad nga dei u headmaster jong ka  Laishnong Secondary School, Mawlangsu WKHD".
U babu Romwell Mawdoh, uba dei ruh U Headmaster, ha ka jing pynmih khubor mynta ka sngi, ula iathuh ba u kwah  ban pyntip paitbah ba u la pyniasoh ialade bad ka HNLC da la ka jong ka mon sngewbha.
“Kum uwei na pdeng ki nonghikai ha kine ki khyndiat snem ynda haba nga la bishar sani bha ia ka rukom treikam ka bad ka nong rim ka HNLC ka pynktik ia ka mynsiem bad pyn pyrkhat khamtam hadien ba u Samla Freddrick Kharmawphlang u la pyn iasoh ialade bad kane ka seng.
Namarkata nga shim ia kane ka lad kum kawei na ki bynta ba ngan nang lah shuh shuh ban noh synniang ym tang ha ka ban noh synniang ia ka jingpule ha nongkyndong, hynrei ban pyllait ruh ia ka jaitbynriew na kita ki jinghikai ki jingpule kiba ialam bakla, pynthame ia ka rukom pyrkhat jong ngi ki Trai Ri Trai muluk khamtam eh ki nonghikai kiba long pyrshah ia ka history, ka ioh ka kot, ka kolshor bad geography ha ka Ri u hynniewtrep hynniew skum.
Nga shim ia kane ka kabu ba lyngba ka jingpyniasoh jong nga sha ka HNLC kan ai ka khubor ba bha sha phi ki khun samla ka Ri bad nga ngeit kane hi kan pynkylla bad saindur thymmai ia ka rukom pyrkhat" pynkut katei ka khubor lyngkot na utei u nonghikai.
Shillong,25 Nailar:Ki ar sengbhalang na Mawlai  ka FKJGP bad ka KSU Mawlai Circle, mynta ka lah sngi u Blei ki la leit ia kynduh ia u Additional Deputy Commissioner ka East Khasi Hills u bah CVD Dieng doh ban ia kren ia ki jingeh kiba ka Mawlai ka ia kynduh, namar ka jingiaid laitlan palat  ki trok kit bam ka FCI kiba rung katba mon  ha Mawlai.
U samla Marbud Dkhar haba kren sha u nongthohkhubor u la iathuh ba ha katei ka jingiakynduh jong ki nongialam kitei ki ar seng ia u ADC, ki la ioh ban pynpaw ha u ia ki jingeh kiba ka Mawlai ka iakynduh na ka daw ka jingrung laitlan kitei ki trok kit bam kiba rung khlem por katba ki mon hapoh Mawlai.
Kawei na ki jingeh kaba utei u nongialam ka FKJGP u la kdew ka dei ka jingdheng kali kaba jur hapoh Mawlai kaba la mih na ka daw kitei ki trok 12 bad 14 shaka ha ki thain ka Mawlai.
U la kdew ruh ba ka jingdheng kali ka buh jingeh ia ki khynnah skul namar ba kitei ki trok ki iaid khlem por la ka long mynstep, mynsngi ne mynmiet.
Kawei pat ka jingeh kaba ki nong Mawlai ki ia kynduh na kitei ki trok FCI, u samla Marbud u la ong ba ka jing wanrung kitei ki trok ka jan kot spah tylli ha ka shisngi, bad don ruh kiba sahmiet ha surok, kiba shet ba tiew ha surok bad ki la shu ia pynieng beit kat haba lait jaka, u la ong ba katei ruh ka dei ka jingma ia ki nongshong shnong ka Mawlai namarba ym ithuh kiba kumno ki briew kiba don ha ki trok la kiba bha ne kiba sniew.
U la ong ba ka jingbym don ka jaka ieng kali kaba biang ( parking) ka dei ka daw jong katei ka jingeh, kaba na ka liang u Rangbah Shnong ka Mawroh, u la ujor bunsien hynrei ym don ba sngap, iathuh utei u nongialam sengbhalang.
Shuh shuh ha katei ka jingiakren u President ka FKJGP, u la ong ba ki ar seng ki la pynpaw ha u ADC ba naduh ba mih kane ka khubor, kin ym shah shuh ia ki trok 12 ne 14 shaka ban rung hapoh u pud u sam ka Mawlai, katba ia kiwei pat ki trok kin shah ban rung tang naduh ka por 7:00 haduh 11:00 baje mynstep bad 2:00 haduh 4:00 baje noh phai sngi.
U la ong ruh ba ki sengbhalang kin buddien ia kane ba ki trok 12/14 shaka, kim dei shuh ban rung bad ba kiwei pat ki trok ki dei ban iaid katkum ka por ba la buh  bad lada jia ba ki ialeh pyrshah lane pynkhein ki ar seng kin shim da kawei pat ka rai  ban pynshitom.
Hadien katei ka jingiakren u samla Marbud u la iathuh ba na ka u ADC, u la kular ba shen un sa khot jingialang ia ki bor pyniaid ka FCI bad kumjuh ruh ia u SP jong ka Traffic Branch ban ia kren halor kitei ki mat jingdawa ba ki ar seng ki la wan ban ia kren bad u.
Shillong,26 Nailar:Ka Seng AMP STA ka la pynkut noh ia ka Seminar ba lai sngi jong ka, kaba la pynlong naduh ka 20 haduh 22 tarik une u bnai.
La pynkut ia ka jingai jinghikai kaba  lai sngi ha Little Flower School Hall kaba don ha ka shnong Sahsniang West Jaintia Hills.
Ha katei ka prokram ki la don haduh kumba 40 ngut ki nonghikai ki la ioh ia ka jingshah hikai pyntbit  ba la ai da ki Resource Person jong ka AMP STA kynthup ia u General Secretary AMP STA Bah Shullai.
Kum uwei na ki Resource person uba la ai ia ka jinghikai ia ki nonghikai khamtam ha ka phang  jong ka hok ban leit skul khlem jinglut ne ka  Right to Free and Compulsory Education(RTE)Act.2011 jong ka jylla Meghalaya.
Kiwei ki phang jong ka Semeinar ki long Leadership, Communication, decision Making bad SSA bad RMSA, Right and obligation of teachers.
Ia ki jinglut baroh kiba kot sha ka T,90,000 (Khyndai phew hajar) la bei da ka AIPTF bad ka Sweden Teachers Federation.
Ha kane ka sngi pynkut la sam ia ki T.A bad D.A sha baroh ki nongshim bynta lem ruh ki Certificate sha baroh kiba wan ban iashim bynta.
Kawei pat ka TOD kan long ha ki 28-30 tarik u nailar 2014 ha Phuilbari Garo Hills.
Shillong, 26 Nailar:Ka BJP ha kane ka jylla Meghalaya ka la pynkhreh ban iakhun beit ha kane ka MDC elekshon ban sa pynbna shen ha Garo Hills na ka Garo Hills Autonomous District Council (GHADC)  hadien ba la dep iasoi ia ka soskular bad ka ANVC(B).
Ka party kaba pynlait ia ka kyrwoh hynne ka la rai ruh ban leit iakynduh ia u myntri khynnah kam pohiing ka ri u  Kiren Rijiju ban iakren kham bha ia kane ka kam.
U general secretary ka BJP u Dipayan Chakraborty u la ong ba ka jingialang jong ka party ha Shillong ha kane ka sngi Hatmajai ka la iakren ruh ia ka jinghiar ka suk ka sain ha Garo Hills.
Ia kane ka jingialang la pyniaid da u  president Bah Khlur Singh Lyngdoh ba la don lang u vice president u David Ch Marak bad kiwei ki nongkitkam.
Ka party kan pynsngew sha ka sorkar pdeng ia ka jingbym don shuh ka suk ka sain khamtam ha Garo Hills, la ong ka kyrwoh na ka party.
Ha kajuh ka por, ka party ka sngew ban ai khublei ia ka jingkloi jong u myntri khynnah kam pohiing ban phah bor pahara shuh sha ka jylla ha ka jingiakynduh bad ka myntri kam pohiing ka jylla ka Kong Roshan Warjri.
Shillong, 26 Nailar:Ka jingdon jong ka um mynta ha wah Umiam, ka la poi sha ka 3215.43 phut bad kum ta, lada ka don ka jinghap slap, kaba kham jur, ha ki khyndiat sng ban wan, ka la dei ban pyllait noh ia ka um, na katei ka nan ha Umiam.
Ka Umiam, kan shlei mam, lada kan poi ka um, ha ka jingjrong kaba 3220phut lane kaba long duna mynta sa tang 5 phut eiei ba kan shlei mam.
Katei ka long katba kum ka jingiakren bad u nongai khubor ka MeECL, U PP Kar.
Shillong,26 Nailar:Kum ka sienjam ban shim ia ka bynta na ka bynta ban kyntiew ia ki lad jingiada kumno ban iada ia ki mrad khlaw ha kane ka jylla, ka tnad pynneh mariang, Environment & Traditional Eco-Systems,  jong ka Martin Luther Christian University mynta ka sngi ka la pynlong ia ka jingia phylliew jingmut hapdeng ki riew shemphang halor katei ka phang, ha kaba la wan ban ia shim bynta da ki riew shemphang ha ka tnad pynneh mariang, ki sengbhalang, ki ophisar sorkar bad ki ophisar na Assam bad kiwei.
La sdang ia ka jingia syllok da ka jingmait phang jong u Pro Chancellor ka MLCU u Dr.Glenn C Kharkongkor.
U la pyntip sha ka jingialang ba kumba ka long mynta ka jylla ka don tang ar tylli ki National Park, ka  Balpakram National Park bad ka  Nokrek Biosphere Reserve, bad ka don lai tylli ki jaka iada mrad khlaw kata ka  Siju Bird, Nongkhyllem bad Saipung  bad ka don ruh ia ka jaka bah eh kumba 9496 sq-km ki khlaw ba rben kaba dodn haduh 110 jait ki mrad khlaw.
U  TTC Marak, u Principal Chief Conservator of Forest, ba la shongthait ka jylla , u la ong ba ka daw ka jingbym lah ban buh bun tylli ki jaka iada ia ki mrad khlaw ka dei namar ka jingduna palat ki jaka, u la ong ba ka long kaba donkam eh mynta ban pyrkhat ia ka jingdonkam ban don kum kitei ki jaka na ka bynta ban pynneh ia ki mrad khlaw.
U  Mike Pandey u la kren ha katei ka jingialang ia ka jingdonkam ban don bun ki ‘law kyntang kaba donkam ban ioh ka jaka kaba heh khnang ban lah ban iada mariang.
Kiwei pat kiba la kren ki long u Toki Blah, ICARE,  bah HH Mohrmen , u bah  Aiban Swer, MIG officer ,  Prof.Antanu Bhattacharjee, NEHU.Nalor kiwei pat ki ba la kren ha katei ka jingialang , la ioh ruh ka jingkren na u  Vice Chancellor ka  MLCU, u bah RG Lyngdoh, kiwei pat kiba la wan ban ia shim bynta ki long u Brian D Kharpran, Patricia Mukhim, editor The Shillong Times, Naba Bhattacharjee, bad kiwei.
Shillong,26 Nailar:Ka Khasi Student Union Jaintia Hills District Unit hadien ba ka la lap ba bun bah ki bar jylla  ki ba wan khaii bad leh Benami ha  Jaintia Hills khlem da ioh ia ka Laisen khaii  na ka District Council ka KSU -JHDU ka la leit ia Kynduh ia u CEM ka Jaintia Hills Autonomous District Council.
Ka seng ka la ong ba katkum ka  The Jaintia Hills Autonomous District (Trading by Non-Tribal) Regulation (Act) 2011 ka la batai shai ba uno uno u bar jylla  u ba wan khaii ha ka thain u dei ban ioh ia ka Trading license na ka District Council bad ruh kat kum ka tei ka ain ka la khang pyrshah ia u bar jylla ba u wan kamai ha ka kyrteng jong ki trai muluk bad ruh kat kum ka Benami Transactions (Prohibition) Act 1988 ka la khang pyrshah ia ka benami.
Ha ba ia kren halor kane u EM ba dei peit ia ka khaii pateng  jong ka Jaintia Hills District Council u la kubur ba ki don ki shisha ki bar jylla ki ba wan khaii sha ne ka thain khlem da ioh ia ka laisen na ka District Council bad ruh ki don ruh ki ba leh benami.
U  la ong ba ka Council ruh ka la dep khynra ia ki dukan bar jylla bad ruh la lap ba ki don ki bym ioh ia ka trading licence bad ruh la khang khyrdep ia kum kine ki ki dukan bad ruh ba la ong ba District Council kan pyllong shuh ia ka jingkhynra trading Lisense bad ruh un buh ia ka jingjurip bad ka seng ha ba ia dei ka jingkhynra Trading Lisense bad ka jingkynrei ki baleh Benami.
Ha ba ia kren pat ha ka ba ia dei bad ka jing pynduh noh jong ka Assam ia ka kyntien “Rangbah Shnong" ban buh da  ka Gangbura bad Rambura ia ki nongkit kam Shnong ha ba bun ki Shnong ki ba hap hapoh ki ar tylli ki Elaka ki ba kynthup ia ka Elaka Pangam Raliang bad ka Elaka Labang Nangphyllut ki ba dang hap ha poh ka jingpeit jong ka Jaintia Hills Autonomous District Council ka ba long pyrshah ia ka dustur u khasi pnar, u CEM u la ong ba ka Assam kam lah ban leh ia kane namar ka long pyrshah ia ka hok bad riti dustur jong u khasi pnar bad ruh u la kyntu ia ki briew ki ba shong ha kito ki jaka ba kim dei ban sngewthuh bakla bad ruh ba kim dei ban khwan myntoi ban ioh jing myntoi na baroh ki jylla bad ruh bad ruh ba ki dei ban sngewthuh ba ki hap hapoh u pud u sam jong ka District Council bad ki dei ban phah ia ki jingtip shaka Council hadien ka jingjied jong ki ia ki nong kitkam Shnong khnang ba ka Council ka lah ban pynskhem bad ai sanad ia ki kum ki rangbah Shnong.
U la kubur ruh ba shen ka seng ha ryngkat bad ki briew jong ka Council kin wan ban wan peit bad jngoh ia ki ar tylli ki Elaka ki ba hap ha poh kane ka Council ba la sah teng ka jing thung Doloi na duh ki por mynshwa.
Shillong, 26 Nailar:U Myntri Rangbah ka jylla u Dr Mukul Sang ma u la kyntait ia ka jingdawa ki katto katne ki MLA ban khot ia ka dorbar kyrpang ban iakren ia ka jinghiar ka suk ka sain ha Garo Hills namar ki kam pyntriem.
“Ia ki kam pyntriem lah ban iakren hapoh ka iing dorbar, la donkam ban iakren ruh ha kiwei kiwei ki rynsan,ym tang ha iing dorbar", la ong u Dr Sangma haba la wai ka jingialang bad ki MLA na Garo Hills hynne ka sngi ha  Main Secretariat.
U Myntri Rangbah u la ong ba haba don ka dorbar, ka lad kan long ia ki dkhot ka iing ban kren ia kane ka mat.
Halor ka jingkylli, la u sngew iahap ban khot dorbar ban iakren ia kane kam, u Dr Sangma u la khlem jubab bad u la mih noh na kamra.
Shwa ia kane na ka liang u MLA ka Chokpot u Clifford R Marak u la iathuh ba u la ai jingmut ia ka sorkar ban khot ia ka dorbar kyrpang khnang ba ki MLA kin ioh ban iakren ia kane ka kam.
“Nga sngew ba la donkam ban khot ia ka dorbar kyrpang ban iakren ia kane ka kam kaba la ktah ia ka thain Garo Hills", la ong u Marak.
Ha kajuh ka por, u Myntri Rangbah u la ong ba la khot ia ka jingialang khnang ba ki MLA kin pynpaw ia ki jingeh kiba ki iakynduh.
“Ngi la iakren ia ki lad ki lynti ba ka sorkar kan shim khnang ban tehlakam ia ki kam pyntriem ha ka rukom kaba jop" la ong u Dr Sangma.
U la ong ba ka sorkar ka la ai jingmut ban don ka jingiatreilang kaba skhem hapdeng ki bor pulit, ki synshar district bad ki paidbah khnang ban khang lad ia ki kam pyntriem.
U la ong ba ka sorkar kan thaw ia ki lad ki lynti kumno ba ki dkhot ki seng lehnoh kin shim ia ka lad ba ka sorkar ka la tyrwa da kaba mih shakhmat ban ieh noh ia ki kam pyntriem.
“Ka sorkar ka la thaw ia ki lad ki lynti ban btin lynti ia ki dkhot seng lehnoh ban wan shakhmat ban shim ia ki lad ba ka sorkar ka la ai na ka bynta jongki katkum ka jingtbit bad ka jingsngew tynnad jongki", la ong u Dr Sangma.
U Myntri Rangbah u la ong ba donkam ban peit bha ba ki samla kin nym shah ialam bakla ban leit pyniasoh bad ki seng kam kaikhlaw.
U la ong ba kan don biang ka jingialang lashem bnai ha Garo Hills ban iakren ia kane ka kam bad hadien kane, kan don ruh ka jingialang ha Khasi Hills.
Ha kane ka jingialang nalor ki MLA, yn khot lang ia ki sengbhalang, ki seng niam , la ong u Myntri Rangbah.
Shillong,26 Nailar:Ka sorkar jylla ka la pynbna paidbah ba na bynta ban pyniaid beit ia ka jinglum khajna kaba hapoh ka Central Sales Tax Act 1956, baroh ki nongkhaii dewiong kiba la ioh ia ka Sertiphiket ba ki la dep rejistar , ki dei ban thep pisa lypa katkum ka jingdawa bad ka jingbthah jong ki bor ba ki la Rejistar, bad katei ka jingthep pisa lypa kan long na bynta kawei pa kawei ka trok kit dewiong kaba pyniaid shalan lyngba ka Taxation Check Post kaba dei tang hapoh ka jylla.
Ka sorkar ka la pynbna ruh ba na bynta ki trok kiba kit hapoh ka 9 Metric Ton ka pisa ba ki hap ban thep lypa na bynta ka shi trok u dewiong ba ki thmu ban pyniaid ka dei T.2170 tyngka shi trok, katba ki trok kiba kit hapoh ka 19 Metric Ton pat ki hap ban thep pisa lypa T.4580 tyngka shi trok u dewiong.
La pyntip paidbah ruh ba katei ka jingpynbna kan treikan noh mardor naduh ba mih kane ka khubor.
Shillong, 26 Nailar:U symbud myntri rangbah ka jylla, uba dei u nongialam ba kham rangbah ka Congress u Bah Rowel Lyngdoh u la ong ba ki MLA ka party (Congress) kiba ju leit ju wan ban iakynduh ia ki nongialam ka AICC sha New Delhi kim ju pat iakynduh ia u ne ma u ruh um ju iakynduh ia ki.
U Bah Rowel u la ong ia kane ha ka jingia kren mynta ka sngi bad u Rupang halor ka jingtwad jingmut ia ka jingleit iakynduh ki nong ialam ka Congress na kane ka jylla kynthup ki MLA ban dawa weng noh ia u Myntri Rangbah u Mukul Sangma na ka shuki ba u bat.
“Kiba ju leit Delhi (MLA ka Congress), ngam ju pat iakynduh ia ki paralok ba ju leit Delhi", la ong u Bah Rowel bad bynrap da kaba kyntait donkti ha ka jingiakhih, “Ia mynta ngam don bynta eiei ha ka kam iakhih kumba la paw ha kine ki sngi bad u trei beit ia la kam".
Katkum ka jingong u Bah Rowel, u Dr Mukul u dang dei u nongialam haduh mynta hynrei watla katta, ka shong ha ka rai jong kiba bun balang jong ka party khatam ki MLA ban shim ia ka rai lang.
Halor ka jingkylli, hato u iohi kumno ne u lap kumno ia ka jingiatreikam lang bad u Myntri Rangbah, u Bah Rowel u la pynpaw ia ka jingsngew da kaba ong, “kum u myntri rangbah u smat bha u lah ban kren hynrei ka jinglong jingman kumba ka paw mynta khamtam ha Garo Hills ha ka liang ka shong suk shongsain, kam long kaba biang.
“Nga iohi ba u Myntri Rangbah u long u briew uba sngewthuh hynrei haba iadei ban pyniaid ia ka suk ka sain, kam long kaba ibiang kumba long mynta ha Garo Hills", la ong u Ba Rowel.
U la ong ba ka  AICC haduh mynta kam ong eiei ne kan khot ia ki MLA ban iakren ia ka jingiakhih pyrshah ha ka party.
Ha ka jingshisha, lada ka don ha jingiakhih ka jingdawa na ki MLA ka party ia u nongialam, ka AICC ka dei ban tuklar.
“Lada ka AICC ka ong ban kylliang ne bujli nongialam, ngim ong eiei ka shong ha ka jingpyniaid ka party ryngkat ka jingshim ia ka jingiabun paid", la ong u Bah Rowel.
Nongpoh, 26 Nailar:Ka Ïingmane jong ka Balang Katholik ha Jyntru, Ri-Bhoi district, ka long kawei na ki Ïing mane ba don ha syndah jong ka surok bah Four Lane, kaba don jingma ruh ha kine ki sngi, namar ka jingiai bteng ka jing twa jong ka khyndew hajan jong ka, namar ka jingpynheh jong ka kom pani shna surok bah bad ba ka khyndew ka long synjor bha ha katei ka jaka kaba lah ban twa ha kano ma kano ka sngi.
Katei ka Ïingmane haduh kine ki sngi kam pat ioh satia ia ka kynroh kaba biang ba katei ka kompani shna surok kan tei ia ka, ban iada ia ka jingtwa ka khyndew kaba long ka jingma ia ki paidbah ruh ha kano kano ka por ka lah ban twa bad wanrah ia ki jingjia ba sngewsih.
Katkum ka jingia thuh u Rangbah Shnong Bah Moses Syngkli, ha ki lad pathai khubor, u la kynnoh ba ka kompani shna surok kam pat siew wat tang khyndiat ruh ia ka bai lutksan (compensation) sha katei ka jaka jong ka Balang Katholik kaba katei ka Ïingmane ka don, hynrei ka jingiai kbong ia ka khyndew ban pynheh ia ka surok bah ka la poi haduh syndah jong ka Ïingmane kaba long ka jingma ia ka ban sa wan, ioh ba kan twa.
U la ong ruh ba na ka liang ki bor Balang ki la ujor ia kane ban pyntip halor katei ka jingma sha ka Deputy Commissioner ka district, na ka bynta ba kan pyntip sha ki bor jong ka kompani shna surok bah, ba kin tei da ka kynroh ban iada na katei ka jingtwa, hynrei haduh mynta kam shym la don satia kano kano ka jingshim khia na ka liang katei ka kompani, watla ka DC kum ka khlieh jong ka district ka la pyntip sha ka IL&FS, Ramky Infra Pvt Ltd kaba dei ka kompani ban shna ia katei ka projek surok bah.
Kumta na ka liang ki bor Balang ki la thoh biang da ka jingthoh sha ka DC bad dawa ruh ba katei ka kompani ka dei ban tei noh da ka kynroh khnang ban iada na ka jingtwa jong katei ka khyndew bad kumjuh ruh ba ka kompani ka dei ruh ban siew ia ka bai lutksan sha kito ki trai jaka kiba la shah ktah ha ka jingtwa jong ka khyndew ha kiba bun ki  bynta.
Shillong,26 Nailar:Ka HNLC ha ka kyrwoh ba ka la pyllait paidbah mynta ka sngi, ka la pynpaw ba kam hun ia ka jingkynthoh kaba la pynshai da u Pastor PBM Bsaiawmoit, namarba ka la kam ba ka seng ka la pynthikna ba ka jingdkut noh katei ka jingthmu ia kren ia suk ka dei na ka jingpyndkut noh u Dr.D.D Lapang bad u bah Julius Dorphang u  Chairman barim  katei ka seng.
Halor ka jingpyn shai u Pastor PBM ka HNLC ka la kylli ba kumno u Myntri Rangbah ( Dr.Lapang) un kynnoh ia ka sorkar pdeng , kaba ka seng ka la kynnoh ba ka dei ka jingbym lah jong u ban pynkohnguuh ia ka sorkar UPA kaba la ialam da u Dr.Mammohon Singh ha kato ka por.
Ka HNLC ka la kam ba ka jingkynthoh ba dei ka jingbym lah ka sorkar pdeng ka dei kaba jubab kaba kyllain bha namarba ka ANVC ruh ka la ia soi ia ka kular sangeh ia siat h aka por jong katei ka juh hi ka sorkar ha u snem 2004.
Halor ka jingthmu ia kren ia suk bad ka sorkar, ka HNLC ka la kynthoh ruh halor ka jingkynthoh u bah R.G Lyngdoh ha kine ki khyndiat sngi ba la dep, kaba ka seng ka la kam ba katei ka jingkynthoh jong u ka pyni ba um don jinghun jingsuk ia ka rai ba ka HNLC ka shim, kaba la pynlong ia u ban kren sha ki nongthohkhubor, ka la bthah ia u bah R.G Lyngdoh ba un pynleit jingmtu ha ka kam shimet jong u ym ban tuklar than ia ka kam ka HNLC.“Um dei ban pynshit ia ngi , haba ngi la shim ia ka rai ban ym pynmih ka jingiaumsnam bad ban rung noh sha ka lynti jingiasuk" ong ka kyrwoh na u bah Sainkupar Nongtraw, Publicity Secretary ka HNLC, haba kynthoh shaphang u bah R.G Lyngdoh.
Ha ka juh ka kyrwoh ba la phah da ka HNLC, ka la iathuh ba ka seng ka la pdiang sngewbha ia u bah Sromwell Mawdoh u  Headmaster barim ka Laishnong,Secondary School, Mawlangsu.
WKHD, Nongstoin namar ka jingwan ia snohkti jong u bad ka HNLC, da kaba u kloi ban iehnoh ia ka kam jong u bad ka ing ka sem jong u.
Ka kyrwoh ka la iathuh ruh ba u bah Mawdoh u dei uba ki pulit ki la thwet jur , hynrei ha ka jaka ba un leit pyndem wait , hynrei u la wan ban trei na bynta ka seng.
Ka HNLC ka la pynbna ruh lyngba ka kyrwoh ba ka khot sngewbha ia baroh ki nongtrei sorkar kiba kwah pyniasnoh sha ka seng, khlem da hap ban iehnoh kam hynrei ban long tang ki nongiarap jong ka lane ki nongtrei Part Time.
“Ngi khot sngewbha ia ki nongtrei sorkar ba kin wan ia snoh bad ka HNLC, khlem da donkam ban iehnoh kam hynrei tang kum ki nongtrei Part Time" ong shuh shuh ka kyrwoh.
Haba pynkut ia ka kyrwoh ka HNLC ka la pynpaw ba ka long kaba la kloi sha ka jingiakren ia suk, bad mynta ka la ong ba ka shong ha ka jingialam u Dr.Mukul Sangma ban ailad sha ka jingiakren ia suk.
Jowai, 27 Nailar:U Branch Manager ka Meghalaya Rural Bank (MRB), jong ka Iooksi, West Jaintia Hills District, uba la tip kyrteng kum u Syrpailut Khonglam kumba 50 snem ei ei ka rta, u la shah pyniap dusmon ha ki briew ki bym shym la lah satia ban ithuh.
Une u rangbah u dei uba shong ba sah ha Nong rim Hills Shillong bad u la trei ha katei ka Bank naduh u snem 2012.
Haba iakren bad u SP jong ka West Jaintia Hills u bah Herbert G.Lyngdoh u iathuh ba utei u rangbah u shah pyniap ha ka ing ka ba u sah wai bad ka jingiap jong u ka long ba u shah dung na kpoh u mynsaw na shyllang khmat na tymbuit kti.
Haduh ba thoh ia kane ka khubor ym pat iohkem satia iano iano.
Nongpoh, 26 Nailar:Kum shi bynta ban iarap ia ki longïing kiba duk ba kyrduh ha ka pang ka shitom jong ki, ka  Hynñiewtrep National Movement (HNM), kan pynlong ia ka jingsam dawai ei ne ka free medical health camp na ka bynta jong ki ha Umsning ha ka 27 tarik Nailar, 2014, kaba dei ruh ka Sngi Ïew Umsning (Umni) la pyntip u Bah E Kharnaior, vice president ka HNM, Ri-Bhoi district.
Ka seng ka kyrpad ia ki nongshong shnong ka thaiñ ba kin sngewbha ban wan sha kane ka jingai dawai ei ha katei ka Sngi, bad ba kin pynsngew ha khmat ki nongsumar pang ia ki jingshitom ba don ha ki met ki phad jong ki ia kaba yn pynlong ha Umsning Auditorium Hall bad ban sdang naduh ka por 10 baje mynstep, u la ong.
Kumta ka seng ka kyrpad ia ki paidbah na kylleng ki shnong ka thaiñ Umsning ba kin sngewbha ban wan sha katei ka jingsumar ei, khnang ba kan iarap ia ki ban ioh ia ki dawai bym donkam ban thied bad ki jingsumar ei na ki nongsumar pang kiba tbit na ki jaka sumar ka district bad na sor Shillong.
Shillong,26 Nailar:Ka Dorbar ki Khlieh Nongsynshar hapoh ka jingialam u bah John F Kharshiing, ki la leit ban aiti ia ka dorkhas jong ki sha u Myntri ka sorkar pdeng uba peit ia ka Thain Shatei Lam Mihngi u Kirren Rijiju, myntri sorkar pdeng, hapoh ophis treikam jong u hapoh North Block, ha Nongbah New Delhi, ha kaba iadei bad ki dulir Instrument of Accession and Annexed Agreement 17 nailar 1948, ba la pdiang mynjur bad soi ka Sorkar India bad ki arphew san Hima Khasi States.
Ha katei ka jingia kynduh bad u myntri ki Khlieh Nongsynshar, ki la kyntu ban pyndep ia kitei ki jingkular kaba ki Khlieh Nongsynshar katkum katei ka dulir ki dei ban ioh ia la ka jong ka Assembly lane ka Council ha kaba ki nong mihkhmat kin long kat kum ka jingdon paid bah ki Hima /Elaka, la pynsngew ha u Myntri bad ki Khasi States ki dei ki jingsynshar kiba khlem liang lane kiba khlem party.
Ha kaba iadei bad katei ka Dorkhas u Rajiju la bthah ia ki ophisar jong u ban ai ha u ka jingshai halor ki dulir Instrument of Accession and Annexed Agreement khnang ban ioh ban thaw lad ban pyndep ia kine ki kam.
U la ong ba un sa pyntip ia kaei kaba mih na ka jingpynshai na ka liang ki Ophisar bad un sa ia kynduh biang ia ki Khlieh Nongsynshar hadien ba u la ioh ia ka kaiphod.
U myntri la kular ba ka Sorkar jong u kan shim khia ban pynbeit noh khamkloi ia kine ki jingeh kiba la wanrah na ka liang ki Khlieh Nongsynshar.
Ha katei ka jingiakynduh hapoh Ministry of Home Affairs, North Block, hapoh  Nongbah New Delhi, kiba la ia kren bad kiba la ia don lang ki long u Paiem Niandro Syiemiong, Syiem Maharam, President, Federation of Khasi States, u Paiem KM Syiemlieh, Syiem Khynnah, Hima Nongkhlaw, u Bah Brylin Lyngdoh, Myntri Nongbri, Hima Nongkhlaw bad u Bah John F Kharshiing, Co-Chairman, MSPB, Chairman, Grand Council of Chiefs of Meghalaya, Spokesperson, Federation of Khasi States.
Shillong, 26 Nailar:Hadien san bnai ba la synshar ka All Regional Party Alliance (ARPA) ka kynhun iasynrop ka HSPDP, UDP bad KHNAM hapoh Khasi Hills Autonomous District Council (KHADC) la sdang paw ki dak orpait  namar ka la mih ka jing kynnoh na ka UDP ba u Chief Executive Member (CEM) u Bah Ardent M Basaiawmoit u leh hi ia ki kam khlem da phylliew jingmut lang.
U Deputy CEM ka ARPA u Bah Teinwell Dkhar  u MDC ka UDP na Shella u la thoh shithi sha u CEM u Bah Ardent M Basaiawmoit halor ka jingdonkam ban don ia ka jingiatreilang kaba jan hapoh ka ARPA.Ha ka shithi u Bah Dkhar u la pynkynmaw ba la thaw ia ka ARPA da ka  jingthmu ban iatreilang bad ka EC kaba skhem bad ka ban lah ban ai ia ka jingshakri hok sha ki paidbah.
Hynrei ka mynsiem iatreilang ka la sdang ban hiar ha kaba ki MDC ka UDP ki sahdum ia ka rukom treikam u CEM.Ka jingleh hi u CEM halor ka ‘law Adong ha khlaw Mawpat, ka dei kawei kaba ka UDP kam sngew tynnad khlem iaphylliew jingmut lang.
Ka jingpynkhreh ia ka jingiasoi soskular ka long khlem ka jingtip lang.
U Bah Teinwel u la ong ba jingphah ia ar ngut ki dkhot jong ka EC sha Delhi na ka bynta ban leit twad jingmut halor ka jingkhang tih dewiong, ka la pynsah ha ka lyngngoh namar ba u EM ba dei peit ia ka tnat Mines& Minerals u Bah Donkupar Sumer ym shym la kynthup lang ne pyntip.
Kumju ka jingthung ia ka Standing Counsel jong ka Council ka dei ka jingleh hi u CEM khlem da iaphylliew jingmut ia ka Kong Rona Khymdeit kaba dei peit ia ka tnat Law.
Ha ka jingiakren bad ki nongthoh khubor ki MDC ka UDP ba kynthup ia u Deputy CEM u Bah Teinwell Dkhar, u EM ka iew ka hat Bah Donkupar Sumer bad u EM ka Building Bah Hadrian Lyngdoh ki la pynpaw ia ka jingbym sngew tynnad ia ka jingleh u CEM Bah Ardent uba ju shim hi ia ki rai marwei khlem da kynjoh ktien khamtam lei ia ki rai kiba heh.
Ka UDP ka don haduh 6 ngut ki MDC kiba ai jingkyrshan ia ka ARPA bad lada jia ba ka UDP kan weng, ka ARPA ka la pra.
U Bah Teinwel u la ong ba kum ki MDC ka UDP ki la pyrshang ban trei bad kyntiew ia ka  burom ka ARPA  hynrei ka rukom treikam u CEM kum ki rai ia ka iew ban nym ot khajna shuh ia ki mar ba 50 kilo shapoh  hynrei u CEM marwei u la shim ia ka rai bad pynhiar pat sha ka 35 kilo.
U Bah Donkupar u la ong ba imat u CEM u don jingthmu sha lyndet ban kiew bad ioh burom ka seng sain pyrthei bad ruh ban kyntiew ia ka HSPDP.Katba u Bah Hadrian Lyngdoh u la ong ba shisien ba u la phah ia ka phail sha ka miej jong u CEM, kam ju wan phai shuh bad ym tip satia kaei ba u leh ne khlem leh.
Ki la ong ruh ba u CEM um ju ai jingpyntip ne ban phah pyntip lyngba u Secretary hynrei la shu iawer beit na lynti syngkien haba don kano kano ka kam.
“Ha ka jingialang dang shen ne ka Joint Meeting, ki katto katne ki MDC ka UDP kim shym la ioh jingtip satia, naba u CEM um shym la pyntip hynrei phah pynban ban pyntip ha nga, hato ka dei ka kamram jong nga mo ban shu pyntip ia ki, bad balei ban aiti ia kane ka kam, ha ka jingshisha la dei ban phah ia ki jingtip lyngba u Secretary ka APRA ia uba la thung", la ong u Bah Teinwel.
Ha ka jingleit sha Block II, ka UDP kam sngew tynnad namar ba khlem lah ban leh eiei.
“Ngi la mih na Council da ka jingmut ban leit ban tei hynrei  lyngngoh ba khlem ailad satia ia ki paidbah ka thain Block II ba kin kren bad pynpaw ia la ki jong ki jingeh", la bynrap u Bah Teinwel.
Shillong,26 Nailar:Hadien ba la ioh bun ki jingujor, bad ha dien ba la wad la slem bha, ki pulit ka nongbah Shillong mynta ka sngi ki la ioh ban kem ia u David Lyngdoh uba ki ju khot u Raja bad uba ju tip kum u bah ‘Jyllud’.
Ha ka por shiteng sngi eiei mynta ka sngi hat majai, hadien ba la ioh jingtip kaba thikna ia ka jaka ba u bah Jyllud u don, ki pulit ka Special Cell ki la leit ban kem suk ia u na kawei ka dukan-sha kaba don ha Dem seiniong, Shillong katba u dang dih sha.
Hadien ba la ioh kem ki pulit ki la phah ialam ia u sha ka ingsah jong u , bad u la ialam ia ki ha ka ing shongwai jong u kaba don ha Langkyrding Mihngi.
Na ingsah u bah Jyllud ki pulit ki la ioh ban kurup shi set ki tiar pynheh ksah ( Gym), ka pisa T.200 tyngka kaba da ki lut T.10 suda, ki jain ki nep, ka Torch Light, ki tiar Mechanic,  bad la kurup ruh ia kawei ka kali Maruti Zen kaba dei ka kali ka lok jong u.
Katkum ka jingtip kaba la ioh lum , la iathuh ba u bah Jyllud u dei na ka shnong Nongspung bad ka lok jong u ruh ka dei na katei hi ka juh ka shnong bad ki sah wai ha Langkyrding.
Ki mar kiba ki pulit ki la kurup na u bah Jyllud ki dei ki mar jong u hi, iathuh ki lad khubor tangba la suba jur ba ki dei ki mar ba u la thied da ki pisa tuh.
Katkum ka khubor pulit, la iathuh ba u bah Jyllud ( David Lyngdoh) uba na Langkyrding Shyiap la kem da ki pulit ka special Cell mynta ka sngi ha ka por shiteng sngi eiei.
Kham mynshuwa u la shah kem haduh saw sien ha ki pulit namar ka jingdonkti jong u ha ki kam tuh bad ki kam thok pisa.
Kham mynshuwa, ki paidbah ki la shong syier namar ki kam pyntriem u bah Jyllud uba ju leit ban rung tuh sha ing briew, na ka bynta ban tuh bad ban Jyllud ia ka met ki kynthei briew.
Shillong, 27 Nailar:U Symbud Myntri Rangbah ka jylla u Bah Rowel Lyngdoh u la pynpaw ba um iahap satia ia ka jingthmu ka sorkar ban aiti ia ki projek bor ding sha ki kompeni ba nabar khamtam haba kim pat lah ban pyndep ia kaba la dep ai ruh.
Ha ka jingiakren bad U Rupang ha kane ka sngi u Bah Rowel u la ong ki kompeni kiba ka sorkar ka la dep aiti ban tei ka ka bording kum ka Kynshi projek bad kiwei, kim pat lah satia ban pyndep.
“Balei ban shu ai lut sha ki kompeni ba nabar ban tei ia ki projek bording", la ong u Bah Rowel.
U la ong ba kum ka Umngot Projek, ka dei ban aiti sha ka MeCEL ne ka NEEPCO kiba dei ki kompeni jong ka sorkar.
U Bah Rowel u la kynthoh ruh ia ka jingtreikam jong u Myntri Rangbah u Mukul Sangma ban shu aiti ia ki projek bording sha ki kompeni ba nabar namar ba bunsien kim lah ruh ban ai kam ia ki briew na kane ka jaka.
Katkum ka jingong u Bah Rowel, u Myntri Rangbah um pat khot iakren eiei halor ka jingthmu ban aiti ia ki projek bording sha ki kompeni.
“Haduh mynta u Myntri Rangbah um pat ju khot ban iakren ia ka jingaiti ban pyntreikam ia ki projek bording, lehse um don por ne um sngew donkam ban iakren namar ba u dang iakren bad u Myntri ka tnad bording", la ong u Bah Rowel.
Lah ban kdew ba ki paidbah ka thain kiba ngat ha ka Umngot projek, ki la dawa na ka sorkar ba ka dei ban aiti ia ka jingpyntrei ia katei ka projek sha ka MeCEL namar ba ka dei ka kompeni jong ka sorkar bad kan kham pyrkhat ruh ban thungkam bad pyntrei da ki briew lajong.
Shillong, 27 Nailar:Ka Joint Action Commitee (JAC) kaba kynthup ia ki dorbar shnong ha sor bad khapsor kan iakynduh ia u myntri bording ka jylla u Clement R Marak  ha ka sngi Palei.
Haba pyntip ia kane, u working president ka UDP u la ong ba ka kynhun jong ki nongialam ka JAC kan iakynduh ia u myntri bording ban weng noh ia ki jingeh na ka jingthurmur ka rukom sam bai thang ding da ka MeECL.“Ngin kyrpad ia u myntri ban bthah ia ka MeCEL ba ka jingsiew ia ka bai thang ding dei ban leh man u bnai", la ong u Bah Paul Lyngdoh bad u la  bynrap, bal ah ban ai jingmut ia u myntri ban shim ia ki lynti ba kham tyngeh ban pynkylla ia ka rukom treikam ka MeECL.Shillong, 27 Nailar:Ki sengbhalang ha South Garo hills mynta ka sngi balang, ki la dawa ba dei ban thung Deputy Commissioner  da ki IAS  lym kumta kin pynlong da ka jingiakhih ba khlem pud.
Ki la ong ba ka jingshimti DC da u MCS ophisar ka la ktah ia ka roi ka par jong ka district.
“Ngi dawa ba ka sorkar kadei ban thung da u IAS kum u Deputy Commissioner ha kane ka District", la ong u nong ialam ka Joint Action Committee (JAC) u Seng raph Sangma.
Lah ban kdew ba ar bnai mynshwa  u deputy commissioner ka district, u Chinmoy Gotmare u la shah pynkynriah kam noh kum u Director ka Higher and Technical Education ha Shillong.
U Gotmare u la lait im ha ka jingshah hiar thma ha ki lehnoh.
Ia mynta ha South Garo Hills District  la peit la khmih da u Meghalaya civil Service (MCS) u TG Momin kum u Acting Deputy Commissioner.
Ki sengbhalang ki sngew ba ka jingbym bym thung DC da u IAS ha kane ka district,  ka ktah ia ka jingpyntreikam khamtam ha ka roi ka par.
“Bun ki tnat bapher bapher ha kane ka District kim treikam bha kynthup naduh ka irrigation, horticulture, electricity, cooperation",la ong u Thengrak Sangma u dkhot ka JAC.Ki sengbhalang ki la dawa ruh ba dei ban pynshitom ia kito ki ophisar ki bym shim khia ia ka kam.
Ki la takrain ia u Myntri u Clement Marak namar ba um lah ban pynbiang bording ia ki paidbah ha katei ka district.
“U Myntrri u dei ban iehnoh ia ka kam lada um lah ban pynbiang ban pyntrei na bynta ki paidbah",la ong u Sangma.
Kine ki sengbhalang ki ladep pynlong ka jingiakhih myn ha ka sngi Nyngkong bad sngi Hatmajai.
Shillong,27 Nailar:Lai tylli ki mat kiba ka UDP ka la phah da ka shithi sha u CEM ka KHADC, ban pynpaw ia ka jingbym hun ia ka rukom treikam ka EC hapoh ka ARPA bad ha katei ka shithi kaba la phah ha ka 10 tarik u jylliew la kdew ia ka jingiaid lait u CEM u bah Ardent M Basa iawmoit ia ki EM kiba dei na ka seng UDP, kaba bym shym la pynhun ia ki.
Ki lai tylli ki mat kiba la kdew ha katei ka shithi ki long ha kaba iadei bad ka ‘Law Adong ha Mawpat ba la leh khlem ka jingtip ka UDP, ka jingjied ia ar ngut ki dkhot ban leit sha Delhi, kaba la iaid na u EM ba dei peit ia ka tnad Mine and Mineral kaba bat u bah Donkupar Sumer ka UDP bad la phah ia u bah LG Nongsiej bad u bah PK Pangniang ban leit Delhi ban ia kren halor ki kam dewiong,  bad kawei pat ka daw ka dei ka jingthung ia ka Standing Counsel kaba ka UDP ka la kynnoh ba ha ka por ba la thung la iaid lait na ka EM jong ka tnad Law ka kong Rona Khymdeit.
Ia kitei ki lai tylli ki jingbym hun ba ka UDP ka la pynpaw ha u CEM la dep ban pynbeit ha ka jingialang ka ARPA kaba la long shuwa ka Dorbar Lyiur ka KHADC, bad ka la poi sha ka jingiahun ia suk biang.
Katei ka shithi ka dei kaba la thmu ba kan ym saphriang shawei, khamtam sha ki lad khubor bad ka dei ruh kaba la thmu ba kan kut tang hapoh ka jingiatip jong ka UDP, U CEM bad ka EC.Pynban katei ka shithi ka la lait  sha ki lad khubor bad lyngba ki jingmih katei ka khubor ba ka la don pleng ka dak or pait hapoh ka ARPA ha kine ki sngi kiba la leit noh.
Haba ia kren bad ki saw ngut ki EM ka KHADC kiba dei na ka seng UDP, la sngewthuh ba nalor ki jingpynbeit ha ka jingialang ka ARPA kaba la long shuwa ka Dorbar Lyiur ruh, u CEM ka KHADC u dang bteng biang ban iaid lait ia ki EM ba dei na ka UDP bad ki la kynnoh ba u trei ha ka mon lajong khlem da kynjoh ktien ne iathuh wat ia ki kam kiba dei hok ban peit da kitei ki EM.Saw ngut ki EM ka UDP kiba don ha ka por ba ia kren bad ki nongthohkhubor mynta ka sngi ki long u bah Teinwell Dkhar, Deputy CEM, bah Donkupar Sumer, EM jong ka Iew, u bah Hadrian Lyngdoh, EM ka Building bad ka kong Rona Khymdeit, EM jong ka Law.
Haba kren sha ki nongthohkhubor, u bah Donkupar Sumer, EM ( Market) u la ong ba nalor ki jingpynbeit kiba la poi sha ka jingiahun ia suk, u CEM u dang iaid lait na u kum u nongpeit ia ka Iew, bad kane ka jia ha ka por ba u CEM u la leit ban jurip ia ka Iewduh (basa sohsaw) kaba u EM ba peit ia ka Iew um don jingtip eiei, iathuh u bah Sumer u bym shym la kren shuh shaphang ka jingleit Delhi kaba la dep ia hun ia suk, bad kawei pat ka daw ba u bah Sumer u la kynnoh ka dei ba u la ong ba ha ka jingialang la dep ban ia rai ba ka jingkhrong bai khajna ki jingkit kiba poi sha Iewduh ka long beit tang kiba 50 kilo shaneng , hynrei u la lyngngoh pat ba ha ka jingialang kaba la long ha Motphran ha ka 12 tarik u nailar, u CEM u la pynbna ba ka dei 35 kilo.
“Ka don shisha ka jingktah ia nga kum u EM ban iohi ba ngi ki EM ngi shah kyntait sharud, ngi la long shisha ka Party kaba iaishah, kaba ia trei khlem ki jingbuh kyndon, hynrei ka paw ba u CEM um shaniah ia ngi" ong u bah Donkupar sumer uba la bteng biang ba kum u EM ka Iew u don ka jingsngew rem hapoh mynsiem haba ki paidbah ki ong ia u ba kumno kat u  EM ka Iew um don jingtip haba ka KHADC ka leit sha Iewduh.
U bah Sumer u la pynpaw ruh ka jingbym sngewhun ia ka jingleit ka EC sha Block II, ha kaba u la ong ba ka jingleit sha katei ka thain khappud ka long pynban kumba ka jingleit pyni nam, naba ym shym la ai lad ia ki paidbah ban kren bad pynsngew ia ki jingeh jong ki,  kaba long ruh ka jingialeit kaba long khongpong bad ka jingthmu ban leit, u la ong.
Shuh shuh u bah Sumer u la ong ba haba leit jingleit u CEM um ju iathuh ia ka daw ban leit leh aiu, u ong ba lada iathuh kiwei kin sa tip lut, halor kane ruh u la ong ba ka pynpaw ba u CEM um shaniah ia ki EM.U bah Teinwell u la bynrap lang halor katei ka phang, ha kaba u la ong ba kat shaba don jingleit ym ju ioh shithi na u CEM  ne na u Secretary “La shu ia wer kumba mut ia leit iew leit hat, ym don jingpyntip lypa, bad um ju iathuh shaei ban leit , ban leit leh aiu" ong u bah Tein, “Ngi sngewsih ba u CEM um shaniah ia ki EM" bynrap lang sa u bah Sumer.
Kawei pat kaba ka UDP ka pynpaw ba kam hun hadien ka shithi kaba la dep ia suk, ka dei kaba u  Deputy CEM bah Teinwell Dkhar u la ong ba ha ka por ba leit ban pyniasuk ia ka shnong Thyllaw bad Mawlongbna, la khot ia u , ha katei ka jingleit ruh um shym la ioh kren tang shi kyntien ar kyntien ruh kum u Deputy CEM, “Ka long kumba nga shu leit bamja" u la ong, hynrei katei kam da ktah than ia u, u la ong , hynrei kaba kham ktah pa ia u bah Tein u la ong ba ka dei ka jingbym shah khot lang ha u CEM ha ka por ba ki Thyllaw bad Mawlongbna ki la wan ban ia kren ha kamra treikam jong u, namar ba ka dei ka kam kaba u la ia don bynta lang naduh ba u leit sha kitei ki ar shnong.
Halor kitei ki jingbymhun, ki EM ka  UDP ki la ong ba kim sngew lah shah shuh bad ka jingiaishah ka la poi ha ryndang, kumta kin dang hap ban shong ia ka PP Meeting jong ki , bad hadien kata kan sa phah sha ka Sengkmie ban shim ia ka rai, kaba lah ruh ban poi sha u pud ba ka UDP kan mih napoh ka ARPA, “Hadien ka PP Meeting, ngin ap ia ka rai ka Sengkmie ban mih ne ban shong ka shong ha ka Sengkmie" ong u Deputy CEM ka KHADC.Na kiwei pat ki tyllong khubor la sngewthuh ba katei ka kam jong ki MDC ka UDP ha District Council ka hap ban leit sha ka Core Committee jong ka UDP,  bad na kiwei pat ki tyllong khubor na ki nongialam ka UDP ki la iathuh ba ka mon ba laitluid ka dei ha ki MDC kiba don ha KHADC la kin mih ne kin shong hapoh ka ARPA.U Deputy CEM haba kren pynkut u la ong ba kaei kaba ka UDP kam shym kwah ban shim rai kyrkieh namarba kum ka seng riewlum ka kwah hi ban ia trei para seng riewlum hapoh ka lama jong ka ARPA ban ia trei haduh ba kut ka 5 snem, “Lada ngi kwah ban mih lei lei , ngi la mih naduh kito ki por shuwa ba ngin phah da ka shithi sha u CEM" pynkut u bah Teinwell Dkhar.
Shillong, 27 Nailar:Ka rukom pyntrei kam ia ka MLA skhim ka iapher na uwei u MLA na uwei pat bad kane ka long ba la sam ia kane ka skhim sorkar kaba la mang ia uwei pa uwei u MLA sha ki paidbah ka konsti twensi.
U MLA ka Maw kyrwat u Bah Rowel Lyngdoh u MLA haba iakren halor ka jingpyn treikam ia ka MLA skhim, u la ong ba bunsien ia ka skhim shimet  la aiti ha ki nong ialam ka party ha ki unit ban jied ia ki briew ban ioh bynta.
“Ia ki jing iarap shimet, nga ju phah ha ki unit jong ka party ha ki shnong ban jied ia ki briew kiba dei ban ioh bynta hynrei ia ki skhim paidbah, nga ai ha u Rangbah shnong bad ki nongialam ka party", la ong u Bah Rowel.
U la ong ba kumba 40 percent ka pisa ba ka MLA skhim la pynlut ban ai jingiarap da ka tin sopiing (CGI) bad ia kiwei la ai ban shna madan, ban moramot iing baduk, ban mora mot ia ki skul bad kiwei ki jingdonkam.
“Nga pyndonkam lut ia ka MLA sha ki paidbah ka konstit wensi", la ong u Bah Rowel.
Katkum ka paw, ka jingpyntreikam ia ka MLA skhim ka long laitlan bha bad kam biang ki kyndon ha kaba u MLA u lah ban pyndonkam na ka bynta kano kano ka jingsngew bit jongu na ka bynta ki paidbah.
Shillong, 27 Nailar:Dang mynhynnin ka sngi ki pulit ka jylla, ki la kem ia u bah David Lyng doh uba la ju tip kum u bah Jyllud, uba ju rung tuh sha iing briew ban jyllud met ia ki kynthei, mynta pat ka paw ba la mih biang sa uwei u bah Jyllud bad kata dei ha ka skul bah NEHU, Shillong.
Utei u bah Jyllud ka NEHU u dei nonghikai jong katei ka skulbah na ka tnad Mathematics uba la tip kyrteng kum u Prof.AK Das.
La kynnoh ba utei u nong hikai u la jrong kti ia kawei ka samla pule jong katei ka skul bah kaba dei ka Research Scholar, ba u la jrong kti ia ka, ha kamra treikam jong u.
Kum ka dak ka jingpyrshah ia katei ka jingshah jrong kti ka samla pule jong katei ka skulbah ha u nonghikai, ki samla pule ka skulbah NEHU kiba la jan kot sha ka 2000 ngut , hapoh ka jingialam ki dkhot ka NEHU-SU Scholar Research (komiti) ki la pynlong ka jingialum khrui ha phyllaw katei ka skulbah ryngkat ki pla kad kiba ki rah kiba  la thoh da ki jingthoh ba ki pyrshah jur ia ka jingjrongkti ia ki kynthei.
Haba ia kren bad ki nongthohkhubor , ki nongialam katei ka komiti ba kynthup ia u samla R Shangpliang, ka samla I Bareh bad ka samla Teresa ki la ong ba ki samla pule ka NEHU na baroh ki tnad ki la mih madan mynta ka sngi ban pyrshah ia ka jingshah jrong kti jong kawei ka samla ha u nonghikai katei ka skulbah.
U bah Shangpliang u la ong ba ka daw ka jingmih madan ki samla pule ban pyrshah ia ka jingleh utei u nonghikai ka dei na ka daw ka jingbym khia ki bor pyniaid ka NEHU wat hadien ba ki samla pule ki la pyntip bad dawa ban pynshitom.
U la iathuh ba katei ka jingjia ka dei kaba la jia ha u jymmang mynta u snem  bad  u la ong ba kam dei ka sien kaba nyngkong ba utei u nonghikai u leh shait ia katei ka samla.
Shuh shuh haba ia kren bad ki nongthohkhubor, u bah Shangpliang, u dkhot ka NEHU-SU Research Scholar u la iathuh ba katei ka jingleh u Prof.Das kam dei tang ia katei ka samla, hynrei ka la jia teng ruh ha ki por ba la dep, ha kaba kawei ka samla pule ka la mih noh na katei ka skul bah tang na ka daw ka jingkynshlein bad ka jingjrong kti utei u juh u nonghikai.
Ki samla pule ka NEHU, ki la iathuh ba wat hadien ba la dep ban ujor sha ki bor pyniaid ka NEHU, pyrshah ia utei u nonghikai , ki la ong ba ki bor pyniaid ki shu sospon ia u, katba na ka liang jong ki pat ha ka jingiakynduh mynta ka sngi bad u Acting Vice Chanchellor ka NEHU u Prof.P.Shukla, ki la dawa ba u dei ban weng kam noh mardor ia utei u nonghikai bad ki la ai por lai sngi ia ka NEHU ba kan weng kam ia utei u nonghikai, halor katei ka mat jingdawa, ki la aiti ruh ha u Acting VC da ka jingthoh.
Ki samla pule ki la byrngem ba lada ki bor pyniaid kim lah ban rai ia katei ka jingdawa jong ki , kin sa buddien bad shong pyrkhat biang ia ka lynti ia khih ba kin shim.
Ha katei ka juh ka mat jingdawa ba la aiti sha u Acting VC, ki samla ki la pan jubab ruh balei ba ki bor pyniaid ki pynslem ban pynshitom ia u Prof.A.K Das wat hadien ba ki la dep ban ujor la kham slem.
Shillong,27 Nailar:Haba kynthoh kylla halor ki khubor kiba la mih na ki jingkren u Deputy CEM uba dei na ka seng UDP u bah Teinwell Dkhar, kiba la pyni ba ki don ki dak or pait ha ka ARPA, u bah Ardent Miller Basaiaw moit, CEM KHADC;  u la kyntait ba u trei marwei lane u leh shimet ia ki kam ki jam khlem ka jingtip lang jong ki EM, u la ong ba kum u CEM um don kano kano ka jingbuhrieh ia ki subjek lane ki phang ia ki EM ka UDP kiba la dep ban ia kren ha ka jingialang jong ka EC.Haba kren sha ki nong thohkhubor mynta ka sngi balang ha kamra treikam jong u, u bah Ardent u la pynpaw ba ki jingkynnoh ki pyni ba kam don ka jingshaniah iwei ia iwei hapoh ka kynhun jong ka ARPA  , “Lada ym don ka jingshaniah , ym myntoi ban ia trei ryngkat" u la ong.
Shuh shuh u bah Ardent u la ong ba kumba la mih ha ki khubor ka la pynsngewsih ia u, namar ba ki dei ki khubor kiba um shym la khmih lynti kumba la mih ba ka don ka jingor pait ha ka ARPA, hynrei u la long ba ka jingsngewsih jong u kam dei namar ba ka shuki , bad u la ong “Ngam bynnud ia ka shuki, bad ngam sngewsih, hynrei dei ka jingsngewsih ka jaitbynriew".
U la ban biang da kaba ong “Ha ka jingiatreikam khamtam ka jingiatrei synroplang ngam ngeit ba kan ym don ka jingbakla".
Haba phai sha ki jingkynnoh ka UDP,  u CEM ka KHADC u la ong ba ki don ki kam kiba la dep ban pynbeit bad kiba la leh, katba ki don pat ki kam kiba kum u CEM u hap ban shim rai kyrkieh bad katei ka jingleh -u la ong ba kam dei ba u khein poh iano iano, hynrei ka shong katkum ka jingdawa ka kam ban leh.
Haba phai pat sha ki jingkynnoh kaba la kynnoh ba kam don jingpyntip na ka liang u CEM ne u Secretary haba leit sha kino kino ki kam, khamtam ka jingleh jurip ha Iewduh, Basa sohsaw u bah Ardent u la ong ba ki dei ki jingkynnoh kiba khlem nongrim.
“Ngam lah ban shu tan jubor iano iano na lynti" u la bynrap biang.
Ha kaba ia dei pat bad ki jingkynnoh ba um shym la khot ia u Deputy CEM ha kamra treikam jong u ban ia donlang ha kine ki sngi ba la dep ba u la khot ia ki ar shnong, u la ong ba ha ka jingshisha ka dei ka kam ban khot ia u EM Elaka ba un donlang, hynrei namaraba um lait u la pyndep ia kaba donkam dalade hi.
U la pynpaw ruh ba lada ka UDP ka sngew ba ka don ka jingbym hun ia kano kano ka kam, khamtam ka jingiakynduh bad ki nong Thyllaw , Mawlongbna u la ong ba ki la dei ban pynsngew ha ki tyndong shkor jong u, ym sha kiwei pat.
Halor baroh kitei ki jingkynnoh u CEM u la pynkut da kaba ong “Lehse ki lah ban don da kiwei pat ki jingthmu ba na shalyndet, nga te ngam don".
Shillong, 27 Nailar:Ka Meghalaya Eco-Friendly Student’s Union (MEFSU) ka la ai por ia ka sorkar ba ka dei ban khang noh ia baroh ki 9 tylli ki karkhana dewbilat hapoh lai phew sngi kiba don ha Jaintia Hills namar ka jingpynkhein jongki ia ka ain Khlaw ne ka Forest Conservation Act, 1980 da kaba pynjulor ia ki khlaw ki btap ban tei ia ki karkhana dewbilat.
“Kine ki khyndai tylli ki karkhana dewbilat ki la pynkhein ia ka kyndon 2 jong ka Ain kaba kdew shai bay m shah ban pynjulor ia ki khlaw na ka bynta kano kano ka kam ban seng karkhana ne kiwei ki kam", la ong u president ka MEFSU u Bah Rangdajied Marwein hadien ba la iakynduh ia u myntri ka tand khlaw ka jylla hynne ka sngi Balang u Bah Prestone Tynsong.
Katkum ka jingong u Bah Marwein, ka sorkar jylla kam don lad da kumwei pat hynrei ka dei ban shu khang beit ia baroh ki khyndai tylli ki karkhana shna dewbilat namar ba ki la pynkhein pyllein pyllein ia ka ain.
“Ngin hap ban leit sha ka National Green Tribunal (NGT) lada ka sorkar kam lah ban leh eiei ia ki jingdawa jong ngi", la ong u Bah Marwein.
Ki khyndai tylli ki kompeni ha Jaintia Hills kiba pynkhein ia ka Ain Khlaw ki long ka Adhunik Cement Limited, Amrit Cement Industries Limited,Cement Manufacturing Company Limited, Cosmos Cement Limited, Green Valley Industries Limited, Goldstone Cement Limited, Hills Cement Compnay Limited, JUD Cements Limited bad ka Meghalaya Cement Limited.
U Bah Marwein u la ong ba ka Joint Inspection Team (JIT) ba la thaw da ka sorkar jylla ka la lap ia ka jingpyndonkam bakla haduh 1600 hectare ki jaka da kitei ki kompeni.
“Kane ka pyni shai ba kitei ki kompeni dewbilat ki la pynkhein ia ka mynsiem jong ka Ain, hynrei sngewsih ba khlem leh eiei da ka sorkar jylla haduh mynta", la ong u Bah Marwein.
MEFSU president also recalled that the Central Empowered Commitee (CEC) constituted by the Supreme Court had also endorsed the setting up of the High Level Committee (HLC) in January 2011.
Ka High Level Committee (HLC) kham mynshwa ka la lap ba phra tylli ki kompeni dewbilat ki la pynkhein ia ka ain Forest Conservation Act, 1980 da kaba pynlong karkhana ha jaka khlaw.
Ka HLC ha ka kaiphod jongka sha ka sorkar jylla ha ka 25 tarik Naiwieng 2011 ka la ong ba katkum ka ain jong ka United Khasi-Jaintia Hills Autonomous District (Management and Control of Forests) Act, 1958, kine ki phra tyli ki kompeni ki la shna karkhana ha khlaw ba rben bha.
New Delhi, 27 Nailar:U myntri kam poh iing jong ka sorkar India, U  Rajnath Singh, u kyn tait ia ki jingkynnoh pyrshah ia u khun jongu, U Pankaj Singh bad u da smai hi ruh,ba un iehnoh, ia ka kam shakri paidbah, lada jia ba don tang khyndiat eh ruh, ki sakhi, kiba pyni, ba don ki jingshisha.
U Singh, u hap ban pynmih ia katei ka jing pynshai mynta ka sngi, ha dien ba la mih ka jingiakren, ba u khun jongu, u dei uba la buh khnang da U Narendra Modi, myntri rangbahduh, ba un lum pisa bad halor katei ka phang, la ong da U Rajnath Singh, ba ula iathuh halor kine ki jingkynnoh ha u myntri rangbahduh bad kumjuh ha U President jong ka Seng, U Amit Shah.
“Ki la don la 15-20 sngi, ba ka la don ka jingiakren shaphang u khun jongnga.
Nga khmih lynti ba kitei ki khubor hamsaia kin lah ban shu kut noh, hynrei ki nang iai saphred pynban na kawei ka sngi sha kawei pat" ong U Singh ha ki nongthoh khubor.
“Lada don kano kano ka jingshisha, wat tang kaba rit eh, halor kitei ki jingkynnoh pyrshah ianga lane ia ka iing jongnga, ngan sangeh noh, na ka jingshakri kam paidbah bad ngan shong noh ha iing".
Ula kyntait ban iathuh, la u don jingsuba iano iano, kiba pynsaphred ia kitei ki khana lorni.
Na ka liang jong ka ophis jong u myntri rangbahduh ruh, ka la kyntait ia katei ka jingshah kynnoh pyrshah ia U Rajnath, ha kaba ka ophis jong u myntri rangbahduh, ka kynthoh, ba ka dei ka jingkren, ka bym shongnia eiei ruh em.
Shillong, 27 Nailar:Ka Meghalaya Eco-Friendly Student’s Union (MEFSU) ka la dawa na ka sorkar ba ka jingbatai ia ka kyntien ‘Khlaw’  dei ban bud katkum ka jing thoh ba la kdew ha ka ain jong ka Khasi-Jaintia Hills Autonomous District (Management and Control of Forests) Act, 1958.
“Ngi la ioh jingtip ba ka sorkar jylla ka la batai la kajong ka kyntien ia ka ktien ‘Khlaw’ khlem da pynlong ia kano kano ka jingkhot lang ia ki paidbah ban batai ia kane ka kyntien kumba ka la leh ia ka Tenancy Bill kum mynshwa.
Ka dei ka jingleh rain ban tip ba ka jingbatai ia ka ktien ‘Khlaw’ ka la long mar khongpong ia ka jing bthah jong ka Kashari Supreme Court", la ong u president ka MEFSU Bah Rangdajied Marwein haba iakren bad ki nongthoh khubor hadien ba iakyn duh ia u myntri khlaw u Bah Prestone Tynsong ha kane ka sngi Balang.
Ha ka rai jong ka Supreme Court ha u 12 tarik Nohprah  1996 ha ka mukotduma u  TN Goda varan pyrshah ia ka sorkar India, u Bah Marwein u la ong ba ka ktien ‘Khlaw’ dei ban sngewthuh katkum ka dikshoneri.
“Ka rai jong ka sorkar Meghalaya ban batai da kajong ka ktien ia ka ‘Khlaw’ ka long mar khongpong ia ka jingbatai jong ka Supreme Court," la ong u Bah Marwein.
Ka sorkar jylla ka la batai ka ktien ‘Khlaw’ ka dei ban long saw hectare ka jingheh ka jaka kaba don lynter ki dieng ki siej ha kaba (a) palat 250 tylli ki dieng ki dei ban mih ha ka shi hectare kiba heh 15 cm lane  (b) palat 100  tylli ki siej kiba don ha ka jingheh ka jaka ha ka shi hectare.
“Na kane ka jingbatai ‘Khlaw’ ka sorkar la sngewthuh ba kano kano ka jaka kaba don saw hectare ka jaka ka bym don 250 tylli ki dieng ym lah ban khein kum ka khlaw bad kan hap ha ka jingtreikam ka Forest Conservation Act bad ka jingpynduh ia ki khlaw kiba hapoh saw hectare ym donkam ban ioh ia ka jingmynjur na ka sorkar pdeng",  u la ong.
U President ka MEFSU u la kdew ba ka ain jong ka United Khasi-Jaintia Hills Autonomous District (Management & Conservation of forests) Act, 1958 , ka batai ia ka kyntien ‘Khlaw’ kum ka jaka kaba ym duna ia ka  25 tylli ki dien ha ka shi akar.
“Kane ka dei kaba bha ban ianujor ia ka jingbatai Khlaw ka sorkar jylla", la ong u Bah Marwein.
Katkum ka jingong u bah Marwein u myntri u la ong ba ka sorkar kan peit biang ia kane ka jingbatai Khla.
U la ong ba u  myntri u la ong ba ka sorkar kan khot ia ka jingialang bad ka KHADC bad ka JHADC  shwa ban leh ia ka kaba khadduh.
Shillong, 28 Nailar:Ka sorkar ka la rai ban pynhiar ia ka bai shong kali saw (Shillong Public Transport Service) hadien ba la mih ka jingsngew pyrshah bad ka jingujor na ki paid bah ia ka jingpyn kiew dor naduh ka 1 tarik mynta u bnai.
Haba iakren bad ka myntri kam pynroi sor, ka Kong Ampareen Lyngdoh ka la ong ba ka jingialang kaba long ha kane ka 26 tarik ka la shim ia ka rai ban buh dor T.5 hapoh ka jingjngai kaba 8 kilometre.
“Ngi la rai ban buh T.5 ha man ka 8 kilometer ka jingjngai", la ong ka Kong Ampareen haba iakren hynne ka sngi bad u Rupang.
Kane ka rai jong ka sorkar ka long hadien ba ki paidbah ki la ud ia ka jingbuh dor thymmai ka sorkar namar ba tang shu kiew kali, hap sei T.10 tyngka.
“Ngi la rai ba u Principal secretary ka tnad sor ba un pynmih ia ka jingpynbna paidbah halor kane ka rai  ia ki dor thymmai", la ong ka Kong Ampareen.
Katkum ka jingiathuh ka Kong Ampareen, ka dor thymmai kan sa treikam noh shen mar ia pynmih ka sorkar ia ka jingpynbna paidbah ha kine ki sngi ban wan.
Mumbai,28 Nailar:U khliehduh ka  Rashtriya Janata Dal u  Lalu Prasad mynta ka sngi, u la shah puid namar ki jingpang ha ki bynta ki klong snam jong u bad ka la shim por haduh 6 kynta tam ban puid ia u Lalu na ka jingpang ba u don, katkum ki jingtip ba la ioh lum na  ki bor pyniaid ka  Asian Heart Institute la iathuh ba nalor kiwei pat ki jingpang klong snam kiba katei ka Hospital ka sumar ia u Lalu , kawei na ki jingpang ka dei ka pei thliew kaba 3mm  ha u klong snam jong  u.
U Khliehduh ka katei ka Hospital u Dr Ramakanta Panda, uba dei ruh uba la sumar ia u Dr.Manmohan Singh  MRD barim ha ki san snem mynshuwa u la iathuh ba ka rai jong katei ka hospital ban puid ia u Lalu ka dei hadien ba ka la dep ban leh ia kiba bun ki Test ia utei u nongialam ba la 66 snem.
La iathuh da kiwei pat ki lad khubor ba ki nongialam ka RJD bad ki nongmihkhmat jong ka ki la pynlong ia ka jingduwai kyrpang na bynta u Lalu ba un ioh noh ia ka met ba koit ba khiah.
Shillong, 28 Nailar:Hadien ba la mih ki khubor ba ka UDP kam hun shuh ba u bah Ardent M Basaiawmoit ban long u CEM ka KHADC, bad ka la mih ruh ka khubor ba lada ym pynkylla nongialam ka UDP kan mih noh na ka ARPA, u Rupang mynta ka sngi u la ioh ban iakren bad uwei u nongialam jong ka seng HSPDP u bah Witting Mawsor, MLA Mawshynrut, ban twad jingmut hato ka HDPDP ka long ne-em kaba la khreh ban bujli nongialam kumba la dawa da ka UDP.Ha ka jingiakren bad u bah Witting u la ong ba na ka liang jong u um pat don ban ong eiei halor katei ka bynta kat bym pat dep ka jingialang ka ARPA kaba u la khmih lynti ba u CEM shen khlem pynslem un sa khot noh ia ka jingialang ARPA, “Lada ha ka jingialang ka beit kata ka la biang, lada kam beit ngin hap ban pyrkhat ka dei ka kam ing kam sem jong ngi kaba ngin pat kwah ban ong eiei" ong u bah Witting Mawsor.
U bah Witting u la kubur na ka liang ki nongialam ka HSPDP ha KHADC ki la pyntip ia kane ka jingeh ba ki ia kynduh hapoh ka ARPA sha ki bor bahalor jong ka Party, lyngba ki phone hynrei kam pat don ka jingpyntip kaba da ki kot ki sla.
Haba la kylli biang lada ka HSPDP ka kwah ba ki seng riewlum kin Synshar ka la dei ne-em ia ka  ban pynkylla noh ia u nongialam, “Ngin ap ia ka rai na ka jingialang ka ARPA" u la ong.
Haba la kylli biang, lada jia ba poi u pud ba ka HSPDP kam banse ban bujli nongialam noh ha ka jaka u bah Ardent bad lada ka  UDP ka ieng beit ba kam hun shuh ia u bah Ardent, hato nalor jong u iano ka HSPDP ka kham noh mynsiem ne mano ki MDC kiba kham tbit ban shimti ia katei ka kam CEM, u bah Witting u la ong “Ngam pat kyrkieh than eh ban ong ia kata, ngin hap ia kren hapoh ing , ngin sa ong kham hadien ia kaba donkam".
Shuh shuh u Rupang u la kylli hato ki jingleh u bah Ardent kumba la paw ha ki jingkynnoh ka UDP, ki long ne-em kiba dei ban leh lane kiba shongnia lada jia ba u leh shisha kumba la kynnoh, u bah Witting u la ong ba ha ka jingiatrei kam synrop , ym lah ban kiar na ki jingiabakla, bad ym lah ruh ban pynhun 100 na ka shipah, kam dei ka kam kaba suk, u la ong, u la kubur ba ki lah ban don ki jinglait bad ki jingbakla iba khyndiat hangne hangtai bad ka ju jia ha ka jingim briew.
Ha kaba ia dei pat bad ki khubor kiba saphriang ba lada ka ARPA kam pynkylla nongialam ( CEM), ka UDP ka lah ruh ban shim da ka sienjam ban mih noh u bah Witting u la ong “Lada ki paralok UDP jong ngi kim mon ban ia treilang, ngim lah leh eiei, tangba nga kyrmen skhem ba ki nongialam ka UDP Sengkmie kumjuh ruh ha KHADC ( Bah Tein) ki dei ki nongialam kiba la ih kiba la iaw bad kiba la khlain ka pyrkhat pyrdain, nga ngeit kin ym thew ia kane hynrei ba kin pyrkhat biang sa shisien" pynkut u bah Witting ha ka jingiakren bad u Rupang.
Shillong, 27 Nailar:Mynta ka sngi, ha por 10.30 mynstep, ki lai ngut ki nongialam jong ka Congress, kiba kyn thup ia U bah DD Lapang, U SC Marak bad U Bah HDR Lyngdoh, myntri cabinet jong ka sorkar Jylla, ki la ia kynduh ia ka Sonia Gandhi President jong ka AICC, ha ka iing sah jongka ha 10, Janpath ha New Delhi.
Ka jingialang, ka neh shiteng kynta, ha kaba ka la don ka jingiakren, halor ka jinglong jingman jong ka sain hima sima ha ka Jylla, ka jingnang hiar jong ka seng Congress, ha kine ki sngi, ha ki rukom treikam bapher bad sa kiwei de ki phang kiba iadei bad katei ka kam.
Ka Sonia Gandhi, ka la shah shkor bha, ia ki phang, ba la leit rah, da kitei ki nongialam jong ka seng na ka Jylla bad kitei ki lai ngut ki nongialam, ki mih na katei ka jingiakynduh, da ka jingkyrmen kaba khraw, ha kaba kan sa don ka jingkylla ha ka jinglong jingman jong ka Jylla, kaba kynthup ruh ia ka jingkylla nongialam ha ka sorkar Jylla, ong ka kyrwoh, ba la phah da U bah Charles Marngar, uba dei u nong ai ktien, na U bah DD Lapang, President jong ka Meghalaya Pradesh Congress Committee.250ngut ki shipai jong ka Syria, ki la shah patrong, ha ki ehrang ISIS sha ka ri shyiap, ha kaba katei ka dei ka jingleit ba khadduh jongki, ha shwa ba kin shah siat iap.
La law lut ia ki jain jong kitei ki shipai bad la pynphong tang ki patlun poh jongki bad la siat iap ia kitei ki shipai, kiba dei na ka kut jongki, ha Tabqa, ha kaba la ioh kurup da ki ehrang ISIS, ha ka Sngi U Blei ba ladep, ha kaba ki la ioh ia ki tiar ialeh, ki tup, ki helicopter nalor kiwei kiwei ki tiar ialeh.
La pynthiah beit da u lain, ia uwei pa uwei na kitei ki 250ngut ki shipai, ha kaba la siat naphang ia ki, haduh ba kin da thiah iap lyngktar ha katei ka ri shyiap.
Lah ban iohi kham bha, ia ki 150ngut ki briew, kiba la shah siat iap bad kitei ki dei ki heh shiap jong ka Syria bad ki jaitbynriew Nusayri, kiba dei ki riew rit paid jong ki Shia Muslim ha Syria.
Haba kren ha ka tnat pathai khubor reuters, lyngba ka internet, uwei na ki shipai jong ka kynhun Islamic, ha Raqqa, u ong “Ngi la pyniap lut ia baroh kitei ki 250ngut".
Shillong 28 Nailar:Ka MLA ka East Shillong ka Kong Am pareen Lyngdoh ka la kyntait ia ka jingmih khubor ban iakhih pyn khyllem ia u Dr Mukul Sangma kum u nongialam ka party.
“U Dr Mukul u la leh bha u la trei bha", la ong ka Kong Ampareen haba iakren bad u nong thoh lyngba ka phun kaba don ha New Delhi.
Ka Kong Ampareen kaba leit sha Delhi, ka la kyntait ba kan leit ban iakren ia kata ka kam nongialam ne ka kam party hynrei ka la ong ba ka leit namar ba ka don prokram ban leit sha ka jingialang jong ka Labour.
“Ngam don por ban iakren ban sngap ia kata ka jingiakhih pynkhih nongialam, nga trei beit ia ka kam", ka la ong bad bynrap, “Haba u briew u trei bha u leh mano bym kwah ban kyrshan".
Ka la ong ba ka jingleit tynruh kiwei ki MLA sha ka tyngdong shkor ka AICC ban kynnoh leh hi ne synshar marwei kam long kaba sngew iahap.
“kam don ka daw ia ka jingiakhih", la ong ka Kong Ampareen.
Ka la ong biang, “katkum ba paw ha ki lad pathai khubor, kiba kwah bujli dei ba ki kwah tnad da kiwei kiba kham met".
Kumba ka paw na ka jingong ka Kong Ampareen ka jinglong nongialam la jied da ka jingiabun paidbah bad kiba iakhih mynta pyrshah ia u Dr Mukul ki don tang khyndiat ngut.
“Nga la ju kynduh ia u Myntri Rangbah hynrei ngim ju don por ban iakren ia ka kam pynkhih shuki bad ma u ruh, um ju ong eiei, ngi iakren ngi iatrei beit ia ka kam", ka la ong.
Lah ban kdew ba ka jingiakhih pynkhyllem ia u Mukul Sangma kum u nongialam ka la nang rhem haba ar ngut ki nongialam ba kham rangbah ka party kiba dei ruh ki myntri rangbah barim ka jylla, u Bah DD Lapang bad u SC Marak ki la kiew sha Delhi ban iakynduh ia ki nongialam ka AICC kynthup ka Sonia Gandhi hynnin ka sngi.
Kumba ka long mynta, ka jingpynneh ne ka jingpynhap shuki ia u Myntri Rangbah kan shong ha ka rai jong ka AICC.Shillong, 28 Nailar:Ka Hima Nong spung ka la kynnoh ba ka Assam ka la pynkhein ia ka hukum jong kaKashari High Courtda kaba wan rah da ka bording bad ka um ha ki shnong kkiba hap hapoh ka Hima Nong spung.
Ka Hima ka la byr then ruh ba kan leit sha Kashari lada ka sorkar jylla ka sngap mynthi halor kane.
“ka Assam dang shen ka la wanrah bording bad ka um sha ki khyndai tylli ki shnong ha kane ka Hima bad la paw shai ba ka Assam ka la pynkhein ia ka hukum jong ka High Court mynshemsnem", la ong u Secretary ka Hima Nongspung u Bah Michael Warjri mynta ka sngi haba kren sha ki lad pathai khubor.
Ki shnong ba ka Assam  ka la wanrah ia ki projek ki kynthup ha Ranibari, Bilpara, Patkang, Halher, Bakhlapara, Lungkhung, Jimbrikang, Hawla bad ha Bernongsai.
Katkum ka jingong u Bah Warjri, ka Assam kala aiti ia ki jaka jong ka Hima Nongspung hakhmat ka Kashari High Court ha ka 25tarik Naitung hadien ba ka Hima ka la ujor pyrshah ha u snem 2009 ia ka jingwan skud jaka jong ka Assam ban shna surok na shnong Patkang sha Bakhlapara kiba hap hapoh ka jingpeit ka Hima Nongspung ha Ri Bhoi district.
U Bah Warjri u la ong ba ka kashari High Court ha ka 5tarik Lber 2010 ka la pynmih ia ka hukum ia ka  Assam ban sahngeh ssi syndon ban shna ia ka surok na Patkang sha Bakhlapara, Halher, Ranibari, Akhoinijira, new Balakhawa, Balakhawa bad Bernongsai.
U la ong ba kane ka jingwan skud jong ka sorkar Assam kadei namar ba sorkar Meghalaya kam lah ban wanrah ia ka roi ka par ha kine ki thain.
“Kane ka jingleh jong ka sorkar Assam ka long thik kumba pynkhein ia ka hukum jong ka Kashari", la ong u Bah Warjri.
Ka Hima Nongspung ka la phah ia ka jingujor sha ka sorkar jylla bad kummjuh sha ka District Council bad kumjuh sha u Myntri Rangbah ka jylla bad ruh sha u SC ka Ri Bhoi District ba kin leh eiei halor kane ka jingwan skud jaka ka sorkar Assam.
Ha kajuh ka por ka Hima Nongspung ka dawa ban pynioh biang ia ka ki khlaw bad ia ki lyngkha rep slasha kaba ka sorkar Assam ka la wan ban skud ia kine ki jaka naduh u snem 1972.
“Ngin sa phah jingthoh sha ka sorkar Assam ba kadei ban pynbiang biang ia ka khlaw ka btap bad ia ka kper slasha sha ka Hima," la ong u Bah Warjri bad la bynrap ba kine ki jaka ki don ka jingheh kaba 10 sq km  ka la aiti da ka sorkar phareng sha ka Hima  ha u snem1887.
Shillong, 28 Nailar:U working president ka UDP u Bah Paul Lyng doh u la ong ba u myntri ka tnad bording u Clement R Marak u la pynthi kna ha ki nongialam ka JAC mynta ka sngi, ba ka MeCEL ka dei ban pyn khreh bai siew ding man u bnai na hapoh 30 sngi, khnang ban pynsuk ia ki paidbah khamtam kito kiba duna jingioh.
“Ngi la pynpaw ha u myntri ka tnad bording ba ka rukom siew bai thang ding elektrik jong ka MeCEL kam long kaba iaid beit bad kaba biang.
Ka MeCEL ka dei ban shim ia ki lad ki lynti ban pynbeit ia kane da kaba phah ia ka bai thang ding man u bnai, ym ban slem ia kata", la ong u Bah Lyngdoh uba ialam ki rangbah shnong na sor bad na khapsor hapoh ka lama ka Joint Action Commitee (JAC).
Ha kajuh ka por, u working president ka UDP u la ong ba ki la rah ia ka mat kaba iadei bad ka jingsiew bai ding mar ia thew ia u meter kaba la wanrah ia ka jingkulmar ia ki paidbah na ki dong bapher bapher jong ka sorkar Shillong.
“Ngi tip ba don ki jingtreikam ba dkoh namar ba ka MeCEL ka la pyrshang ban wanrah ia ka rukom siew kaba thymmai.
Hynrei ka MeECL ka dei ban pynthikna ba ki paidbah ba pyndonkam ding elektrik kim dei ban mad ia ki jingsuhsat", la ong u Bah Lyngdoh.
U Bah Lyngdoh u la ong ba ka jingsiew bai ding elektrik dei ban leh man u bnai hapoh  30 sngi namar ba la lap ba ka jingsiew bai ding ka la poi haduh 40 haduh 50 sngi teng teng haduh 64 sngi bad kane ka la buh jingeh ia ki paidbah.
U la ong ba ia ka dor dei ban leh da kaba kdew haba sei ia ka dor na u mater khnang ban pynhun ia ki paidbah.
“Dei ban thep ia man ki Card Meter ha man ki thliew iing khnang ban pynlah ia ki trai ban peit ia ka jingiaid u meter", la ong u Bah Lyngdoh.
La ai jingmut ruh ban buh ia ka Public Grievances Cell bad ka Complaint Cell ba la pynbiang de da ki tiar katkum kane ka juk mynta.
“Ia ki number jong ka ophis na ka bynta kane, dei ban pynbna paidbah bad kane ka Cell ka dei ban treikam san sngi ha ka shi bnai khnang ba ki paidbah kin lah ban thep ia ki jingujor haba shem ne lap ia kano kano", la ong u Bah Lyngdoh.
La ai jingmut ruh ban buh kham bun ki jaka siew ha man ki shnong ha sor bad ha khapsor ban pynlait ia ki paidbah na ka ieng lain satar.
Halor ka jingpynbha ia ki ding surok ban ai jingshai mynmiet, la ai jingmut ba ka MeCEL ka dei ban ai kontrak ban peit ia kane ban pynbha khnang ban sted ka kam haba don kano kano ka jingsniew.
Shillong, 28 Nailar:U Myntri ka koit ka khiah u Bah AL Hek u la ai mynsiem ia ki Asha ba kin thom ia ki jingeh kaba ki mad bad kin shim ia ka jingkit khlieh khnang ba ki paidbah kin ioh jing myntoi.
Haba kren mynta ka sngi, ha ka jngia kynduh lang jong ki Asha ba la pynlong da ka District Medical & Health Officers East Khasi Hills lyngba ka jingkyshan ka Natinal Health Mission ha U Soso Tham Auditorium hynne ka sngi  u Bah Hek u la pynpaw ia ka jingsngewnguh ia ki Asha kiba la trei shitom ban wanrah ia ka koit ka khiah kaba pura sha ki nongshong shnong.
U la ong ba ka jingdon ka jong ki ka long shisha ka jingkyr khu sha ki longing longsem ha kaba ki la ioh ia ka jingtip kaba bun jait khamtam ha ka liang ka kha ka pun bad ka jingsumar ia ki longkmie bad ki khyllung.
U la ong ruh ba ki Asha ki long shisha ka jingkyrmen ia ki longing longsem namar ba wat hapdeng ki jingeh kiba bun pynban ki rung ha ki iing ki sem da ka khmat ba phuh samrkhie.
Shwa ia kane u Deputy Commissioner uba dei ruh u Chairman jong ka District Society u Bah CD Diengdoh u la ong ba ka jingthmu jong ka National Health Mission kadei ka koit ka khiah salonsar.
U la ong ba dei ban kynthup ia ki Asha ban pynurlong ia kane ka jingthmu.
U la ong ba ki Asha ki la hap ban mad ia kiba bun ki jingeh ha ki jingtreikam jong ki ban pyntip sha ki paidbah shaphang ka jingdonkam ban leit kha khun sha ki Hospital, ka rukom ai bam ai dih ia ki khyllung bad ki kmie, ka jingleit phah peit Doktor ha ka por armet bad hadien ba ladep kha.
Kumta u ong ba ka long kaba donkam ban iatreilang bad ki bor shnong khnang ba ka kam kan long kaba jop.
Ka Kong A Sushiang ka State Asha Programme Manager ka la batai lyngkot shaphang ki kam bad ka jingkit khlieh jong ka Asha.
Ka la ong ba  nallor ki kam ba iadei ba ka koit ka khiah ki Asha kidei ruh ban iatreilang bad ka shnong ka thaw bad ki longing.
Ha kane ka jingiakynduh lang jong kki Asha la pynlong ruh ia ka jingsam khusnam ia ki PHC/ANM/ ASHA kiba la trei bha ia ki kam jong ki.
Ka Smit PHC ka la ioh ia ka nam kum ka PHC kaba biang eh katba ka Laitlyngkot, Swer bad ka Mawphlang PHC ki la ioh ia ka khusnam kum ki PHC kiba trei shitom.
Ha ka por mynstep la pynlong ka jingiaiaid paidbah na madan Iewrynghep Shillong ba la pynkut ha Soso Tham Auditorium.
Shillong, 28 Nailar:Ka jingpynduh noh ka Meghalaya Board of School Education (MBOSE), ia ka sobjek MIL Khasi ha ki  klas XII, naduh u snem ban wan, kan ktah khamtam ia ki khynnah bad ki samla pule.
Katba ka skul bah NEHU, ka ithuh bad ka pynlong kompolsori ia ka Khasi hynrei ka MBOSE pat ka la thmu ban pyntroin ia kane ka ktien Khasi.
Haba iakren mynta ka sngi bad u President ka Khasi Authors Society (KAS) u Dr DRL Nong lait, uba dei ruh u nong hikai Khasi ha skulbah NEHU, u la ong ba kane ka jingleh jong ka MBOSE ban pynduh noh ia ka sobjek Modern Indian Language (MIL) khasi ha ki klas XII kkan ktah shibun eh ia ki khynnah pule.
“Ha ka jingshisha ka MBOSE ka la dei ban pynmih ia ka jingbthah ba dei ban hikai da ka ktien khasi ha baroh ki sobjek naduh klas Primary haduh klas XII", la ong u Dr Nonglait.
U la ong ba ka jingpynlong elective sobjek ka MBOSE ia ka Khasi MIL, kan ktah ia ki khynnah bad ruh ia ka ktien Khasi.
U la ong ba wat la ka MBOSE ka la pynduh ia ka MIL Khasi, hynrei ha NEHU ki Khasi ka long kompolsori beit ha kaba baroh ki khynnah pule Science, Commerce bad Arts kin hap ban thoh ia ka sobjek Khasi kum ka compolsori sobjek.
Kane ka jingleh ka MBOSE kam iahap satia.
Katba ka NEHU ka la ithuh bad ka la trei ban kyntiew ia ka ktien Khasi hynrei ka MBOSE pat ka la thmu ban pynduh pynban.
“Kumno ia ka Arts sobjek kin pynlong elective sobjek ha ka Science bad Commerce", la ong u Dr Nonglait.
U la ong ba ha kiwei ki jylla, kim ju pynduh ia ka MIL hynrei ki ailad da ka Alternative English ia kito ki bym shim MIL kum ha Tamil Nadu.
“Ka jingleh ka MBOSE kan pynduh noh ia ka jinglong kyrpang ka ktien Khasi", la ong u Dr Nonglait.
Khlem artatien ka jingpynduh ia ka Khasi MIL, kan pyntlot ia ki samla ban pule Khasi bad haba ym don shuh ka Khasi MIL kin duh noh ban pule Khasi.
Katkum ka jingong u Dr Nonglait kane ka jingleh ka MBOSE ka lah ruh ban ktah wat ia ka jingiakhih ban dawa pynrung ia ka ktien Khasi ha ka khyrnit ba phra ka riti synshar ka ri ne ka 8th Scheduled ka riti synshar ka ri.
“Kane ka jingleh ka MBOSE ka dei kaba shu leh kyrkieh khlem da pyrkhat janai", u la ong.
U la iathuh ba ka KAS ka la pynlong ia ka jingialang dang shen hadien ba la ioh ia ka jingpynbna na ka MBOSE bad ka la phah ia ki katto katne ngut ki dkhot ban leit iatwad jingmut bad ki nonghikai skul halor kane shwa ba ka seng kan shim pat ia kawei ka rai.
Shillong, 29 Nailar:Katba kum ka jing ai khubor jong U Nokma jong ka shnong Oragitok, ki pulit jong ka Tura, ha ryngkat bad U CN SAngma, MCS, ADC, Tura, ki la leit sha katei ka shnong bad ki la lap ia lai tylli ki met iap, ha kaba la teh pyrdet ia ki kti jong kitei kiba iap bad sa ki dak kuli, kiba don ha kitei ki met iap baroh lai tylli.
Ha ka jingtohkit, la tip, ba uwei na kiba iap, u dei U  Grindar T Sangma, uba 25snem ka rta, uba na ka shnong Samanda Metapgre bad utei u dei u dkhot barim jong ka  ANVC (B ) bad u dei ruh, uba la wad da ki pulit jong ka William nagar.
Ka don ka jing khein, ba ki dkhot jong ka ANVC(B), ki dei kiba don kti ban pyniap ia kitei ki lain gut bad la sngewthuh ba ka jingpyniap, ka long namar ba ki don ki dkhot, kiba pyrshah ia ka jinglong nongialam jong U Bernard N Ma rak, uba la tip kum U  Rimpu Marak.
U Director General of Police, ula bthah ia ki pulit CID, ba kin tohkit halor katei ka jingjia.
Shillong, 28 Nailar:Ka Seng FKJGP Mawlai Circle ka la pyn rem jur ia u Prof.A.K.Das jong ka tnat Mathema tics Department, NEHU, ia ka jingjrong kti ia kawei na ki samla pule Research Scholar hapoh NEHU Mawlai Umshing Mawkynroh.
Ka Seng ka dap da ka jinglyngngoh kaba khraw ba kat une u Proffessor uba wan ha kane ka kam ban hikai hynrei u long pynban kum u riewkhlaw bad u maw jynthut  uba nud ban jrongkti pynban ia ki samla pule ki ba mut ban pyndep ia la ki jong ki jingpule.
Ka seng ka pynpaw ia ka jingbitar ia une u bar jylla bad ka ai jingkyrshan pura ia ka North Eastern Hill University Research Scholar Committee (N.E.H.U.R.S.C) ia ka jingdawa ka jong ki na u Vice Chancellor ban weng kam mardor bad beh noh shisyndon ia une u bar jylla napoh ka University.
Ka Seng ka kyrpad jur ia ki bor ba halor jong ka N.E.H.U ba kin leh tyngeh ban ym ailad ne ai jaka ia kum kine ki jait briew ba kin ioh jaka rieh namar ka long kaba ma ia ki samla pule hapoh N.E.H.U bad kumjuh ruh ia ka shnong ka thaw kiba marjan.
Ka Seng ka maham jur ia kum kine ki jait briew kiba poh bad kiba nud ban leh ia kum kine ki jaitkam la kadei iano iano ruh ka seng kan ym map bad kan leh da kaba tyngeh lada lap.
Kane ka long ka kyrwoh na u ES  Cajee bad Bah M Dkhar.
Halor ka khubor, kaba la pynmih ha ka 29tarik Nailar 2014, kaba ong “U Dr Mukul u lehbha, ngam don por ban iakhih:Ampareen".
Ha ka dur ngi la pynmih ia ka dur jong I Kong Ampareen bad I Kong Ebel Marinda War, President Meghalaya State Mahila Congress.
Ngi sngewsih, ba ngi la pynmih ia ka dur jong I Kong Ebel bad i kong Ampareen".
– Editor.
Shillong,28 Nailar:Ki la her kylleng ki khubor ba ka UDP ka la dawa na ka ARPA ba kan pynkylla nongialam noh kata ban jied CEM da uwei pat ha ka jaka u bah Ardent Miller Basaiaw moit, hynrei haduh mynta ka UDP kam pat shym la phah da ka jingthoh sha ka ARPA, iathuh ki tyllong khubor.
Haba ia kren ia kane bad u EM ka tnad Iew, uba dei u MDC na ka UDP u bah Donkupar Sumer u la ong ba haduh mynta ki MDC ka UDP kim pat phah jingthoh eiei sha ka ARPA, “Lashai ka sngi ka 29 tarik, ngin pynpoi noh da ka jingthoh sha ka ARPA, ba ngi dawa ban bujli  nongialam noh kloi katba lah “ ong u bah Sumer haba ia kren bad u Rupang.
Ha ka juh ka por, u bah Sumer u la ong ba ka UDP kam shym la buh por ia ka ARPA kumba la mih ki khubor ba ka ai por 5 sngi, hynrei kan phah da ka jingthoh ba kan leh noh kloi lan ia katei ka kam, “Ngim shym la buh por 5 sngi ia ki, kumba la mih khubor hynrei ngin phah ba kin leh kloi noh lan ia kane ka jingdawa" ong biang u bah Sumer.
Haba la kylli kumba katno sngi kata ka jingai por ia ka ARPA ban leh kloi ia katei ka kam, ne kan shim por da ki bnai ruh, u bah Sumer u la ong, “Haba ngi la ong ban leh kloi, nga tharai ki la sngewthuh hi “.
Haba la kylli biang , hato ka la don ne-em ka jingkhot jingialang na ka ARPA ia baroh ki MDC kiba don hapoh ka lama jong ka, “Haduh mynta na ka liang jong nga te ngam pat ioh shithi na u Secretary jong ka ARPA, ka dei ka kamram jong u Secretary ban khot ia ka jingialang" u la ong.
Shuh shuh u bah Sumer u la iathuh ba mynhynnin ka miet , ka la don ka jingialang ki MDC ka UDP bad ha katei ka jingialang ki don tang para ma ki, ym kiwei pat ki nongialam ka seng.
Ha katei ka jingialang u la ong ba ki la shim ia katei ka rai ba dei ban bujli nongialam noh.
U la ong “Ngim lah shuh ban ia treilang bad u CEM ba mynta (bah Ardent) namar ki jingiaid lait jong u ia ki EM, ngi kwah ban don ha ka ARPA para seng riewlum tangba ngi kwah ban pynkylla noh ia u nongialam.
Ngim dei ba ngi kwah pynhap shuki ia u bah Ardent, hynrei ngi kwah ban ia treikam lang da ka jingsngewtynnad".
Ha kaba ia dei bad ki jingkynthoh u bah Ardent M Basaiawmoit kiba u la ong sha ki lad khubor ba ka dei ka jingwad daw jong ka UDP bad ka jingtieng ia ka HSPDP ha ka ilekshon 2018, u bah Sumer u la ong ba ka la pynlyngngoh ia u ( Sumer) ba kan mih kiba kum kito ki kyntien na ki shyntur jong u nongialam kum u bah Ardent, “Ngim lah ban pdiang ki jingkren jong u ki pyni ba ki dei ki jingkren khyllung khynnah suda".
Haba iakren bad ka Kong Grace Mary Kharpuri kaba dei ka MDC ka HSPDP, ka la ong ba ia mynta ka party kam don kano kano ka jingiakren ban bujli nongialam kumba la dawa ka UDP, “Ngim pat iakren eiei ia ka kam nongialam, ka shong ha ka UDP kaba wad daw", la ong ka Kong Grace.
Ka Kong Grace ka la ong ba na ka liang ka HSPDP kam don jingeh ban iakren iapynbeit ia kano kano ka jingeh hapoh ka ARPA.Katba u Bah Teinwel Dkhar uba long u Deputy CEM u la ong ba ki MDC ka party ki shaniah ha ka rai bad ka jingbthah ka seng kmie ban leh hadien ba la ai jingtip.
“Ngi khlem ia rai ban buh kyndon ban weng ia u nongialam ka HSPDP, ngim don kum kata ka rai", la ong u Bah Dkhar haba iakren mynta ka sngi bad u Rupang.
Katkum ka jingong u Bah Dkhar, ka jingiakren ka dang iaid bad kam don satia kano kano ka jingshim rai ha ka jingialang jong ki MDC ka UDP bad ki nongialam ka sengkmie.
“Ngin dang iakren haduh mynta bad ngin sa sngap ia ka jingbthah jong ki nongialam na seng kmie", la bynrap u Bah Dkhar.
New Delhi, 28 Nailar:U myntri rang bahduh,  NarendraModi, mynta ka sngi, ula plie ia ka skhim thymmai jongu, kaba ula ai kyrteng ‘Jan DhanYojana’ bad katei ka dei ka skhim, kaba ailad ia kiba duk tam, ba kin plie account hapoh Bank.
Ha ka sngi kaba sdang mynta ka sngi, la plie ia 1.5klur tylli ki account ha kylleng ka Ri, kaba long ka jingplie account, kaba bun tam duh ha ka shisngi, ha ka pyrthei hi baroh kawei.
U myntri rangbahduh, u ong, ba katei ka skhim, kan poi sha ka 7.5klur ki nongbuh bah ha ka 26tarik Kyllalyngkot 2015 bad ba katei kam donkam ban buh pisa eiei hapoh Bank, da ki nongplie account bad hangtei kan dei ka card kaba yn ai kyrteng RuPay bad ka ban kynthup ia ka life insurance, kaba T.30,000 bad sa ka insurance, haba don jingjia ba sngewsih, kaba long T.1lak ia kitei kiba don account.
“U Mahamata Gandhi, u kwah ban pynduh ia ka jingsngew iapher jaitbynriew bad lada ngi kwah ban pynduh ia ka jingduk, ngi donkam ban don ka lad jingdon pisa kaba mar ia ryngkat bad ngi dei ban ailad ia uwei pa uwei u briew, da ka jingdon pisa" bad u ong “Haba la plie ia ka bank account, ka dei ka jingsdang jong ka lad pynroi ha kamai kajih".
U Modi, u ong ba ka jing ithuh ia ki Bank, ha u snem 1969, ka dei ba kin poi sha uba duk ba jynjar “Hynrei nga sngewsih, ba hadien 68snem, jong ka jinglaitluid, ym pat don wat 68percent kiba don account hapoh Bank".
La pyntreikam ia katei ka skhim, ha ki 20 tylli ki Jylla, ha ka jingshim bynta jong kiba bun ki myntri ka sorkar India, ba kynthup ia U  Prakash Javadekar ha Pune, uba dei u myntri pathai khubor, U Ravi Shankar Prasad ha Chennai, u myntri ka main, ka  Sushma Swaraj ha Bhopal, myntri bar ri, U  Rajnath Singh ha Lucknow, u myntri kam poh iing bad ka Smriti Irani ha Surat, ka myntri pule puthi.
Ka jingplie ia katei ka skhim, ka trei kam ha ka Jylla ruh, ha ki nongbah jong ki District bapher kum ha Tura, Jowai bad ha ka nongbah Shillong, ha kaba la plie da U Mukul Sangma, myntri rangbah ka Jylla.
Shillong, 29 Nailar:Ki nongkren ha ka jingialang ka MPRIL mynta ka sngi, ha madan Polo, ki la byrngem ba kin iaid beit ban tih bad shalan dewiong kumba ju leh mynshwa bad kin nym sngap ia ka jingkhang ka National Green Tribunal (NGT) lada kan iai bteng ban khang.
U Bah B Thubru  uba dei u president ka Jaintia Hills Trucks Owners Association (JHTOA) haba kren ha kane ka jingialang, u la ong ba ki paidbah kynthup ki trai par, ki nongkhaii baroh ki dei ban nym sngap shuh ia ka NGT lada kan iai bteng ban khang ban tih dewiong bad yn ap sa tang haduh ka 8 tarik Risaw ba kan shong ia ka jingbishar.
“Ngin ia ap haduh ka 8 tarik u Risaw ba kan ai ia ka jingbishar bad lada ka NGT kan iai bteng ban khang, ha ka 9 tarik Risaw ngi dei ban ia mih paidbah beit ban leh kumba ju leh khlem da sngap shuh ia ka NGT", la ong u Bah Thubru na Jaintia Hills.
U la ong, “Ai ngin shah kem mat ia jia, namar ba ka jingkhang tih dewiong ka long kumba la thmu ban pyniap ia ngi".
U la ong ba ki kmie ki kpa ha Jaintia Hills namar ba ka jingshah ktah kynsan kumba wan hiar ka nemsniew na ka jingshah khang tih deiwong, kiba la hap ban phah wan phai noh ia la ki khun ki kti na ki jingpule kiba phah shabar.
Ym tang katta, ki don ruh kiba pep skul, kiba thmu ban shim ia ka jingim namar ka jingiakynduh jingeh.
Kumjuh u secretary ka MPRIL u la ther ia ka sorkar kaba khlem leh ei ban iada ban pynlait ia ka jingshah khang ha ka NGT.Ki nongkren ki la ong ba lada ka sorkar kam lah ban leh eiei ban pynduh ia ka jingkhang ka NGT, kin sa leh da ki kam ba kham tyngeh nangne shakhmat.
Ki nongkren bapher bapher ki la ong ba da ki hajar ki paidbah ki la shah ktah ha ka jingkhang ka NGT bad mynta ki la sah ha ka umdum shano ban phai.
Ki nongkren ha kane ka jingialang ha Polo ki kynthup ia u MLA ka Sohra Bah TW Chyne, u chairman ka synjuk sengbhalang ka West Khasi Hills Bah TS Shangrit, u Bah Sing Mulieh, u Bah David Kharsati, bad u Bah Erwin K Sutnga nalor kiwei.
Shillong,29 Nailar:Ki jingiakynad ha poh ka ARPA ki la paw ba kam dei shuh kaba la dep ban ia pynbeit ba ban ia map tang shi sien , hynrei ka dei kaba la dep ia pynbeit haduh ar-sien.
Ka la paw ruh ba ka jing iakynad pohrieh hapoh ka ARPA ha ki sngi ba la dep ka dei kaba la jur bha, ha kaba u CEM ka KHADC u bah Ardent M Basaiawmoit, u la tyrwa dalade hi ban iehnoh ia ka kam CEM ha kine ki sngi ba la dep, hynrei la pynbor ia u ban bat ia katei ka kam kaba u bat mynta.
Katei ka kam kaba u bah Ardent u la mut ban risain teng, kum u CEM ka la paw mynta ka sngi, ha ka por ba ki nongthohkhubor ki la ia kynduh ia saw ngut ki MDC ka HSPDP ba kynthup ia ka kong Grace Mary Kharpuri, bah PK Pangniang, bah Morningstar Mawsor bad u bah LG Nongsiej.
Haba kren sha ki nongthohkhubor, ki nongialam ka HSPDP ki la iathuh ba kane ka kynrum kynram hapoh ka ARPA kaba la mih mynta kam dei shuh ka sien kaba nyngkong, hynrei ka dei ka sien kaba lai, “Nyngkong la pynbeit ha ka EC meeting, kaba ar pat la pynbeit ha ka ARPA Meeting" iathuh u bah Morningstar Mawsor.
U bah Morning u la iathuh ba ha katei ka jingiapynbeit kaba ar sien, ka la don ruh kawei ka sien kaba u bah Ardent M Basaiawmoit u la tyrwa dalade hi ban risain noh na ka kam, hynrei dei na ka liang ka UDP hi kaba  la pynbor ia u ban bat biang ia ka kam, “Ia ka shithi ba ki la phah kaba ki pynpaw ia ki jingeh jong ki ruh kiba la kynnoh ba u CEM u la iaid lait na ki, ki la weng noh ha ka jingialang ka ARPA" iathuh biang u bah Mawsor, uba la ong ba ka UDP ka la weng noh ia ki jingujor jong ka ia u CEM bad ka la hun la suk.
Haba phai pat halor ka jingdawa ka UDP ban bujli nongialam, na ka liang ka HSPDP ka la ong ba kam pat lah ban ong eiei ia mynta, namar ba ka dang ap ia ka jingialang jong ka ARPA kaba lah ban long ha ka sngi hatmajai jong ka taiew ban wan.
“Ka jingdawa jong ki ban bujli nongialam ka long kaba kyrkieh palat, hap ban ia kren bha ia katei ka kam ha ka jingialang ka ARPA" ong u bah Pangniang u ba la pynpaw ruh ba ka HSPDP ka kwah ba u bah Ardent un bteng biang ia ka kam CEM, namar ki nongialam ki la ong ba ka jingtreikam ka dang long dang khyndiat bnai, ym pat sngewthuh bha, bad dei na kata ka daw ba ki mih ki jingbym biang.
Na ka liang u bah LG Nongsiej, u la kyrpad ia ka UDP ba kan pyrkhat arsien bha ia katei ka rai jong ka, namar ba ka jingiatreikam ka dang long tang khyndiat bnai, hynrei wat la katta ruh ka EC ka la lah ban thied ia ka jingieid u paidbah, u la kyrmen ba lyngba ka jingiatreilang ka UDP ka ARPA kan neh beit haduh san snem.
Shillong, 29 Nailar:Kawei ka Bus Night Super kaba don ia u nombar ML08 – 0609 kaba dap mam ki nong leit nongwan , bad kaba dang wan na Tura ban leit sha Shillong ka la tynrah ia uwei u lum uba don harud surok, namar ka jngbym lah u nong niah ban teh la kam ia ka kali ba u niah katei ka Bus ka la hap shariat, katei ka jingjia ka la jia ha  Dollongre kaba hap hapoh Rongram Block, West Garo Hills.
Ka 108 Emergency Service Ambulance kaba don ha Rari, Resubelpara, Tura bad Dadenggre ka la pynkit ia 24 ngut kiba la mynsaw sha Civil Hospital, Tura.
Kiba la mynsaw ki kynthup ia ka  Salnation D.Shira, 19 snem, ka  Tian Momin ,20 snem, u  Sonahar Ali Khan, u Napoleon Chiran, ka R.Sangma, u  Vincent K.Marak u R.Syiemiong , u Sujit Baruah, u Dilbag Singh, u Khela Ch.
Kooch, u Dapmian Dkhar, u  J.Tariang, u  Francis Lyngkhoi, u Salim Miah, u Manju Alam Shiekh, u  Aditya Hajong, ka  Roshni Hajong, u  Takir Shiekh  bad hynriew ngut kiwei pat.
Katei ka jingjia ka la jia ha ka 28 tarik mynta u bnai ha ka por 10:11 baje mynmiet.
Shillong, 29 Nailar:Hynriew ki runar ki la shah kem ha ki pulit ka West Jaintia Hills halor ka jingkynnoh ba ki la donkti ban pyniap ia Branch Manager  ka  Meghalaya Rural Bank ha shnong Iooksi kaba dei ka iing wai jong u BM katei ka bank.
Ki la pyniap ia u BM ka bank ha ka sngi Balang, la ong ki pulit.
U SP ka West Jain tia Hills Bah Herbert Lyngdoh  u la ong ba uba shah kem u dei u Sakhiat Ymbon ba dei u nongia lam ban pyniap bad la kem ia u hadien ba la phla ki san ngut kiwei pat kiba shah kem kham mynshwa.
Kiba shah kem ki long u Teishwamiki  Shylla, u Riki Rabon, u Singh Rabon, u  Binison Lapasam  bad u Willson Massar.
Ki pulit ki la ioh kurup ruh ia ka  khukri bad ka kali ba kitei ki runar ki la pyndonkam ban pyniap ua u BM katei ka bank.
Katkum ka jingiathuh u SP, ka jingthmu jongki ba la shim ia ka jingim jong u BM ka long ban lute pisa na bank hynreim kim shym la ioh ban lute.
Lah ban kdew ba u BM katei ka bnak u Bah Syrpailut Khonglam u dei na shnong Laittyra  kaba don hajan Sohra bad ki runar kim shym la rah eiei na iing wai jongu.
U Bah Lyngdoh u la ong ba baroh kiba shah kem ki don ha ka jingtohkit jong ki pulit ban pynlong shuh shuh ia ka jingtohkit.
Shillong,29 Nailar:Mynta ka janmiet ka CEC jong ka KHNAM ba kynthup ia baroh sawngut ki MDC , u bah Latiplang Kharkongor, bah Adelbert Nongrum, bah James Ban Basaiawmoit bad u bah Process T.Sawkmie ryng kat bad ki nongialam sengkmie jong ka, ki la pynlong ka jingialang jong ka ban pyrkhat na bynta ki kynrum kynram kiba la mih hapoh ka ARPA, ka kynhun kaba don ha tmier  kaba lah ban pra noh lada jia ba ki jingkren kim poi sha ka jingiasngewthuh jingmut.
Haba ia kynduh bad ki nongthohkhubor, ki nongialam ka KHNAM ki la ong ba ka KHNAM kan long kum u ksiang ban wanrah biang ia kitei ki ar seng sha ka jingiasngewthuh jingmut, bad kan pyrshang katba lah ka bor ban kren sngewthuh ia kitei ki ar kynhun ha ka jingialang ka ARPA ka ban salong shen ha ka sngi hat majai.
U bah Latiplang Kharkongor, EM ka tnad khaii pateng u la ong ngin ialeh katba lah ban wanrah sha ka jingiasngewthuh jingmut ha ka jingialang ka ARPA, “Ngim kwah ba ka ARPA kan pra na ka jingiakwah burom ne na ka jingiarhah bor, ngi kwah ban trei hok na bynta ka jaitbynriew, ngin kyrshan ruh ia uno uno u briew uba kren ia ka ishu jong ka jaitbynriew" u la ong.
U bah Latip u la ong ba haduh mynta ka KHNAM kam pat ioh kano kano ka jingthoh ne ka shithi halor kitei ki kynrum kynram hynrei ki dak kiba paw la iohi ha ki kot khubor, u la ban biang ba na ka liang ka KHNAM kam don eiei ban dawa bad kam don jingmong eiei hynrei ka hun hapoh ka jingialam u bah Ardent M Basaiawmoit, hynrei ia ka jingbym hun ka UDP u la ong bay n sa ia kren kham bha ha ka jingialang ka ARPA.“Ngin ieh ha ka jingstad ka ARPA, ngi kwah ban biang bad ym mih kino kino ki kynrum kynram" ong biang u bah Latip uba dei ruh u Secretary jong ka ARPA.U bah Adelbert Nongrum, haba kren halor ki jingbym hun ka UDP u la ong “Balei ngin buh palat ia ka mynsiem khim jingmut, tang na ki daw kiba rit eh, kane ka pyni ba ka don eiei sha lyndet kaba ngam kwah ban kren" u la ong da kaba pynkut ba ka bor kaba kham khraw ka dei u paidbah u bah bishar, lada ka UDP ka sngewkhlain bor.
U bah Adelbert, u la bteng biang da kaba ong ba ka jingkynnoh ba u bah Ardent u leh donbor ka dei ka bym don nongrim bad ka bym shongnia bad na ka liang ka KHNAM kam lah ruh ban pdiang.
U bah Process T Sawkmie haba ai jingkren u la ong “Ngin pyrshang ban wanrah ia ka jingiasngewthuh jingmut hapdeng ka UDP bad ka HSPDP ha ka jingialang ka ARPA, ngi kyrmen ba kiei kiei baroh kin biang".
U bah James Ban Basaiawmoit u la ong “Ngim ju shah hukum, ngi trei da ka mynsiem ba laitluid da ka jingiasngewthuh jingmut, Lada duna ja ha ing ym dei ban thad shawei hynrei dei ban ia kren hapoh ing" u la ong.
Katba na ka liang u General Secretary ka KHNAM u la ong ba ka seng ka la hukum ia baroh saw ngut ki MDC ba kin ai ka jingkyrshan bad ban iaineh hapoh ka ARPA, hapoh ka jingialam u bah Ardent M Basaiawmoit.
Haba la kylli ba katkum ka jingthmu ka UDP, ym dei ba ka thmu ban pynpra ia ka ARPA hynrei ka kwah nongialam da u wei pat ha ka jaka u bah Ardent, na ka liang ki nongialam ka KHNAM ki la ong ba kin ia kren hapoh ka ARPA bad lada poi shaduh uta u pud ba ka UDP kam hun kam suk shisha, ka shong sa ha ka rai ka HSPDP la kan pynthymmai nongialam ne kaei ka rai ba kan shim.
Shillong, 29 Nailar:U Myntri Rangbah ka jylla u Mukul Sangma u la ong ba ka sorkar jylla kan leit ban iasaid bad ka sorkar pdeng ban pynduh noh ia ka  Para 12 (A) (b) jong ka Sixth Schedule ka riti synshar ka ri lyngba ka jingpynbna ban pyn mih na u President ka ri khnang ban pynlait ia ka jingkhang tih dewiong ka National Green Tribunal (NGT) ha ka jylla Meghalaya.
“Ngin iai ialeh tyngeh ban dawa na ka sorkar pdeng ba kan weng noh ia ka  Para 12 A (b) jong ka Sixth Schedule ka riti synshar ka ri lyngba ka jingpynbna na u President bad kane kan pynlait na ka jingshah teh ha ki ain ja sorkar pdeng kiba iadei bad kane ka jylla", la ong u Mukul Sangma.
U Mukul u la ong ba ki ain ka sorkar pdeng ki long pyrshah ia ki rukom pyniaid riti dustur ha kane ka jylla bad ki pynkhein ruh.
U Mukul u la kren ia kane ha ka jingialang kaba long hynne ha madan Polo ba la pynlong da ka MPRIL.U la ong ba ka sorkar pdeng ka donkam ban pynlait ia kane ka Para 12 A (b) ia ka jylla Meghalaya khnang ban pynlait na ka jingwan tuklar ki ain sorkar pdeng.
Ha kajuh ka por u la ong ba ka sorkar kam shym la shong kli kti ban wad ia ki lad ki lynti ban ai jingkyrshan ia kito ki briew kiba shah  ktah na ka jingshah khang tih dewiong bad na ka liang jongu, u la bthah ia ki Deputy Commissioner naduh u Chief Scretary ban pynlong ia ka jingwad jingtip ia kito ki briew bad ban pynnoh jingiarap.
Shwa ia kane, u Myntri Rangbah u la lum ruh ia ka jingialang ha u Soso Tham Auditorium bad ki MLA, ki MDC, bad ki nongialam na ki kynhun bapher bapher ban iakren ban wad ia ki lad ban pynlait ia ka jingshah khang ha ka NGTHa kane ka jingialang u CEM ka GHADC u Aphonse A Sangma u la ong ba 90 percent ki paidbah ka thain Garo Hills ki la shah ktah bad ki dukan ki la khang ki iew ki hat naduh ba la shah khang tih deiwong ha ka NGT.U CEM ka JHADC u Bah Thombor Shiwat u la ong ba ka jingkhang tih dewiong ka la ktah ruh ia ka jingioh lum khajna ka Council.
Katba u Symbud Myntri Rangbah u Bah Rowell Lyngdoh u la ong ba ka jingkhang tih dewiong ka la long kaba khia bha bad ka donkam ia ka jingiatreilang hapdeng ki paidbah bad ka sorkar.
U la ong ba don ar liang haba tih deiwong, kawei ka jingioh jingim bad kawei pat ka jingjot ka marian bad donkam ban pynbiang lang ia kine khnang ba yn nym iap bad ka mariang kan nym julor.
Katba u MLA ka Rambrai u bah KP Pangiang u la ong ba lada khang ia ka jingtih dewiong, kiba bun ki paidbah kin rep shyrti biang ha kaba kane ka rukom ruh ka dei kawei ka jingpynjot ia ka mariang.
Katba u Bah Sonny L Khyriem u nongkhaii dewiong u la ong ba ha kine ki snem, ka sorkar ka la shu shim tang ia ka khajna na u dewiong bad kam ju ong ban iada ia ka mariang bad na kata ka daw, la pynlong ia ki nongtih dewiong ban leh sting ia ka mariang.
Shillong, 29 Nailar:Ki pulit jong ka Meghalaya ha ka jingia treilang bad ki pulit jong ka Assam, ki la ioh kem ia san ngut ki dkhot jong ka  ANCA (Achik National Cooperative Army) hynnin ka sngi, na khappud jong ka Assam- Meghalaya, ha kaba la wan ialam ia ki sha Tura, ban tohkit.
U William A Sang ma, u dei u chairman ka ANCA, uba dang don ha ka jaka rieh jongu bad u dei uba la lait phet na kti ki pulit ha Mendipathar.
U Amar A Sangma, u dei u nngialam ba ar jong ka seng, u dei u para jong U  William A Sangma.
Katei ka kynhun, la sngewthuh, ba ka dei kaba donkti ha ki kam rahbor ha  Tura, Tikrikilla, Phul bari jong ka Garo Hills bad nangta ha ki bynta jong ka  Agia na Assam bad ki dei ruh kiba don bynta ha ka jingdawa pisa jubor na Tura, ha ki khyndiat bnai ba ladep.
La iathuh ba la thaw ia ka ANCA, ban dawa pisa bad ban thied tiar siat na  Dimapur, ha kaba U Amar Sangma@ Amar Thapa, u iathuh ba khlem tiar siat, ym don mano mano ruh ban siew pisa ia kano kano ka kynhun.
U Dilseng K Sangma, uwei na ki dkhot ba la shah kem jong ka  ANCA, u iathuh ba ki ju thied ia ki tiar ialeh jongki na Dimapur, ha kaba ki hap siew ha ka dor kaba rem bad kaba eh ruh ban kit ban bah sha Garo Hills.
Ha ka jingtohkit, la iathuh da U  Amar A Sangma, lane uba la ju khot sin, U Amar Thapa, ba U William A Sangma, ula phah briew arngut mynta sha Dimapur, na ka bynta ban thied tiar siat bad la iathuh ba U William A Sangma, u phah da ki khynnah samla, ban thied tiar na Dimapur bad kitei ki long, U  Mankanson W Sangma, uba dang 14snem ka rta bad nangta sa uwei pat u dkhot, U  Elwart M Sangma, uba dei u snar jong katei ka seng pyntriem.
La kem ia kitei ki arngut, da ki pulit jong ka Assam lem bad ki tiar siat na kad rel ha Guwahati.
U Anand Tiwari, IPS, SP, Guahati, ula iathuh ha ki pulit jong ka Meghalaya, ba la kem ia U  Mankanson W Sangma u dkhot ka ANCA bad ki tiar siat bad utei u don mynta ha ka jaka sah jong ki khynnah runar.
La iathuh ba ym shym la ioh kurup tiar satia, na kitei ki dkhot, ha ka por la kem ia ki.
Shillong, 28 Nailar:Ka sorkar ka la pynkhreh ban shu die mar jot noh na lilam noh ia baroh ki bos sawkhmat bad ki maxi kiba la sniew bad ki bym lah shuh ban shna pynbha.
Ka tnad pynroi ka la shim ia kane ka sien jam hadien ba bun ki bos bad ki maxi ki la sniew ki bym lah shuh ban iaid ban kamai ha ka nongbah.
Katkum ka jingiathuh jong ka myntri ka tnad pynroi sor, ia kane ka jingthmu la iakren hadien ba don bun ki bos kiba la sniew palat ba shem jingeh ban shna pynbha.
Tang ki bos kiba pyniaid ka Synroplang SHG na ki 18 tyllli kiba sniew na ki 88 tylli katba na ki 120 tylli ki kali saw barit ne ki Shillong Supplementary Public Transport Services (SSPTS) 40 tylli ki la sniew.
“Ngin die lilam noh ia kito ki bos bad ki maxi kiba sniew ban ioh pynbha shuh shuh ia kiba dang biang khnang ban lah ban bteng ia ka jingshakri sha ki paidbah", la ong ka Kong Ampareen Lyng doh ka myntri ka tnad pynroi sor.
Ka Kong Ampareen ka la iathuh ba ka sorkar kan ioh shuh shuh sa 240 tylli ki bos ban pyniaid ha kane ka nongbah bad ha khapsor.
“Ia kine ki bos thym mai yn aiti aiti pyniaid biang ha ki kynhun shimet kumba la leh, bad ngi kyrmen ba hadien ba ki paidbah ki la ioh mad ne shem ia ka jingiaid kine ki bos ha kine ki snem ba la dep, kin sa don bun kiban wan shakhmat ban shimti ban pyniaid ia ki bos", la ong shuh shuh ka Kong Ampareen.
Ka la ong ba ia ki bos saw khmut la ioh na ka sorkar India lyngba ka JNNURM katba ia ki maxi ka thied na ka jingiarap pisa na ka 13th Finance Commission ka sorkar India.
Ha kaba iadei bad ki bos barim, ka sorkar ka la iateh bad ki nongpyniaid ba bai pynbha ia ki yn ot na ka jingmih kaba 10 percent na ka  jingmih ka bai kamai.
Shillong 29 Nailar:Hapdeng ka jingkhih phaloh ban pynkhyllem noh na ka shuki Myntri Rangbah da ki paralok MLA ka Congress jong u, pynban u Myntri Rangbah u Dr Mukul Sangma u la kyntait ba ka shuki jongu ka don hapdeng ka jingma.
Haba kren shwa ban leit sha Delhi hynne ka sngi, u Dr Mukul u la ong, “Ka shuki jong nga ka skhem kam shym khih eiei",.
“Ngan leit sha Delhi mynta  ym ban iakren ia ki kam party hynrei na ka bynta ki kam jong ka jylla bad ngan sa iathuh ynda nga la wan phai", la ong Dr Mukul mar ia mih na ka jingialang jong ka MPRIL ha Polo hynne ka sngi.
U la ong ruh ba um don por ban iakren ia ka jingiakhih namar ba u bunkam ban pyrkhat ia ki kam ki kam jong ka jylla.
“Nga bunkam bha ngam don por ban iakren ia ki kam party, bad kam don kano kano ka jingsyier ia ka shuki", la ong u Dr Mukul.
Hynrei ha kawei ka liang, ka khubor kumba la paw, ka shuki jong u Dr Mukul ka la khih bha hadien ba ar ngut ki Myntri Rangbah barim ka jylla U Salseng C Marak bad u Bah DD Lapang ki la leit iakynduh ia ka Sonia Gandhi ban dawa weng noh ia u Dr Mukul kum u nongialam ka party da kaba ai bun ki daw khamtam ka jingsniew ka shong suk shong sain ha ka thain Garo Hills.
Watla u Dr Mukul um iathuh ba u leit sha Delhi, hynrei la sma ba ka jingleit jongu sha Delhi ka long ban pan bor na ka Sonia ban sloit shuki noh ia ki katto katne ki myntri ha kane ka sorkar jongu kiba leh phoilian ban pynkhih.
Ka jingiakhih ka la shit bha mynta hapdeng ki MLA ka Congress namar ba baroh ar liang ka kynhun jong u Dr Mukul bad ka kynhun jong u Bah Lapang ki la iakam ba ki ioh ia ka jingbun paid, hynrei baroh ka shong ha ka rai jong ka Sonia ban ai ia ka rai.
Shillong,29 Nailar:Na ka por sha ka por la ju ioh sngew ba ki  riewshemphang hapoh ka jylla ki la ju pynpaw ia ka jingangnud, ban pynrung ia ka ktien Khasi ha ka 8th Schedule, kaba lah ban wanrah bun ki jingmyntoi ia ki trai jylla kiba kren ha ka ktien Khasi, kaba la ju ong ruh ba lada kan rung ha ka 8th Schedule wat ha Parliament ki nongmihkhmat ki lah ban ia said da ka ktien lajong bad ka Ing Dorbar ka donkam ban buh ia ki nongpynkylla.
Mynta ka sngi, u Dr.Mukul Sangma, Myn tri Rangbah ka jylla u la lum ia ka jingialang ki nongmih khmat naduh ki MLA , MDC, na baroh lai tylli ki District Council, ki nongialam jong ki kynhun seng bapher bapher bad ki paidbah ban ia kren halor ka jingeh bad ki mat ba kin ai jingmut namar ka jingshah khang tih dewiong ha ka NGT.Kaba pynlyngngoh ha katei ka jingialang ka long , ba jan baroh na ki nongkren kiba la ai jingkren kiba dei ki Khasi ki la kren da ka ktien phareng, hynrei kham hadien dei uwei u rangbah na Ri-Lum Garo uba la ieng ban kren ha rynsan ban pyni ia ka jingburom  jong u ia ka ktien lajong , utei u rangbah u,  la kren beit thik da ka ktien Garo, bad ka nongpyniaid ia ka jingialang ka hap ban pynkylla ia ki jingkren jong u sha ka ktien phareng.
Katei ka jingialang ka la long ha U Soso Tham Auditorium.
Shillong.
Shuh shuh haba la khot ia ka seng ki trai Trok kaba la mih khmat da u Abdul Kalam hussain, la ioh ba utei u rangbah ruh u la kren da ka ktien lajong ka ktien Assamese, bad hadien ba la kut ki jingkren jong u ka nongpyniaid jingialang sa shisien biang ka hap ban pynkylla sha ka phareng.
Kaba kham i thamula ha katei ka jingialang ka dei hadien ba u bah J.
