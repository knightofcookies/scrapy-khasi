Sushil Daimari, Rev.Primingson Milick, Rev.Juron Baglari, Rev.Lazarus Deori, Secretary, Asstt.
Secretary, Joint Secretary, Joint Secretary.
Shillong, Lber, 03: Uwei u rangbah uba la tip kyrteng kum u Bah Kynsailin Kharphanbuh ba ju khor ieid Bahïit, uba shong basah ha Lum Mawbah, Block -3, Upper Shillong, u la jah na la iing ha ka 1 tarik, Lber, 2024 naduh ka por 11:00 mynstep bad um shym la wan phai iing satia haduh kane ka sngi.
Halor kane ka jingjah jong une u rangbah uba bat ïa u mobile number: 9402382844, ki bahaing hasem ki la ujor da ka ejahar ha ki Pulit jong ka Jhalupara Out Post.
Ka Kong Barisha L.Mawlong ka la pyntip ruh ba u Bah Kynsailin Kharphanbuh u dei uba la don palat 60 snem ka rta bad ïathuh ruh ba u Bah kynsailin u phong da ka patlun jain rong dark grey bad ka sweater rong iong.
Ki bahaing ki la kyrpad ïa ki kino kino kiba lap ne ïoh jingtip kin sngewbha ban pyntip sha ha u mobile number: 9774850875.
Shillong, Lber 03 : Ki paidbah nong Mawlai ki dang ïai bteng ban phaikhmat sha u MLA barim, bah PT Sawkmie haba ïadei bad ki jingdonkam jong ki hapoh shnong poh thaw.
ïa kane la sakhi ha kaba u Bah PT Sawkmie u la aiti ïa ki tiar pynsawa sha ka dong Rumnong jong ka shnong Mawiong Umjapung ha ka sngi Saitjain ka 02 tarik u Lber, 2024 ha ïing u rangbah dong bah B.Wanniang ha ka jingdon ryngkat ka secretary seng longkmie ka dong, ka kong L.A.Kharshiing, ka executive committee bad kiwei kiwei.
Haba ai jingkren u bah Sawkmie u la pynpaw ba ki paidbah nong Mawlai ki dang ïai phaikhmat sha u ha kine ki sngi kiba mynta, naduh ki dong, ki shnong, ki skul, ki sports club bad kiwei kiwei.
U pynpaw ruh ïa ka jingsngewkmen kaba shi katdei eh ba ki paidbah ki dang wan ïa kynduh ïa u, watla um longeiei shuh ruh, khamtam ïa ka dong Rumnong kaba la wan ban pynpaw ïa u haba ia dei bad ka jingdonkam jong ki ïa kine ki tiar pynsawa (PA System).
U pynpaw ruh, ba um lah khlem da pynpaw ïa ka jingsngewnguh ïa ki paidbah nong Mawlai kiba la pynjop ïa u, lai sien kum u MLA bad shisien kum u MDC.U la pynpaw, ba kine ki dei ki dawbah ba la pynlong ïa u ba un ïai shakri ïa ki paidbah ka Constituency, wat hapdeng ka jingbym long ei ei shuh ruh.
Haba pynkut ïa jingkren u bah Sawkmie u la kular ruh ban ai sa ar tylli ki top syntek ïa ka dong Rumnong.
Na ka liang u rangbah dong haba ïa dei bad ki tiar pynsawa u la ai khublei bad pynpaw ka jingsngewnguh ïa u bah PT Sawkmie, kumjuh ruh u rangbah shnong uba la ong, watla i long i tiar i barit ba u la pynioh, hynrei iba lah pat ban pynsawa ïa ki sur kiba heh hapoh dong, haba pynbna paidbah ïa ki jingdonkam jong ka dong.
Katba nang ïaid ki snem katta la nang kiew ka jingduk ha ka jylla Meghalaya.
Mynta kane ka jylla ka long kawei na kiba duk tam ha ka ri India bad ka wan balai na tdong.
Haba peit ïa kita ki nongthaw ain lane ki MLA kiba ngi jied pat, ngi shem ba ki kiew spah shaid shaid mar ïa shah jied.
Ki la sdang sngaid bad ki iphuh iphieng ka leit ka wan.
Kito lei lei kiba don ha ka liang synshar kim donkam ban pyrkhat kumba pyrkhat lem mangi baroh, kumno ban pyndap pynbiang ha iing ha sem.
Ki lah biang nadong shadong namar ki lah shah thung Chairman, Vice Chairman bad Deputy Chairman ha ki Committee/Commission bapher bapher kiba khlem pynmih kam da ki phew snem.
Kum ban shu kdew nuksa, kata ka Employment Generation Council kaba dei ban shong pyrkhat kumno ban pynmih kam pynmih jam, kam shym la shong mynta la bun bun snem.
Uwei u MLA uba dei ban ai buit halor ka rep ka riang (Advisor on Agriculture) u ong ba ym pat khot meeting shisien ruh naduh ba u shah thung ha kane ka kam.
Bad ki don bun kiwei pat kiba shem ïa kane kajuh ka jingshem.
Lah thung haduh 188 ngut kum kine ki nongaibuit ïa ka sorkar (advisors) ha ki kyrdan bapher bapher bad ki ïoh ruh ka bai siew man u bnai lem bad kiwei ki jingsiew ruh, ryngkat bad ka kali bad ka petrol/diesel.
Kane ka jingsiew ïa kitei ki 188 ngut ka ktah shibun eh ïa ka pla pisa ka sorkar kaba la long lypa kaba shim ram shi rynieng.
Hynrei ngi ki paidbah ngi sngap mutlop ban ngim kren pyrshah ïa kine ki jingleh jingkam ka sorkar.
Haba ki MLA liang pyrshah ki kdew ïa kane ha iing dorbar thaw-ain u myntri rangbah Conrad Sangma u ong ba ki sorkar kiba mynshuwa ruh ki thung hi ïa kum kine ki Chairman, Vice Charman, Deputy Chairman etc.Ha u snem 2004 bnai July, ka sorkar ha kato ka por kaba la ïalam da U Dr Manmohan Singh ka la pynmih ïa ka ain ba dei ban thung minister tang 15 na ka shispah (15%) ha ka sorkar kmie bad ki sorkar jylla ruh.
Katkum kane ka ain ka jylla Meghalaya ka dei ban thung tang 15% na ka 60 ngut ki MLA.Kata ka mut tang 9 ngut ki lah ban ïoh bat ïa ka kam minister.
Hynrei ym lah sngewthuh kumno ba ha ka jylla Meghalaya ki don haduh 12 ngut ki minister.
Kawei na ki daw ba la pynmih ïa katei ka ain ka long namar ba ki sorkar ki shong syier tang namar ba ki MLA/MP ki kwah long minister bad ki ryngkoh seng na kawei sha kawei pat tang ban shah thung minister.
Sa kawei ka long ban kham pynduna ïa ka jinglut jingsep ka sorkar namar man uwei u minister u hap ban ïoh bun ngut ki nongtrei, ar bad lai tylli ki kali, sa ka iing shong bad ka leit ka wan shabar jylla kaba dei ban siew da ka sorkar na ka pla pisa paidbah.
Ka jingpynlut phut jong kane ka sorkar MDA-2 ka long kaba la kham palat bad ym lah shuh ban buddien ruh ïa kine ki jingpynlut.
Tip don jingmih eiei mo na kine ki jingpynlut pisa? Haba leit sha ki nongkyndong pat ym ïohi eiei ruh.
Ka surok kaba dang siang ha u snem ba la lah mynta ka la khoh lut bad la paw sa tang ki mawria bad u shyiap.
Mynta la sdang ka thung ïa ki pipe um kylleng halor kata ka skim JJM hynrei imat ka pisa la pynlut ban thied ïa ki pipe um khlem da pyrkhat naei kan wan kata ka um.
Ïa kane ka skim la dei ban wad jingtip shaphang ka rukom pyntrei kam.
Wat tang ha Laitkor ruh bun ki bym pat ïoh um ha iing.
Te ki shnong kiba kham sha kyndong leilei ynnai ïakren.
Ha ka taiew ba la dep u myntri ka kam peit ïa ka bha ka miat ka imlang sahlang (Social Welfare) u Bah Paul Lyngdoh u la ong ba ka jingshongkha khynnah dei ban teh lakam shisyndon namar dei kane kaba ïalam sha ki jingeh har rukom.
Ïa kane lah dei ban pyrkhat naduh kham mynshuwa.
Ki khynnah samla kynthei kiba dang 14-15 snem ki la ïoh khun haba tang ïalade ruh kim pat lah satia ban sumar.
Nalor kata u shynrang na uba ki ïoh khun bun ba u iehnoh ïa la ka tnga bad khun.
Ka kynthei ka poi sha ka ïoh lok biang bad ki khun pat ki ïoh kpa-nah.
Lane lada ka kynthei ka shong marwei ruh ka hap ban wad lad wad lynti bad ban trei ïa kano kano kano ka kam tang ban pyndap bam ïa ki khun bad ïalade.
Don katto katne ki samla shynrang kiba shna video bad pyni ïa ka Khyndailad ha ka por mynmiet bad kumno ba ki kynthei ki wad “customer" ban die ïa la ka met.
Kane ka kdew ba ka jingduk ka la kiew shaba palat.
Haba ka khynnah samla rit kynthei ka pep skul shiteng por bad ka ïoh lok noh bad lada u lok u iehnoh ïa ka hadien ba ka la ïoh khun arngut, kan leit shaei bad wad khaw naei? Ka hap ban wad bylla sngi bad ïa ki khun la shu iehnoh bad ki para marjan lane ki bahaiing.
Don katto katne pat kiba shu kut ha kaba die met ban pyndap pynbiang ïa ki jingduna ha iing.
Kito ki rangbah kiba kren bein ïa kum kito ki kynthei die met ki dei ban da pyrkhat bha ïa ka ka iing ka sem lajong ruh, ïoh lah ban wan jia kum kata ka apot.
Kam long kaba suk ïa ka kynthei ba kan pynheh pynsan ïa ki khun tang marwei.
Bun ki kynthei kim pyrkhat jngai ïa ka lawei.
Ki shu kynrup kulmar ïa uno uno u shynrang, bunsien khlem da tip thikna ïoh dei uba la don lok lypa ruh.
Tang mar ïashong la poi sa ka pun khun.
Bad hadien nangta la bud sa tang ki jingeh.
Lehse ban kha khun ka long kaba suk, hynrei ban pynheh pynsan bad khamtam eh ban phah skul ïa ki khun ka long kaba shitom lada ym biang ka kamai kajih.
Bad lada kiba bun ki khynnah kim ïoh lad ban leit skul lane ki pep skul noh tang shiteng por kaei ka ban jia ïa ka lawei jong ki? Hato ngi ju pyrkhat sani bha mo ïa kine kiei kiei?Tip balei ngi long ka jaidbynriew kaba jyndong sat ka jingmut jingpyrkhat.
Kito ki nongïalam balang bapher bapher ruh imat kim ju kren ïa kine kiei kiei kiba dei ban kren khamtam eh na ka bynta ki khun samla kynthei.
Ym don ba pyni ïa ki khun samla kynthei ba ka don da kawei pat ka pyrthei lada ki pyndep hok ïa ka jingpule jong ki bad lada ki ïai pule sha ki kyrdan kiba kham shalor.
Mynta wat ban seng ia ka kam lajong ruh donkam ban don ka jingnang jingstad, kumno ban pynïaid ïa kata ka kam.
Kam dei kaba suk.
Donkam ban nang ban khein ban diah bad lada leit ha ki bank ban wad ram ruh kham suk ia kiba lah don ka jingnang jingstad.
Ka jingnang jingstad ka ai jingkyrmen ïa u/ka briew.
Ki lah ban wad ïa ki lad ki lynti ïoh kam shabar jylla lada ym don kam ha kane ka jylla.
Don shibun ngut ki samla shynrang bad kynthei jongngi kiba trei shabar jylla bad kiba ïoh ban phah pisa sha la iing.
Ngi lah dei ban pyrkhat thymmai noh.
Lehse ha ki skul ha nongkyndong ka duna ka jingbtin lynti (mentoring) jong ki nonghikai khamtam ïa ki samla rit bad samla heh kynthei.
Kane ka long kaba donkam eh ha kane ka juk mynta nalor ba ki hikai ïa ki lynnong kot.
Bun ki skul ha sor ki don ïa kita ki counsellor lane ki nongai buit ai bor bad batai kumno ban ïaleh pyrshah ïa ka eh ka shon.
Ki skul ha nongkyndong ruh ki la donkam bhai a kum kine ki counsellor.
Ka sorkar ruh ka la dei ban kham pynleit jingmut halor kumno ban kyntiew ïa ka rukom hikai ha ki skul ha nongkyndong bad ban wanrah da ki nonghikai kiba tbit.
Shillong, Lber, 03: Hadien ka jingjia ba itriem ha ka miet 20 tarik, Rymphang ha kaba ka la don ka jingïashoh ïadat kaba la poi ruh sha u pud ban sei tari bad ïadung, ki nongkitkam jong ka Dorbar Shnong Urkaliar ki la ïaid pahara ban pyntikna ba kan ym don shuh kaba kum kane ka jingjia hapoh u pud u sam jong ka shnong.
Ki nongïalam jong ka Dorbar Shnong Urkaliar kiba la sdang ïa ka jingïaid pahara mynmiet naduh ka 24 tarik, Rymphang haduh mynta da ka jingsynran lang jong ki Pulit ka Nongmensong Police Out Post.
Naduh ba la jia ka jingïashoh ïadat ha ka 20 tarik, Rymphang, ka Dorbar Shnong marmar ka la lum da ka jingïalang ha ka 24 tarik, Rymphang bad shim ruh da ka rai ban ym shah shuh ban die jingdie palat ïa ka 10:00 baje mynmiet shaneng bad ha kajuh ka por ka Dorbar Shnong ka la thaw ruh da ka Village Defence Party (VDP) bad la bthah ïa ki trai dukan ba ki dei ban pyndait ïa ki CCTV hakhmat ki dukan jong ki.
U Secretary ka Dorbar Shnong Urkaliar Bah Samborlang Diengdoh ha ka jingïakren bad u nonglum khubor u la ïathuh hadien ka jingïalang kaba la long bad ka Deputy Commissioner ka East Khasi Hills District ka Kong RM KUrbah ka Dorbar Shnong ka la rai ban pynlong da ka jingïaid pahara hapoh ka shnong ha ka por mynmiet khnang ba pynthikna ba kan ym don shuh kano kano ka jingjia kaba sngewsih hapoh ka shnong ka thaw ha kaba ki longkmie bad ki rangbah ki la shim ïa ka jingkitkhlieh ban peitngor ïa ka shnong ka thaw da ka jingsynran lang jong ki Pulit.
Shillong,Lber 03 : Ka Executive Committee jong ka Kur Sten Dorbar Pyllun Meghalaya-Assam kaba la long ha ka ha ka 02.03.2024 ha Shillong da kawei ka jingmut ka la ïakut ban phah khubor kitbok kitrwiang sha baroh ki samla jong ka Kur kiba ïaleh ïa ka HSSLC & SSLC Examination 2024 ka ban sdang naduh mynta ka sngi.
Ka Kur ka la pynmang lypa ïa ka “Professor HW Sten Excellence Award man la ka snem sha ki Toppers jong kino kino ki Public Examination.
Lah ruh ban pynkynmaw ba ka Kur ka la ïoh ban sam ïa katei ka Award la sawsien sha ki samla jong ka Kur kiba la pass bha ha ki line bapher bapher naduh ka snem 2011, kata; sha U Covertis Sten na Tyrso, ka Jessica Sten na Jowai, U Ardamon Sten na Barato, ka Sucia Gracia Sten na Nongrim Nongladaw.
Ïa kane ka Kyrwoh la phah da u Bah Finely Sten,General Secretary & Bah Gilbert Sten President jong ka Kur.
Kalinga Stadium, Kyllalyngkot 10: Ka kynhun ïalehkai jong ka Shillong Lajong ka la mad ïa ka namrem hakhmat ka Kerala Blasters FC da 3-1 ha ka jingïakhun ba nyngkong jong ka ha ka Kalinga Super Cup ba la long hynne ka Sngi ha madan Kalinga Stadium Pitch 1, Bhubaneswar.
Haba phai sha ka jingïakhun, lah ban kdew ba ka Lajong ka la sdang ïa ka jingïalehkai da kaba ïalehkai bha hynrei kam shym la lah ban pynurlong ïa ki kabu ba ka la ïoh.
Phewse, dei ka Kerala Blasters kaba la ïoh ban lamkhmat lyngba ka kol ha kaminit ba 15 ba la thep da u Kwame Peprah u ba dei tynrai nong Ghana.
Kam shym la slem ïa ka Kerala ban pynbud sa ïa ka kol kaba ar ba la thep biang da u Kwame ha ka 27 minit.
Na ka liang jong ka Shillong Lajong ka la ïoh ban khyllie ïa ka shi kol lyngba ka penalty ba la shut da u kapten ka kynhun-u Renan Paulino De Souza ha ka 29 minit hadien ba u Karim Samb u la shah pynur hapoh phyllaw kol da u rangapkol ka Kerala- u Sachin Suresh.
Ha kaba kut jong ka kylla step, ka Kerala Blasters ka la lamkhmat da 2-1 kol.
Haba jam sha ka jingïakhun jong ka kylla step, ka Kerala Blasters ka la nang pynkhlaiñ shuh shuh ïa ka rukom ïalehkai bad ïoh ban thep sa ïa ka kol kaba lai ha ka 46 minit lyngba u Mohammed Aimen.
Kane ka kynhun kaba khliehduh ïa ka lympung ISL ka la khylliap ïa ka jingïalehkai ryngkat ka namjop da 3-1 kol ban khur baroh 3 point.
Da kane ka namrem, ka Shillong Lajong kan phai mynta ban pynkhreh ïalade ban aireng pyrshah ïa ka kynhun ka thaiñ North East ïa kaba la tip ruh da ka ‘North-East Derby’ bad kane kan long pyrshah ïa ka North-East United FC ha ka Lah Sngi U Blei, 15 tarik mynta u Kyllalyngkot ha ka por 2 baje nohphaisngi ha Kalinga Stadium Pitch 1, Bhubaneswar.
Khliehriat, Lber, 03: Ka long kaba sngewphylla ban tip ba ka jaka theh ñiut ha ka shnong Tuberkmai-shnong East Jaiñtia Hills District kam don satia kano kano ka jingsma iwtung kaba mih na ki ñiut kiba la lum thup bad ki nongtrei kiba trei ha kane ka jaka theh ñiut ki shimkhia bha ban pynïakhlad ïa ki ñiut bad pynthikna ruh ba kim dei bad tuid pathar sha ki um ki wah kiba don hajan ka jaka theh ñiut.
Ha kane ka jaka theh ñiut ha Tuberkmai-shnong, ki don ar ngut ki longkmie, ka Kong Thliangmon Sana bad ka Kong Tiknabha Phawa kiba pynïakhlad ïa ki ñiut kiba pyut bad ki ñiut ki bym pyut bad kiba shimkhia bha ban lum ïa ki ñiut ha ka rukom kaba beit bad ba ryntih bha.
Ïa kine ki arngut ki longkmie la siew tulop da ka Dorbar Shnong Tuber Kmai-shnong.
Haba ïakren bad u Mawphor, u Waheh Shnong ka Tuberkmai-shnong Bah Miki Lyngdoh, u la ïathuh ba ka Dorbar Shnong ka don jingthmu ban thungkam shuh shuh ïa ki briew ha kane ka jaka theh ñiut namarba ka kam ka long kaba bun.
U Bah Miki Lyngdoh u dei ruh u briew uba sngewtynnad bha ban pynneh pynsah ïa ka khuid ka suba ha ka shnong ka thaw, kumjuh ruh ki nongshongshnong ki dei kiba ju ai ka jingaitreilang manla ka por bad ka Dorbar Shnong ban wanrah ïa ka jingkhuid jingsuba.
Hapdeng kine ki jingïaid lynti, ka shnong Tuberkmaishnong ka la shah jied kum ka Model Village bad lyngba kane, u Deputy Commissioner jong ka East Jaiñtia Hills District u Abhilash Baranwal u la pynïoh ïa ka jaka theh ñiut kaba bit ba biang bha hapoh shnong kumjuh ruh ka kali kit ïa ki ñiut na ki ïing ki sem kiba don hapoh shnong.
Kane ka kali kit ñiut ka dei ka bym pyndonkam ïa ka umphniang Petrol ne Diesel hynrei la pynïaid da ka bording elektrik bad ïa u nongñiah ïa ka kali ruh la siew tulop da ka Dorbar Shnong, la ïathuh u Waheh Shnong.
“Nga sngewtynnad bad sngewkmen bha ba kane ka projek ka wanrah ym tang ïa ka khuid ka suba hynrei ka wanrah ruh ïa ki lad ïohkam ïohjam ïa ki nongshong shnong," la bynrap u Bah Miki Lyngdoh.
Ki longkmie kiba trei ha ka jaka theh ñiut ki la ïathuh ba ïa ki plastik kim ju thang hynrei ki lum shi jaka, ki thang ha ka ding tang ïa ki dieng lyngkhot lyngkhai, ïa ki ñiut kiba pyut kum ki snep jhur ki buh shi jaka ba kin ïoh pyut ban ïoh pynkylla sboh.
“Ngi sngewtynnad ba ngi trei hangne bad ha kane ka jaka kam don satia kano kano ka jingsma iwtung watla ki ñiut ki wan poi na ki shnong ruh hynrei ym don jingsma.
Ngim da donkam eh ban pyndonkam ïa ki Mask (jingda khmut) namarba kam don ka jingsma iwtung bad ngi khmihlynti ba ngin neh ha kane ka kam," la ong kine ki arngut ki longkmie.
Ki la ïathuh ba ki ñiut ki ju poi ar sien shi taiew bad haba poi ki ñiut ki ju pynïakhlad noh ïa ki kiba pyut bad ki bym pyut la ka jong bad ki lum bha shi jaka, ki don ruh ka jingthmu ban shna ne pynmih sboh na ki ñiut kiba lah ban pyut ha kaba ïa ka sboh lah ban pyndonkam da ki nongrep kiba don hapoh shnong ban pyndomkam ha ka thung ka tep.
Ïa ki ñiut ki bym pyut kum ki plastik bad ki bitor la lum bad thep bha shi jaka khnang ban dup pynpoi ïa ki sha ka jaka ba dei ban pynpoi, namarba ka shong ka ju phah ïa ki ñiut sha ka karkhana pynmih dewbilat jong ka Dalmia Cement kaba don ha Thangskai ban thang ïa ki ñiut ha ka pajwa barhem khnang ba kan ym pynjakhlia ïa ka mariang.
Ki longkmie ki la ïathuh ruh ba la siew tulop ïa ki da ka dorbar shnong bad ong ba ka la long ka jingmyntoi shibun eh ïa ki ban pyndap ha ïing ha sem bad ki la pynpaw ruh ba ki trei ïa ka kam da ka mynsiem kaba kmen.
Shillong, Lber 03 : Ka Seng Karbi (Mikir) Traditional Faith (Religion) Association (KTFA) ka la pynshai ba hadien ba ki la ïoh sngew ïa ka jingrah jong u MLA ka Nongpoh ha Iing Dorbar haba ïadei bad ka jingshong syier ki paidbah ha ka thaiñ Marmaiñ ki kwah ban pynshai ba kim don bynta ei ei halor katei ka kam.
Katkum ka kyrwoh ba la phah da u President bad Secretary ka Seng la ong hadien ba ki la ïohsngew na ki Social Media ki la pyrshang ban wad jingtip hapoh ka shnong bad ha ki jaka ba marjan, kim shym la lap sabut ei ei ruh em ba ka don kum kata ka jingtah poster hapoh shnong ne hangno hangno ruh.
“Kumta ngi sngewdei ban pynshai ba katei ka khubor ka long ban ïalam bakla, bad ngi kyrpad shaphi ki nongshong shnong jong baroh kawei ka jylla ban nym sngewthuh bakla," ong ka kyrwoh.
Haba pynshai pat halor ka voice mail ki nongïalam ka Seng ki la kam ba na ka liang ka KTFA ki la payrshang ban wad jingtip bad kim shym la ïoh kano kano ka sabut ba don kum kita kiba kren ha ka voice mail.
“Haba ïadei bad ka jingkynnnoh ba la shim rai ban phah weng ïa ki stashu na ki iingskul kam long kaba shisha bad ym shym la don satia kaba kum kata ka rai.
Hynrei ha ka jingïalang ha katei ka sngi ka long tang ka jingïasyllok haba shit ba shai ha khmat ki paidbah paidlang baroh kumno ban pynneh pynsah ïa ka jingngeit Niam Tynrai sha kine ki thaiñ," bynrap biang ka kyrwoh.
Nalorkata haba pynshai haba ïadei bad ka jingkynnoh ba don ka jingïadei bad ka seng Sanmilato Samatan Samaj na Assam, katei ka kynhun ka la ong ba ki kwah ban pynshai ba kim don jingtip ne jingïadei ei ei ruh em shaphang kane ka Seng hynrei ki dang shu ïoh sngew na ka Voice Mail.
Shuh shuh la ong halor ka Traditional symbol, kum ka seng kim don kano kano ka jingtuklar ne hukum ban weng, hynrei ki shaniah ha ka bor jong u Syiem Hima Dumura (Doomora), kum u Syiem u Kmie ban pynbeit ïa kane ka kam.
Kumta, halor kane, ka Seng KTFA ka ong ba ki kyntu ïa ki bor pynïaid distrik ba lada don kum kita kiba pyndik, ki bor distrik ki dei ban leh ïa kaba donkam bad kum ka seng ki kular ban ai ka jingïatrei lang bad ki bor pynïaid distrik ban ym ailad ïa kum kita kiba wan pynkulmar ha shnong ha thaw.
Nongpoh, KyllaLyngkot 10: Ki nongïalam jong ka kynhun Ri-Bhoi Peoples Council (RBPC) hapoh ka jingïalam u samla Jayson Lenox Nongrum kum u president ryngkat ki dkhot hynnin ka janmiet ki la hiar sha ka shnong Pahammawleiñ 20 mer ban pdiang burom ïaki 5 ngut ki rang ïa kura ki ba la wan rah nam bad burom ïaka jylla haki kyrdan bapher bapher naka lympung National Kick Boxing Championship kaba la pynïaid daka Kick Boxing Federation of India kaba la long ha New Delhi.
Kitei ki 5 ngut ki rang ïa kura ki ba la lam khmat da u Bah Thomas Rongthaluh kum u Coach u ba dei ruh u President ka Meghalaya Marshal Arts Federations, kynthup ïa u Rimanbha Syngkli u ba la ïakhun haka kyrdan 59kg, uba ioh ban khur takma ksiar haka rynsan Full Contact bad takma rnong haka rynsan Point fighting, Samla Wankupar Syngkli uba la ïakhun haka kyrdan 71 kg, u la khur takma ksiar haka rynsan Low Kick bad takma rupa haka rynsan Point Fight, Samla Hyrnai Khymdeit u la khur takma rupa haka rynsan kick light, Samla Kyrshan Lyngdoh uba ïakhun haka kyrdan 54kg, u la khur takma rupa haka rynsan low kick, bad u Samla Francis Kleiñ uba ïakhun haka kyrdan 63kg u la khur takma rupa haka rynsan low kick.
U Bah Thomas Rongthaluh kum u coach uba ïalam ïa kitei ki 5 ngut um lah khlem da pynpaw ïaka jingkmen ban wan rah ïaki takma sha iing lyngba kitei ki 5 ngut ki rang ïakura, u la ai ka jingïaroh ïa kitei ki 5 ngut ba dei lyngba ka jingtrei shitom jong ki ba ki la lah ban wanrah ïaka nam ka burom ym tang ïaka Ri-Bhoi District hynrei ïaka jylla hi baroh kawei.
U bah Thomas u la ai khublei ruh ïaki kynhun sengbhalang ki ba la don bynta ban snohkti lang naduh ka sngi ba ki mih na ïing ban pyndap lem ïaki jingduna jong ki ha kaba ïadei bad ka leit ka wan, u la pynpaw ruh ka jingkhublei ïaki riew shimet kiba la ïarap ban pyndap lem ïaki jingduna jong ki bad u la ong ruh ba lada kim don kine ki nongkyrshan kin nym lah ban poi shaduh kane ka thong.
Shuh shuh une u coach u la pynpaw ruh ïa shibun ki jingeh ba ki hap ban ïaid lyngba ha kaba ïadei bad ka leit ka wan bad khamtam eh u la ban jur ha kaba ïadei ba ka jaka ïalehkai, ha kaba ki hap ban kilan met ïalade ha ka jaka ba long madan bad ki hap ban shna hi ïaki tiar kilan met da ki dieng ki siej namar ba kim don ïa ki tiar bad ki jaka milan met kaba biang bad dei halor kine ki jingduna ba kiwei ki jylla ki kham kiew sha khmat ha ka jingïalehkai ban ïa nujor bad ki nongïalehkai jong ka jylla jong ngi, u la pynpaw ruh ba lada kine ki samla kin ioh ïaka jaka bad ïaki tiar ki ba biang khlem pep kin lah ban leh kham bha shuh shuh ban ïa kiwei pat ki jylla.
U Samla Jayson Lenox Nongrum kum u President u la pynpaw ka jingsngewkhia kaba jur halor ka jing bym phaikhmat jong ka sorkar ïaki samla ïalehkai jong ka jylla ba bunsien hi watla ki wanrah ki nam bad burom ki dei ki seng bhalang kiba ju pdiang burom sha ka jylla bad kaba sngew sangsot shuh shuh ïa kitei ki nongïalehkai ka long ba tang ka bai tiket ba ki leit bad wanphai ruh kim don hynrei sngewnguh shibun ïa u Blei ba ki don pat ki kynhun kiba noh sngewbha da ka pisa ba kin ioh ban wanphai suk sha ka jylla.
Shuh shuh u la ban jur ruh ïaka sorkar khamtam ka tnad ïalehkai ban phaikhmat baroh ki liang & jingmyntoi sha ka kam ïalehkai ba ki samla ka jylla kin ïoh mynsiem ban nang kiew shaphrang.
Ka Ingdorbar Thawaiñ ka Jylla Meghalaya ka la mynjur ïa ka Resolution ban pynrung ïa ka Ktien Khasi bad Garo ha ka Khyrnit Baphra jong ka Riti Synshar ka ri India naduh ka 27 tarik, Nailur 2018.
La san snem tam kane ka jingdawa kaba ka shu sahkut ha ka Almari jong ka Sorkar India.
Ka Sorkar National Democratic Alliance (NDA) kaba la ïalam da ka Bharatitya Janata Party (BJP) ka la bat ïa ka bor synshar ha ri India la shiphew snem kynthih ka pat pynurlong satia wat tang kawei ruh ka jingdawa jong ki paidbah nongshong shnong ka jylla Meghalaya.
Hato kane ka dei ka jingleh khnang jong ka Sorkar NDA ne kiei ki daw? Hato ka jingdawa ban pynrung ïa ka Ktien Khasi bad Garo ha ka Khyrnit Baphra jong ka Riti Synshar long ka bym shong nia shong nongrim? Kane ka dei ka bynta kaba kongsan kaba u paidbah nongshong shnong u hap ban buh jingkylli ïa ka Sorkar Meghalaya Democratic Alliance kaba ïatreilang bad ka Bharatiya Janata Party (BJP) ha Delhi haduh mynta.
U Myntri Rangbah ka Jylla u Conrad Kongkal Sangma bad u Symbud Myntri Rangbah ka Jylla u Bah Prestone Tynsong ki ïai pynksan beit na ka por sha ka por haba ki lad pathai khubor ki buh jingkylli halor kane ka mat.
Ki kam beit ba ka Sorkar Jylla ka ïai buddien.
Hynrei kata ka jingpynksan jong ki ka shu long tang ka jingtap eitmiaw namarba kim lah satia ban pynkohnguh ïa ka BJP ban pynurlong ïa kane ka jingdawa.
Kaba pynsuba sniew ïa u paidbah nongshong shnong ka jylla Meghalaya ka paw kumba ka BJP ka pyrshang ban ïoh shim kabu ha ka saiñpyrthei khnang ba kan ïoh khroh vote ha ka por Elekshon.
Ki nuksa kiba paw tyngkreiñ ka long ha Manipur hadien ba ka BJP ka la ïoh bat ïa u lakam synshar ka Sorkar BJP ka la mynjur ban pyntreikam ïa ka Inner Line Permit bad hadien ka elekshon, ka BJP ka la ïoh biang ïa u lakam synshar ha Manipur da kane ka buit.
Lehse, ka BJP ka da khan bad bishar bha lada yn mynjur noh marmar ban pynrung ïa ka Ktien Khasi bad Garo ha ka Khyrnit Baphra, ban ai jingmynjur na ka bynta ban pyntreikam ïa ka Inner Line Permit ha kane ka jylla Meghalaya ka jingïohnong kan long ka National Peoples Party (NPP) kaba bat ïa u lakam synshar ha kane ka Jylla namarba ïa ka NPP ruh la ithuh da ka Election Commission of India (ECI) kum ka National Party.
Kan long ka kabu ïa ka NPP ban dang bteng ban bat ïa u lakam synshar hynrei lada kine ki jingdawa kim urlong khlempep u paidbah un pyrkhat da kumwei pat da kaba khan bad bishar ïa kaei kaba la jia long sha kiwei ki jylla ba marjan hapoh kane ka thaiñ Shatei Lammihngi.
Kine ki dei ki jingïalehkai politiks jong ki kynrem ki lyndan kiba buh ïa u paidbah ha ka shyngkan khait.
U paidbah u shu kylla langknia hakhmat ka drama politik ki seng saiñpyrthei kiba thaw da ki buit ki lad kumno ban pynngop ïa u paidbah.
La dei ban ai jingïaroh ïa ka jingkhih jingksar jong ka Khasi Authors Society (KAS) kaba la ïai buddien ïa ka jingdawa na ka Sorkar India.
Wat u President jong ka Khasi Authors Society u Dr.DRL Nonglait ruh u len lade da kaba kyntait mardor ïa ka jingtyrwa jong ka United Democratic Party (UDP) ban ïakhun ïa ka Elekshon Lok Sabha mynta u snem 2024 da kaba pynpaw ba ka kham khia ka lyngkor ban pynurlong ïa ka jingdawa jong ka jaidbynriew ban ïa ka kam MP.Dei lyngba ka jingkhih jingksar jong kane ka kynhun ki akhia, ki proh jabieng bad ki khraw pyrkhat ka ri, kane ka jingdawa ka dang ïai im haduh kine ki sngi.
Lada puson bha, ka jingkylli ka mih ba balei ka Sorkar India ka wanrah ïa ka jingpynbeit thymmai ïa ka aiñ Citizenship (Amendment) Bill ïa kaba la pyrshah da baroh ki jylla bad khamtam ha ki jylla jong kane ka thaiñ Shatei Lammihngi ka ri India, hynrei katba ïa ka jingdawa ban pynrung ïa ka Ktien Khasi bad Garo ka Sorkar India ka shu pynhun da kaba jubab, ‘ngi dang bishar’.
Jin lada ki lai ngut ki MP ka Jylla Meghalaya ki shlan ban ïakhih hakhmat ka Parliament ha ki sngi long dorbar khlempep kane kan pynrah jriang ïa ki skhor jong ka Sorkar India hynrei kumba ka long mynta ki shu kren bad ki shu pynsngew tang ban shu pyni sha u paidbah ba ki la kren ïa kaei kaba u paidbah u la dawa.
Jowai, KyllaLyngkot 10: U District Sports Officer, West Jaiñtia Hills District, Jowai ula pyntip ba ka tnad Directorate of Sports & Youth Affairs, Meghalaya, Shillong ha ryngkat ka jingïatreilang bad ka Meghalaya State Olympic Association kin pynlong ïa ka 5th Meghalaya Games 2024 ka ban sdang naduh ka 15 tarik haduh ka 20 tarik u Kyllalyngkot, 2024 ka ban long ha nongbah Tura, West Garo Hills District.
Ha kaba ïadei bad kane kan don ka jingrah ïa ka Dong Musa (Torch Relay) ha ki lai sngi kata ha ki lai tylli ki District ha Shillong, Jowai bad Tura.
Ha Jowai ïaka Dong Musa yn pynpoi ha ka 11th January, 2024 ha kapor 11 baje mynstep ka ban sdang ïa ka jingïaid na Ummulong bad pynkut ha Ummulong Stand, Jowai.
Na Ummulong Beat House yn rah ïa ka Dong Musa da u rang ïalehkai phutbol Marlangki Suting bad ka kynhun ha ka jingdonlang u ma K.Passah, District Sports Officer, nangta na Ummulong sha Mihmyntdu Lad College yn ïaid da ka kali, na Mihmyntdu Lad College sha Mooralong (Vishal), na Mooralong (Vishal) sha Ladthadlaboh Market, na Ladthadlaboh Market sha Ladthadlaboh (V Mart), na New Hill (1-Family Mart) sha Marian Hill H/S School, na Marian Hill H/S School sha Stand Ummulong (Culmination Point).
Katba na ka liang i kongsan ha katei ka sngi un aiti ïa ka Dong Musa ha u bah Beningstar Lyngkhoi (International Athlete) uba dei u Torch Ambassador bad ïa kane ka Dong Musa yn leit rah sha nongbah Tura.
Jowai, K’Lyngkot 10: Ka lympung ïalehkai phutbol kaba la tip kum ka Republic Day Cup, Under-13 Football Tournament 2024 bala pynïaid da ka West Jaiñtia District Sports Association, (WJDSA) Jowai mynta ka sngi ha madan Kiang Nangbah Stadium Dongmihsngi, Jowai.
Haba phai sha ka jingïakhun ba nyngkong ka Sabahmuswang kala pynliem da 4-1 kol ïa ka Chutwakhu, ïa ki kol na ka Sabahmuswang la thep da u Deiwaemitre Shylla haka minit ba 10, 18 & 20 bad u Syiem Kyndait haka minit ba 17.
Na ka liang ka Chutwakhu la thep da u Nelson Krem haka minit ba 7.
Katba ka Dulong kala pynliem da 4-0 kol ïa ka Mynthong, ïa ki kol na ka Dulong la thep da u Man I Khan Kyndiah haka minit ba 30, u Fayian Tariang haka minit ba 32, u Arkini Bamon haka minit ba 51 bad u Ha u ni o Syiemlieh haka minit ba 53.
Ha ka jingïakhun kaba ar ka PSA kala lah ban pynliem da 2-1 kol ïa ka Sailung Ialong, ïa ki kol na ka PSA la thep da u Wanlam Pyrtuh haka minit ba 18 bad u Elezer Bareh haka minit ba 35, na ka Sailung Ialong la thep da u Iobiang Rymbai haka minit ba 16.
Katba ka kynhun jong ka Loompyrdi Ïongpiah kala lah ban pynliem da 2-1 kol ïaka Demthring, ïa ki kol na ka Loompyrdi Ïongpiah la thep da u Dayoohimi Laloo haka minit ba 22 bad u Saiwotibor Suwer haka minit ba 59.
Na ka liang ka Demthring ïaka shikol la thep da u Arwankimi Suting haka minit ba 31.
Ha ka jingïakhun kaba lai ka Khimusniang kala pynliem da 2-0 kol ïaka Chilliangraij, ïa ki kol na ka Khimusniang la thep da u Arwa oo Siangshai haka minit ba 33 bad u Ruddy song Sutnga ha ka minit ba 42.
Katba ka kynhun jong ka Iawmulong Nartiang kala pynliem da 3-0 kol ïa ka Lumkyrwiang, ïa ki kol na ka Iawmulong Nartiang la thep da u Mewanhi Maskut haka minit ba 7 bad u Dini Raliang haka minit ba 52 & 55.
La pyntip ba ka jingïalehkai ka bteng lashai ka sngi 11 tarik naduh ka por 9 bajer mynstep ha kaba yn pynïakhuh haduh 6 tylli ki match.
Khliehriat kyllalyngkot 10: U bah Training Phawa lyngba u kyrwoh u la pynshai ba katkum ka khubor bala paw ha ki pathai khubor bad social media ka long kaba bakla bad ka bym iahap bad ka bym iadei satia bad kato ka jing shah ujor pyrshah ia u.
U Trainiang Phawa u la pynshai shuh shuh da kaba ong ba “Nyngkong don arngut ki samla kiba dei ki ba ha ïing jong nga kiba wan kai bad iaid lynti lyngba ka ïing u Waheh Shnong ha Tuber Kmai shnong bad katba ki dang ïaid la don katto katne ngut ki briew ba ieng ha kyndong ba dum ka jaka ba ki ia kren sih bad tim sih, te na ka liang kiba ha iing jong nga ki la ong ba ym dei ban tim sih hapoh shnong poh thaw bad mar hangta hi kita ki briew ki la kynrup syndon bad shoh ia ki, hadien kane kita kiba shah shoh kila phone ia nga bad nga ruh da ka jingtieng ioh ka jia eiei nga la wan wut hangta ha jaka, bad ha ka por ba nga poi hangta la dap u paidbhur ban shoh ia kita ki ba ha iing jong nga, hynrei kaba i lyngngoh pat ban peit ba hangta la don u Waheh Shnong ma Miki Lyngdoh, ki Secretary bad ki VDP hynrei kim shym la kren eiei ki shu peit kai ia kata ka jingshah shoh kita ki khynnah samla.
Nga da ka jingkulmar nga rung hangta hapdeng u paidbhur daka jingmut ban pyniakhlad hynrei nga lah shah shoh pynban ha uta u paidbhur, bad hadien kata daka jingtieng nga la kum bat ia kaei re kaei kat ba ioh hajan ban iada ialade bad ia kita ki ba ha iing hynrei uta u paidbhur u nang tur ia ngi hynrei hadien ngi la iohlad ban phet na kata ka jingjia".
“Ka jingmut jong nga hi ka long beit tang ban iada ialade bad kita kiba ha iing hynrei kam shym long satia kumba lah pharep kumba paw ha ki khubor.
Namar hadien kata ka jingjia ruh dei ma nga hi ba ong shwa ba dei ban leit buh noh ia uto uba mynsaw sha hospital namar ka jingmut jong nga kam shym long satia ban pynmynsaw ia uno uno hynrei tang ban pyniakhlad na kata ka jingiashoh.
Kum u nongshong shnong ngi burom bad ieid eh ia ki nongialam shnong ba wat haduh ka step jong kato ka jingjia ruh nga khlem kynthoh lane ujor pyrshah ia ki, hynrei kaba sngewsih eh ban iohi ba ma ki, ki ujor pynban bad pharep kylla ia nga"Khatduh khatwai ruh na ka liang jong nga, nga kyntu bad kyrpad ia ki nongshong shnong bad kumjuh ia kino kino ki kynhun ba ym dei ban kynthoh palat pud khlem da tip ia ka jingshisha bad nga kyntu ruh ba ym dei ban shu bishar shiliang khmat hynrei ai ba ka aiñ hi kan leh ia kaba donkam bad ai ba ka jingbishar ruh kan bishar ha kaba iadei bad ka jingshisha".
Pynkut ka kyrwoh na u Training Phawa Tuber kmai shnong.
Khliehriat Kyllalyngkot 10: Ka Seng Kur Dhar, Narpuh Unit kala pynpaw ka jingsngewsih halor ka jingjia shah pyniap dusmon jong u wei na ki dkhot jong ka Kur uba kyrteng u Sylvanus Dhar, 48 snem ei ei bad ïa uba la ju khot ieit u ruh kum u Chiang Dhar, uba na ka shnong Umkiang kaba la jia hynnin ka sngi, 6 tarik mynta u bnai.
Ka Kur ka phah îa ka khubor sngewlem sha kiba ha ïing ha sem bad ki khun ki kti jong une u samla rangbah jong ka kur uba la duh ei îa ka jingim ha ka kti ki runar kiba la suba ba ki dei ki ‘Khar Bangladesh kiba dei ki nongtuh nonglute îa ki bri kwai bri tympew jong ki Khasi Pnar bad kiwei de ki kam be-aiñ jong ki.
Ka Kur Dhar ka buh ka jingduwai ha khmat u Blei Trai Kynrad ban ai ka jingpyntngen bad jingkyrshan bor ïa baroh kiba ha ïing ha sem bad kiba don jingiadei baroh bad u Chiang Dhar, ka kur Ka buh ruh ka jingduwai ba ka Mynsiem ba kordor jong u Chiang Dhar kan ioh ban shongsuk ha dwar U BLei.
Ha kajuh ka por ka Kur Dhar ka buh ka jingkyntu kaba jur ïa ki bor jong ka aiñ naduh ki bor Pulit haduh ki bor Sorkar Jylla ba kin shim khia halor kane ka jingjia da kaba kin kem shisyndon ïa kiba donkti ha kaba pyniap dusmon ïa u ne u khun jong ka Kur Dhar bad ban pynshitom ïa ki katkum ki kyndon jong ka aiñ.
Ka Kur Dhar Narpuh ka ai khublei kyrpang ruh ïa ki bor shnong Umkiang bad ki Pulit Umkiang kiba la shim khiah ban leit shimti ïa ka met jong u Chiang Dhar na ka jaka ba jia kane ka jingshah pyniap ha kaba la pynkit ruh ïa ka met jong u sha Khliehriat Civil Hospital ban pyndep katkum ki kyndon jong ka aiñ.
La pyntip ruh ba ïa ka met ba dangsah jong u Chiang Dhar yn sa tep donburom lashai ka sngi ha u Lum jingtep ka Balang Katholic Umkiang, ha ka por 11:30 AM ong ka khubor lyngba u President seng kur Dhar, u ma G.Dhar bad Secretary ma J.Dhar.
Amlarem, K’Lyngkot 10: U Sub –Divisional Officer (Supply), jong ka Amlarem Sub- Division, ula pyntip paitbah ba ka Sorkar Jylla kala pynbna ba la pyntreikam pura ïa ka aiñ Meghalaya Food Grains/ SK Oil (PDS) Control Order, 2022 ha kaba kan sa don ruh ka jingsiewdor ha kaba ïadei bad ki katto katne ki kam Ration katkum kine ki kyndon (Clauses) harum.
Na ka bynta ka Clause 11 jong ka Meghalaya Food Grains/ SK Oil (PDS) Control Order, 2022 bad Clause 28 sub-clause (9) – Ka jingsiewdor na ka bynta ki PDS Wholesalers/FPS Dealers ki ba kwah Duplicate Copy lane Xerox ïa ka Appointment Letters/Lisense – Rs.150/- (Shispah Sanphew Tyngka).
Ka Clause 4 sub – clause (24) (i) – Ka jingsiewdor na ka bynta ki nongbam Ration (Benificiaries) kiba kwah leh Correction lane Duplicate Ration Card – Rs.10/- (Shiphew Tyngka).
Ka Clause 15 sub – clause (8) – Ka jinsiewdor na ka bynta ki FPS Dealers ki bym pyndonkam da ka kor ePOS (Online bad Offline) haba sam khaw – Rs.3000/- (Lai Hajar Tyngka).
Ka Clause 14 sub – clause (9) – Ka jinsiewdor na ka bynta ki FPS Dealers/ S.K.Oil Dealers kiba kwah ban print ne Xerox ïa ki information lane records ha office – Rs.2/- (Ar Tyngka) ka wei ka Page).5.
Clause 28 sub – clause (7) – Ka jinsiewdor na ka bynta ki PDS Wholesalers ki bym update ïa ka Stocks lane ka jing pynpoi khaw sha ki FPS Dealers lyngba ka Supply Chain Management Application – Rs.3000/- (Lai Hajar Tyngka).
Ïa baroh ki jingsiew bad jingdaiñ kuna hap ban thep haka Head of Account and Receipt Head; 1456 – Civil Supplies – 800 – Other Receipts – (10) – Civil Supplies.
Nongpoh, Kyllalyngkot 10: Ban kyntiew ïa ka ioh ka kot ki paidbah nongshong shnong lyngba ki kam jngohkai pyrthei, ka Shnong Umden Umsaitprah ha Ri Bhoi mynta ka sngi ka la plie paidbah noh ïa kawei ka jaka jngohkai pyrthie ba la ai kyrteng ka River View Eco Tourism, kaba don harud jong ka wah Umïam.
Ïa kane ka jaka jngohkai pyrthei la wan ban plie paidbah mynta ka sngi da u MDC ka Umroi Constituency, u Bah R.R Kharbuki kum u kongsan bad la sakhi lang ruh da ka jingdon lang u Bah Robinus Suting, Project Incharge ka FXB India Suraksha, u Bah Kitborlang Lyngdoh, Project Coordinator ka FXB Umsaitphrah, u Bah Pailan Kurbah, rangbah shnong ka Umden Umsaitprah, u Bah Defender Lamare, Chairman ka Dorbar Shnong Pyllun Umden Umsaitprah, ki riew rangbah bad ki paidbah nongshong shnong.
Haba pynpaw halor kane ka jinglah ka Shnong Umden Umsaitprah ban tei ïa kane ka jaka jngohkai pyrthei kaba don hajan ka wah Umïam, ka dei na ki lad jingïarap kiba wan na ka HDFC Bank lyngba kata ka CSR ba la tip kum ka HDFC Parivatan.
Kumba la pynpaw da u Chairman Pyllun ka Umden Umsaiprah, u Bah Defender Lamare, ka jingthmu ba la tei ïa kane ka jaka jngohaki pyrthei ka long shi bynta ban kyntiew ïa ka ioh ka kot ki paidbah nongshong shnong lyngba ka kam jngohkai pyrthie, khamtam kane ka jaka jngohkai pyrthei ka don harud ka wah Umïam kaba lah ban khring ïa shibun ki nongjngohkai pyrthei.
Ha kawei ka bynta u la pynpaw ruh ba kine baroh ki la urlong haduh ba la lah ban plie paidbah ïa kane ka jaka jngohkai pyrthei ka jingkhublei ka leit sha ka HDFC Bank lyngba ka Parivatan, kawei na ka skhim kaba ïarap kyrpang da katei ka bank ban kyntiew ïa ka bha ka miat bad ka roi ka par jong ki paidbah nongshong shnong.
Na ka liang u MDC, u Bah R.R Kharbuki, haba kren ha kane ka sngi kum u kongsan, u la pynpaw ka mynsiem jong ka jingkmen ba kane ka Shnong ka la lah ba tei ïa kane ka jaka jngohkai pyrthei kaba long ka jingkyrkhu ïa ki paidbah nongshong shnong ba kin lah ban kyntiew ïa ka ioh ka kot jongki lyngba ka jingwan poi jong ki nongwan jngoh pyrthei la ka long na ka jylla ne na kiwei ki jylla.
Shuh shuh, u la bynrap ruh da kaba ong ba u ai khublei kyrpang ruh ïa ka HDFC bank lyngba ka Parivatan la lah ban tei ïa kane kajaka ngohkai pyrthei bad mynta pat ka dei ka kamram jong ka shnong bad ki paidbah nongshong shnong ban dang sumar bad ban dang pynitynnad shuh shuh khnang ba kan dang khriew ïa ki nongwan jngohkai pyrthei ban myntoi ki paidbah nongshong shnong ha ka liang ka ioh ka kot lyngba ka jingwan poi ki nogjngohkai pyrthei.
Shillong, K’lyngkot, 10: Ka Khasi Hills Autonomous District Council (KHADC) haduh mynta ka dang ap ia ka kaiphod jong ka Delimitation Committee kaba la pynlong ia ka jingpynsngew paidbah ha kylleng ki shnong kiba hap hapoh u pud u sam jong ka District Council, kata ha East Khasi Hills, West Khasi Hills, South West Khasi Hills, Eastern West Khasi Hills bad Ribhoi District naduh ka 21 tarik, Naiwieng haduh ka 13 tarik Nohprah, 2023.
Ka jingthung jong ka Executive Committee ka KHADC ia ka Delimitation Committee ka long ban pan jingmut bad pan ia ki jingsngew na ki paidbah ha kaba iadei bad ka jingthmu jong ka District Council ban pynkhreh ia ka Delimitation Bill na ka bynta ban pynbeit ryntih ia ki 29 tylli ki Constituency kiba hap hapoh ka Khasi Hills Autonomous District Council.
U Dy.Chief Executive Member (Dy.CEM) ka KHADC Bah Pynshngaiñ N.Syiem ha ka jingiakren bad ki lad pathai khubor u la ong, “ka Executive Committee ka la bud ryntih ia ki kyndon baroh namarba u snem 2013 ha ka por ba ngi la wanrah ia ka Delimitation shwa ba ngin thaw ia ka Delimitation Committee ngi ïoh shwa ia ka jingmynjur na u Lat.
Mynta ruh kumjuh hi, hadien ba la ïoh jingkynthoh na ki shnong, ki riewshimet ki pynpaw ba ka jingdon jong ki nongthep vote hapoh ka Constituency ka iapher kawei na kawei.
Ka Mawlai Constituency ka don 50 hajar ngut bad ka Mawkhar-Pynthorumkhrah Constituency ka don 17-18 hajar ngut ki nongthep vote.
Ka Laban Constituency ka don tang kumba 13-14 hajar ngut ki nongthep vote.
Ngi donkam ban pynbeit ryntih biang ia ki shnong ha ki Constituency bapher bapher.
"“Mynta ka Committee ka dang pyntyllun shakhmat ban bishar bad ban nujor ia ki shnong bad kam don kano kano ka bym long katkum ki kyndon.
Haoid, ngim pat don ia ka Rules of Delimitation Committee ban mynjur hapoh ka Ingdorbar Thawaiñ bad ia kane ngi dang pynkhreh mynta namar ban pynbeit thymmai ia ka Assam & Meghalaya District Council Rule kam mut eh tang ia ka Delimitation hynrei ka iadei ruh bad ki kam kiba iadei hapoh ka Ingdorbar.
Ngi dang hap ban pynbeit thymmai bun kiei kiei," u la ong.
Haba kylli, halor ka jingshah ujor jong ka KHADC hapoh ka Ingbishar halor kane ka jingpynbeit ryntih ia ki Constituency, u Dy.CEM u la ong, “ngan ym lah ban kren eiei ia mynta bad ka shong ha ka jingsngew jong ka Ingbishar.
Ngi la iaid katkum ki kyndon aiñ.
"“Shwa u 2013, ia ka Delimitation la leh tang da ka Executive Committe hynrei ha u snem 2013 u Lat u la bthah ba dei ban da leh bniah bha khnang ba kan ym don kano kano ka jingleh thurmur," la pynshai u Dy.CEM.Mawkyrwat, Kyllalyngkot 10: Ka Hima Langrin Syiemship hapoh ka jingïalam jong u Acting Syiem, u bah B.H.Syiemïong ha ka 09 tarik u Kyllalyngkot, 2023 ka la ïoh ban pynlong ïa ka Dorbar Hima ba nyngkong hapoh ka phyllaw jong ka Ïing Dorbar Hima ha Shnong Phlangdiloiñ, South West Khasi Hills District.
Kane ka Dorbar Hima kaba la pynlong hynnin ka sngi ka dei ka Dorbar ba nyngkong hadien ka jingshah weng ne suspend Syiem noh ïa u Pa’iem Nangtei Syiemïong.
Ha ka jingïalang, ki dkhot ka Executive Dorbar, ki Myntri, ki Lyngdoh ryngkat ki paidbah jong ka Hima Langrin Syiemship ki la shim ïa ki rai ban pynthymmai bad pynduh noh ïa ki katto katne ki aiñ kiba rim bad buh noh da kiba thymmai khnang ba ki kam hapoh ka Hima kin long kiba ïaid beit ïaid ryntih nange shakhmat.
U bah B.H.Syiemiong, Acting Syiem jong ka Hima Langrin ryngkat u bah Wadladkyrpang Lyngdoh Langrin, Secretary ka Hima Langrin haba kren ha ki lad pathai khubor hadienn ka jingïalang ki la ong ba ka jinglum ïa kane ka Dorbar ka dei hadien ba u bah B.H.Syiemiong ula shimti ïa ka kam kum u Acting Syiem jong ka Hima Langrin bad ha ka jingshimti jong u, u la lap ïa shibun ki jingduna bad ki jingbakla kiba har rukom kiba ïa dei bad ka shynshar khadar hapoh ka Hima bad ha kane ka Dorbar ba la pynlong ki la ïoh ban ïa kren ïa shibun bah ki mat ryngkat da ka jingïamynjur lang ki paidbah ka hima ha kaba ka la long ka jingrai kaba ïaid beit ïaid ryntieh na ka bynta ban wanrah ïa ka synshar khadar kaba khuid ba suba hapoh ka Hima Langrin baroh.
Haba ïathuh shaphang ka jingpynlong Dorbar, u bah Syiemïong ula ong ba ha ki snem ba la leit noh ïa ka Dorbar Hima la pynlong tang da ki Sordar, ki Secretary Shnong, ki Myntri, ki Lyngdoh bad khlem da ai bynta lang ïa ki khun ki hajar jong ka Hima ban shong Dorbar, hynrei kaei kaba sngewtynnad ka long ba ha kane ka kynti ba mynta ha ka jinglong u Acting Syiem jong u bah B.H.Syiemïong la weng noh ïa kata ka aiñ bad la wanrah da kaba thymmai ba ha ka Dorbar jong ka Hima baroh ki shynrang kiba la kot ïa ka 18 snem shaneng ki lah ban wan shong Dorbar.
Namarkata, “ki paidbah ki la pynpaw ba naduh mynta kim kwah shuh ba u Syiem Nangtei Syiemïong un dang wan biang ha ka khet ban long Syiem hynrei ki la kwah noh da uwei pat", ïathuh u bah B.H.Syiemïong.
Ha kane ka sngi, u bah B.H.Syiemïong u la ïoh ruh ban kren ha kaba ïa dei bad ki jaka puta kumno ban pynwandur na ka bynta ka bhah pisa tyngka ïa ki jingmih napoh kane ka Hima kiba dei hok ban ïoh pdiang hapoh ka Hima Langrin bad shibun kiwei de ki rai kiba la lah ban ïa mynjur da ki khun ki hajar jong ka Hima kiba la wan ha kane ka Dorbar.
Hadien ka jingshimrai, ki paidbah ka Hima ki la ïoh ruh ban ïa soi ïa ki kyrteng jong ki kum ka dak ba ki la ïa ka jingkyrshan bad mynjur ïa ki mat ba la ïa kren ha ka Dorbar Hima.
Ïa ka jingïalang, ka jingkren pdiang bad jingkren khublei la ïoh na u B.H.Syiemïong, Acting Syiem jong ka Hima Langrin.
Shillong, K’lyngkot, 10: Ka shnong Byrnihat ha Meghalaya ka la paw hakhmat eh kum kawei na ki shnong kaba jaboh tam hapoh ka ri India ha u snem 2023, bud sa ka shnong Begusarai ha ka jylla Bihar bad ka Greater Noida ha Uttar Pradesh, katkum ka kaiphod ba la pyllait ha ka sngi Balang.
Ka Delhi, kaba ju tip kum ka shnong kaba jur bha ka jingpynmih ïa ka lyer jaboh ha ka por tlang, ka la poi ha ka kyrdan kaba phra napdeng ki nongbah kiba jaboh tam, ong ka kaiphod ba la leh da kawei ka kynhun Centre for Research on Energy and Clean Air (CREA).
U Sunil Dahia, uba dei u Analyst jong ka South Asia ha CREA, u la ong ruh ba la bishar bniah ïa ka jingkhuid jong ka lyer kaba long palat 75 percent na ki sngi ha ki 227 tylli ki nongbah ha u snem 2023.
Napdeng kine ki nongbah, 85 tylli ki dei kiba kynthup hapoh ka National Clean Air Programme (NCAP).
Ka jinglum jingkheiñ ka pynpaw ba 78 na ka 85 ki nongbah NCAP ki don ïa ka PM10 levels kaba palat ïa ka NAAQS (60 microgrammes per cubic metre).
Ka NCAP, ba la pynsdang ha u snem 2019, ka thmu ban pynduna 20-30 percent ha ka PM2.5 bad PM10 ha u snem 2024 ha ki 131 tylli ki nongbah ki bym kynjoh ban don ïa ka lyer kaba khuid naduh u snem 2011 haduh 2015.
Ka Sorkar ka la buh hakhmat ïa ka thong ba thymmai ban pynduna sha ka 40 ha ka jingjaboh ha kine ki nongbah shwa jong u snem 2026.
“Hadien san snem ba la pyntreikam ïa ka NCAP, tang 44 tylli ki nongbah napdeng ki 131 tylli ki nongbah ki bym don ïa ka lyer kaba khuid la lap katkum kane ka jingwad bniah," ong u Dahia.
“Na ka daw ka jingbym don kine ki jingpule bniah, 64 percent na ka bhah pisa ba la mang hapoh ka NCAP la pyndonkam thik tang ha kaba pynduna ïa ki jingjaboh kiba wanrah jingmynsaw bad ïa ki tiar kum ki suloi siat pynum ïa u lyoh ba la mih na ki puipui, kaba pynpaw ba kam shym la don ka jingpyntreikam pura ïa ka pisa jong u paidbah," u la bynrap.
Ka kaiphod jong ka CREA ka pynpaw ba tang 37 tylli ki nongbah kiba la shah kdup ha ka NCAP ki la kynjoh ïa ka PM10 level hapoh ka jingbuh thong kaba shisnem katkum ka prokram.
Kaba sngewtynnat ka long ha u snem 2023, 118 tylli ki nongbah kim pat long ki bynta jong ka NCAP kiba lah ban don ïa ka lyer kaba khuid kaba kot ïa ka PM10.
“Kane ka pynpaw ba ki nongbah ki bym shah kynthup ha ka NCAP kam mut ba kin hap hap long beit kiba khuid," la ong shuh shuh u Dahia.
Tang hynñiew na ki 20 tylli ki nongbah ba jaboh tam ha India ki don mynta hapoh ka NCAP.Ka Byrnihat, ka dei kaba shah kynthup hapoh ka NCAP, ka heh bha ïa ka jingdon jong ka PM10 kaba long 301 microgrammes per cubic metre, katba ka Silchar ha Assam ka duna bha tang PM10 level kaba long 29 microgrammes per cubic metre ha u snem 2023.
Ka Begusarai ha Bihar (ka PM10 level kaba long tang 265 microgrammes per cubic metre) bad ka Greater Noida ha Uttar Pradesh (kaba long tang 228 microgrammes per cubic metre) ki wan baar bad balai kum ki nongbah ba jaboh tam.
Napdeng ki 50 tylli ki nongbah ba jaboh tam, 18 tylli ki don ha Bihar, 8 ha Haryana bad 8 ha Rajasthan.
Ka kaiphod ka pynpaw ruh ba ka PM10 ha ki shiphew tylli ki nongbah ba jaboh tam la lap ba ka heh 3-5 shah ban ïa ka Indian NAAQS bad kiew haduh 13-20 shah katkum ka jingbuh pud da ka WHO.Nongpoh, K’Lyngkot, 10: Uwei u nongtrei jong ka Meghalaya Power Transmission Corporation Limited (MePTCL) u la pynkut ïa la ka jong ka jingim da kaba sdien phasi ïalade ha ka 9 tarik mynta u bnai ha ka jaka sah (Quarter) jong ka MePTCL ha Bara Killing, Ri-Bhoi District.
Katkum ka jingtip ba la ïohlum, la ong ba kane ka la jia ha ka por kumba 8:30 baje eiei mynstep ha kaba une u rangbah uba la tip kyrteng kum u Bah Paimon Khongkrom u la sdien phasi ïalade da kaba teh da ka pla ïew bad wah ha jingkhang haduh ba un da khlad noh syndon na kane ka sla pyrthei.
Ki Pulit jong ka Khanapara PS tang shu ïoh jingtip halor kane ka jingjia ki la leit marmar sha ka jaka sah ban pynhiar ïa ka met ryngkat ka jingsakhi lang jong ki bahaiing hasem.
Na ka liang jong ka kurim bad ki bahaiing hasem ki la kyrpad ban ym leh ïa ka Post Mortem namarba kim don kano kano ka jingtharai sniew ïano ïano ruh namarba u Bah Khongkhrom u don ruh ka jingduna ha bor pyrkhat pyrdaiñ bad hadien bala pynlait ïa ka Post Mortem la aiti noh ïa ka met sha ki bahaiing ban pyndep ïa ka jinglehñiam ba khatduh.
Shillong, K’lyngkot, 10: U Joint Director of Health Services (SS), Civil Hospital, Shillong, u la pyntip ba uwei u nongpang uba la tip kyrteng kum u Susil Sinha, uba la 64 snem ka rta uba sah ha Mawblei, Madanrting, Shillong u la shah sumar ha Geriatric, Bed No.1 ha ka 30 tarik, Noprah, 2023 bad une u nongpang u la khladnoh ha ka 6 tarik, Kyllalyngkot, 2024 ha ka por 7:20 baje mynstep.
La bthah ia ki bahaing hasem lane kino kino kiba don jingiadei ba kin shimti noh ia ka met na ka jaka buh metiap jong ka Hospital hapoh lai sngi naduh ba la pynmih ia kane ka jingpynbna, hynrei lym kumta ia ka met iap yn aiti ban tep noh sha ka Shillong Municipal Board.
Shillong, K’lyngkot, 10: Ki shipai 4th Battalion Border Security Force (BSF) ha ka sngi Balang ki la ïoh bat ia kawei ka kali kaba kit ia ka shini ba la thmu ban shalan tuh sha ka ri Bangladesh bad ïoh bat ia ki arngut ki nong India hajan Lyngkhat kaba don ha khappud jong ka East Khasi Hills District, Meghalaya bad ka ri Bangladesh.
Lyngba ka jingtip ba bniah ba la ïohlum na ki tnat syntiat, ki shipai BSF kiba la ap ktem ki la ithuh ia ka kali bad ki la bat noh ia kane ka kali kaba kit ia ka shini hadien ba u nongñiah kali bad u nongbud kim shym la lah ban pyni ia ki kot ki sla kiba biang ban kit ia ka shini.
Ia ka shini ba la ïoh kurup la aiti noh sha ki Pulit na ka bynta ban leh ia kaba donkam.
Nongstoiñ, K’lyngkot, 10: Ka Ïingkashari Special Judge (POCSO) ka West Khasi Hills, ka la hukum ban set along bun snem ïa ki ar ngut ki runar kiba donkti ban leh beijot ïa ki khynnah rit ha ki ar tylli ki jingjia, iwei iba dang 10 snem bad iwei I ba dang 13 snem ka rta kiba la jia ha u snem 2018.
Ha kawei na kine ki jingjia, uwei u runar u la leh beijot ïa iwei i Khynnah 10 snem ha u bnai Nohprah 2018 bad une u runar u kyrteng u Slanbor Marweiñ, u ba la shah kem ha ki Pulit ka Nongstoiñ Police Station halor ka ejahar ba la mudui pyrshah ïa u ha ka 7 tarik Nohprah, 2018.
Ki pulit kila register case ïa u Slanbor hapoh ka kyndon 506 IPC pule lang bad ka 5 (m) (n)/6 POCSO Act ïa kaba la tohkit da ka WPSI F.K Marak jong ka Nongstoiñ Women Police Station.
Ka Ïingkashari POCSO ha ka 3 tarik Kyllalyngkot, ka la pynmih ïa ka hukum ban set along ïa une u runar haduh 10 snem nalor ka kuna ba T.30,000, halor ka kyndon 6 jong ka POCSO Act bad set phatok sa shi snem bad ka kumba T.5000 katkum ka kyndon 506 IPC.Ha kawei pat ka jingjia, uwei u runar u la leh beijot ïa I khynnah 13 snem ha u bnai Naitung, 2018 bad une u briew u kyrteng u Pynshailin Sangriang, ïa u ba la kem da ki Pulit ka Nongstoiñ Police Station halor ka ejahar ba la mudui pyrshah ïa u ha ka 25 tarik Naitung 2018.
Ïa une u briew la register case hapoh ka kyndon 7/8 jong ka POCSO Act bad la tohkit hi ïa ka da ka WPSI F.K Marak jong ka Nongstoiñ Women Police Station.
Ka Ïingkashari ha ka 5 tarik Kyllalyngkot, ka la hukum set phatok ïa une u briew haduh 7 snem lem bad ka kuna kaba T.20,000 katkum ka kyndon 4 jong ka POCSO Act.
Shillong, K’lyngkot, 10: Ka Khasi Hills Autonomos District Concil (KHADC) ha ka sngi Balang ka la pan sakhi na ka Joint Action Committee Raid Saw Symper halor ki jingkynnoh pyrshah ïa u Syiem jong ka Hima Maharam u Pa’iem Niandro Syiemïong.
Kane ka jingpan sakhi jong ka tnat Elaka ka KHADC ka long hadien ba ka JAC kaba kynthup ïa ka KSU, FKJGP, HYC bad HUAM na ka thaiñ Saw Symper ki la ujor pyrshah ïa u Syiem ka Hima Langrin bad dawa ruh ïa ka District Council ban pynhiar noh shisyndon ïa u.
U Secretary jong ka JAC Bah Drimshon Mawleiñ, Secy ha ka jingïakren bad ki lad pathai khubor u la ïathuh ba ki nongïalam ki la pynpaw hakhmat u Dy.Chief Executive Member (Dy.CEM) uba peit ïa ka tnat Elaka, u Bah Pynshngaiñ N.Syiem ba kum ki khun ki hajar jong ka Hima kim don shuh ka jingshahniah ha u Syiem Niandro Syiemïong da kaba kynnoh ba u long u mawjynthud, u nongpynkulmar shnong bad uba pynduh ïa ka shongsuk shongsaiñ.
“Ngi kum ki nongshong shnong bad kum ki khun ki hajar jong ka hima, ngim shahniah shuh ïa une u Syiem namarba u long u mawjynthud, u long ruh u nongpynkulmar shnong bad u long ruh u nongpynduh ïa ka shongsuk shongsaiñ bad ha ka dong ka thaiñ bad ha ka Hima hi baroh kawei," u la ong.
Haba ïathuh ïa ka jingieng pyrshah jong ka JAC ïa u Syiem Niandro u Bah Mawleiñ u la ong, “ka dawbah ba ka JAC ka la ujor pyrshah ïa u Syiem ka long halor ka jingpynmih ïa ka jingpynbna paidbah ha ka 31tarik, Nohprah, 2020 ban khrong khajna ïa ka khyndew ka shyiap hapoh ka Raid Sawsymper.
Ngi ki khun ki hajar bad ki paidbah nongshong shnong ngi pyrshah jur ïa kane.
"“Katkum ka soskular ba la ïateh hapdeng u Syiem Bamon Sing Syiem, uba long u Syiem barim jong ka Hima Maharam bad ki riew rangbah jong ka Raid ha ki snem 1944 hynrei une u Syiem ba mynta ka Hima Maharam u la pynkheiñ ïa ka jingïateh soskular.
Dei halor kata ka daw ba ngi la hap ban ujor sha ka District Council namarba u Syiem u la sdang ban mushlia ïa ka khyndew ka shyiap hapoh ka Dorbar Raid," la ong.
“Ngim don shuh ka jingshaniah ïa une u Syiem bad ngi dawa ïa ka District Council ba ka dei ban pynhiar khet shi syndon ïa u," la pynpaw u Bah Mawleiñ.
“Hadien ba ngi la ujor, ka District Council ka la pynmih ïa ka Stay Order ban pynsangeh ïa ka jingpynjari hukum jong u Syiem ban khrong khajna ïa ki nongshong shnong jong ka Raid Sawsymper, um shym la burom satia ïa ka Stay Order ba la pynmih da ka District Council.
U la pynmih ïa ka hukum ban khrong khajna ïa ki trok kit maw ha ki jaka tih maw kiba don hapoh ka Raid Sawsymper," la kynnoh une u nongïalam ka JAC.“U (Syiem Niandro) ong ba u burom ïa ka Soskular ba la ïateh bad ka Dorbar Raid hynrei ki kam pat ki long markhongpong.
U burom da ka ktien hynrei ki kam u leh da kumwei," la kynnoh shuh shuh u Bah Mawleiñ.
“Kum ka JAC, ngi da maham jur la ka long ïa ki riewshimet, ïa ki politishian lane ïa kino kino ki kynhun kiba wan mushlia ïa ki kam jong ka Raid Sawsymper.
Kim bit ban mushlia ïa ki kam jong ka Raid namarba kim tip ïa ka sdang bad ka kut bad kim tip ïa ka im bad ka ïap jong ka Raid baroh kawei.
Dei tang ma ngi ki nongshong shnong jong ka Raid kiba tip ïa ki jingeh kiba ngi ïatyngkhuh bad u Syiem.
Kiwei kiwei ki kynhun kin ym lah ban wan korbar namarba kim tip eiei," u la ong shuh shuh.
U Bah Jiedskhem Nongsiej uba dei u dkhot jong ka JAC u la bynrap da kaba kynnoh pyrshah ïa u Syiem Niandro ba u la pyndam wat ïa ka Sanad jong ki Rangbah Shnong ha ka thaiñ Sawsymper.
“Kane ka la pynlong ïa ki Rangbah Shnong ba kin kulmar jingmut halor kane ka jingpynmih hukum jong u Syiem.
Halor kane, ngi pynpaw ka jingpyrshah ïa u syiem," u la bynrap.
U Chairman ka JAC u Bah Gilbert Kharraswai u la kyntu ïa ka District Council ba ka dei ban shimkhia mardor ïa ka jingujor jong ki khun ki hajar ka Hima pyrshah ïa u Syiem Niandro Syiemïong.
Shillong, K’lyngkot, 10: Ka tnat Bording jong ka Sorkar Meghalaya ka la ïasnohkti lang bad ka ONGC Tripura Power Company Ltd (OTPC), da kaba soi ïa ka Memorandum of Understanding (MOU) ha kaba la sakhi lang da u Myntri ka tnat Bording u Abu Taher Mondal.
Ha ka jingïalang ïasoi ïa ka soskular kaba la long ha nongbah Shillong, la sakhi lang da u Commissioner and Secretary ka tnat Bording u Sanjay Goyal bad u Managing Director jong ka OTPC u Sanil Namboodiripad.
Kane ka soskular ba la ïasoi na ka bynta lai snem ka dei ka thong jong ki arliang mamla ban pynmih ïa ka bording lyngba ka um ha kane ka jylla.
Ha ka jingïasoi ïa ka soskular la snohkti lang da ka kynhun jong ka OTPC ba kynthup ïa u Chief Commercial Officer (CCO) Arup Ch.
Sarmah, u Chief Technical Officer (CTO) u Shree Narayan bad u Head Corporate Affairs (C&M) Mr.Samarjeet Thakur.
U Abu Taher Mondal haba kren ha kane ka jingïalang u la ong, “kane ka jingïatreilang kan kynjoh sha ka thong kaba ngi la angnud, ka dei shaphang ka jingkynshew ïa ka bording bad ka jingïada ruh ïa ka mariang.
Ka jingïasoi ïa ka soskular kan long kum u mawmer ban kynshew ïa ka bording, ban plie lynti na ka bynta ka jingpynjyrngam bad ka lawei kaba shngaiñ.
Kane ka soskular ka pynpaw ïa ka jingtrei shitom ban pynpaw ïa ka jingdon kyrhai ka jylla Meghalaya ïa ka bording kaba lah ban pynmih na ka um.
Ngi thmu ban pynïar ïa ka jingpynmih bording, ban pynthikna ïa ka jingneh kaba slem na ka bynta ki por ki ban dang wan.
"Ka jingthmu jong ka soskular, ka kynthup ïa ka jingtei ïa ka Pump Storage Hydro Power Project, ka jingpynmih ïa ki Large bad Small Hydroelectric Power project, bad ka jingwad lad ban pynbun ïa ki Solar Project.
Kine ki jingthmu ki long kiba yn ïaid ryngkat bad ka pyrthei na ka bynta ban wanrah ïa ka bording kaba khuid bad ban pynkiew ïa ka jingpynmih bording ha ka thaiñ.
Nongstoiñ, K’lyngkot, 10: Ka jingkular ka sorkar ban pynbeit noh ïa u pud u sam bad ka jylla Assam ïa ka Langpih sector kam shym pat la urlong satia haduh mynta.
Kumta ki nongïalam ka Synjuk Nongsynshar Shnong Hima Nongmynsaw mynta ka sngi balang ka 10 tarik Kyllalyngkot, ki la leit ban ïakynduh ïa u bah Garod L.S.N.Dykes IAS Deputy Commissioner ka West Khasi Hills, ban pynkynmaw ïa u lyngba ka jingthoh, ba un pyntip sha ka sorkar, ba ki paitbah jong katei ka thaiñ ki la kwah dik dik ba ka sorkar kan pyndep noh ha kaba pynbeit ïa u pud u sam ha ka Langpih sector.
U bah Serbilin Lyngdoh President ka Synjuk haba ïakren bad ki ladpathai khubor hadien ba ki la mih na kamra jong u Deputy Commissioner, u la ong ba naduh u snem ba la dep ka sorkar ka la ju kren na ka por sha ka por ba kan bthah ïa ki dkhot ka Regional Committee On Border Dispute kaba dei peit ïa ka West Khasi Hills.
Hynrei, haduh kine ki sngi ki dlkhot jong katei ka Committee ba la khlieh da u bah Paul Lyngdoh uba dei u Myntri Sorkar kim shym pat la wan ïuh kjat satia ha katei ka thaiñ.
Na ka liang ka Synjuk ki Nongsynshar shnong jong ka Hima Nongmynsaw Syiemship bad ki paitbah ki dap da ka jingsngewkhia bad ki shu sah ha ka umdum.
Utei u nongïalam ka Synjuk u la ong ruh ba na ka por sha ka por ki dkhot ka Regional Committee, ki la ju kren ha ki ladpathai khubor ba ïa ka jingpynbeit ïa u pud u sam ha ka Langpih sector, yn ïaleh ban pynkloi katba lah, hynrei ym tip na kaei ka daw ba katei ka kam ka dang sahteng haduh mynta.
Nalor kata u la ong ruh ba na ka liang u Deputy Commissioner, u la kular ba un sa pyntip sha ka sorkar ba ki paitbah jong ki shnong kiba don ha katei ka thaiñ khappud, ki la kwah haduh katta katta ban pynkloi ïa ka jingpynbeit ïa u pud u sam khnangba kan ym don shuh ka jingartatien ïa ki paitbah.
U la bynrap ruh ba wat la ha kine ki snem ka shongsuk shong saiñ ka la wanphai biang ha ki thaiñ Langpih.
Hynrei, na ka liang ki paitbah nongshong shnong pat kim pat sngew thikna la ki shnong ki thaw jong ki kin shah kynthup ha poh West Khasi Hills ne kin shah khynñiat sha Assam.
Kumta na ka liang ka Synjuk ka la kyntu jur ïa ka sorkar lyngba ka Regional Committee, ba kan pynkloi katba lah ban pynbeit noh ïa u pud u sam.
Shillong, K’lyngkot, 10: Ka District Magistrate jong ka East Khasi Hills ka la pynjari da ka hukum hapoh ka Section 144 CrPC ban mana tyngeh ban pyndonkam da ki bom dynamite bad ki dawai bih hapoh ki um ki wah, ki wahduid namarba ka pynïap lut ïa ki dohum dohwah hapoh ka East Khasi Hills.
Ïa kane ka hukum la pynmih ha ka 8 tarik, mynta u bnai bad la pyllait sha ki lad pathai khubor ha ka sngi Balang.
Ka jingpynmih ïa kane ka hukum ka long hadien ba la ïoh pdiang ba ka don ka jingpynïap dusmon ïa ki dohkha nduh Shka Wah Umsoh shaduh Shka Wah Umsong, ha Wah Japuh bad Wah Jaduh da kaba pynbthei bom bad pyndonkam da ki dawai Chemical ba long bih.
“Ka jingpyndonkam ïa ki dawai bih kan buh jingman ïa ki dohkha, ïa ki soh bad ki syntiew nalor ba ka buh jingma ruh ïa ki briew," la ong ka hukum.
Kum kine ki kam kin wanrah ruh ïa ka jingduhnong kaba khraw ïa ki nongshong shnong hadien habud, la ong ka District Magistrate.
Kane ka hukum kan treikam mardor tad haduh ban da pynbna da kumwei pat.
Shillong, K’lyngkot, 10: Ïa ka metïap jong uwei u rangbah la lap ha Nongkseh, Upper Shillong ha ka 6 tarik mynta u bnai.
Une u briew u don kumba 35 snem eiei ka rta bad la lap ïa u na ka bynta khlaw jong ka ophis GSI kaba don marpyrshah bad ka Gorkha Higher Secondary School.
Ki Pulit ki la pyntip ba une u briew u phong da ka Sweater rong iong bad ka sopti rong saw jngum bad don u tattoo pyllun ha ka shadem.
Hadien ba la pyndep ïa ka post morem, ïa ka met ïap la buh jaka buh metïap ha NEIGRIHMS Hospital na ka bynta ban kam ki bahaing hasem.
Shillong, K’Lyngkot, 10: U Myntri ka tnat Pule Puthi jong ka Sorkar Jylla u Rakkam A.Sangma u la maham tyngeh ba ka Sorkar kan leh da kaba tyngeh pyrshah ïa kito kiba donkti ban ai nong pateng ïa ka kam hikai ha ki skul Government Lower Primary School kiba don ha ka jylla.
Ha ka jingïakren bad ki lad pathai khubor ha ka sngi Balang, u Sangma u la ïathuh ba u la iohsngew ha kiba bun ki Government Lower Primary Schools, ka jingaiwai pateng ïa ka kam ka shyrkhei bha, ha kaba ki nonghikai ba la thung da ka sorkar ki thungkam bujli da u/ka ban trei bujli ha ka jaka jong ki.
“Ngin ym ailad kum kine kin jia.
Ngin pynthikna ba ki ophisar jong ngi kin sa leit tohkit bad pynlong ka jingjurip ïa ki skul bad ngin pynthikna ba manla ki nonghikai kin treihok la ka kamram bad lada phim trei hok ïa la kamram, phi pynjot ïa ka lawei jong ki khynnah skul," u la ong.
“Namarkata, nga kyrpad ïa ki nonghikai ha kylleng ka jylla ba ngin shim ïa ka jingkitkhlieh da kaba ai ïa ka pule ka puthi kaba bha tam sha ki khynnah," u la bynrap.
Haba kylli, u Myntri u la ong, “ha kaba ïadei bad ki nonghikai ba la shu thung pateng, lada ka tnat ka ioh pdiang ïa ki jingujor ryngkat ki sakhi sabut kiba biang, nga ngeit ba ka sorkar kan hap ban shim ïa ki sienjam kiba tyngeh.
"U la kyntu ruh ïa ki nonghikai, kiba leh ïa kine ki jait kam ba kan jin da la bha ba kin iehnoh ïa ka kam ne shim noh da ka VRS.Katkum ka jingong jong u, ka jingthungkam ïa kiwei pat ki bym dei ki nonghikai ka jia ha manla ki district ka jylla.
U la ïathuh ruh ba shen un sa pynlong ïa ka jingïalang ban ïakren halor kane ka mat bad kyrpad ruh ïa ki Deputy Commissioner bad ïa ki District Officers jong ka tnat ba kin pynthikna ba ki nonghikai ki dei ban shim ïa ka jingkitkhlieh halor ka kamram ba la bynshet ha ka tyrpeng jong ki.
Shillong, Kyllalyngkot 10: U Myntri ka pule puthi ka jylla u Rakkam Sangma mynta ka sngi Balang ula pyntip ba ka Jylla kan sdang pyndonkam noh ïa ki kot NCERT naduh mynta u snem hynrei kan long shuwa tang ha ka subjek English, Maths bad Science bad ha u snem ban wan, yn sa pyndonkam lut ha baroh ki subjek.
Haba ïakren bad ki nongthoh khubor, u Rakkam Sangma ula ong, ba ka jingsdang pyndonkam ïa ki kot NCERT ka dei ban long naduh ka 16 tarik u Kyllalyngkot hynrei namar ka jingwan ka President jong ka ri kumta yn pynkynriah noh sha ka 25 tarik mynta u bnai bad kane ruh kan shong kat kum ka jinglait jong u Myntri Rangbah ka jylla.
U Rakkam Sangma ula ong, ba ïa ki kot lah ban ïoh naduh mynta u bnai namar ba yn sdang pyndonkam noh ïa kitei ki kot skul naduh une u snem pule uba mynta.
“Ki kot NCERT ki ban pyndonkam ki kynthup ïa ka subjek English, Maths bad Science ïa mynta u snem, namar kam da donkam than ban pynkylla eiei" ong u Rakkam.
Ula ong ba ïa kitei ki kot skul yn pyndonkam naduh ka klas I haduh klas XII hynrei na ka bynta ki skul kiba hikai ha ka ktien Khasi bad Garo ki lah ban pyndonkam shwa da ki kot kiba ki hikai mynta hynrei naduh u snem ban wan yn pyntreikam pura noh da ki kot skul NCERT.Ula ong, na ka bynta ka Social Science ka don ka bynta kaba hap ban pyndam bad kumta la thaw ïaka Committee khnang ba kin lah ban pynbeit bad pynkylla bad ban pynrung noh ïa ki bynta jong ka jylla bad ïa kane ka kam yn leh mynta baroh shi snem.
Ula ong ba ki don bun tylli ki skul ha ka jylla kiba pynïasoh bad ka MBoSE hynrei kim shym la pyndonkam pat ïa ki kot skul kiba la bthah da ka MBoSE, kumta ka tnad pule puthi kan kan sa bthah ïa baroh ki skul ba ka long kaba kongsan ban pyndonkam beit da ki kot skul jong ka MBoSE.“Mynta u snem, ngin ym lah ban pyntreikam pura ïa kane hynrei la thikna ba ha u snem ban wan, ka jingpyndonkam da ki kot NCERT ha ka MBoSE kan long kaba kongsan ïa baroh " ong u Myntri ka tnad pule puthi.
Ha kaba ïadei bad ka jingpyrshah ki nongdie kot ban pyntreikam mardor ïa ki kot NCERT, u Rakkam ula ong, “Namar katto katne ki daw, mynta u snem ngin ym lah ban pyntreikam pura hynrei naduh u snem ban wan, ngin pynthikna ba baroh ki skul ki dei ban pyndonkam beit da ki kot skul kiba la bthah da ka MBoSE".
“Ha ka pule puthi, artylli kiei kiei kim dei ban jia, ka politic bad ka kam khaïï.
Kaei kaba dei ban pule bad kaei ka Curriculum kaba dei ban pynwandur ne ka Syllabus ne kaei kaba ki khynnah ki dei ban pule ka dei ban dei kaba la pynkhreh bad rai da ki nonghikai, ki riewstad, Professor, ki jaka pule bad ym da ki nongkhaïï bad ha ka jingpynïaid ïa kino kino ki jaka pule kam dei ban don ka politik, namar lada kwah ban pynduh pyndam ïa kano kano ka jaka pule pyndonkam da ka buit politik bad kan sa don ka jingïapait hapdeng ki nonghikai bad ki khynnah pule bad ban ïatan iwei iawei pat bad ha kaba kut ka jaka pule kan sa hiar arsut" ong u Rakkam.
Shillong, K’Lyngkot 10: Ka tnat Pule Puthi ka Sorkar Jylla ka dang ap na ka tnat Ministry of Education ka Sorkar Pdeng ban pyllait ïa ka pisa na ka bynta ka bai bam ne Scholarship jong ki 67,000 ngut ki samla pule.
Ka Meghalaya ka donkam kumba T.63 klur ban siew bai bam lane Scholarship sha ki samla pule ka Jylla bad haduh mynta ka Sorkar Jylla ka la dep ban pyllait T.34 klur.
U Myntri ka tnat Pule Puthi ka Sorkar Jylla u Rakkam Sangma ula ïathuh ba ka tnat ka la dep ban phah lut ïa ki jingdonkam kum ki Utilization Certificate (UC) shaka Ministry of Education ka Sorkar Pdeng.
“Ka tnat Ministry of Education ka Sorkar Pdeng ka la pan ïa ki UCs, ha kaba ka tnat ka la dep ban phah.
Ka jingslem ka dei hi namar ka Ministry ka kwah ïa ki kot ki sla kum ki UCs bad ka la bthah ban pyndonkam shwa ïa ka pisa katba don ha kaba ka Sorkar Jylla ka la dep ban pyndonkam ka pisa jong ka First Installment" la ong u Rakkam.
Shillong, K’lyngkot 10: Ka tnad pule puthi jong ka jylla lyngba u Under Secretary ka tnad Education u la phah da ka shithi sha u Dy.Director jong ka Higher and Technical Education ban pyntip sha baroh ki Higher Secondary School bad College ba naduh mynta u snem, baroh ki samla pule kiba kwah ban bteng ïa ka jingpule ha ka Under Graduate Level bad Post Graduate Level kin hap ban ïaleh shuwa ïa ka eksam Common University Entrance Test (CUET).
Kane ka shithi na ka tnad pule puthi ka ong ba ha ka snem baladep ka Meghalaya ka la lait na ka jingpynlong ïa ka CUET na ka bynta ki College kiba la pynïasoh bad ka NEHU, hynrei mynta ka snem ka sorkar India kam shah shuh khlem da ïaleh ïa kane ka Eksam.
Kumta ka kyntu ïa ki Principal jong ki Skul bad ki College ba kin pyntip lypa ïa ki Khynnah Skul bad ki Samla pule bad kumjuh ruh ïa ki kmie ki kpa baroh khnang ba kin tip ban pynkhreh lypa na ka bynta kane.
Hynrei na ka liang kiba bun ki la buh ka jingkylli la ka sorkar ka la pynbiang ne em ïa ki Centre ba ki samla kin shong ban thoh ïa kine ki eksam lane la ki Samla pule jong ka jylla baroh kin ïoh ban thih ïa kane ka eksam ha jylla lajong ne ki kin don kiba hap ban leit thoh shabar jong ka jylla.
Ha ka snem baladep, ha Shillong la don tang kawei ka Centre ba thoh eksam, hynrei kito kiba kwah ban shim admission sha ki College kiba khlem ïasoh bad ka NEHU hynrei kiba pynïasoh bad ki Central University ki hap ban leit thoh shabar jylla kum sha Guwahati bad don ruh kiba ngat ban thoh eksam shaduh Rajasthan.
Ka Meghalaya man la snem ka don da ki hajar ngut ki samla pule kiba kwah ban shim admission ha ki Under Graduate bad Post Graduate Course.
Shillong, K’Lyngkot, 10: Uwei u nongtih dewiong u la ïap hadien ba kawei ka krem dewiong be-aiñ ka la khyllem ha East Jaiñtia Hills District ha ka 9 tarik mynta u bnai.
Ka tyllong khubor ha ka sngi Balang ka ïathuh ba ka tnat Pulit ka la bthah ïa u Officer in-charge jong ka Khliehriat Police Station ban pynlong ïa ka jingtohkit bad ban phah ïa ka kaiphod kaba bniah halor kane ka jingjia lashai ka sngi Palei.
Ïa ka hukum la pynmih hadien ba la ïoh jingtip halor kane ka jingjia kaba ïathuh ba uwei u nongtih dewiong ba la ithuh kyrteng kum u Riew Siangshai uba la 40 snem ka rta, uba sah ha ka shnong Moolang, u la ïap hapoh kane ka krem dewiong katba u dang tih ïa u marpohkhyndew bad shah tep im hapoh ka krem.
Ka thymmei khubor ka ïathuh ba katkum ka jingïoh jingtip jong ki Pulit ka ïathuh ba kane ka krem dewiong ka dei kaba la kynnoh ba la long trai da uwei u briew uba kyrteng u Kwen Shylla, uba dei u Waheh Shnong jong ka shnong Moolang.
Dang ha u bnai baladep, ka Ingbishar Meghalaya High Court ka la hukum ban pynkynriah kam ïa u Superintendent of Police (SP) jong ka East Jaiñtia Hills u Jagpal Singh Dhanoa halor ka jingbym lah jong u ban tehlakam ïa ka jingtih dewiong bad ka jingshalan be-aiñ ïa u dewiong hapoh ka District.
Ha ka 13 tarik Nohprah, 2018, haduh 15 ngut ki nongtih dewiong kiba donkti ban tih be-aiñ ïa u dewiong ha East Jaiñtia Hills ki la sahkut hapoh ka krem hadien ba ka um ka la ïohrung shapoh ka krem na ka jingshlei jong ka wah Lytein kaba don hajan.
Shillong, K’lyngkot 10: Ka Kynhun jong ka Voice of the People Party Narpuh Circle mynta ka sngi ki la leit ïakynduh ïa u Deputy Commissioner ka East Jaiñtia Hills District ban leit ai ia ka jingujor ha u halor ka jingbym lerkam ki Border Security Force (BSF) ban pahara ia ki jaka khappud haduh ba ki khar Bangladesh ki lah ioh ban rung shapoh u pud u sam ka Ri India bad ban pom bad pyniap dusmon ia uwei u riew Rangbah naka shnong Umkiang uba kyrteng u Bah Sylvanus Dhar ba ju sin u Chiang Dhar, katba uwei pat u paralok jong u, u Rahul Pohtmi u la lait lait im na ka tyrsim jong ki Khar Bangladesh ha ka 6 tarik mynta u bnai.
Ha kane ka jingthoh ka Seng ka la pynpaw shai ba kadei ka jingbym shimkhia ki shioai BSF ba sa jia kane ka jingshah pyniap namar ba ka jia tang ha ka jaka kaba jngai tang kumba 500 Meter na ka Lamasaki BSF Camp.
“Kadei beit ka jingkitkhlieh ki BSF kiba pahara ha khappud jong ka India bad Bangladesh ki bym shimkhia ne pahara bha ba kine ki khar Bangladesh ki ioh wan rung shaduh u pud jong ka ri India", la ong kane ka jingthoh.
Na ka liang ka Seng ka la dawa ruh ba ka sorkar kadei ban ai jingïarap ïa ka ïing ka sem u Bah Sylnavus uba la iehnoh shadien ïa I lok iba don hapdeng ka jingshitom bad ïa ki 3 ngut ki khun, namar ba kine ki wan na ka longing kaba duk bad ka ïa ka ïing ba ki shong ruh ki shu shongwai.
Ka VPP ka la dawa ruh na u DC ban weng iaki khyrdop pahara jong ki shipai BSF kiba don ha surok NH Sonapur bad Ratacherra namar kine kim dei ki khyrdop ai jingiada hynrei kidei pynban ki khyrdop ban shoh beiñ bad lehbeiñ ïaki riew paidbah.
Ka President ka VPP Narpuh Circle ha kaba kane ka jingjia ka jia, ka Kong Deiwi Tongper ka la buh jingkylli ruh ka jingpyndik ki BSF ïaki riew paidbah haki surok National Highway katba ki ailad pat ïaki khar Bangladesh ban rung katba mon bad ban pynïap katba mom iaki nong India.
U Bah Damewanhi Rymbai, Organiser ka VPP East Jaiñtia Hills District uba la leit lang ban ïakynduh ïa u DC u la pynpaw ka jingsngewkhia halor ka jingshah pynïap beiñ kaba na ka por sha ka por jong ki riew lui lui ha khappud bad ka Bangladesh.
U la ong ba ka sorkar kadei ban tohkit halor kane ka jingjia kaba la jia ia u Bah Sylvanus bad ia u Rahul namar ka la buh ia ki paidbah ha ka jingsyier kaba khraw.
U la ong ba na ka liang ka Seng kan leit iakynduh ruh ia ki bor sorkar halor kane.
Naka liang jong u DC u lah pynpaw iaka jingsngewkhia bad ruh u la kular ban khot jingïalang ïaki BSF haki sngi ban wan ban tohkit halor ka jingdkoh treikam jong ki.
Shillong, K’Lyngkot 11: Ka kynhun ïalehkai jong ka Mawkhar Sports Club bad ka Lawsohtun Sports Club ki la mad ïa ka jingïakhaid kaba mar 2-2 kol ha ka lympung ïalehkai First Division jong ka Shillong Sports Association kaba long hynne ka sngi Palei ha madan First Ground , Polo.
Ka Mawkhar SC ka la sdang ïa ka samoi ïalehkai jong ka da ki ar kol tang hapoh ki san minit lyngba u Leversharp Syiemlieh ha ka minit kaba 3 bad na u Pynshailang Dkhar ha ka minit kaba 5 jong ka kylla step.
Hynrei ha ka jingïalehkai kaba kham itynnad ha ka kylla miet, ka Lawsohtun ka la ïoh ban pynphai noh bad pynïakhaid artad ïa ka jingiakhun.
Ïa kitei ki kol kiba kongsan tam na ka bynta kynhun la ïoh ban thep da u Peter Lyngdoh ha ka minit kaba 82 bad ïa ka kol kaba ar bad kaba khatduh la ïoh ban thep da u Debaspar Rani ha ki minit shwa ban kut artad ka por ïalehkai kata ha ka minit kaba 98 jong ka kylla miet.
Ka jingïakhun kaban wan pat kan long hapdeng ka Nongrim Hills SC pyrshah ïa ka Umphyrnai SC ha ka sngi Saitjaiñ ha ka por 2:15 baje janmiet.
Shillong, Kyllalyngkot 11: U Symbud Myntri Rangbah ka jylla uba dei peit ïa ka tnad kam pynroi sor u ma Sniawbhalang Dhar mynta ka Sngi Palei u la leit jurip ïa ka jingtei ïa ka Wahiajer Multi Sport Complex, West Jaintia Hills ha ka jinglut kaba 25 klur tyngka.
Kane ka Sport Complex ka dei kaba nyngkong eh kaba kum kane ka Stadium ha ri lum Jaintia bad yn plie ïa ka da u Myntri Rangbah ka jylla u Conrad K Sangma ha ka 23 tarik Kyllalyngkot 2024.
ïa kane ka projek la bei tyngka lyngba ka State Plan Scheme, Sport Authority of India’s Khelo India Infrastructure Scheme.
ïa kane ka projek la shna da u Artificial Football Turf, Synthetic Athletic Track, Gallery, ki kamra ban bujli ïa ki uniform, ki kamra ophis bad kiwei kiwei.
U ma Sniawbha uba dei u MLA jong katei ka thaiñ u la ong ba kane ka jingleit jurip ka long kum shibynta na ka jingpynkhreh ban plie noh ïa kane ka Sport Complex ha Wahiajer.
U la ong ka jingthmu jongka sorkar ban tei ïa kane ka sport complex ka long ban pynshlur ïa ki samla ba kin ïashim bynta ha ka jingïalehkai sport ka ban long kum ka lawei jongka jingim jongki.
“Lyngba kane ka Complex khlem pep kan sei ïa ki samla ki ban mihkhmat ïa ka jylla ym tang ha kane ka thaiñ hynrei wat ïa ka ri India hi hakhmat kiwei ki ri ka pyrthei" ong u ma Sniawbha.
Jowai, K’Lyngkot 11: Ka ophis u District Sports Officer, West Jaiñtia Hills District, Jowai mynta ka sngi kala pynlong ïa ka prokram ban pdiang burom ïaka Dong Musa (Torch Relay) kaba la wan poi ha nongbah Jowai, shi bynta naka 5th Meghalaya Games 2024 ka ban sdang naduh ka 15 tarik haduh ka 20 tarik u Kyllalyngkot, 2024 ha nongbah Tura, West Garo Hills District.
Ïa kane ka 5th Meghalaya Games 2024 la pynlong daka tnad Directorate of Sports & Youth Affairs, Meghalaya, Shillong ha ryngkat ka jingïatreilang bad ka Meghalaya State Olympic Association.
La sdang ban rah ïa ka dong musa naduh Ummulong nangta la rah da ka kali haduh Mihmyntdu Lad College ha kaba ki nongïalehkai (Athletic) jong ka West Jaiñtia kila shim bynta da ka jingmareh ryngkat ka katei ka Dong Musa na Mihmyntdu Lad College sha Mooralong (Vishal), na Mooralong (Vishal) sha Ladthadlaboh Market, na Ladthadlaboh Market sha Ladthadlaboh (V Mart), na New Hill (1-Family Mart) sha Marian Hill H/S School, na Marian Hill H/S School pynkut ha Stand Ummulong (Iawmusiang).
Ha Stand Ummulong (Iawmusiang) ka ophis u DSO bad ki bor District kila pynlong ïa ka jingïalang, ha kaba ka kong Dayarisa Lyngdoh kala pynïaid ïa ka prokram, ha ka jingdonlang u kongsan ma Wailadmiki Shylla (MLA), U Deputy Commissioner ka WJHD bah B.S.Sohliya, u DSO ma K.Passah, kong Stefiny Rapsang SDO EJHD, kong Balarina Syiem DSO Nongstoiñ, Vice President WJDSA ma Patrick Lamare, ki dkhot ka WJDSA bad ki Athletic jong ka District.
La pyntip da u u DSO ma K.Passah ha kane ka 5th Meghalaya Games 2024 kan don ruh ki jait jingïalehkai Tynrai jong ki longshwah jong ka jait bynriew hapoh ka Jylla (Traditional Game) kiba kynthup ïa ja Rah Mookhrah, Dat Moopoin bad ka Wa·pong SikaU kongsan jong kane ka sngi u ma Wailadmiki Shylla ha ka jingkren ula ai mynsiem ïa ki nongïalehkai jong ka West Jaiñtia Hills ba kin long kiba trei shitom bad kiba don ka mynsiem jingïaleh khnang ban kin ïoh rah ïa ka nam bad ka burom ïa ka District hi baroh kawei.
Katba na ka liang u Chief Guest ha katei ka sngi ula aiti ïaka Dong Musa ha u bah Beningstar Lyngkhoi (International Athlete) uba dei u Torch Ambassador bad ïa kane ka Dong Musa yn leit rah shaduh nongbah Tura.
La pyntip ba ki nongïalehkai Sports jong ka West Jaiñtia Hills District kin mih na Jowai ha ka step ka 13 tarik u Kyllalyngkot, 2023.
Nongstoiñ, K’lyngkot 11 : Ki paidbah nongshong shnong jong ka thaiñ Nongtrai ba kynthup ïa ki palat 30 ei ei tylli ki shnong, ki la kyntu ïa ka tnad ka koit ka khiah jong ka sorkar jylla bad ïa u myntri ba dei peit ïa ka tnad ka koit ka khiah, ba un thaw ki lad ki lynti ban kyntiew kyrdan noh ïa ka Umsohpieng Sub Centre.
Ka sur na ki paidbah ka thaiñ Nongtrai ka long ba katkum ka jingïaid jong ka por bad ka jingroi ki paidbah nongshong shnong, katei ka Sub Centre kam lah shuh ban shakri ïa ki paidbah.
Tad haduh u snem 2011 ka jingdon ki nongshong shnong, ka long kumba 5378 ngut ha katei ka thaiñ.
Hynrei kat nang mih ki snem ka jingdon ki nongshong shnong ka la nang roi.
Halor kane ka juh ka phang, ka seng Hynñiewtrep Youths Council Nongtrai Area unit, ka la leit ban buh jingthoh ban dawa kyntiew PHC noh ïa ka Umsohpieng Sub-Centre ba dei ka jaka ai jingsumar ïa ki paidbah ka thaiñ Nongtrai baroh kawei.
Ka seng hadien ba ka la peit pyrman bha ïa ka jinglong jingman ha ka thaiñ Nongtrai, ka la I dei ban Dawa noh da ka Umsohpieng PHC ha ka jaka jong ka Umsohpieng Sub-Centre katkum ka jingdonkam jong ki shnong kaba la kot haduh 30 tylli ki shnong ba katei ka Centre ka ai jingshakri.
Ka seng ka la dep ruh ban buh da ka jingthoh ban dawa na ka sorkar lyngba I District Medical Health Officer (DMHO) West Khasi Hills District.
Na ka liang ka seng ruh ka kyntu ba ki paidbah kin shah shitom, namar ka liang ka seng kan ïai buddien ïa kane ka bynta ban wanrah jingsuk ïa ki paidbah, ong u President HYC Nongtrai Area Unit u samla Ollnington Sohmad.
Nongstoiñ, K’lyngkot 11: Tang namar ba u kontraktor u ba ïoh ban pynbha bad siang rong ïa ka surok na Mawdiang sha Mawkyllon kaba jrong tang kumba ar kilomitar shiteng, um lah ban pyndep la hynñiew snem kynthih, ki paitbah ka thaiñ Langdongdai kata naduh Mawkyllon, Langdongdai, Mawsmai, Mawguru, Langsaw bad kiwei kiwei ki shnong kiba don ha katei ka thaiñ, ki la takraiñ tyngeh ïa ka sorkar da kaba ong ba tang namar ba u kontrator u ba pyntrei ïa katei ka surok u dei uba ïajan bha bad u bah Prestone Tynsong Symbud Myntri Rangbah ka jylla, u nud ban pynsohsat ïa ki paitbah bad ban shu pynsahteng ïa ka jingtrei haduh mynta la hynñiew snem kynthih.
U bah Birbor Riangtem secretary ka hima Nonglang Sirdarship haba ïakren bad u nongthoh khubor, u la ong ba baroh ki shnong kiba don ha katei ka thaiñ naduh Mawkyllon haduh Malangkona ki dei kiba hap ha ka hima Nonglang Sirdarship bad kum u nongpeit nongkhmih ïa ka synshar khaddar, ka khia ka shon, ka bha ka miat bad ka suk ka saiñ jong ki khun ki raïot hapoh ka hima, um lah satia ban shu sngap bad ban shu peit kai ïa ki khun ki raïot jong ka hima haba ki mad ïa ki jingeh ha kiba bun ki liang la ka long ha ka leit ka wan, ka kit ka bah bad khamtam ïa kiba pang ba shitom kiba ha ka por lyiur la hap ban kit da ki briew naduh Langdongdai haduh Mawdiang ba kin leit phah sumar ha Riangdo CHC.U la ong ruh ba ïa ki longkmie kiba pun khun tang ban leit phah check up ha Riangdo ruh la hap ban leit on da ki rangbah kumba ar ngut lai ngut kaba la ktah haduh katta katta ïa ka trei ka ktah bad ka bylla ka sngi.
Utei u rangbah u la ong ruh ba halor ka jingbym pyndep jong u kontraktor ïa katei ka surok la bun sien bun wat, ki rangbah katei ka thaiñ ki la leit ban ïakynduh ïa ki ophisar sorkar kiba dei peit ïa ki surok hynrei haduh mynta ym shym la sei soh ei ei.
U la ong ruh ba na ka liang ki paitbah katei ka thaiñ ki la kyntu ïa ki rangbah ka hima bad ki nongsynshar shnong, ba kin khot da ka jingïalang paitbah ban ïa pyrkhat halor katei ka jingbym pyndep jong u kontraktor ïa katei ka surok.
Wat lada ki hap ban shim da kano kano ka rai bad ban thaw da kiwei pat ki lad ki lynti ruh kim banse namar ki la sohsat shaba palat.
U bah Riangtem u la ong ruh ba na ka liang ki rangbah ka hima ruh ki la don ka jingïapyrkhat kumno ban thaw lad ban leit ïakynduh ïa u Myntri ka tnad PWD, ban ïakren halor katei ka surok namar lada shu sngap, ki shnong ha katei ka thaiñ kin ym ïoh surok lano lano ruh.
Jowai, K’Lyngkot 11: Ka lympung ïalehkai phutbol kaba la tip kum ka Republic Day Cup, Under-13 Football Tournament 2024 bala pynïaid da ka West Jaiñtia District Sports Association, (WJDSA) Jowai mynta ka sngi ha madan Kiang Nangbah Stadium Dongmihsngi, Jowai.
Haba phai sha ka jingïakhun ba nyngkong ka FAM kala lah ban pynliem haduh 8-2 kol ïa ka Nangbah Iawmusiang, ïa ki kol na ka FAM la thep da u Jason Kyndait haka minit ba 22, u Chelangki Shylla haka minit ba 26, u Alwin Rymbai haka minit ba 27 & 45, u Dachanmitre Dkhar haka minit ba 30 & 58, u Bantowin Shylla haka minit ba 37 bad u Kevinson Thubru (own goal) haka minit ba 57.
Ïa ki kol na ka Nangbah Iawmusiang la thep da u Esalanmiki Lamare haka minit ba 18 bad u Aiborme Lamare haka minit ba 47.
Katba ka Catholic Youth kala pynliem da 2-0 kol ïa ka Luti Tuber Ialong, ïa ki kol na ka Catholic Youth la thep da u Bester Chyrmang haka minit ba 31 bad u Wanbha Phawa haka minit ba 53.
Ha ka jingïakhun kaba ar kaba la long hadeng ka Panaliar pyrshah ïa ka Sabahmuswang kila poi sha ka jingïakhaid khlem da don kiba thep kol.
Katba ka Dulong kala pynliem da 3-0 kol ïa ka Chutwakhu, ïa ki kol na ka Dulong la thep da u Imonhimi Laloo haka minit ba 2, u Ozil Langshiang haka minit ba 24 bad u Arkini Bamon haka minit ba 45.
Haka jingïakhun kaba lai ka Ksehsylle Ialong kala pynliem da 4-0 kol ïa ka Khimusniang, ïa ki kol na ka Kseh Sylle Ialong la thep da u Rittemiki Rymbai haka minit ba 6, u Khainmi Pale haka minit ba 25, u Dalam i Phawa haka minit ba 52 bad u D.Dhar haka nimit ba 55.
Katba ka Lumkyrwiang kala pynliem da 2-0 kol ïa ka Chilliangraij, ïa ki kol na ka Lumkyrwiang la thep da u Nathanial Ethan Rymbai haka minit ba 32 bad u Dasalan Bareh haka minit ba 50.
La pyntip ba ka jingïalehkai ka bteng lashai ka sngi 12 tarik naduh ka por 9 bajer mynstep ha kaba yn pynïakhuh haduh 6 tylli ki jingiakhun.
U bnai Kyllalyngkot bad u bnai Rymphang ki dei ki bnai kiba man ka longiing ka im tyrkhong bad tyngkai katba lah khnang ba kin lah ban pyndap pynbiang ïa ka bai kot pule, bai kopi, bai pla bad kiwei kiwei ki bai aiu re ba kito ki skul ba ki khun ki leit ki ju dawa ba dei ban pynbiang ha ka por ba la buh.
Kumba ju long man la u snem bun tylli ki skul khamtam eh ki skul bym dei sorkar ki ju shim kabu bha ha ki por sdang skul bad bunsien ka paw ba katei kadei ka por kaba biang eh na ka bynta jong ki shisien shi snem.
Ka jingkylla kaba khamjur ka sdang eh ha kine ki khyndiat snem ba bun tylli ki skul kim shah ïa ki khynnah ban thied ïa ki kot pule, ki kopi, ki pla skul bad wat ïa ki jain phong skul ban thied na shabar.
Hato kaei ka daw kaba don sha lyndet? Ym tang katta don ruh ki kmie ki kpa kiba la khñium halor ka jingshim kabu wat ïa ka dor jong kitei ki kot bad ki tiar skul ba die hi ha kito ki skul khamtam haba ki lap ba ka dor ka la ïa pher lada ïa nujor bad kaei kaba die ha Iew.
Tang namar ka jingshim kabu palat jong ki nongpynïaid skul, takhuh sa ka pyrthei hiran la kulmar thlim ki kmie ki kpa ne ki nongbuh skul khun.
Ka bai skul bad kiwei pat ki jinglut kum ha ka riam ka beit (Uniform skul), ki kot ki sla tang na ka bynta uwei ne kawei ka khynnah, ka pisa ka la jan ïa ryngkat bad ka bai rung klas bad kito kiba leit class XI.Kam kut noh tang hangne hynrei sa man u bnai ki mih ki jnit ki jnat ba shyrkhei haduh ba ka aiom leit skul ki khun ka la wanrah sa ka jingduh kyrmen ïa ki kmie ki kpa la ki dang ïai lah ne em ban kyrshan jingpule ïa ki khun.
Kumba lah ban ïohi mynta ba ka jingleit pule sha ki skul kam da idon jingmut shuh haba ki skul ki phah ban wanrah ïa kine kitai kiba bunsien ki iing ki sem kiba duk kim lah ban ïoh.
Ki Uniform skul kiba rem dor sat, nalor kawei ka riam skul dang hap phah suh shuh shuh sa kiwei pat ki jait rong ban phong ha ki sngi ba pher bapher ba la buh da ki nongpynïaid skul, ki kot kiba rem, ki pla kot ruh ym long shuh ban rah da kito ki pla ba ju rah ha ki hynñiew phra snem ba la leit hynrei da ki pla kot ba la phah suh bha, bad don lei lei ki skul ki ba la pynmih ïa ka hukum ba ïa ki pla ruh dei ban thied na skul hana bala dep ban thoh ïa ka kyrteng skul.
Haba jia kumtei, hato kam ktah ïa ki kmie ki kpa kiba wan na ki longiing kiba duk bad kiba don khun bun ngut.
Hato katei kam dei ka kam kaba paw pyllein pyllein ban pynbor ïa ki kmie ki kpa ban phah pep skul noh shiteng por ïa ki khun.
Ka sorkar jylla lyngba ka tnad pule puthi ka leh aiu, ne ka la shu hun ban tip khlem da wad bad tohkit bniah la kitei kin ïarap haduh katno eh ïa ki paidbah.
Lada ngi shim ïa kaei kaba ka long mynta ha Meghalaya khlem pat khein ïa ki ba bun ki khynnah skul kiba la ieh noh tang shiteng ïa ka jingpule (drop-out) la lap ba kam dei satia kaba khyndiat na ki khynnah khamtam ha ki nongkyndong kim don lad don lynti satia ban leit skul bad ban pynnang pynstad ïa lade kumba long kiwei pat.
Ka daw tynrai jong ka jingbym ïoh lad kiba bun ki khynnah ban leit skul ne pynnang pynstad ïa lade ka long namar ka jingduk jingkyrduh ha kaba ki Kmie ki Kpa jong ki ki la ïa kynduh mawsiang ban pyndap ïa ki jingdonkam jong ki khun ki kti wat tang ha ka liang ka bam ka dih bad ka kup ka sem.
Dei na kane ka daw bun ki khynnah khamtam ha ki nongkyndong ki la hap ban leit trei bylla noh wat la ka rta jong ki kam pat biang.
Ka jingkylli kaba mih mynta ka long, aiu ka Sorkar ka la leh na ka bynta ki ba bun ki khynnah ki bym ïoh lad ban leit skul? Ha ka juh ka por ngin hap ruh ban kylli ïa ki kynhun kiba ju peit ïa ki jingeh hapoh ka imlang ka sahlang la ki ju pynsngew ne em ïa kane sha ka Sorkar khnang ba man la uwei pa uwei u khynnah ne ka khynnah kin ïoh ïa la ka jong ka hok ban pynnang pynstad ïa lade lyngba ka pule puthi.
Kaba phylla shuh shuh lah ban shem ba ha ki sngi ba don prokram ba kham heh ha kum kine ki jait skul, ki kmie ki kpa ki hap ban leit thied bad phah suh kyrpang ïa ki jain rem dor na ka bynta ba ki khun kin phong tang ha ka shi shisngi.
Hadien kane la hap ban shu bret noh sharud ïa kum kine ki jain ba suh kyrpang ha ka dor ba rem.
La ka long kumne ruh bun ki kmie ki kpa ki sngap jar jar wat la ki ud ki nam haba rieh.
Ha ka jingshisha, lada kum kine ki skul ki buh ïa ki prokram, ki la dei ban bei hi nalade namar kaei kaba ki la dep am ha ka por sdang skul, ha ka jingshisha baroh ka pisa ka la kynthup ha kum kitei ki por ba don eiei ki jingleh sngewbha ha skul.
Ka la dei imat ka por ba ki kmie ki kpa ryntih ha kawei ka kynhun ba kin mih noh shakhmat ban pynpaw ïa kum kine ki kam lut phut jong ki skul.
Haba phai dien biang ïa ka jinglong jingman ha ka liang ka pule puthi jong kane ka juk, la i dei ruh ban kynthoh ba ki khynnah skul ki la bunkam ha kaba beh sha ka rong ka rup, bad ka jingpule ka la kham shajngai.
Ki hap ban peit bha ïa ki riam ki beit namar tang shu ran ruh la shah pynieng sha kyndong, ki juti ki hap ban phyrnai, ki pla kot ki dei ban long da kiba bha kumba la buh da ki skul lym kumta la ngat jingshah pynshitom na ki bor pynïaid skul.
Ki la hap ban pyllut ïa ka por ha kaba leit sha ki tuition.
Kaba sngewsih eh ka dei ba ki don bun ki nonghikai ki shim tuition ïa la ki jong ki khynnah skul bad kane hi ka pynpaw pyllein pyllein ba ki nonghikai ha skul ki la shu hikai tang dep rukom khnang ba tang kito kiba wan tuition ha ki kin ïohban batai kham shai, lym kumta balei hap ban da phah leit phah khreh kot ïa ki khun.
Ki kmie ki kpa ki la dei ban husiar bha naduh ba sdang bad ym dei ban kmen ba pynhikai tuition ha ki nonghikai lajong.
Ki bor pynïaid skul ruh ki dei ban teh lakam shi syndon ïa kum kine.
Nongpoh, K’Lyngkot 11: Ka kynhun Kper Sara Village Organisation kaba kdup kumba 13 tylli ki SHG haka shnong Umling Ri-Bhoi District, mynta ka sngi ka la rakhe kyrpang ban pynsah jingkynmaw halor ka jingdap kaba ar snem jong ka jingïaid lynti ka kynhun naduh bala seng ïaka ha u snem 2022 da ka jingangnud ban kyntiew ïaki longkmie kaba dei ruh ka thong jong ka sorkar kmie bad ïa katei ka jingrakhe la pynlong ha ïing Dorbar ka shnong Umling.
Katei ka VO tang hapoh ka 2 snem jong ka jingïaid lynti ka la lah ban thaw haduh 13 tylli ki SHG hapoh jong ka, ban seng ïaka kynhun ki longkmie ba kin ïeng ha la ki kjat na ka bynta ban seng kam lajong bad haka jing ïaid lynti kaba 2 snem katei ka Village Organisation ka leh shibun ki kam ki ba bha bad ki kam shakri paidbah hapoh katei ka Shnong khamtam ban kyntiew ïaki para longkmie da kaba ai ram bad ka jingkynshew pisa.
La ioh ruh ban ot ïa u cake ha katei ka sngi kum ka dak ka jinglehkmen ha kaba u MLA ka Nongpoh Constituency u Bah Mayral Born Syiem u la shim bynta kum u kongsan haka jingdon ryngkatU Bah Balajied Ranee MDC ka Nongpoh, Kong Bidaliancy Syngkli President Kper Sara VO Umling, kong Shimtihun Makri Secretary VO, Bah Comenson Wahlang Rangbah shnong, Bah Tony Rymbai CC ka Umling Block, Bah Augustin Wahlang Asst.Rangbah Shnong lem bad kiwei kiwei.
Haba kren ha katei ka sngi naka liang u Bah Mayral Born Syiem u la ai mynsiem ïaki nongïalam ka VO bad ki SHGs bapher bapher ha katei ka sngi ba kin dang lah ban trei shitrhem kham bha shuh shuh naka bynta ka jingmyntoi jong ki longkmie bad kumjuh ban wanrah ki jingkylla haka shnong ka thaw hi baroh kawei, ba kin lah ban seng ïaki kam ki jam, ban ïeng hala ki jong ki kjat bad kumjuh ban dang lah ban kner ïaki jingïarap sha kiwei pat ki para longkmie.
U la kyntu ruh ïaki longkmie ha katei ka sngi haba ki trei ïa kino kino ki kam ki dei ban trei da ka jingieid ym ban don ka mynsiem ïa bishni lane ïashrut namar kine ki daw baroh ki wanrah ka jingïapait ïa pra, hynrei kum ki longkmie hapoh ka shatri jong ka Kper Sara VO kum ka kyrteng ki dei ban da sara haka rukom kaba dei bad ban pynmih ïa u soh ka jingjop ha kano kano ka kam kaba ki trei.
Mawkyrwat, K’lyngkot 11: Ka ophis jong u Block Development Officer (BDO) jong ka Mawkyrwat C&RD Block ryngkat bad kiwei ki tnad treikam jong ka sorkar hapoh ka South West Khasi Hills District mynta ka sngi ki la pynlong ïa ka awareness programme kaba hap hapoh ka Jan Jatiya Gaurav Divas Campaign, Hamara Sankalp Viksit Bharat Yatra ha madan jong ka Upper Primary School, Pyndenumjaraiñ, South West Khasi Hills District.
Ha kane ka prokram u A.K.Tiwari, IRS, Deputy Secretary jong ka Sorkar India uba long ha kajuh ka por u District Prabhari Officer na ka bynta ka South West Khasi Hills District ki la ïa donlang kynthup ïa u bah I.Lawrynñiang, MCS, Block Development Officer (BDO), Mawkyrwat C&RD Block, lem bad ka jingïadon bynta lang ki nongtrei jong kiwei ki department.
Ïa ka prokram ha kane ka sngi la sdang da ka khubor na u Myntri Rangbah Duh ka Ri ba la pynbud da ka jingpynbam smai ne ka kular (Hamara Ankalp Viksit Bharat Yatra pledge) da u Block Development Officer, Mawkyrwat C&RD Block u bah I.Lawrynniang bad ka jingkren lyngkot na u bah Kynsailin Snaitang, District Programme Manager (DPM) jong ka ophis DRDA, South West Khasi Hills District.
Ha ka jingïalang ba lyngkot, u A.K.Tiwari, IRS, Deputy Secretary jong ka Sorkar India ha ka jingkren jong u, u la pyntip ba ka sorkar India ka la pynmih shibun ki skhim kiba ka jingthmu ka long na ka bynta ka jingmyntoi jong u paidbah.
Ha kajuh ka por u la pynshlur ïa ki paidbah ban wad ïa ki jingtip ha kaba ïadei bad ki skhim bad ki prokram bapher bapher kiba ka sorkar ba ka ka la mang na ka bynta ban kyntiew ïa ka ïoh ka kot jong ki bad ka ban ai jingmyntoi ïa ka imlang sahlang.
Ha kane ka sngi la sam ruh ïa ka syrnod sha ka Kiewshaphrang Self Help Group (SHG), Pyndenumjarain bad pynbud ïa ki jingkren lyngkot na ki nongïoh myntoi halor ka jingïaid lynti jong ki ha kaba ïadei bad ka National Rural Livelihoods Mission (NRLM), Pradhan Mantri Awas Yojana- Gramin (PMAY-G), Job Card Holder bad ki nongïoh myntoi na kiwei pat ki department.
Shuh shuh la pynbud de ïa ka jingai jingpynshai paidbah ha kaba ïadei bad ki skhim jong ka sorkar da ki nongtrei jong ki department bapher bapher kynthup ïa ka Public Health Engineering, ka ophis jong u Deputy Commissioner (Supply), District Medical & Health Officer, ka National Rural Livelihoods Mission (NRLM), Banks bad Integrated Child Development Services (ICDS) bad na ka ophis u Superintendent of Fisheries.
Nangta, ka la don ruh ka jingai jingsumar ei ne ka Free Medical Camp bad Health Screening da ki nongtrei ka koit ka khiah bad ka jingpynrung kyrteng ha ka Ayushman Bharat- Pradhan Mantri Jan Arogya Yogana, LPG Gas, bad kiwei kiwei.
Ïa ka jingïalang la pynïaid da u bah Khrwakupar Kharsyiemlieh, Gram Sevak, bad ka jingkren pdiang sngewbha na u bah Stalin Roy Thongni, Sordar Shnong Pyndenumjaraiñ.
Nongpoh, K’lyngkot 11: Kumba la pynpaw da ka Meghalaya Aids Control Society kaba dei katkum ka jinglum jingtip ne lap hadien ba la bishnar bniah bha da ka tnad ka koit ka khiah, ki briew kiba la ngat ha u ñiangkulia ha Ri Bhoi District ki la kot sha ki 5115 ngut bad 23 ngut ki dei kiba dang lap thymmai bad ka jingkylli ka mih hangne pat lehse dang don shibun kiba la shah ktah ha une u ñiangkulia kiba khlem wan ban shah bishar bniah ha ka tnad ka koit ka khiah.
Kum ban pynkynmaw, ka Meghalaya Aids Control Society lyngba ka tnad ka koit ka khiah ki la shim khia ban ïa khun pyrshah na ka bynta ban pynduhjaid na ka jingbit une u ñiangkulia sha kiwei pat kiba ym pat shah ktah, da kaba la pynlong ïa ka Integrated Health Campaign ha kaba dang shen la pynkut noh ha Ri Bhoi District, hynrei kumba la paw ha ka kaiphod ba la pynpaw da ka Meghalaya Aids Control Society ka long ka khubor kaba sngewsih ba tang ha Ri Bhoi District ki la kot haduh 515 ngut kiba la ngat ha utei u khñiang ñiangkulia.
La ioh jingitip ruh ha katei ka Integrated Health Campaign ba la pynlong da ka Meghalaya Aids Control Society kaba la sdang naduh ka 17 tarik u Risaw 2023 bad la pynkut noh ha ka 9 tarik u Kyllalyngkot 2024, ki briew kiba la wan ban shah bishar bniah ha ka tnad ka koit ka khiah ki la poi haduh 6871 ngut bad kumba la pynpaw pat ha ka kaiphod ki don haduh 515 ngut kiba la ngat u ñiangkulia bad 23 ngut ki dei kiba dang shu lap thymmai.
Haba kren halor kane ka jingsaphriang jong une u khñiang jingpang, ka sorkar na ka por sha ka por ka ju pynshlur ïa ki paidbah ba ki dei ban wan shakhmat ban shah bishar bniah lyngba kit kor ki bor ban tip ïa kito kiba la ngat ha utei u khñiang jingpang bad kumba paw pyrthei wat la ka sorkar ka la ïaleh thma ban pynduhjaid ïa une u khniang jingpang dang duna pat kita kiba wan shakhmat ban shah bishar bniah ha ka tnad ka koit ka khiah.
Haba kren kyllum halor ka jingdon jong kitei kiba la shah ktah ne ngat ha utei u khniang jingpang, lehse bun kiba dang kheiñ sting bad ki lehrain ban wan shakhmat sha ka tnad ka koit ka khiah ba ki bishar bniah bad lada bun kiba ym shim khia ka jingma ka ap ïa kiwei kiba dang khuid, namar une u khñiang jingpang u dei u khñiang jingpang ba kloi ban pur sted sha kiwei khamtam lada ym phikir ïa ka shongkha ka shongman.
Kumba ka sorkar ka pynshlur ban wan shakhmat ban phah khmih bniah sha ka tnad ka koit ka khiah ban lap ne paw hadien ba la khmih bniah, la donkam ba ki paidbah kim dei ban lehraiñ bad kin wan shakhmat ban phah khmih bniah ha ka tnad ka koit ka khiah bad dei tang kata ka lad kaba ngi lah ban ïada na ka jingpur sted une u khniang jingpang sha kiwei ba kum ki paidbah ki donkam ban phikar ba ka sorkar jylla lyngba ka tnad ka koit ka khiah ka ju ïalap ne ai jinghikai ïa ki lad jingïada ban lait na une u khñiang jingpang.
Nongpoh, K’Lyngkot 11: Ka Synjuk ki Rangbah Shnong Ri-Bhoi District mynta ka sngi kala pynpaw ka jingsngewkhia halor ka jingbym don u Block Development Officer ba pura ha Umsning C&RD Block bala buh jingeh ïakiba bun ki Rangbah Shnong ban pyndep ïaki kam ki jam khamtam ha kaba ïadei bad ka pisa ka pilaiñ.
Haba kren sha ki lad pathai khubor mynta ka sngi naka liang u Bah BB Makdoh Chairman ka Synjuk ki Rangbah Shnong Ri-Bhoi District haka jingdonlang u Bah Teibor Makri Rangbah Shnong Mawkhan, Moris Lyngdoh Rangbah Shnong Umjarasi, Vicky Syngkli Rangbah Shnong Iewmawlong u la ong ba kum ka Synjuk ki pynpaw ka jingsngewkhia ba tang haki 5 bnai haduh 4 ngut la pynkylla ïaki BDO ha Umsning C&RD Block.
U la ong ruh ba haduh mynta ym don u BDO ba thikna ban shimti pura ïaka kam bad u BDO ba la thung mynta ruh u dei ba shu thung tang shipor bad um don bor ha kaba ïadei bad ki kam pisa khamtam ba kum ki Rangbah Shnong na kylleng ki shnong kila donkam ïaka pisa ha kaba ïadei bad ki skhim bapher bapher naduh ka SRWP, MP skhim bad kumjuh ruh ka skhim MNREGA ba dei ban ioh naduh shuwa ka Khristmas.
U la ong ruh ba ka jingkylliang BDO ha Umsning C&RD Block kala long shaba palat bala buh jingeh ïakiba bun ki Rangbah Shnong ban pyndep ïaki kam ki jam namarkata naka liang ka Synjuk kala dawa naka sorkar ba ka dei ban thung mardor da u BDO ba pura u ba lah ban trei pura bad thikna ïaka kam bala bynshet ban pynsuk ïaki paidbah kiba leit donkam ha katei ka ophis treikam sorkar.
Shillong, K’lyngkot, 11: Ka Mawkneng Social Welfare Organisation (MSWO) ha ka 22 tarik, Nohprah, 2023 ka la pynlong ïa ka Workshop/Seminar on Drug Abuse and Awareness Dissemination ha School Child to Child SSA L.P School na ka bynta ki kmie ki kpa jong ki khynnah skul bad ki kmie ki kpa jong ki khynnah ba don jingduna ha ki dkhotmet.
Ha kane ka jingpynsngewthuh paidbah, la ai jingpynshai halor ka jingma jong u drok da ki Pulit jong ka Sohïong Out Post.
Shillong, K’Lyngkot, 11: U Inspector General ba la shong thait jong ka tnat shipai BSF u I.M.Mall u la khladnoh na kane ka sla pyrthei.
Ïa ka met ba dang sah jong u Inspector General ka Border Security Force (BSF), la tep donburom ha u lum jingtep jong ka All Saints Cathedral uba don ha Laban, Shillong.
U Mall, u la khladnoh na kane ka la sla pyrthei ha ka 10 tarik mynta u bnai bad u la noh synñiang shikatdei eh sha ka ri ha ka jingshakri jong u.
U la shakri kum u ophisar jong ka tnat shipai BSF tad haduh ba un da shongthait.
Ha ka jingleh burom khatduh ïa ka met ba dang sah jong u, la sakhi lang da ki heh ophisar jong ka tnat shipai BSF, ki bahaing hasem bad ki paralok kiba wan najan bad najngai.
Shillong, K’Lyngkot 11 : Ka jingdon ki Hima kiba oh la ka jong ka dor da kaba kheiñ phut (sq/ft), kata ruh tang ban ai ïa ka dulir pynskhem jaka, ka la pynlong ïa ka KHNAM ban ujor syndon sha Chief Executive Member ka KHADC, Bah Pynïaid Sing Syiem hynne ka sngi Palei.
Haba kren bad ki lad pathai khubor u Working President ka KHNAM, Bah Thomas Passah u la ong ba katkum ka jingaibor Ka section ba 6(8) bad section 7(2) jong ka “The KhasiHills Autonomous District (Regulation and Administration of Land) Act, 2021" ka Executive Committee ka la pynmih ïa ka notification kaba ai bor ïa u Syiem bad ka Hima ban shim da ka dor na ka bynta ban ai ïa ki dulir pynskhem, ki pata bad kiwei kiwei ki kot ki sla kot khyndew.
La ïathuh ba ki la ïoh jingtip ba na ka liang ka Council ka la buh da ka dor ïa ki ban shim na ka bynta ban rejistar ïa ka jaka.
Kata na ka bynta ki jaka ba hapoh 5000 sqft ka long 2,000 tyngka, kiba heh naduh 5000 sqft haduh 10,000 sqft ka long 3,500 tyngka, jaka ba 10,000 sqft haduh 20,000 sqft ka long 7,000 tyngka bad kiba 20,000 sqft haduh 1 akar ka long 10,000 tyngka.
Shuh shuh la ong ba ki jaka ba heh 1 akar haduh 10 akar ka long 20,000 tyngka bad kiba heh 10akar shaneng ka long 40,000 tyngka.
“Tangba ngi la ïoh ïa ka jingujor na ki katto katne ki riew-paidbah ba don ki Hima ki bym bud ïa kine ki jingbthah jong ka Council katkum ka aiñ hynrei ki la buh beit la ka jong ka dor, kata da kaba shu khein phut beit (sq/ft).
Kumta ngi kyntu ïa ka KHADC ba kan pyntikna ba naduh ki Dorbar Shnong, ki Raid, ki Hima ba kin bud ryntih ïa kane ka aiñ khnang ba kan ym ktah than ïa ki paidbah," ong u Bah Thomas.
Shuh shuh u ong ruh ba hadien ba ka Council ka la don la ka jong ka aiñ khyndew, ki Hima kim dei shuh ban rejistar hynrei ban shu pynskhem beit bad ruh ba kim dei shuh ban shim da ka dor kaba heh ban ai ïa ki dulir pynskhem.
U ong ruh ba lada ki Hima ki leh kumne kan pynlong ïa ki paidbah ban ngiah noh bad kin sa bteng ban leit rejistar ïa ka jaka sha ophis u Deputy Commissioner kumba ju leh barabor.
“Na ka liang u CEM u la kular ban shimkhia ïa kane ka kam bad ban kren bad ki bor ba dei peit halor kine ki huri hura ba khyndiat.
Ngi shim ruh ba kane ka jingïakren ka long kaba seisoh," u la bynrap biang.
Shwa kane, u Bah Thomas u la ong ba ka jingud kaba bun na ki paidbah ka long beit ba ki Hima kim bud ïa ka jingbthah jong ka Council hynrei ki shim beit da ka dor heh kata da kaba kheiñ phut beit.
Shillong, Kyllalyngkot 11: Ka National People’s Party (NPP) ka la jied ïa ka kyrtong kaba kynsai tam na ka Shillong Parliamentary Constituency, ong u Myntri ka Sorkar bad Nongïalam ka NPP u Rakkam A Sangma da kaba kynthoh artat “Ka Kong Ampareen bad ka Jaiñsem ha Parliament, katno kan long ka jingsarong ïa ka Shillong Parliamentary Constituency".
Haba ïakren bad ki nongthoh khubor, u Rakkam ula pynskhem ba ka NPP ka la jied da ka kyrtong kaba kynsai tam bad ka kynthei kaba biang tam na ka bynta ka elekshon bad ula kyntu jur ïa ki paidbah ba ki dei ban nang ban pynshong nongrim ïano kin phah sha Delhi.
Ula kren ïa ka jinglong kyrpang jong ka Meghalaya ha kaba ïadei bad ka jingai jait sha ka kmie bad ka long kaba kongsan ban jied ïa ka longkmie ban mihkhmat ïa ka Shillong Parliamentary Constituency sha Delhi.
U Rakkam ula ong, ba ka por ka la biang bha ban phah da ka MP kynthei sha ka Parliament, khamtam haba la bhah 33 percent ïa ki seat na ka bynta ki kynthei lyngba ka Women Reservation Act.
Ula pynpaw ïa ka jingskhem jingmut ba ka Kong Ampareen kan jop ïa ka elekshon bad ym ïohi ba kan don kano kano ka daw ba ka NPP kan ym jop na Shillong bad Tura seat.
U Myntri Sorkar ula ong, ba ka Dr.Ampareen ka dei kaba biang tam bad ki nongshong shnong ka Shillong kin sngew sarong ban sakhi ba ka Dr.Ampareen kan phong da ka jaiñsem hapoh jong ka Parliament.
“Ki paidbah ka Shillong kin sa sngewsarong ban ïohi ba ka Dr.Ampareen kan kren hapoh Parliament ha kaba kan riam da ki riam tynrai" ula pynkut.
Shillong, K’Lyngkot, 11: Ka Akhil Bharatiya Vidyarthi Parishad (ABVP) Meghalaya ha ka sngi Palei ka la dawa ban pynsangeh noh mardor ïa ka jingthungkam Assistant Teacher ha ki Government Lower Primary Schools hapoh ka Dadenggre Subdivision, West Garo Hills District khnang ban ailad ïa ka jingtohkit halor ka jingkynnoh ba ka don ka jingbym ryntih ha ka rukom thungkam.
Ha ka shithi ba la phah sha u Myntri Rangbah Conrad K Sangma, u State President ka ABVP Meghalaya u Tengku M Marak u la ong ba ka jingpynbna dang shen ïa ka resol da ka tnat Pule Puthi na ka bynta ka post Assistant Teacher ha ki Government Lower Primary Schools hapoh ka Dadanggre Subdivision na ka bynta kiba la pyndep ïa ka exam MTET khamtam ïa kiba dei na ka Unreserved Category ka la pynmih ïa u dak jingkylli uba heh namarba ym don riewlum ba la paw ha ka kyrteng thup UR Category.
Ïa ka result la pynbna ha ka 10 tarik mynta u bnai.
“(Namarkata) ka Sorkar ka dei ban pynsangeh shwa mardor ïa kane ka jingthungkam.
Dei ban thung da ka jingtohkit kaba thikna ban pynpaw ïa ka daw ba shongnia halor kane ka jingpynmih result," la dawa ka AVBP.Ki nongïalam ka AVBP ki la buh ruh san tylli ki jingkylli bad dawa ruh ïa ka tnat Pule Puthi ban jubab.
U la ong, “hato ym don seh ki hymmen shynrang bad ki para kynthei riewlum kiba kotbor ha kaba kim shym la rung satia wat ha ka thup UR Category? Kumno ba tang kawei ka jaidbynriew kan ïoh lut haduh 33 ki Seat ha ka thup UR category na ki 34 tylli? Hato ym don shuh kiwei kiewi ki jaidbynriew na ka thaiñ kiba la nang la stad kiba lah ban ïoh ïa kine ki post? Ka tnat Pule Puthi jong kato ka District ka la pyndonkam ïa ki lad ki lynti ban pynnang pynstad tang ïa kawei ka jaidbynriew? Mano ba donkti ban wanrah ïa ka jingïaphiah ha ka pule puthi ba tang kawei ka jaidbynriew ka long kaba tbit bad katba kiwei pat ki jaidbynriew pat kim kotbor eiei.
?U la ïaiban ba ka ABVPP ka pynrem jur bad dawa ban thung ïa ka jingtohkit bad ban pynïoh ïa ka hok jong ki riewlum ba dei ïoh ban ïoh ka kam.
Shilong, K’lyngkot, 11: U MDC barim jong ka GHADC na Balachanda u Sofior Rahman ha ka sngi Palei u la kob ïa u Myntri ka tnat PHE u Marcuise N.Marak ban leit jurip ïa baroh ki skhim kiba la pyntrei hapoh ka Jal Jeevan Mission (JJM) ki bynta Rithor jong ka West Garo Hills.
Ka jingkob jong une u MDC barim ka la long hadien ba u Myntri ka tnat PHE u la kyntait war da kaba kam ba ka jingkynnoh ba ka don ka jyrsieh bamsap ka dei tang ka jingpyrshang ban pynlong politik ïa ka jingpyntreikam ïa ka JJM ha Meghalaya shwa ban poi ka elekshon Lok Sabha.
U Rahman dang shen u la ujor sha ka Central Vigilance Commission (CVC) bad dawa ba dei ban thung da ka Independent Inquiry halor ka jingkynnoh bamsap ha ka jingpyntreikam ïa ka skhim JJM ha West Garo Hills.
“Nga nud ban kob khamtam ha ki bynta rithor jong ka West Garo Hills, Meghalaya (kata, ha Phulbari LA Constituency, ha Rajabala LA Constituency bad ha Selsella LA Constituency)," ong u Rahman ha u kyrwoh.
“Kam shym don ka jingleh politik ïa ka JJM bad nga ai ruh ka jingkular bad ngan ai ruh ïa ki sakhi sabut sha u Myntrika tnat PHE ba ka don shi spah na ka shispah ka bamsap haba pyntreikam ïa ka projek ha 47-Rajabala Constituency bad katto katne ki projek ha Selsella LA Constituency bad ha ri thor jong ka West Garo Hills," u la ong.
“Nga kyrpad ïa u (Marak) ba un pyntip ïa nga lada u mynjur ban leit sorjanmin.
Ngan pyni ïa u hangno ka don ka bamsap bad mano ba pyrshang ban kdat ïa ka jingbamsap JJM sha ka politik," la ong u Rahman bad bynrap, “nga kular ban bud, lada ka FHTC, u main pipeline ba la pynïasoh bad ka jingtrei ka ladep palat ïa ka 30% bad ngan pdiang ïa ka jingshah pynshitom ha ka aiñ.
"U la ong ba u Myntri ka tnat PHE u shu kren tang na kaba ïoh jingthoh na ki ophisar jong ka tnat bad um don jingtip eiei ruh em ïa kaba jia ha kaba ïadei bad ka jingpyntreikam ïa ki skhim hapoh ka JJM ha ki bynta rithor jong ka West Garo Hills.
U Rahman u la ai jingmut ruh ïa u Myntri ba un leit peit hi da lade bad shwa ban ai ïa ka jingkynthoh sha ki lad pathai khubor.
“Lada u kyntait ban leit sorjamin mynta ka taiew ïa ki skhim ba la pyntrei ha rithor bad lada um thung ïa ka Magisterial Inquiry ki paidbah kin tip ba u pyrshang ban leh politik ïa ka skhim JJM bad u pyrshang ban tap eitmiaw ïa ka jyrsieh bamsap hapoh ka tnat PHE, ïa ka Firm lane ïa u Kontraktor ne ïa ka Third Party bad u don bynta ruh ha ka bamsap jong ka skhim JJM.Lada um ïadon bynta eiei u dei ban pdiang ïa ka jingkob jong nga," la kob u Rahman.
Da kaba ai ïa ka jingtip kaba bniah ïa ki skhim bapher bapher, u Rahman u la ong ba ka jingshna pynheh ïa ka Nekikona Combined WSS Scheme (Scheme Id ka long 8394205) la mang pisa T.6036.03 lak bad ïa ka pisa ladep siew sha ka Firm ne Contractor T.5178.71 lak.
Shillong, K’Lyngkot 11 : Ka Khun Hynniewtrep National Awakening Movement (KHNAM) ka la pynsngew ha ka u CEM ka KHADC, u Bah Pynïaid Sing Syiem ïa ka jingdonkam ban pynkylla noh lane amend ïa ka 128 AD Rule.
Haba kren bad ki lad pathai khubor hadien ka jingkynduh ïa u CEM, u Working President ka KHNAM, Bah Thomas Passah u la ïathuh ba naduh u snem 2016 ka seng ka la buh ïa kane ka jingdawa, na ka bynta ban pynskhem noh da kaba shai ba tang ki Khasi kiba lah ban jied lane shim bynta ha ka election MDC.“Katkum ka aiñ kaba don mynta, na ka bynta ban jied ïa ki nongmihkhmat sha ki District Council donkam ban dei u nongshong shnong ba pura ka India, bad uba la palat ïa ka 18 snem shaneng, uba biang ka rukom pyrkhat bad u bym don dak sniew.
Kane kamut ba u bym dei Khasi uba dei u nongshong shnong ba pura u lah ban thep vote," u la ong.
Shuh shuh u la bynrap da kaba ong ba kane ka aiñ ka kdew ruh ba uno uno u briew uba la shong la sah palat 12 snem u la dei u nongshong shnong ba pura jong ka jylla.
“Kumta halor kine ki nongrim, ka KHNAM ka la ai jingmut ïa u CEM ba dei ban pynkylla noh ïa kane bad ban buh pat ïa ka kyntien kaba shai ba tang kiba dei ki Khasi kiba lah ban thep vote bad don bynta ha ka election MDC.La ïathuh ruh ba ha ka jingïakren kaba bniah, na ka liang u CEM u la kular ban shimkhia ïa ka kam bad kyntu ruh ïa ki nongïalam ka KHNAM ban pynsngew ïa kane ka mat bad u Myntri ka tnad District Council Affairs ka sorkar jylla.
Shillong, K’Lyngkot 11 : Da kaba ïaroh ïa ka Executive Committee jong ka KHADC kaba la shimkhia ban khynra Trading Licence ha kylleng ki jaka, ka KHNAM ha ka sngi Palei ka la kyntu ïa u CEM, Bah Pynïaid Sing Syiem ba um dei shuh ban ai Trading Licence thymmai ha Ïewduh bad kumjuh ha nongbah Shillong baroh kawei.
“Ngi la kyntu ïa u CEM ban ym trading licence shuh sha ki bar jylla kum ha Ïewduh bad ha Sor Shillong baroh kawei, nangta ha Umsning, Khanapara bad Nongpoh ha Ri Bhoi District bad ruh ha kiwei kiwei ki jaka," ong u General Secretary ka KHNAM, Bah James Nongneng haba kren bad ki lad pathai khubor hadien ka jingkynduh bad u CEM.Katkum ka jingong jong u, ka aiñ Section 10 (2) (vi) jong ka United Khasi Jaintia Hills District (Trading by Non-Tribals) Regulation, 1954 ka khanglad ban ai Trading License ïa ki bar jylla ban leh ïa ki kam khaii pateng ha u pud u sam jong ka Council lada jia ba ki trai muluk trai jaka ki la lah ban trei hi.
Haba pynshai bniah halor katei ka phang, u Bah James u la ong, “Ka jingdawa jongngi ban ym ai trading license shuh ïa ki bar jylla kadei namar ki la don bun bha ki samla trai muluk trai jaka kiba la tbit bad nang ban trei ïa ki kam khaii pateng khamtam ha kum kane ka juk kyrduh kam kyrduh jam.
"U ong ruh ba ha ka jingïakren na ka liang u CEM u la kular ban shimkhia bha ïa kane ka bynta nalor ba ka EC ka la dep ban ïaid shakhmat ban khynra trading license kylleng ki jaka kiba hap ha ka jingkhmih jong ka Council.
“Tangba ka jingkwah jongngi ka long ba nalor ba pynjur ïa ka jingkhynra donkam ruh ban pynduh pyndam syndon noh ïa ka jingai trading license sha ki bar jylla," u la bynrap biang.
Kumta u la ïai ban biang da kaba ong ba dei tang da kaba pynmih bad pyntreikam ïa ka section 10 (2) (vi) jong ka United Khasi Jaintia Hills District (Trading by Non-Tribals) Regulation, 1954 ba katei ka kam kan seisoh bad urlong.
Shillong, K’Lyngkot 11 : Ka Khasi Students’ Union (KSU) lyngba ka Employment Monitoring Cell ka la leit buh da ka dorkhas sha u Director (Corporate Affairs) jong ka MeECL halor ka jingslem na ka liang ka MeECL ban thung ïa ka kam Assistant Engineer.
Katkum ka kyrwoh la ong ba ïa kane ka post jong u Assistant Engineer (Electrical/Mechanical) ki la pyndep ïa ka eksamin ha ka 13 tarik Naitung, 2019 bad la pynmih ïa ka result ha 19 tarik u Nailar, 2019.
La ïathuh ruh ba la jied haduh 24 ngut ban leh sa ïa ka personal interview ha 26 tarik u Nailur, 2019.
“Phewse shuwa kata ha u 22 tarik u Nailur 2019 ki la pynpep noh ïa kane ka interview bad la 4 snem tam kim shym la lah shuh ban pynurlong ïa kane ka kam," ong ka kyrwoh.
La ïathuh ruh ba ka seng ha ka jingïakren bad ki bor pynïaid jong ka MeECL ka la ïoh jingtip ba ka MeECL kam shym la lah ban thung kam ïano ïano ruh naduh u snem 2020 namar bym don pisa ban siew tulop bad ïa ki post ba kyrkieh ba donkam la shu thung kontrak.
“Ka Seng lyngba kane ka kyrwoh ka kwah ban buh dak jingkylli ïa ka Sorkar jylla, khamtam eh ïa ka Power Department ba kaei ka sienjam ba ka la shim ban pynbeit ïa ki kynrum kynram ha MeECL bad kumba ka long mynta kaei ka lawei jong ka MeECL.Ka Seng ka dawa na ka Sorkar jylla ba kadei ban shimkhia halor ka thung kam thung jam ha ka MeECL bad kumjuh ruh ban pyllait ïa ka tulop jong ki nongtrei jong katei ka tnad," bynrap biang ka kyrwoh na ka seng.
Shillong, Kyllalyngkot 11: Ban pynthikna ba kan don ka jingshngaiñ bad ba ka Umiam Stage-I Dam kan treikam bha, u Myntri ka tnad Bording u Abu Taher Mondal, hynne ka sngi Palei, ula leit jurip ïa ka jingpyntreikam ïa ka Dam Rehabilitation and Improvement Project (DRIP) hapoh ka jingkieng Damsite.
ïa u Myntri la synran da u Sanjay Goyal uba long u Commissioner & Secretary ka sorkar jylla uba khmih ïa ka tnad Bording bad Chairman-cum-Managing Director ka MeECL, ryngkat bad u Bah Moonstar Shangpliang, Director Distribution bad i/c Director (Generation) lem bad kiwei kiwei ki heh ophisar jong ka Ri-Bhoi District.
Kane ka jingleit jurip ïa ka Umiam Stage-I Dam, khamtam ïa ki ar tylli ki jingkieng ka long ban peit ïa ka jingïaid ka kam ka jam jong ka DRIP bad ha kane ka jingjurip katei ka kynhun kala ïakren bad ïatai sani bad ki nongmihkhmat jongka M/S ITD Cementation India Ltd ban pynthikna ba ka jingpyntrei ka jongki ïa ka kam ka dei ban long katkum ki kyndon kiba la buh.
“Ka Umiam Stage-I Dam kam dei eh tang ka jingtei kaba dei da ki maw bad ka nar hynrei ka dei ka jingim kaba ai bording ïa ki ïing ki sem, ki karkhana bad ka jingïaid shaphrang jong ka jylla.
Ka long kaba sngewtynnad ban ïohi ïaka jingtrei shitom jong baroh ha ka jingpyntreikam ïaka Dam Rehabilitation and Improvement Project (DRIP).
Ka jingïatreilang hapdeng ka sorkar bad ki paralok na ki kompani bad ka jingtrei borbah hapoh madan ka long kaba dei ban ai ka jingïaroh.
Nga ngeit skhem da ka jingïatrei lang ka jong ngi, ngin ym pynthikna tang ïa ka jingshngaiñ jong ka Dam hynrei kan long ruh ka jingplie lynti na ka bynta ka lawei bad ka jylla kaba pahuh pahai haka bording ha ki snem ban wan" ong u Mondal.
Kawei kaba la mih na kane ka jingleit jurip ka long ka jingshim ïa ka rai ban bujli noh ïa ka Roller Rocker Bearings, kaba la rim bha bad kaba long kongsan na ka bynta ban pynneh pynsah ïa ka jingkieng.
ïa katei ka bynta la bynshet ha ka ITD Cementation bad M/S Sanrachana Structural Strengthening Pvt.
Ltd.
, ha kaba la ai ïa ka jingbthah ba ki dei ban ïatreilang bad ba kin bud ryntih ïa ka engineering standards bad ban pynthikna ban pynduna ïa ka jingdheng kali ha katei ka thaiñ.
U Mondal ula bthah ïa ki bor pynïaid district ba kin pynbun ïa ki briew ha shi lynter jong katei ka surok kiba hap hapoh ka East Khasi Hills Districts bad Ri-Bhoi District bad kane ka jingbthah ka long ban peit ba kan don ka jingïaid beit ïaid ryntih ki kali bad ban shim ïa ki lad jingïada bad ban lait na ka jingdheng kali.
Shillong, Kyllalyngkot 11 : U Myntri ka tnad pule puthi ka jylla u Rakkam Sangma uba long ruh u Nongïalam ka seng National People’s Party (NPP), mynta ka sngi ula ong, ba ka seng Congress kan sah sa tang ha ka ‘Histori’ namar ki paidbah ki kwah ïa ka lawei bad ka mynta bad kim kwah ban vote shuh ïa ka.
Kane ka jingkren u Myntri bad MLA ka NPP ka la mih hadien ba u nongïalam ka Congress u Bah Vincent Pala ha ka sngi Baar, ula ong ba ka sorkar pdeng hapoh ka jingïalam ka seng Congress kala theh bun shah ïa ki kam pynroi ha ka jylla bad ka party ka la don bynta ha ka ba wanrah ïa ka NEHU, IIM Shillong, NIFT Shillong, NEIGRHIMS bad kiwei kiwei ki projek kam pynroi hapoh ka jylla.
U Rakkam Sangma haba ïakren bad ki nongthoh khubor, ula ong, kaei kaba ka Congress ka la leh ka dei kaba la dep mynshwa, mynta ka la don tang ha ka histori bad yn buh ïa katei tang ha ki kot.
“To ngin ïa buh ia kitei tang ha ki kot.
Ki paidbah kim ju vote ïa ka histori, ki kwah ïa ka lawei bad ïa ka mynta", ong u Rakkam.
Ula ong, ba ki paidbah khamtam ki samla ki dei ban jied ïa ka seng kaba kumno kin jied, ka seng aiu kaba lah ban trei bha bad ka seng kaba kumno kaba lah ban thaw ïa ki lad aikam aijam.
“Ki don ki khep ba kaei kaba don tang ha ki kot ki sla yn ym lah ban pynshisha ïa ka jinglarkam" ong u Rakkam ïa ka seng bad ki nongïalam ka Congress.
Ki paidbah kim ju ïakren shaphang kine kiei kiei baroh bad kaei kaba la jia mynshwa kan sah beit kum ka mynshwa.
“Kaei kaba u leh, kaei kaba ula leh ha ki por mynshwa.
Ki nongthep vote mynta ki rai ïa ka jingdonkam jong kane ka por kaba mynta" la ong u Rakkam.
Shillong, K’Lyngkot, 11: Namar ka jingwan iuhkjat jong ka President ka ri India sha nongbah Shillong ka tnat Pulit jong ka Jylla ka la kyrpad ïa ki paidbah ba kin kiar katba lah ban ïaid sha Mawngap bad ha ki katto katne ki bynta jong ka nongbah Shillong.
Ha u kyrwoh, u Superintendent of Police jong ka East Khasi Hills Bah Sylvester Nongtnger u la pyntip ba ka President jong ka ri India ka Droupadi Murmu kan sa wan jngoh ïa ka nongbah Shillong bad ïa ka Lawkyntang Mawphlang ha ka 16 tarik mynta u bnai.
“Namar ka jingïaid lynti jong ka President ka ri, kin don katto katne ki bynta hapoh ka nongbah Shillong ba ki kali kin hap ban sangeh shipor ka leit ka wan katba ka President ka dang ïaid lynti.
Namarkata, la kyrpad ïa ki paidbah ba kin kiar katba lah ban ïaid sha Mawngap bad ha ki katto katne ki bynta jong ka Sor Shillong lait noh tang haba donkam eh," u la ong.
U SP u la ong ruh ba yn sa pynsangeh shipor na ka bynta 30 minit ïa ki kali ha ka por ba la wan poi ka President ha ka 16 tarik mynta u bnai.
Ha kine ki kynta yn pyllait tang ïa ki kali Emergency Service ban ïaid lyngba, la bynrap u SP.Shillong, K’lyngkot 11 : Ka Nongaiktien ka All India Congress Committee (AICC) Wing Commander (retd) ka Anuma Acharya ha ka Sngi Palei ka la kynnoh ba ka BJP ka la kob ban jop palat 400 seat ha ka elekshon Lok Sabha ban wan namar ki Tnad treikam ba laitluid kum ka Election Commission ka India (ECI), Enforcement Directorate (ED) bad ka Central Bureau of Investigation (CBI) ki la kylla long ki tnad bad ki dkhot treikam jong ka.
“Ka BJP kala kob namar ka ECI, ED, CBI ki la kylla long ki tnad ne dkhot treikam jong ka BJP" kynnoh ka Acharya haba kren sha ki lad pathai khubor.
Haba kynnoh ba baroh ki tnad treikam ba laitluid ki la shah ksih bad shah pynïaid ha ka BJP, ka Acharya ka la ong “Ka jingpyndonkam ïa ka ED, CBI, IT pyrshah ïa ka Liang Pyrshah bad ban weng be-aiñ ïa ki Sorkar bala jied da u paidbah ka la dei ka rukom jongka BJP".
Haba kylli kaei ka sienjam ba ka Congress kan leh ha ka ban pyllait ïa kine ki tnad na ka jingshah pynïaid ha ka kam saiñ pyrthei, kane ka nongaiktien ka AICC kala ong “Ki paidbah ki dei ban kyndit bynriew, ki paidbah ki dei ban ïeng rasong bad kin sa lah ban jied ïa ka Sorkar ba synshar da u paidbah ïa u paidbah.
Ynda la wan kane ka Sorkar paidbah, baroh kila long biang kumba ju long".
Kane ka Heh AICC kala wan ha Shillong ban pynbna ïa ka Bharay Jodo Nyay Yatra ba ïalam da u President barim u Rahul Gandhi, ka ban sdang na Manipur.
Kane ka yatra (rally) ba 66 sngi kan long haduh 6700 kilometer bad kan ïaid lyngba ki 110 tylli ki district hashuwa ban pynkut ïa ka ha Mumbai ha ka 30 tarik Lber.
Ka la ong ba ha ki 10 snem ka jingbym bishar/leh hok da ka Sorkar BJP kala ktah jur bha ïa ki paidbah, ïa ka riti synshar paidbah bad ïa ka riti synshar ka ri.
Halor ka jingkylli la kane ka yatra kan don jingktah ïa ka elekshon Lok Sabha ban wan, ka Acharya kala ong “Khlem pep kan don jingktah hynrei ngan ym kynthoh eiei la kan pynkylla sha ki vote, ngim tip hynrei dei ban don mano mano ki ban lamkhmat ha ka jingïakhun na ka bynta ka riti synshar paidbah, ka jingïakhun ban ïada ïa ka riti synshar ka ri, kaba la pyntroiñ da ka BJP.Shillong, K’lyngkot 11 : U Bah Kynjaimon Amse, u Nongïasaid Aiñ na East Jaintia Hills, ula mudui sha ka National Human Rights Council (NHRC) ba kan tuklar lem halor ka jingkynnoh bym lah ki shipai Border Security Force (BSF) ban ïada ïa ka jingim jong ki paid riewlum trai Jylla kiba shong ba sah ha ki thaiñ Khappud ka India-Bangladesh.
ïa kane ka jingujor la mudui hadien ka jingshah pyniap ki arngut ki nongshong shnong khappud ha ki riew runar ka Bangladesh dang ha kine ki khyndiat sngi ba la leit noh.
Uwei u rangbah ba kyrteng u Sylvanus Dhar ula shah pyniap dusmon ha palat 15-16 ngut ki nong Bangladesh katba u dang ap ïa ka bri kwai ha Balisar, Lumsokie, Umkiang, East Jaintia Hills myn ha ka 6 tarik Kyllalyngkot.
Lai bnai mynshwa, kawei ka longkmie ba kyrteng ka Priskila Suchiang kala shah pyniap ha Shnong Dona Skur ha ka 12 tarik Nailar jong u snem ba la dep.
Ha ka shithi ujor, u Bah Amse ula ong ba ha kine ki snem ba la leit, ka jingwan tuh ki riew runar na Bangladesh ka la jur bha hajan ki jingker sainar khappud, kaba la wanrah ïa ka jingduhnong kaba khraw ïa ki paidbah kiba rep kwai ha khappud ka India-Bangladesh.
Namar kane ka jingïai bteng ka jingwan tuh, ki riew paidbah kila hap ban sah ha ki khlaw ban ïada ïa la ki jong ki mar rep na ki nong Bangladesh kiba wan prong tuh ban leh ïa ki kam bymman.
Haba kynnoh ba ki BSF kim shym la lah satai ban khang ïa ka jingwan rung beaiñ ki nong Bangladesh sha India, u Bah Amse ula ong “Ki BSF ki la pulom ha ka ban pynthikna ïa ka jingshngaiñ ha ki jaka khappud ha shilynter ka thaiñ Umkiang bad Lamasaki, East Jaintia Hills.
(Namar kata), ki BSF, kiba dei khmih ban wanrah jingsngaiñ ha khappud, ki dei ban ai jubab halor kane…".
U Bah Amse ula ther tyngeh ruh ïa ki BSF halor ka jingpyni ba ki dang mon ban khmih ïa ka jingïaid ki kali hapoh ka National Highway-6 ha ka jaka ban khmih ïa ki jaka ba marjan ki khappud.
U Bah Amse ula ong ba ka jingshah pyniap ki arngut ki briew ha khappud India-Bangladesh kala wanrah ïa ka jingsyier ïa ki paidbah ha khappud namar ki nong Bangladesh ki lah ban rung da kaba suk sha ka Ri ban leh ïa ki kam tuh kam thiem bad ban pyniap briew.
Haba kyrpad ïa ka jingtuklar jong ka NHRC, u Bah Amse ula ong “Nga sngewthuh ba kam long kaba suk ban pahara bad tehlakam ïa ka jingrung tuh, nga shu kyrpad ban pynjur ïa ka jingïaid pahara bad ban buh ïa ki border post ha ki jaka ba i kongsan".
Shillong, Kyllalyngkot 12: Ka long ka burom bad ka jingsngewsarong ïa ka jaidbynriew ha kaba lai ngut ki thei ïalehkai phutbol- ba kynthup ïa ka Saphapaya Lyngdoh, ka Bonifilla Shullai bad ka Larihun Songthiang, ki la shah khot sha ka jingpyrshang jied player (selection trial) na bynta ka kynhun U-16 National Team ka ban long ha Goa.
Na ka liang jong ka MFA ka la ai khublei bad kitbok ïa ka Saphapaya, Bonifilla, bad ka Larihun, ba kin lehkai bha ha katei ka jingpyrhshang jied player ka ri.
Bad ryngkat ka jingkyrmen ki la ai mynsiem ba kin ïoh phong ïa ka sopti jong ka ri, bad ruh ban wanrah nam bad ka burom ïa ka jylla, Meghalaya.
Shillong, Kyllalyngkot 12: Ka kynhun Power Grid ryngkat bad ka Inningstar ki la lah ban khur jingjop ha ka jingtïalehkai kaba la long hynne ka Sngi jong ka lympung ïalehkai kriket kaba la tip da ka Shillong Cricket League 3rd division ba la pynïaid da ka Shillong Cricket Association ha ryngkat ka jingïatreilang bad ka Samkhamti ha madan Urkaliar.
Ka jingïakhun kaba nyngkong ka la long hapdeng ka Power Grid pyrshah ïa ka Sawmer, ha kaba ka kynhun Power Grid ka la jop ïa ka toss bad jied ban bol nyngkong.
Haba shim ïa ka pali tied ka Sawmer ka la lah ban kynjoh sha ka 110 ron bad hap 9 wicket haduh kaba kut jong ka over ba la buh.
Napdeng ki nongtied kiba la ïoh ban kamai bun ron ïa ka kynhun ki kynthup ïa u Yohun Shadap u ba la tied 24 ron naki 24 bol, katba u Pynshngain Rymmai u la kamai 23 ron naki 27 bol.
Ki rangkawangbol na ka liang pyrshah kiba la seisoh ki long u Kunwardhrub u ba la kawang 4 over , ailad tang 22 ron bad khur haduh 4 wicket.
Nangta u Babul Doley u la ïoh ban kawang 4 over, ailad 17 ron bad khur 3 wicket.
Haba beh ïa katei ka ron ba la buh, ka Power Grid ka la lah ban tied haduh 111 ron hapoh ka 16.3 over bad hap tang 8 wicket kaba la pynlong ïa ka kynhun ban khur ïa ka jingjop da 2 wicket.
Na ka liang jong ki rangkawangbol ka Sawmer ki la ïalehkai bha, ha kaba u Badap Tynsong u la kawang 3.3 over, shah tied 26 ron bad khur 3 wicket, katba u Donkupar Jyrwa u la kawang 4 over, shah tied 23 ron bad pynhap 3 wicket, hynrei kane kam shym la lah ban ïarap ban pynïoh jingjop ïa ka kynhun.
Katba na ka liang jong ki rangtied ka Power Grid, u Kunwardhrub u la khyrwit marshiteng ïa ka spah ron, kata da 54 ron naki 40 bol, u Pradeep Varun u la kamai 23 ron naki 18 bol.
ïa ka nam Player off the match la khur da u Kunwardhrub u ba la tied 54 ron ryngkat bad ka pynhap wicket.
Haba phai pat sha ka jingïakhun kaba ar hapdeng ka Young Langsning pyrshah ïa ka Inningstar XI, ka kynhun Young Langsning ka la jop ïa ka toss bad jied ban tied nyngkong.
Kane ka kynhun ka la lah ban tied pyndep baroh ka 20 over bad kamai 163 ron hap da 7 wicket.
U wei na ki rangïalehkai ka Young Langsning, u Winningstar khongjoh u la jan kynjoh sha ka spah ron ha kaba u la tied 84 ron naki 55 bol, katba u Gavin Nongkynrih u la kamai 34 ron naki 38 bol.
Haba phai sha ki rangkawangbol ka liang pyrshah, u Ankit Chettri (4 over: shah tied 19 ron: khur 2wicket) bad u Abhishek Kumar Yadav (4 over: shah tied 36 ron: khur 2wicket) ki dei kiba la seisoh.
Haba jubab ïa kane, ki rangtied ka Inningstar ki la khyrwit 167 ron hap tang 6 naki 20 over ban khur ïa ka jingjop da 4 wicket.
Watla ki rangkawangbol jong ka Young Langsning, ba kynthup ïa u Bankupar nongkseh (2 over: shah tied 25 ron: pynhap 2 wicket) bad u Aibanshalstar (3 over: shah tied 18 ron : khur 1 wicket) ki la trei shitom hynrei phewse ka jingtbit ki nongtied ka liang pyrshah ka la pynlong ïa ka kynhun ban shah rem.
U Ankit Chettri u la tied 37 ron na ki 25 bol, katba u Adit Kumar u la khyrwit 68 ron naki 51 bol bad ban khur syndon ïa ka khusnam Player off the match ha kane ka jingïakhun.
Ka jingdheng kali kabala pynsyrtok ïa ki paidbah nongleit nongwan manla ka sngi ka la kylla long kum ka jingpang kaba ym idon lad shuh ban pynkoit da kumwei pat.
Kane ka jingeh kam long tang ha kane ka nongbah Shillong hynrei ka la jia ruh ha ka jylla Meghalaya hi baroh kawei.
khamtam ha ki surok National Highway.
Ka daw ruh ka dei namar ka jingkharoi ki kali kum ki tit khlaw kaba la buh ïa ki pulit pynïaid kali ha ka jinglynga kumno ban weng ïa kane ka sohsat.
Manla ka sngi, ki paidbah nongleit nongwan ha ki surok kat shaba phai ki ud ki khñium ïa ka jingdheng kali kaba jur.
Ki paidbah ki kthang bha haba ki mad ïa kum kine ki jingsyrtok ha ka leit ka wan, khamtam haba ki kylla langkñia ha ka dheng kali da kaba poi slem sha ki jaka trei, sha iew sha hat bad leit jingleit shabar ka jylla bad khamtam eh ïa ki samla pule kiba beh por ban poi sha ki skul bad college.
Ka jing bym lah jong ka sorkar ban law noh ïa ki jyrwit jyrwat jong ka jingdheng kali ha surokbah kaba pynïasoh ïa ka Mawlai sha Shillong, bynta ka Nongthymmai sha Shillong, bad ruh ka bynta jong ka Upper Shillong sha Shillong ka ju wan rah jingeh ruh ïa kiba bun ki briew kiba pang ba shitom kiba dei ban leit wad jingsumar.
Ka jingpyntreikam ka tnat pynïaid kali da ki Highway Squad ban peitngor ïa ka dheng kali ha surok, ka long tang shikhyllipmat watla ba pli ki pulit pynïaid kali ki pyrshang katba lah la i bor.
Ka shong ruh ha ka jingstad ka tnat pynïaid kali ban weng ïa kane ka jingpang kloi lan.
Lada ka sorkar ka angnud shisha ban pynsuk ïa ka leit ka wan u paidbah ka la dei ban shim nuksa na kiwei pat ki jylla na ri thor ban weng ïa ka dheng kali da kaba tei ïa ki fly over khamtam eh ha ka nongbah kaba bun ki lad khnang ba ki kali kiba wan na kawei ka jaka kin ym donkam ban ap laiñ slem slem tang ban ïoh ïaid sha shilliang.
Kawei pat ka lad ka long ba ka sorkar kadei ban pynheh noh ïa ki surok kumba ka ju byrngem namar kam dei satia kaba eh lada ka mon bad leh da ka jingsngewthuh jingmut bad ki trai jaka la ki dei ki riew shimet ne ki jaka jong ka shipai.
Mynta ba ka sorkar ka dang pyrshang ban ïakren bad ka tnad kam ïada ri na ka bynta ban pynphai noh ïa ki jaka puta bym shym pyndonkam da ki shipai sha ka sorkar jylla khnang ba ka sorkar kan ïoh pyndonkam ïaki nak a bynta ka jingmyntoi ki paidbah.
Lehse lada ka sorkar jylla ka ïoh ïaki jaka bym shym pyndonkam da ki shipai kan long ka jingïarap kaba khraw baka sorkar kan ïoh ban tei ym tang ïa ki fly over, ki jaka pynieng kali bad wat ka jingpynheh ïa ki surok hapoh kane ka nongbah bad kham sor ruh.
Tura, Kyllalyngkot 12: Hynne ka sngi ka sorbah Tura ka la sakhi ïa ka jingplie paidbah ïa ka Pa Togan Nengminja Sangma Athletics Stadium ïa kaba la khmihlynti ban long kawei na ki jingtei ban kyntiew shaphrang ïa ka sport hapoh ka Jylla.
Kane ka jingtei kaba la ai kyrteng ban ainam sha u wei na ki riewïakhun ban pynïoh jinglaitluid, u Pa Togan Sangma, la shna ha ka jinglut kaba la kot 16.02 klur, kaba la pynïeng ha katei ka sor ban pynshlur ïa ki khynnah samla ka thaiñ ban pyndonkam hok ïa la ka sap ha ki rynsan ïalehkai.
Ha ka sngi plie pyrda ïa kane ka jingtei, la don ryngkat ruh u Myntri Rangbah ka Jylla, u Conrad K Sangma, u Lamphang jong ka ïingdorbar (Meghalaya Legislative Assembly), u Thomas A.Sangma, u Myntri ka tnat ïalehkai, u Bah Shakliar Warjri, u Marcuise N.Marak (Minister of Housing, PHE & Soil & Energy Conservation), u Bah John F.Kharshiing- u ba dei u Working President jong ka Meghalaya Sports Olympic Association, ka Director of Sports & Youth Welfare-ka Kong Isawanda Laloo, u Jagdish Chelani, IAS, Deputy Commissioner, West Garo Hills, bad u Bah Finely.
L.Pariat-General Secretary jong ka Meghalaya Athletics Association.
Kane ka stadium, la tei ryngkat bad 8 tylli ki lane kaba la pynïasyriem bad ki lane kumba long ki madan ha kiwei pat kum shi bynta ban kyntiew bad sei ïa ki lahduh na kane ka thaiñ.
Ka jinglah ban pyndep ïa kane ka jingtei ha ka por kaba biang, kan ïarap ïa ka Tura ban pdiang pynlong ïa ka 5th Meghalaya Games 2024, kaba pyni ruh ïa ka jinglong ba la kloi ban ïoh pynlong ruh ïa ka national sporting event.
Shuh shuh, kane ka stadium ka la lah ruh ban pdiang da kaba seisoh ïa ka North East Olympics ha kaba palat 4000 ngut ki nongïashimbynta na 8 tylli ki Jylla ki la wan.
Ha kaba ïadei bad kane na ka liang jong u Conrad K Sangma u la ong, “Ha kine ki khyndiat snem ba ladep, ki nongïalehkai ka Meghalaya ki la lah ban wanrah nam ha ki kyrdan ïalehkai bapher bapher, ka sakhi kaba pyni ba kane ka Jylla ka don shisha ïa ki samla kiba don ïa ka sap kyrpang ha ki rynsan jingïalehkai.
Ka jingïaidlynti ban ïoh kheit ïa u soh ka jingjop ka la sdang naduh 2020-21 ha ka por ba la sdang ïa ka project kaba la mang 16.02klur.
Mynta ngi la lah ban pyndep ïa kane ka stadium Eight-lane athletic track, kaba long katkum ka international standard.
Ngi la pyrshang ruh phaikhmat sha ka grassroot sports ha kaba 200 tylli ki jingtei ka ban kot haduh 500 klur.
Shuh shuh ka Meghalaya Athletics Association kan plie lad ruh ïa kiwei pat ki jait jingïalehkai kum ka Cricket, Football, ki jingïalehkai Tynrai lane ki Traditional sports lem bad kiwei kiwei".
“Ka jingthmu ka jong ngi ha u snem 2032 ka dei ban suh thied mynta bad Nga pynshlur ïa ki samla na Garo Hills ba ki dei ban shim ïa kane ka kabu ban kiew ha ka kam ïalehkai.
" la bynrap u MR ka Jylla.
Kane ka Stadium ka pyni ruh ïa ka jinglong ba la kloi jong ka sorkar ban kyntiew ïa ka Sports hapoh ka Jylla.
Jowai, K’Lyngkot 12: Ka lympung ïalehkai phutbol kaba la tip kum ka Republic Day Cup, Under-13 Football Tournament 2024 bala pynïaid da ka West Jaiñtia District Sports Association, (WJDSA) Jowai kaba la long hynne ka sngi ha madan Kiang Nangbah Stadium Dongmihsngi, Jowai.
Haba phai sha ka jingïakhun ba nyngkong ka Sabah kala lah ban pynliem da 8-0 kol ïa ka Mynthong, ïa kitei ki kol na ka Sabah la thep da u Poimidasuk Phawa haka minit ba 2 & 58, u Deiwa e mitre Shylla haka minit ba 6, 8, 40 & 53 bad u Kyrchanlang Chyrmang haka minit ba 11 & 28.
Katba ka Panaliar kala pynliem da 5-1 kol ïa ka Chutwakhu ïa ki kol na ka Panaliar la thep da u Lewa o Sumer haka minit ba 3, u Sawa o Phira haka minit ba 14 & 51 bad u Dalammiki Khlem haka minit ba 43 & 49.
Ïa ka shikol na ka Chutwakhu la thep da u Jomison Shylla haka minit ba 10.
Ha ka jingïakhun kaba ar kaba la long hapdeng ka Loompyrdi Ïongpiah bad ka PSA kila poi sha ka jingïakhaid da mar shikol 1-1, ïa ka kol na ka Loompyrdi Ïongpiah la thep da u Ram Passah haka minit ba 37.
Na ka PSA la thep da u Shanmiki Myrchiang haka minit ba 43 lyngba ka Penalty.
Katba ka Sailung Ialong kala pynliem da 2-1 kol ïa ka Demthring ïa ki kol naka Sailung Ialong la thep da u Rilangki o Rymbai haka minit ba 12 & 48.
Ïa ka shikol na ka Demthring la thep da u Dexter Suting haka minit ba 2.
Ha ka jingïakhun kaba lai ka Kseh Sylle Ialong kala pynliem da 2-1 kol ïa ka Iawmulong Nartiang, ïa ki kol naka Kseh Sylle Ialong la thep da u Jedison Dhar haka minit ba 23 bad u Dalam i Phawa haka minit ba 56.
Ïa ka shikol na ka Iawmulong Nartiang la thep da u Ebiangmi Dhar haka minit ba 45.
Jowai, K’Lyngkot 12: Ka lympung ïalehkai phutbol bala tip kum ka “3rd Sniawbhalang Football Tournament" kaba la long mynta ka sngi 12 tarik u Kyllalyngkot ha madan Wahiajer Stadium Wahiajer West Jaiñtia Hills District.
Haba phai sha ka jingïakhun ‘Quarter Final’ ba nongkong na ka liang ka kynhun ïalehkai jong ka Sohphoh kala lah ban pynliem da 3-1 kol ïaka Tyrshang lyngba ka jingïashut Tie Breaker hadien ka jingïakhiad jong ki kaba mar 2-2 kol, ïa ki kol na ka Sohphoh la thep da u Dapyntgen Suting haka minit ba 61 bad u Risuk Suting haka minit ba 83.
Na ka liang ka Tyrchang la thep da u Henris Kharpomtiah haka minit ba 73 bad u Hinderson Shylla haka minit ba 79.
La pyntip ba ka jingïakhun ‘Quarter Final’ ba ar kan long lashai ka sngi 13/01/2024 hapdeng ka Wahiajer pyrshah ïaka Tamu haka por 1 baje shiteng nohphai sngi.
Katba ka jingïakhun hapdeng ka Khimusniang pyrshah ïa ka Lumkyrwiang kila poi sha ka jingïakhaid khlem da don kiba ïoh thep kol 0-0.
Lashai ka sngi 13 tarik u Kyllalyngkot kin don haduh ar tylli ki jingïakhun.
Khliehriat, K’Lyngkot 12 : U Rangbah shnong jong ka shnong Huroi, u bah Golden Marbaniang lyngba u kyrwoh u pynshai paidbah halor ka khubor ka ba la pynmih na ka Dorbar kur suchen, kaba ong ba kan don ka Dorbar kur jong ki kur Suchen ha ka 20/01/2024 ha shnong Umpyrshin, kumta utei u Waheh Shnong Huroi u ong ba ba ha ka ba iadei bad ka Dorbar kur suchen kan iaid beit shakhmat ha katei ka sngi, hynrei ha kaba iadei bad ka jingpanpaw kyrteng jong ki ïa ka jaka ha ka shnong Umpyrshin ka dei kaba bakla, namar kane ka Umpyrshin ka dei tang ka kyntoit ne dong kaba dang hap hapoh ka shnong Huroi.
Kumta na ka liang u Waheh Shnong Huroi, u la ong ba ka saw kur suchen ka dei ban pynbeit bha ïa kane ka jingbakla jong ki ha kaba ïadei bad ka jingpynmih khubor jong ki ha kaba iadei bad ka jingialang ka seng Kur Suchen.
Nongstoiñ, K’lyngkot 12 : U bah Teiborlin Sangrïang 26 snem karta u khun jong ka kong.
Shistita, Sangrïang, na ka Shnong Nongsba, kaba hap hapoh ka West Khasi Hills, District, u ba u la jah na la iing naduh ka 2 tarik mynta u bnai Kyllalyngkot.
U bah Bikram Marak IPS Supritendent of Police West Khasi hills u la pyntip ba la ïoh jingtip kaba ba don kiba ïohi khatduh ïa u ha ka 2 tarik U Kyllalyngkot ha DSW Upper Primary School,bad naduh katei ka sngi um shym la wan phai ïng shuh.
La ong ruh ba na ka lïang kiba ha ïng ha sem ki dang pynlong ka jing leit wad haduh mynta hynrei ym pat lapdien satïa.
La ong ruh ba u bah Teiborlin Sangrïang, u don ïa ka sniehdoh kaba dum, ka dur kaba pyllun, u sniuh uba iong, ka jingjrong kumba 4 phut 8 inshi, bad ha ka por ba u jah na la iing u phong da ka T Shirt kaba lieh bad ka jaket kaba saw, ka patlun jean bad ka slipar kaba don ïa ki strap rong saw khleh rong iong.
Kumta na ka lïang u Superintendent of Police, West Khasi Hills u la ai ka jingpyntip ba lada don kino kino kiba iohi ne kiba ioh jingtip shaphang jong u, kin sngewbha ban pyntip sha ki Police Station kiba khamjan bad kino kino kiba lap ïa u.
Na ka lïang u S.P u la ong ba u la dep pyntip sha baroh ki Police Stations jong ka Meghalaya bad ki Jylla kiba marjan na ka bynta ban wad ïa u.
Jowai, KyllaLyngkot 12: Khnang ban pynsuk ïa ka khaïi pateng ki nongrep ha ki thaiñ nongkyndong, mynta ka sngi 12 tarik ka National Bank for Agricultural and Rural Development (NABARD) rynkat ka jingïatreilang bad ka Jaiñtia Hills Development Society (JHDS) kila buh thong ban tei ïa ka ïew ha ka Shnong Namdong B kaba hap hapoh ka West Jaiñtia Hills District ïa kaba yn tip kum ka Rural Haat.
Khlem da pynslem shuh ban pyndep ïa kane ka thong la buh ïa u Maw Nongrim ban tei noh ïa kane ka ïing mynta ka sngi da u Block Development Officer ka Namdong C&RD Block u Ma Heimonmi Niang, uba long u kongsan ha kane ka jingïalang ryngkat ka jingïadonlang u Bah Grevile Kharlukhi, Asst.General Manager ka NABARD, kum u Symbud kongsan.
Kiwei de kiba la ïadonlang ha kane ka jingïalang ki kynthup ïa u Director ka JHDS u Fr.Manbha Pakem, u Coordinator ka JHDS u Bah Denis Kurkalang, U Rangbah Shnong ka Namdon- B u ma Damian S.War bad kiwei de ki riew RangbahÏa kane ka ïing yn sa tei ha ka jaka kaba heh kumba 3000 sq meter ïa kaba la ai sngewbha da ka Dorbar shnong bad ka jinglut ha ka ban tei ïa kane ka ïing kan long 16,66,000/- tyngka.
Nongpoh, K’lyngkot 12: Hadien ba ki paidbah ka Raid Madan Kyrdem lem bad kiwei kiwei ki shnong ki la syrtok shisha ha ka leit ka wan la bun phew snem mynta na ka jingsniew ka surok na Bhoirymbong sha Kyrdem bad kiwei kiwei ki shnong ba pynïasoh lyngba kane ka surok bad ka long pat ka jingsngewkmen kaba khraw ïa ki paidbah katei ka thaiñ, kaba dei hadien ba ki la iohi ïa ki dak ki shin ba ka sorkar shen kan pynbha bad siang rong thymmai ïa katei ka surok paidbah.
Kum ban pynkynmaw, kane ka surok ka dei ka surok kaba pyndonkam da ki phew tylli ki shnong ha katei ka thaiñ, ha kaba ki paidbah ki la syrtok shisha ha ka leit ka wan na ka daw ka jingsniew ka surok bad ka jingphai khmat ka sorkar ban pynbha ne siang rong ïa katei ka surok ka la long ka jingai mynsiem bad ka jingpynkmen ïa kiba bun ki paidbah katei ka thain ba shen kin sa ioh noh da ka surok kaba la bit la biang ha ka leit ka wan.
Halor kane ka jingshim khia ka sorkar lyngba ka tnad PWD ban pynbha ne siang rong noh ïa katei ka surok ha kaba ki kam ki la ïaid shaid shaid mytna, u Acting Sirdar ka Raid Madan Kyrdem, u Bah Pholning Makdoh, u la ong ba ki nongïalam Raid ki dap shisha da ka mynseim jong ka jingkmen ban iohi ïa ki dak ki shin ba ka sorkar ka la sdang ban pynbha ïa katei ka surok, ka daw ka long ba baroh shi katta ki paidbah nongshong shnong ki la syrtok shisha ha ka leit ka wan ka daw ka jingsniew palat ka surok, la ong u Acting Sirdar ka Raid Madan Kyrdem.
U la ong ruh ym lah ban len ka surok ka dei ka budlum jong ka ioh ka kot ki paidbah, ha kaba ki paidbah ki donkam ïa ka surok kaba bit ba biang bad kane ka jingshim khia ka sorkar ban pynbha noh ïa katei ka surok ka dei kaba kum ki nongïalam Raid ki ai ïa ka jingïaroh naduh ka sorkar, ki ophisar bad ki nongmihkhmat ka Umroi Constituency.
U la ïathuh ruh ha ka jingshisha katei ka surok kam dei tang kaba pyndonkam ki paidbah nongshong shnong ka Raid Madan Kyrdem, hynrei ka dei ka surok kaba pyndonkam da kiwei ruh ki shnong kaba pei lyngba shaduh sha Khyndewso ban mih sha Assam bad ka long ruh ka jingkmen ba lada ka sorkar ka kloi ban pyndep ïa katei ka surok naduh na Bhoirymbong sha Khyndewso bad na Nongthymmai sha Mawbsein ka la ïarap shibun eh ban pynsuk ïa ki paidbah ha ka leit ka wan ym kumba ki la jynjar baroh shi katta na ka daw ka jingsniew palat ka surok.
Shuh shuh, u la ong ruh ha kawei ka bynta kum ka Raid Madan Kyrdem kam lah khlem da ai ka jingkhublei bad ka jingsngewnguh ïa ka sorkar, ka tnad PWD bad ruh ki nongmihkhmat, ba dei lyngba ka jingshim khia jongki, ba la lah ban pynbha ïa kane ka surok bad na ka bynta ka jingmyntoi ki paidbah kum ka Raid ka kyrpad ruh ïa ka sorkar bad ka tnad PWD ba kin phah pyndep kham kloi ïa katei ka surok khnang ba kan long shisha ka jingkyrkhu ïa ki paidbah ha ka leit ka wan, u la bynrap.
Amlarem, K’Lyngkot 12: U Sub-Divisional Officer (Supply), Amlarem Sub-Division ula pynbna paidbah ba ïa u khaw u ba hap hapoh ka NFSA (AAY & PHH) bad ka Non-NFSA naka bynta u bnai Kyllalyngkot, 2024 yn sdang ban pyllait noh sha baroh ki Fair Price Shop Dealers haduh ka 15 tarik u bnai Kyllalyngkot, 2024 katkum kine ki kyndon harum.
Na ka bynta u khaw AAY kan long 35 kilo kawei ka longïing ym donkam siew Pisa.
Ïa u khaw PHH kan long 5 kilo shikhlieh ym donkam siew Pisa.
Katba ïa u khaw Non-NFSA kan long 7.215 Kilo shi card haka dor ba ym palat ïa ka Rs.14/- shi kilo.
Lada don kino kino ki ba shim da ka pisa ne ki bym ïoh ïa kitei ki mar jong ki, ki lah ban ujor ha sha u Sub- Divisional Public Relations Officer, Amlarem Sub-Division da kaba thoh shai ïa ka kyrteng bad ka shnong jong ki khnang ba yn lah ban pynshitom ïa ki.
Lah ruh ban ujor ha kine ki number Sub-Inspectors – 9436110184/8731025753 lane Email: sdo_amlarem@outlook.
com.
Khliehriat kyllalyngkot 12: U Managing Director jong ka company Star Cement, u Prem Kr.
Bhajanka, u Executive Director jong ka Star Cement Company, u Pankaj Kejriwal, ha ryngkat ka jingia don lang u Moderator KJP Synod Sepngi, u Rev C.L.Laloo, u Rev.M.K.Lyngdoh, u Fr.Petrus Baniak, uba dei u Parish Priest jong ka Lumshnong, lem ki dkhot jong ka Star Christian Fellowship, kumjuh ruh kiba shah khot sngewbha, u la plie ïa ka ïingmane kristan hapoh Star Cement Company ha Lumshnong.
Ha shwa ban plie ïa ka ïingmane, baroh kiba la wan sha kane ka prokram ki la ïa ïaid sawdong- sawdong ïa ka ïingmane ryngkat ka jingrwai ‘Me long ba khraw, me long ba khraw….
’ kum ka dak ka jingpynkyntang ïa kane ka ïangmane bad hadien kane ryngkat ka jingdwai ba la ïalam da u Rev C.L.Laloo la plie ïa u mot sah jingkynmaw da kitei ki heh jong ka company bad la ot ruh ïa u ribon ban rung shapoh ka ïingmane.
U Rev C.L.Laloo, haba sam ïa ka ktien u Blei, u la pynshnongnongrim na ka ktien u Blei na ka kitab Jenesis lynnong 28 dkhot ba 17 bad na ka kitab ba ar ki Khronikle dkhot ba 15 bad 16, u la kyntu ïa ki dkhot jong ka Star Christian Fellowship ban long kiba hok ha ka jingmane, ban long kiba biang por ban pyndep ïa ki kam jingmane, ban trei hok bad trei bha ruh ïa la ki kam ki jam bad leh ïa ki kam ha ka por ba biang, haba kren kyllum u la kyntu lang ïa baroh ki kristan bad kito kiba na kiwei pat ki niam ban long kiba ïa ieid bad ïa burom iwei ïa iwei pat.
U Rev M.K.Lyngdoh, u la pule na ka ktien u Blei, kitab Jenesis 28-17 bad kitab ba ar ki Khronikle “Te ki khmat jong nga kin piet bad ki shkor jong kin sngap ba ka jingdwai kaba yn pynlong ha kane ka jaka namar mynta nga la jied bad nga la pynkyntang ïa kane ka ïing ba ka kyrteng jong nga ka lah ban long hangta hala kyrta ba ki khmat jong nga bad ka dohnud jong nga kan long hangta junom"…Ki heh jong ka company Star Cement ba kynthup u Managing Director, u Prem Kr Bhajanka lem bad u Executive Director, u Pankaj Kejriwal ki la pynpaw ka jingsngew kmen ba ki la lah ban pynurlong ïa kane ka jing shna ïa kane ka ïingmane ha Star Cement, ki la ong ruh ba ïa ki briew jong ka jylla Meghalaya khamtam ki nongshong shnong jong ka shnong Lumshnong ki la sngew kum kiba ha ïing ha sem, u la ong ruh ba kane ka ïingmane ka dei kaba la angnud la slem bha ban shna bad mynta la lah ban pynurlong.
Na ka liang u Secretary jong ka Star Christian Fellowship , u bah ISmile Suchen lem bad ka kynhun ki la pynpaw ka jingsngew kmen bad sngew nguh ïa u Blei ba ki la ioh ïa kane ka iingmane ha ka jaka ba ki trei, ki la ai ruh ka jingkhublei ïa u Prem Kr Bhajanka lem bad kiwei kiwei ki heh jong ka company Star Cement kiba la lah ban pyn ioh ïa kane ka iingmane ha kaba ki la lah ban pynlong ïa ki jingiaseng, ki jingdwai.
La ioh ruh ïa ka jingrwai choir na ka kynhun jong ki kristan kiba trei ha Star Cement ba la tip kum ka Star Christian Fellowship bad na ka choir jong ka balang Presbyterian Lumshnong.
Kiba la ïa don ryngkat lang ha kane ka prokram ki kynthup ruh u Rev.E.K.Mujat, Executive Secretary Narpuh Border Presbytery, u Rev.K.Laloo, Rev P.R.L.Gadew , Rangbah Shnong Lumshnong, u bah Monlang Ladong, Principal Jaiñtia Eastern College Khliehriat.
, Dr P.Nongtdu bad kiwei kiwei ki riew rangbah ba la khot sngewbha.
Nongpoh, Kyllalyngkot 12: Hadien ka jingmih ka kaiphod halor ka jingpynmih ka jingjakhlia kaba palat pud hapoh ka thain Byrnihat kaba lah ban ktah ïa ka koit ka khiah ki paid nongshong shnong jong katei ka thain lyngba ka jingdon jong ki Karkhana bapher bapher, mynta ka sngi na ka liang ki nongïalam ka Hynniewtrep National Youth Movement (HNYM) ki la leit ai da ka dorkhas sha u Deputy Commissioner ka Ri Bhoi District ban dawa na ka Meghalaya State Pollution Board ba kan shimkhia halor kane ka bynta.
Ha kane ka jingleit ban buh ïa ka jingujor bad ka jingdawa na ka liang ka HNYM, la lamkhmat da u samla Donald Muktieh, President ka Ri Bhoi District Unit lem bad kiwei kiwei ki nongkitkam kane ka seng ha kaba ki la ioh ban aiti ïa ka shithi ujor sha u Additional Deputy Commissioner ka Ri Bhoi District u Bah MB Tongper ba ki la kynduh mynta ka sngi ha ka ophis treikam jongu ha Nongpoh.
Haba kren bad ki Nongthoh Khubor, u Bah Donald Muktieh u la pynpaw ïa ka jingsngewkhia kaba jur halor ka jingmih kyrteng jong ka thain Byrnihat ha ka thup jong ki thain kiba pynmih ïa ka jingjakhlia kaba jur khamtam ka lyer ba jakhlia namar ka jingdon jong ki karkhana bapher bapher kaba la ktah ïa ka koit ka khiah jong ki paidbah nongshong shnong jong kane ka thain ha Byrnihat.
U la ong ruh, ba na ka liang ka seng hadien ka jingioh khubor halor kane ka jingpynmih ïa ka jakhlia kaba shyrkhei ha ka thain Byrnihat lyngba ki Karkhana kiba don ha katei ka thain, na ka liang ka seng hi ka la ujor sha u DC ka Ri Bhoi District ban shimkhia ban phah jurip bad ban tohkit ïa ki karkhana kiba don ha kane ka thain lyngba ka Meghalaya State Pollution Control Board khnang ban lah ban weng noh mardor ïa kane ka jingmih jakhlia kaban ktah ïa ka koit ka khiah jong ki paidbah nongshong shnong ha ka thain Byrnihat bad kiwei kiwei kiba Marjan.
Shillong, K’Lyngkot 12 : Kum shi bynta ban pynkhlaiñ ïa ki lad jingsumar, ka Myntri ka tnat ka koit ka khiah ka Jylla I Kong Ampareen Lyngdoh, mynta ka sngi Thohdieng, i la plie ïa ki mawnongrim ban tei ïa 2 tylli ki Critical Care Blocks (CCB) bad 5 tylli ki Integrated Public Health Laboratory (IPHL) ha Jylla.
Ki Critical Care Blocks (CCB) ki dei ki Hospital ba 50 jingthiah bad ïa ki 2 tylli ki CCB yn tei ha Williamnagar, East Garo Hills bad ha Khliehriat, East Jaintia Hills.
Ki 5 tylli ki Public Health Laboratory (IPHL) ki dei ki jaka ban leh Test kum ïa ka snam, umbiah, jingpynjhieh bad kiwei kiwei ki jait jingpang kiba ïabit.
ïa kine ki jaka Test lane ki IPHL lah dep ban tei kawei ha Pastures Institute Lawmali Shillong East Khasi Hills bad mar kawei yn tei ha Jowai West Jaintia Hills, ha Mawkyrwat South West Khasi Hills ha Mendipathar North Garo Hills bad ha Ampati South West Garo Hills.
Haba kren sha ki lad pathai khubor, I Kong Ampareen I la ong “Ka Sorkar Pdeng ka la shimkhia ban ïarap ïa ka Sorkar Jylla ban kyntiew bad pynbha ïa ki jaka ai jingsumar ha baroh kawei ka Jylla bad mynta ka sngi, la lah ban plie ïa ka IPHL Pasture Institute bad ban buh mawnongrim ban tei sa ïa ki 6 tylli kiwei ki Project ha kylleng ka Jylla".
I Kong Ampareen i la ong ba ka jingdon ki IPHL hapoh ka Jylla, kan ïarap ïa ki paidbah ban leit phah Test ïa ki jingdonkam khlem kano kano ka jinglut namar kine ki dei jong ka Sorkar bad naduh mynta ka sngi ïa ki Test ym dei shuh ban phah sha ki Hospital shimet.
I la ong ba ki IPHL ki dei kiba la pynwan dur da ka Sorkar Pdeng na ka bynta ban pynbha ïa ki jait rukom Test ïa ki jait jinpang bad kine ki IPHL kin peitngor ïa ka jinglong jingman ka koit ka khiah hapoh ka Jylla khamtam ïa ki jait jingpang ki ba lah ban ïa pur kum ka khlam COVID ha ki snem bala dep.
Haba kylli ïa ka jinglut ban tei iaki IPHL, ka Myntri ka tnat ka koit ka khiah kala ong “Ngam don ïa ka jingkheiñ kaba thikna hynrei ka lah ban kot sha ka T.1.25 klur ban tei ïa ka Pasteur Institute hynrei watla katta ruh, nga donkam ban eksamin ban thikna ïa ka jinglut".
Shillong, K’lyngkot 12 : “Lada ka Sorkar Meghalaya Democratic Alliance (MDA) ka khlem treikam, kumno ki briew ki dang jied ïa u Conrad K Sangma kum u Myntri Rangbah ka Jylla bad ïa ka Party NPP kaba u ïalam ban thaw Sorkar ha ka sien ba ar".
ïa kane la ong da u Myntri ka tnat PHE u Marcuise N Marak haba ïadei bad ka jingkynnoh u President ka Meghalaya Pradesh Congress Committee (MPCC) Bah Vincent Pala baka Sorkar MDA ka nang tang ban kular hynrei kam lah satia ban pynurlong ïa ki jingkular.
Haba jubab ïa ki jingkynnoh u Marcuise ula ong “Ngi dang shu dep ka elekshon MLA 2023 bad lada ka National People’s Party (NPP) kaba ïalam ïa ka Sorkar MDA kam trei, balei ki paidbah ki dang jied biang ïa u Conrad K Sangma bad ïa ka Party jong u ban thaw Sorkar".
