U Rangbah Sumar Sing Sawian, u їai pynshai lyngba ki kot khubor їa ki matti bad nongrim jong ka Seng ha man la ki khep.
Ka ban sah kynmaw ha ki pateng pakit jong ka Seng Khasi Kmie, ka dei ka jingsngewthuh bad shemphang jong une u Rangbah ha kaba їa dei ban ki parom shaphang jong U Lum Sohpetbneng uba kyntang.
U la long uwei na ki rangbah kiba donkti naduh ba sdang ban pynїoh їa ka kliar jong u Lum Sohpetbneng bad ka Seng ka la thung ïa u kum u Secretary ba nyngkong eh jong ka Lum Sohpetbneng Committee, Seng Khasi Kmie naduh ba la thaw їa ka, ha ka 30 tarik u Ïaїong, 1990 bad u la bat da bun bun snem bad u la long ruh u Chairman barim jong kane ka Committee.
Hapoh ka jingïalam ka jong U,  la lah ban pynlong ïa ka Kiew Pyneh Rngiew ba nyngkong eh ha kliar u Lum Sohpetbneng ha ka 20 tarik u bnai Rymphang 2000.
Ha kaba  ki khun ki hajar ki it ki hima ki elaka jong ka ri Hynñiewtrep ki la wan ban ïa shim bynta.
Ban pyrto ïa ki kam ba khraw jong une u Rangbah, ka Seng Khasi Kmie, ka la pynkup burom ïa une u Rangbah, ha ka jingrakhe ïa ka Seng Kut Snem  kaba la long ha  ka 23 tarik Naiwieng , 2022.
Ha kum kane ka por kaba ka їing ka sem ka їa kynduh їa kum kane ka jingjia kaba sngewsih, ka Seng Khasi Kmie ka phah їa u kyrwoh sngewlem sha ki khun ki kti, kiba ha їing ha sem jong une u Rangbah.
Ngi buh lang ruh  ïa ka kyrpad kyrpon, ka duwai ka phirat ba ka mynsiem ksiar mynsiem rupa ka jong une u Rangbah ba la leit bam kwai ha dwar U Blei ba kan poi suk poi saiñ bad la ki dot ki їaw bad ba ka rngiew ka rwiang kan synran synriah bad aibor aibuit їa baroh kiba don ka jingїadei kaba jan bad u.
Ka Lehniam Chad Tyllu kadei kawei na ki lehniam jong ki khun ka shnong Mynso ba la hikai ryngkat ka niam ka rukom bad ka shat ka kmen hashwa ban sdang bet sdang thung hapoh ka shnong Mynso.
Ha une u snem ïa kane ka Lehniam la pyndep haka 7 tarik Iaiong ha kaba ki khun ka Seinraij Mynso kiba dang skhem ka jingngeit haka niam ba la hikai ki longshwa manshwa ki la wan ban ïa shimbynta hapdeng ka riam ka beit ba iphuh iphieng bad ishongkun shongkhia.
Ha kane ka sngi ïa kane ka leh niam la wan sakhi pynshongshit ruh da u Dolloi Elaka Jowai Puramon Kynjing bad kiwei kiba shah khot sngewbha.
Shwa ban sdang ki khun samla jong ka Seinraij Mynso ban mih shad, ka la don shwa ka jingïalang lyngkot ba la pynïaid da u Pynhunmi Chen, General Secretary Seinraij Mynso katba u Kynmoo Situng ula ai ki kyntien nguhblei nguhsyiem.
U Dolloi ka Elaka Mynso Karmi Myrchiang ula ai ki kyntien waiphang, u Washington Shylla, Adviser SRJ-Mynso ula iathuh shaphang ka nongrim jong ka lehniam Chad Tyllu katba kiwei ki waheh kiba la ai jingkren mynsiem ki long u Moonlight Ktung, President SKN-12 Dolloi, u Chanlok Dkhar, Vice-Chairman NTC-Seinraij, u Nitajen Manner, Vice-President Seinraij Shangpung.
Haba kut ka jingïalang kawei ka longkmie jong ka Seinraij Mynso ka Synshar Passah ka la ai ki kyntien sngewnguh.
Katkum ka jingiathuh u Washington la ong ba ka nongrim jong kane ka lehniam ka long ban ainguh ïa u blei trai kynrad kamjuh iaka ka blai Tyllu hashwa ban sdang ka rep ka riang ka thung ka tep khnang ban ioh ki khun ka shnong ka raij iaki jingkyrkhu kyrdoh bad ban miat ban bha ka rep ka riang ka thung ka tep.
Ka Khasi Students’ Union, Namdong Area Unit kala byrthen ban khang tala iaka Namdong CHC hadien ba kala lap iaka jingdkhoh treikam jong kane ka jaka sumar.
Kane ka jaka sumar ka dei kaba la kyntiew kyrdan ha kine ki khyndiat bnai naka PHC sha ka kyrdan CHC ha u bnai Naiwieng 2022.
Ka KSU Namdong haka sngi Palei kala wan iakynduh ruh ia District Medical Health Officer (DMHO) West Jaintia Hills District u Dr.KC Ajar halor ka jingdkhoh treikam kane ka CHC.Ka KSU kala iathuh ba naka daw ka jingbym biang ka um ha kane ka jaka sumar, kane ka CHC kam pdiang ban sumar iaki paid nongpang na kylleng ki shnong kiba hap hapoh kane ka CHC Namdong.
U general secretary KSU Namdong ula ong ba kila ai da ka jingthoh ha u DMHO bad la pynpaw ba nalor bym pdiang iaki nongpang ha kane ka CHC, ki paidbah ba wan shim dawai ha kane ka jaka sumar ruh ki shem jingeh namar ka jingbym biang por ka rukom wan trei ki nongtrei kane ka jaka sumar Na kaliang u DMHO ula kular ban shimkhia ban pynbiang iaki jingdonkam ha kaba na kaliang ka KSU kala ai por hapoh shitaiew ban pynbiang iaki jingdonkam kane ka jaka sumar bad kala lada ka tnad ka koit ka khiah ka phiel, ka KSU kala rai ban khang tala shi syndon ia kane ka jaka sumar.
Ka ophis u Range Forest Officer, Social Forestry Range, Shangpung ka la pynlong ïaka Awareness Programme halor ka Lifestyle for Environment (LIFE) ne ka rukom im ryngkat bad ki sawdong sawkun ka mariang.
Ïaka jingïalang la pynlong ha Rev.Anthony Crocket Memorial Hall Shangpung Mission haka sngi Palei.
Ka mat pdeng kane ka jingai jinghikai kalong “Our Endeavour Today is for a better Tomorrow" ne ka jingpyrshang ban pynbha mynta na ka bynta ka jingbha ka lashai.
Ïa kane ka phang la ai jingbatai da u riew shemphang u Ma LD Suïam Assistant Engineer, Jowai Rural Distribution Division, MePDCL, Jowai haka jingïalang kaba la pynïaid da u MC.Suchiang Forestar-1 haka jingdonlang ki khynnah skul kiba la pyndep ïaka eksamin matrik, ki Village Organization ka Shangpung Mission bad u Waheh shnong ka Shangpung Mission u RN Suchiang.
U Ma LD Suïam kum u riew shemphang haka jingbatai ula ong, ba dei ki briew hi kiba pynjot ïaka mariang bad dei ki briew hi ruh ki ban shim ïaka jingkitkhlieh ban pynbha ïaka.
Ula ong ka jingshah lehbeiñ ka mei mariang ka la long shaba palat bad ïa kane la sakhi ruh ba bun na ki um, ki wah bad ki wahduid hynrei mynta pat bun na kitei ki wahduid bad ki wah rit, ki la jah lut bad kane hi kan sa poi ba ki briew kin nym ïoh shuh wat ban dih um.
Ula la kyntu ïaki khynnah skul khamtam kiba long ka lawei ka shnong ka thaw ban pynïajan ïalade bad ka mariang khnang ban sngewthuh khambha ïaka jingkordor jong ka bad ban long ki nongpynsaphriang ïaka khubor sha kiwei pat.
Ula pynkynnmaw ruh ïaka jingïalang jong ki ri ka pyrthei kaba ki khot ka United Furom on Climate Change Conference ha u snem 1994 kaba la shim bynta da ki 198 tylli ki ri jong ka pyrthei kaba la tip ruh kum ka Conference of the Parties (COP).
Ula ong ka jingthmu jong ka jingïalang ka long ban ïada lane tehlakam ïaka jingmushlia jong u briew ïaka mariang kaba lah ban wanrah ka jingma ïaka mei mariang kumjuh ka jingma na ka jingkiew ka jingshit ne Global Warming.
Ula ong hashwa ka jingsdang ki Industrial Revolution, kane ka mariang kaba la buh ryntih U Blei ñiar ban shem ïaki jingjia kiba sngewsih na ka jingpynjot jong ka mariang hynrei suki suki hadien ka jingwanrah ïaki karkhana bapher bapher kane ka mariang ka la sdang ban leh thlia bad la shem ba shibun ki jingjia kiba sngewsih bad shyrkhei kiba pynjot ïaka mariang bad don ruh ka jingduh ïaki jingtei bad ki mynsiem briew.
Nalorkata ula ong haka jingïalang kaba la long ha ri Brazil ki 196 tylli ki ri jong ka pyrthei ki shim ïala jingïakut na bynta ban tehlakam ïaka jingshit bad jingkylla ka suiñbneng bad kawei na ki jingïakut ba la shim ka long ban pynroi ïa baroh ki jait khlaw haka pyrthei.
Shuh shuh haka jingïalang kaba la long ha ri Japan la shim ïaki katto katne ki jingïakut kata ban pynduna ïaka jingpynmih tdem na ki karkhana kiba long ki jingsniew ïaka mariang kaba ki khot ka Greenhouse gases.
Ula ha katei ka jingïalang ki 37 tylli ki ri kiba la kiew haka ïoh ka kot ki shim ïaka jingïakut ban pynhiar ïaka jingshit haka pyrthei la kumno kumno da 1 degree centigrade.
Nalorkata, la ïakut ruh ban mang tyngka ban tehlakam ïaka jingshit bad jingkylla ka suiñbneng (Global warming & climate change) kiba ktah ïaki jingthaw ba don jingim ha bun ki liang khamtam haka bam bad ka jingheh jingsan ryntih.
Ha u snem 2015 lyngba kane hi ka Conference kaba ki khot ka COP-21 kaba la long ha France ka la shim ïaka jingïakut ba ka jingshit jong ka pyrthei kamdei ban kiew palat ïaka 2 degree centigrade.
Ula ong ka Climate change ne ka jingkylla jong ka suiñbneng kadei ka jingma kaba khraw kaba ap ïaki nongshong shnong bad ula kyntu ïa ki Village Organization bad khynnah skul ban kiar na ka jingpynjot ïaka mariang bad kyntu ban snohkti lang bad ki dorbar dong dorbar shnong ban pynurlong ïaka jingthmu ba bha ban tehlakam ïaka jingpynjot ïaka mariang.
Ka National People’s Party (NPP) 1-Nartiang Constituency kala pynkup burom ia u symbud myntri rangbah ka Jylla u Sniawbhalang Dhar uba la jop iaka kam MLA la saw sien kynthih na kane ka thain haka sngi Saitjain ka taiew kaba la dep.
Ia kane ka jingialang pynkup burom la pynlong ha iing dorbar ka shnong Wahiajer haka jingialang kaba pyniaid da u Hamkom Kynriam president ka NPP 1-Nartiang Block Constituency.
U Ma Briwon Pohshna Adviser jong ka NPP 1-Nartiang constituency, haba kren ula iaroh Ia ki kam ba bha jong u ma Sniawbhalang Dhar ha kine snem ba la leit bad ula kyrpad ruh Ia u MLA ban dang wahrah shuh shuh ki kam pynroi naka bynta ka 1-Nartiang Constituency.
U Ma Sniawbhalang Dhar, ula ai khublei ia baroh ki nongialam bad ki nongkyrshan ka party ki ba la trei shitom ban pynjop donburom biang ia u mynta ka kynti.
U la ong ba kadei ka burom kaba khraw ia u kum u nongmihkhmat namar ka jingieid bad jingstad jong ki paidbah nongshong shnong ka constituency ban pynjop bunsien ia u haduh ban da iohbat iaka kyrdan symbud Myntri Rangbah jong ka sorkar Meghalaya.
U la kubur ba kum u briew um lah ban leh lut nadong shadong kat kum ka jingkwah ki paidbah, hynrei u la pyrshang katba lah ban wanrah ia ka roi ka par ha ka constituency.
U la kular ruh ban trei shitom bad ban leh khambha shuh shuh ia ka constituency ban wanrah iaki kam pynroi haka ioh ka kot, ka rep ka riang, ka pulei puthi, ka koit ka khiah bad kiwei kiwei ban kyntiew iaka roi ka par ka thain.
Ha kane ka jingialang la iadonlang u CEM JHADC, Ma Thombor Shiwat uba la ai iaka kyntien ai khublei.
La ioh ruh iaka jingrwai na u Deibor Suting naka shnong Thadmusem.
Ka Jaintia Institute & Technology, Jowai lyngba ka jingkyrshan ka Meghalaya State Skills Development Society (MSSDS) jong ka tnad Labour kan hikai pyntbit haduh 50 ngut ki samla shynrang bad kynthei ban shna website ne Web Developer.
Ïa kane ka jingai jinghikai la plie paidbah haka sngi ba ar da u MLA ka Jowai u Wailadmiki Shylla haka jingdonlang u Managing Director Jaintia Institute & Technology u Bankitbor Marweiñ haka jingïalang kaba la long ha Auditorium ka Kiang Nangbah Govt.
College.
U Skill Development Officer, u Lambormi Suchen haba kren haka jingialang ula ïathuh ïaki jingmyntoi ba ïoh naka Skill Meghalaya Project jong ka sorkar.
Ula ong ruh ba kane ka jingai jinghikai ka dei na ka bynta lai bnai bad yn pynlong ha shlem jong ka Jaintia Institute & Technology.
Ula iathuh ba ka skill Meghalaya da ka jingïatreilang bad ki seng treimon sngewbha ki ai ïaki training bapher bapher na bynta ki khun samla kiba don ka jingthmu ban seng kam lajong bad ki ïoh trei haki jaka bapher bapher ynda ki la dep ban pyntbit ïalade lyngba kane ka Skill Training.
U Wailadmiki Shylla haba kren kum u kongsan ula kyntu ïaki samla ban trei minot bad trei shitom ha ki jait kam ba ki sngewtynnad bad ula ban jur ruh ïaki samka ba kin long kiba ïaishah ha kano kano ka kam ba ki trei namar ka jingïaishah ka wanrah ïa u soh jong ka jingjop.
Kiwei kiwei kiba kren ki kynthup iaka Principal ka Kiang Nangbah Govt’s College ka Dr.EM Blah bad uwei u samla uba pyndep ïaka jinghikai na ka skill Meghalaya u Jefferson Lyngdoh uba la ai mynsiem ïaki samla kiba don hapoh ka training ba kin trei shitom bad minot khnang ba kin ïoh ban kheit ïa u soh jong ka jingjop.
Ka Unique Identification Authority of India (UIDAI) kala pynkylla ne pynthymmai iaka Aadhaar (Enrollment and Update) (Tenth Amendment) Regulations 2022, khnang ban pynshlur iaki paidbah ban pynthymmai (update) ia ki kot ki sla ha ka jingiadei bad ka Aadhaar card.
Kane kan iarap ia u paidbah ban ioh iaki jingmyntoi bad ba pynthikna ba ki jingtip kiba la ai kin long kiba thikna khlem ka jingbakla haka Aadhaar database.
Mynta ka sorkar ka la ai por 3 bnai naduh 15.03.2023 haduh ka 14.06.2023 ban pynthymmai ia ki kot ki sla ba kynthup iaka kyrteng bad ka jaka sah ne Proof of Identity & Proof of Address) ha ka jingiadei bad ka Aadhaar khlem da hap ban siew (free cost) katta lyngba ka my Aadhaar (SSUP) Portal lyngba kane ka link.
Kum shibynta ban pynshai bad pyni lad pyni lynti ia ki khynnah pule ka Eastern West Khasi Hills District halor ki lad iohkam iohjam ha ka liang ka tnat hospitality kiba kynthup ia ka iohkam iohjam lyngba ka kam jngohkai pyrthei, ka ophis jong ka Block Development Officer, Mairang C&RD Block ha ryngkat ka jingiatreilang bad ka Indian Institute of Hotel Management, Shillong kila pynlong ia ka prokram career counselling na ka bynta ki khynnah pule ka thain kiba don jingthmu ban leit pule ha kane ka lain haka sngi Nyngkong.
Ha kane ka prokram ia kaba la pynlong ha Tirot Sing Memorial Hall Pyndengumiong, Mairang la wan ban iashimbynta da i Dr.LR Hynniewta, BDO ka Mairang C&RD Block, u Bah S.Khonglah, uba dei u Lecturer ka IIHM, Shillong, I Kong S.Wahlang, iba long i Demonstrator ka IIHM, Shillong , ki nonghikai bad ki khynnah pule jong ki skul bad kolej ka thain kiba kynthup ia kito kiba la wan  na ka Mairang Presbyterian Higher Secondary School, Mairang, ka Khadsawphra College, Mairang, ka St.Thomas Higher Secondary School, Mairang bad ka Myriaw RMSA Higher Secondary School, Myriaw.
Ka jingthmu jong kane ka prokram ka long ban hikai ban kdew lad kdew lynti ia ki khynnah pule ka thain halor ki lad iohkam iohjam lyngba ka tnat jngohkai pyrthei kaba long kawei na ki tnat kiba la nang kiew na ka por sha ka por lyngba ka jingiohkam ioh kamai jong ki nongshongshnong.
Ha kane ka sngi, ki khynnah pule ka thain ki la ioh jinngpynshai ruh halor ki jait jingpule ia kiba lah ban ioh hapoh ka Indian Institute of Hotel Management, Shillong kiba kynthup ia ka B.Sc in Hospitality & Hotel Administration, ki Diploma Course na ka bynta kito kiba lah dep ia ka Class 12 bad ruh ki Short Term Certificate Course na ka bynta kito kiba lah dep ia ka klas 10.
(SDPRO, Mairang).
Ka Hynniewtrep Achik National Movement (HANM) haka sngi Saitjain ka taiew kaba la dep kala ioh ban pynthymmai iaki nongkitkam ka HANM West Jaintia Hills bad ka Laskein Block Circle.
Ha kane ka jingjied nongkitkam thymmai, la iadonlang u working president HANM Jaintia Zone ia u Pynshngain Papang, u president HANM Jaintia zone u Shaniahlang Suchen bad u General Secretary HANM Jaintia zone u Wankishwa Mawlong.
U Arsamki Papang la jied ia u kum u president ba thymmai ka HANM West Jaintia Hills District bad u Eborlang Phawa Kjor kum u president HANM Laskein Circle.
Nalor u Eborlang Phawa Kjor la jied working president iaka Laskein Cirlce da u Nidawanshwa Dkhar, vice president Desa Rabon, general secretary Yooky shylla bad kiwei kiwei.
Ka Tariang FC kala rah iaka nam lahduh da kaba pynliem da 3-1 ïaka Umsalait SC haka jingiakhun final 9th Secondary School Football Knock-out Tournament kaba la long ha madan Pdengshakap haka sngi Saitjaiñ.
Ïaki kol jong ka Tariang FC la thep da u Allen Nongbri (12), u Knerktilang Buam (73, 90).
Katba ka shikol jong ka Umsalait SC la thep da u Arnes Marweiñ (75).
Ka Tariang FC lyngba ka jingjop ka la ïoh khur ïaka song pisa kaba T.2,50,000 (Ar lak sanphaw hajar) katba ka Umsalait SC ka la ïoh T.1,50,000 (Shi lakh sanphew hajar) ryngkat ki trophy.
U Deputy Superintendent of Police, East Jaintia Hills u Jason Mairom ula wan sakhi iaka jingiakhun footaball kum u kongsan haka jingiadonlang u H Bareh, District Sports Officer ka West Jaintia Hills u Khroobok Passah, ki Waheh shnong bad secretary kumjuh ki  nongkitkam na ki synjuk ïalehkai bapher ka thaiñ.
La sam ruh ïaki khusnam shimet sha ki rangïalehkai ka Tariang FC ba kynthup ka nam Best player ba la ïoh da u  Knerktilang Buam uba la thep 2 kol bad nam Best Goalkeeper la ïoh da u Frolick Dkhar.
Ka West Jaintia District Sports Association (WJDSA) kala pynbna ba kala plie ïaka ïew ïadie ïathied player jong ka wat kaba nyngkong kaba la tip kum ka First Window Inter Club Transfer jong kane ka aiom ialehkai.
U Hony General Secretary WJDSA, u Ma Lammat Oo Laloo ula ong, kane ka ïew ïadie ïathied rangïalehkai ka sdang bad kan kut haduh 15 tarik Ïaiong na ka bynta baroh ki division ne ki kyrdan ïalehkai naduh ka Super Division, First bad Second Division.
Ula ïathuh ba uwei pa uwei u rangïalehkai un hap ban soi ha khmat u Hony General Secretary WJDSA bad ka bai transfer kalong T.200/- uwei u player bad ban rah ryngkat ki dur stamp size u nongialehkai.
Yn nym pdiang ïa kiba phah pateng bad yn ym pdiang ruh ia kiba wan palat ïaka por ba ka buh.
Ki spah ngut ki samla kynthei bad shynrang ki la shim bynta haka jingïaid kjat na ki lynti u barim ba la pynlong da ka Trekking & Adventure Enthusiasts kaba la sdang naduh Dkhiah West,.
Khliehriat haduh ha Suchen.
Hashwa ban shim bynta ki samla haka jingïaid kjat, u Dr R.Phawa ula batai ïaka jingthmu jong ka Trekking kaba kum ki nongshong basa ki donkam ban ïeid bad sumar sukher ïaka mei mariang.
La ïoh ruh ka jingkren jingkyntu bad duwai na u Tbn Lovely Dkhar uba dei u Headmaster Dkhiah Presbyterian Secondary School.
Ka jingïaid ka sdang naduh ïing Club Moothathlen wah Mynkseh, Nongkhlieh, Ïaw pynsiñ Rymbai bad la ïaid ruh lyngba ki lynti ba rim ba juh leit ïew ki nong Suchen mynshwa kiba dang neh haduh mynta.
La kiew ruh ïa u riat ka shnong Deiñshalalu bad ïaid lynter ki lynti rim haduh ban da poi hajan ka wah Umkyrdeiñ.
La rung sha ka diang jong ka shnong Ïapmala na ka wah Khahare haduh ban da poi ha Suchen shnong Rim kaba dei ka shnong ba la rim bha ha ka thaiñ East Jaintia bad bun ki dak ki shin jong u mynbarim ki dang neh haduh mynta.
Ynda ka poi ha Tyrneiñ Loom Suchen la pdiang sngewbha ïaki samla da ki longkmie longkpa bad khynnah jong ka shnong Suchen bad ïaka history lyngkot shaphang ka shnong Suchen la ïathuh da u Emmon Sumer.
Kum ka jingsngewburom ïaki trai shnong, ka la don ruh ia jingai sngewbha sha ki lai ngut ki riew rangbah kiba kynthup u Jiren Swer,  u Muni Swer bad u Kidras Sympli kiba dei ki nongïalam bad nongprat lynti ïaki samla ha kane ka jingïaid kjat.
Hadien ka Trekking la pynlong ïaka Free Medical Camp ha Suchen Tyrneiñ Loom haka jingpeit jong u Dr.R.Phawa bad ka kynhun na Ïong-i-Medicine.
U Meban Talang bad ar ngut kiwei pat kiba shah kem ha ki pulit jong ka Jowai Police Station halor ka jingshah suba ba ki donkti ban pyniap ia u Pynkhreh Surong kila ngat haka Judicial Custody kaba 12 sngi.
Ki Pulit ka Jowai Police Station haka Sngi U Blei kila rah biang ia kine ki lai ngut sha iingbishar hadien bala kut ka jingtohkit ki pulit bad ka iingbishar kala rai ban tohkit iaki 12 sngi hapoh Judicial Custody.
Kine ki lai ngut ki suba ki dei u Meban Talang, Sambun Dkhar bad u Jimmy Kyndait.
U Meban Talang bad u Sambun Dkhar la kem iaki ha ka 21 tarik u bnai Lber bad tang hadien shisngi bala kila shah kem la lap iaka metiap u Pynkhreh naka jaka khlaw ha Pommura kaba hap ha Mawryngkneng Police Station.
Hadien pat la iohkem ia u Jimmy Kyndait haka 28 tarik u bnai Lber.
Kumban shu pynkynmaw ba une u Pynkhreh Surong uba na ka shnong Mynsngat ula shah rahbor bad shah pyniap dusmon naduh ka 9 tarik Lber 2023.
Dei hadien ar taiew, u Pynkhreh Surong ula jah rngai ryngkat bad ka kali Mahindra Pick Up, haka step 22 tarik Lber kiba ha iing jong u kila kila ioh jingtip ba u Pynkhreh ula shah pyniap.
La lap iaka met jong u na jaka khlaw na Pommura, kaba hap ha Mawryngkneng Police Station, East Khasi Hills District.
Halor kane ka jingjah rngai u Pynkhreh ki pulit kila ioh iaka FIR ha ka 21 tarik Lber ha Nartiang Police Station ba u Pynkhreh Surong uba na Mynsngat, ula jah nala iing naduh 9 tarik Lber ryngkat bad ka kali Mahindra pick up kaba dang thymmai.
Ka Seiñ Kur Dkhar East Jaintia Hills District, kan pynlong iaka fete bad ka iakop shad ba shisngi haka 8 tarik une u bnai Iaiong ha Eastside Inn, Jaliyiah, East Jaintia Hills.
Ka jingthmu jong kane ka fete bad ka iakop shad kalong na ka bynta ban pynmih pisa ban ban tei iaka iing treikam ba pura jong ka seng kur, kaba ka jingtei kala sdang mynta ha ka shnong Mookhep, East Jaintia Hills.
Kane ka fete kan sdang naduh ka por 10:30 AM haduh ka por 10:00 PM mynmiet.
Ha kane ka fete kin don shibun jait ki jingialehkai bad ki jingbam nalor ka iew die jain.
Ka Dancing Competition kan dei tang ia ki nongshad ba marwei-marwei (Solo Dancers) bad kan dei ruh ia baroh (Open to all).
Ka buskit kan long lai tylli, kata, 1st Prize – Rs.7000/-, 2nd Prize – Rs.4000/-, 3rd Prize – Rs.2000/-.
Kiba kwah ban iashim bynta, kin hap ban register kyrteng shuwa ia lade, da kaba phone ha kine ki number, kata, 9615400135 / 7005079043, naduh ka, 01.04.2023, kata naduh ka por 10.30AM haduh 9:00PM man ka sngi.
Yn pdiang tang 20 ngut ki nongiashim bynta.
Ka Entry Fee na ka bynta ki nongiashim bynta kan long Rs.200/-.
Ki nongiashim bynta kiba lah dep ai kyrteng (register) shuwa ialade, kin hap ban poi ha Eastside Inn, shwa ka 7:00 PM ban ai jingtip ban ioh leh ia kiba donkam.
U Ma MH Dkhar, Ad.
Genl.
Secy.
Seiñ Kur Dkhar East Jaintia Hills District, ula ong ba na kaliang ka seng kur kala kyrpad ia baroh ki parakur Dkhar kiba don ha kylleng sawsong ka Ri Jaiñtia, khamtam eh ia ki parakur Dkhar kiba don ha East Jaintia Hills District, bad kumjuh ruh ia ki paralok parajor baroh ban ia pyllait por ban iawan shit rhem sha ktei ka Fete cum Dancing Compettion jong ka kur ka ban long ha katei ka sngi, ka por bad ka jaka ba la kdew haneng, khnang ba katei ka jingthmu jong ka seng, kan long kaba phuh baphieng, kaba shongkun bad ruh kaba jop pura.
Ka Elite Pathway Programme (EPP) ka prokram ai jinghikai kaba lai sngi bala pynlong da ka Meghalaya State Olympic Association ryngkat ka jingiatreilang bad ka tnat Directorate of Sports & Youth Affairs kala sdang haka shlem ai jinghikai jong ka SAI, STC, Shillong kaba don ha kut ka skul bah pule NEHU haka sngi Saitjain.
U bah AL Hek, Myntri sorkar ba dei khmieh iaka tnad Animal Husbandry & Veterinary bad kiwei kum u kongsan ula plie ia kane ka prokram ai jinghikai haka jingiadonlang Chief Secretary ka sorkar jylla u bah DP Wahlang, IAS, ki nongialam ka MSOA bad kiwei kiwei.
Ki nongwan jinghikai dei u Ian Campbell naka  EDGE10, ryngkat ka jingiadon lang u rang ialehkai phutbol ba la paw ka ri Denmark bad ba la mihkhmat ia ka Manchester United u Jesper Olsen ba la don bynta ha kane ka kynti na ka liang ka kynhun jong ka Future Football.
Ki nongialehkai ba la poi sha kane prorkam kidei tang kito ki 200 ngut na ka 4500 ngut kiba la iashimbynta ha ka prorkam iit sap ialehkai kaba la pynlong ha baroh ki distrik jong ka jylla ha ki sngi bad bnai kiba la leit noh.
Ka jingpyrshang ia ki khynnah ha kane ka camp ka kynthup ia ka vertical jump, compass drill, 10m ladder run bad ka 20m sprint, katba na ka liang u Olsen pat u shim ia ka bynta ban iarap ban sam iaka jinghikai bad jingtip shaphang ka  phutbol.
Haba kren kum u kongsan, U bah AL Hek u dap da ka jingkyndit bad bym lah ban mutdur satia ban shem bad iohi ia katta ka buit bad ka rukom ban test ia ki khynnah ban sain dur ia ka lawei ialehkai kaba pura ka jong ki ka long kaba la pher bak lybak.
U bah Hek u kyrmen ba shisien ka sngi ka jylla kan sa lah shisha ba kan sei ia ki khlur ialehkai ba kynsai bad kiba lah ban wanrah ia ka nam bad burom ia ka jylla, ia la ka iing ka sem bad ha ka juh ka por ban pynpaw hakhmat ka pyrthei ba ka Meghalaya ruh ka lah lem ban sei madan ia ki nongialehkai bat bit ba dba kynsai.
Katba na ka liang u bah DP Wahlang, u sngew ban ong ba ki nongialehkai ha ka juk kaba mynta ki long kiba donbok, namar ki ioh ia ka kabu ba kin iaid lang ryngkat bad ka juk jong ka technology.
U bah Wahlang u la kam ruh ba 40 snem mynshwa, ma u ruh u la poi ban iashim bynta lem ha kum kine ki rukom jingpyrshang ha Patiala, hynrei ha kito ki por ki jong u, ki kor ki bor ba la pyndonkam ki long kiba dang duna bad tlot bor bha lad aia nujor bad ki kor ki bor kiba ha kum kane ka juk kaba mynta.
Ha kane ka sngi la ioh ruh ia ka jingkren maitphang ba la ai da u working president ka Meghalaya State Olympic Association (MSOA) u bah John F Kharshiing, uba la ai khublei ia ka sorkar jylla halor ka jingiarap bad kyrshan lem na ka liang ka jong ka ban lah ban wanrah bad ban pynlong ia kum kane ka prokram hangne hapoh ka jylla, khlem da klet ruh ban pynpaw ia ka  jingai khublei ia ka sorkar, kaba la wan shakhmat ban sdang ban ai iaka bai bam (scholarship) ia ki khynnah ialehkai bad ki song khusnam pisa ia kiba ioh ban khur ia ki takma na ki lympung ne rynsan bah ialehkai ba long ha ka thain, ha k ri ne wat shabar jong ka ri.
Katba na ka liang u Ian Campbell u la pynpaw ba hakane ka kynti kaba mynta la don ki khynnah kiba ym tang ba ki pynpaw ia ka jingtbit ne ka sap ba ki don, pynban ki la pynpra ruh wat ia ki rekod bad u ban jur ia ki khynnah ban long kiba minot bad ba trei shitom.
Ka Amlarem Govt LP School bad ka Padu United FC (A) ki dei ki ar tylli ki skul ki ban mihkhmat sha ka district level hadien ba kila ioh khur namjop haka Block Level CM U-12 Football Tournament.
Ha ka jingiakhun final kaba long haka sngi Palei ha Amlarem, na ki kynthei ka Amlarem Govt LP School kala pynliem da ka tie breaker da 3-1 iaka padu United FC.Katba na ki shynrang pat ka Padu United FC (A) kala pynliem da 1-0 iaka Padu United FC (B).
U Wansuk Lamin adviser ka Amlarem Sub Divisional Sports Association (ASSA) ula wan sakhi iaka jingiakhun kum u kongsan haka jingiadonlang u Sailon Syngkrem general secretary ASSA kum u symbud kongsan bad u DSO, West Jaintia Hills District ma Khroobok Passah.
Ka East Jaintia District Cricket Association (EJDCA) kan pynlong iaka trial ne ka jingpyrshang ban jied iaki khynnah ialehkai kynthei bad shynrang.
Kane ka jingjied ka long na ka bynta ki khynnah Under-18.
Ia kane ka jingjied yn pynlong ha madan Dkhiah East, Lad Sutnga, Khliehriat ha 1 tarik Iaiong 2023.
La pyntip ba kino kino kiba shah jied kin ioh ban mihkhmat iaka district haka lympung ialehkai ka ban pynlong ka Meghalaya Cricket Association (MCA).
Kino kino kiba kwah ban ioh jingtip shuh shuh ki lah ban phone ha une u number 9612342314.
Ka ophis u District Sports Officer, West Jaintia Hills District ula pynbna paidbah ba ka Chief Minister District Level Inter School Athletic Meet,2023 kan long haka 26, 27 bad 28 tarik u Iaiong ha madan Kiang Nangbah Stadium.
Ki kyrdan iakhun ki kynthup iaki kynthei bad shynrang haka Under-14, Under-16 bad Under 18.
Ka jingot snem ka long haka Under-14, kiba kha 30-11-2009 bad ym hadien ka 30.11.2011.
Haka Under-16 kiba kha 30.11.2007 bad ym hadien ka 30.11.2009 bad Under 18 kiba kha haka 30.11.2005 bad ym hadien ka 30.11.2007.
Ka jingialang hapdeng ki nonghikai bad nongmihkhmat aki skul kan long haka 14 tarik Iaiong haka por 3 Pm, bad ka jingjurip iaki khynnah ialehkai kan long haka 17 tarik Iaiong ha Kiang Nangbah Stadium.
La bthah ia baroh ki skul ban wan ialam pyntam tang 6 ngut ki khynnah na kawei kawei ka kyrdan haka jingjurip ia ki khynnah ialehkai.
Ki bor pyniaid jong ki skul ki lah ban phone ha kine ki number na ka bynta kino kino jingdonkam (1) 9402310523 (2) 9612942208 (3) 9774514980.
Baroh ki nongialehkai kin wanrah iaki kot ki sla original kynthup iaka aadhaar, birth certificate kiba ai da ka Municipal Board, CHC, PHC haka sngi jurip khynnah ialehkai bad ban sumbit iaki kopi ryngkat bad ki form.
Yn ym pdiang ban pynrung khynnah ialehkai hadien ka jingjurip iaki khynnah ialehkai bad donkam ruh ban tah lang iaka dur passport ki khynnah ialehkai haka form.
Ka ophis treikam jong ka District Sports Officer, East Jaintia Hills District Khliehriat kala pyntip paidbah ba kan pynlong iaka Chief Minister District Level Inter School Athletic Meet 2023, ha Khliehriat.
Kumta ka ophis jong ka DSO ka khot wer ia baroh ki skul ha East Jaintia Hills ban iashimbynta ha kane ka lympung.
La kyntu ia baroh ki skul ban wan shim iaki form na ka ophis jong ka DSO ha DKhiah West haka por longtrei.
Ka tarik ba khatduh ban pynpoi iaki from ka long ha ka 14 tarik Iaiong 2023.
Ki kyrdan iakhun ki kynthup iaki kynthei bad shynrang haka Under -14 bad ka jingot snem kalong ia kiba kha ym dei shuwa ka 30.11.2009 bad hadien ka 30.11.2011.
Haka Under 16 ka jingot snem kalong ym dei ia kiba kha shuwa 30-11-2007 bad hadien ka 30-11-2009.
Haka Under 18 ka jingot snem kalong ym dei ia kiba kha hashuwa ka 30-11-2005 bad hadien ka 30-11-2007.
Kino kino kiba kwah ban phone ban ioh jingshai kilah ban phone ha kine ki number 9233401298.9362704687.
Kum shibynta ban pynshai sha ki paidbah nongshongshnong jong ka Eastern West Khasi Hills District halor kiba bun ki jnit ki jnat kiba iadei bad ka kam niah bad shongkali, ka ophis jong u District Transport Officer ka Eastern West Khasi Hills District ka la ioh ban rakhe ia ka Road Safety Week 2023 katkum ka theme ‘Road Safety-Safety to Life’ ha ka prokram ba la pynlong ha kyrpong jong kane ka ophis.
La iashimbynta da ki ophisar jong ki tnat sorkar bapher bapher kiba kynthup ia ka tnat Transport, Police, PWD bad Health nalor ka jingiasakhi lang jong ki nongniahkali kamai bad ki paidbah ka thain.
Haba kyntu ia ki draibar kali kamai kiba la wan sha kane ka prokram ba kin bud pyrkhing ia baroh ki kyndon niah kali ia kiba la buh na ka bynta ka jingshngain jong ki nongshongkali bad ruh kiba iaid ba ieng ha lynti, u Deputy Superintendent of Police ka Eastern West Khasi Hills District, u Bah D.Moksha ha ka jingkren ka jongu u la pynshai ruh halor ki jait jingpynshitom katkum ka ain na ka bynta ki nongniah kali ki bym ju deng ia u seat belt, ki nongniah bike bym ju phong helmet, kiba niah kali ha ka por buaid, kiba pynher stet ia ki kali, kiba kit palat pud bad kumta terter.
Haba kren na ka liang ka tnat ka koit ka khiah, u Dr.E.S Lakiang ha ka jingkren ka jongu, u la batai shaphang ki katto katne ki bynta jong ka jingsumar First Aid na ka bynta ki lanot aksiden kali hashwa ban rah iaki sha  ki hospital na ka bynta ka jingsumar kaba bniah, katba, u Assistant Executive Engineer ka tnat PWD, u Bah K.Rymbai u la kren halor ki signal ia kiba la buh ha ki surok bad ka jingdonkam ban bud pyrkhing iaki kum shibynta ban khanglad ia ki jingjia aksiden kali kaba wanrah jingma ym tang ia ki nongshongkali hynrei wat ia ki paidbah ba iaid ba ieng ha lynti kumjuh.
Kiwei kiwei pat kiba la kren ha kane ka sngi ki kynthup ia u Sordar ka Shnong Lumsohkhlur, u Bah D.Kharmawlong bad u District Transport Officer ba dei peit ia ka Eastern West Khasi Hills District, u Bah W.Makdoh uba la long u shongknor ba pyniaid ia kane ka jingialang.
( SDPRO, Mairang ).
Ka jingkthang bad ka jingpait dohnud kala wan jia haka longïing u ma Bijoy Tariang uba la ri pynheh pynsan iaki khun ban long ki briew kiba tip briew bad ban don ka akor ka burom, pynban ka mynsiem u ksuid kala wan ban thombor iaki kaba kila kylla long ki nongpyniap briew nonglute naka bynta ban ioh iaka spah ka phew kaba shipor.
U Ma Bijoy Tariang u dei u kpa jong u I Love You Talang ba na ka shnong Moorap.
U I Love Talang u dei u wei na ki runar ba donkti haka kam pyniap briew bad ula shah pyniap ha ki paidbhur hadien ka jinglait phet jong u na phatok bad ki paralok ha u snem bala dep ha u bnai Nailur 2022.
Tang hadien hynriew bnai uwei pat u khun jong u Bijoy Tariang, u Meban Talang uba dei u para jong u I Love You ula shah kynnoh pyniap ia u Pynkhreh Surong na Mynsngat.
Nalor u Meban ar ngut kiwei ki pat kiba shah suba ki dei u Sambun Dkhar na Mynsngat bad u Jimmy Kyndait na Moorap.
Kum u kpa, u ma Bijoy Tariang haba kren haka jingialang pynrem ia ki lai ngut kiba shah kem halor ka jingpyniap ia u Pynkrheh Surong ha Mynsangat haka sngi Palei, ula ong ba u dap da ka mynsiem kaba khia um lah khlem da pynpaw iaka jingshrai ka jingbitar hadien ba ki khun jong u kila kylla long ki nongtuh ki nongpyniap briew.
U ne u longkpa ula ong ba ula sngew lehrain ïaka jinglong ki khun namar ba um shym la pynheh pynsan bad bsa ïala ki khun ba kin kylla long ki nongtuh nonglute bad nongpynïap briew.
U ma Bijoy ula ong kat kane ka jingjah burom bad ka jingshah pynlehrain hala ki jong ki khun lada shah ka aiñ la dei ban shim hi iaka jingim u khun, hynrei namar ka aiñ kam shah ka aiñ.
Ula kyntu iaki bor jong ka aiñ ban pynshitom da kaba tyngeh da kaba set byndi shi jingim ne da kaba sdien ha u tyllai phasi bad um don kano kano ka jingbabe bad ka aiñ kan leh ia kaba donkam.
Ka jingialang paidbah ban pynrem ia kine ki riew thrang snam kala long ha ka shnong Moorap bad Mynsngat ban dawa pynshitom ia ki lai ngut kiba shah kem ha ki Pulit jong ka West Jaintia Hills District halor ka jingpyniap ia u Pynkhreh Surong.
Shuwa ka jingialang ha Mynsngat, ki nongïalam jong ka Dorbar Shnong Moorap kala kyrpad jur iaki pulit hadien ka jingïoh kem ïa ki arngut ki riew thrang snam napoh shnong ban pynshitom iaki katkum ki kyndon jong ka aiñ.
Ka bor shnong kala kyntu jur iaki pulit ban tohkit bniah bad ban sei madan ïa kiwei pat ki riew thrang snam ne runar kiba im lait lait lan ha rilum Jaintia ban kaba kamai spah da kaba tuh, lute, pynïap briew bad kiwei ki kam sniew.
Ka Dorbar Shnong Moorap kynthei bad shynrang ryngkat ki placard ki la mih sha ka rally ban pyrshah ïaki kam runar jong ki lai ngut ki riew thrang snam kiba suba donkti ban pynïap dusmon ïa u Pynkhreh Surong uba na shnong Mynsngat haka 9 tarik une u bnai.
U Waheh Shnong ka Moorap u Stanly Ryngkhlem ula dawa naka bor jong ka aiñ ban set byndi shirta jingim bad sdien phasi ïa u Meban Talang bad Jimmy Kyndait namar lada ki lait ka buh jingma ïaka leit ka wan ki paidbah bad ka imlang sahlang.
Na ka liang uba haïing jong u Meban Talang bad u Jimmy Kyndait kila ong ba kum ka kur ki pynpaw ka jingsngewsih kaba khraw haduh katta katta bad kum ka ïing ka sem ki pynrem bad dawa naka ain ban set byndi shi jingim ne sdien ha u tyllai phasi.
Hashwa ka jingïalang ka la don ka jingïaid paidbah kaba sdang na Dong ïurim bad ïaid ter ter ïaka surok haduh ban da poi ha jaka pynlong jingïalang ha ïew Mynsngat.
La iashimbynta da ki nonghikai, ki khynnah skul bapher ka thaiñ Mynsngat, ki kynhun sengbhalang, ki nongñiah kali da kaba rah lang ïaki kot rben ryngkat ki jingthoh pynrem bad pyrta ban set phatok shirta jingim ne sdien phasi ïaki lai ngut ki riew thrang snam.
Ki Pulit jong ka Jowai Police Station kila ioh bor na ka iingbishar ban tohkit haduh san sngi lynter iaki lai ngut ki suba donkti ban pyniap ia u Pynkhreh Surong bad rahbor iaka kali jong u.
Kine ki lai ngut ki suba pyniap briew ki dei u Jimmy Kyndait uba na Moorap uba la shah kem haka 28 tarik Lber bad ar ngut kiwei pat kiba la shah kem haka 21 tarik Lber kiba kynthup ia u para u I Love You, u Meban Talang na Moorap bad u Sambun Dkhar na Mynsngat.
Ka khubor kaba iohlum, ki Pulit jong Jowai Police Station haka sngi Balang kila rah iaki lai ngut kiba shah kem sha iingbishar District and Session Court, Jowai bad na kaliang jong ka ïingbishar kala ai jingbor iaki pulit ban pynlong iaka jingtohkit ki pulit (Police Custody) san sngi lynter.
Kine ki lai ngut ki suba pyniap briew, la kynnoh ba kila rahbor bad pyniap ia u Pynkhreh Surong naduh ka 9 tarik u bnai Lber.
Kumban shu pynkynmaw ba kiba haiing jong u Pynkhreh Surong kila mudui da ka ejahar ha Nartiang Police Station haka 21 tarik Lber 2023 ba u Pynkhreh Surong ula jah rngai ryngkat bad ka kali Mahindra Pick Up.
Dei haka step 22 tarik Lber kiba ha iing jong u kila ioh jingtip ba u Pynkhreh ula shah pyniap dusmon.
Ki pulit kila ioh ia ka met kaba sah u Pynkhreh Surong da ka jingialam jong u para jong u I Love You, u Meban Talang naka shnong Pommura kham pajih na ka surok bah haka jaka khlaw, kaba hap ha Mawryngkneng Police Station.
Hadien kane ka jingiohkem ia u Meban Talang bad u Sambun, ki pulit kila iohkem ia u Jimmy Kyndait.
Ki Pulit kila ioh biang iaka kali Mahindra pick up u Pynkhreh Surong na ka shnong Tyrsad, East Khasi Hills District.
Ka khubor ka iathuh ba kane ka jingshah pyniap ia u Pynkreh Surong ka dei kaba isaylla da ki bun ngut ne ka kynhun ki runar.
Ki Pulit jong ka West Jaintia Hills District kila iohkem sa ia uwei u suba donkti ban pyniap ia Pynkhreh Surong haka sngi ba Ar.
Une uba shah kem u dei u Jimmy Kyndait uba na Moorap.
Da kane ka jingioh kem ia u Jimmy Kyndait kiba shah kem halor kane ka jingjia pyniap briew mynta ki don lai ngut.
Kine ki kynthup ia u para u I Love You, u Meban Talang na Moorap bad u Sambun Dkhar na Mynsngat.
Ka khubor ka iathuh ba ki pulit kila kem ia u Jimmy na ka shnong jong u na Moorap haka por shiteng sngi.
Shuh shuh kawei pat ka khubor kaba iohlum ka iathuh ba ki pulit kila ioh kurup biang iaka kali Mahindra pick up jong u Pynkhreh na Tyrsad, East Khasi Hills District.
Ka jingtohkit ki pulit halor kane ka jingjia kala iaid shakhmat ban wad bniah ioh don sa kiwei kiwei kiba sylla ha kane ka kam pyniap namar ka jingjia ka iasyriem bad ka kam runar ruser u I Love You.
Ka jingthmu ka long haka juh ka rukom bad ka rukom pyniap briew u I Love You bad kata ka dei ban ioh die iaka kali hadien ba pyniap bar rahbor iaki briew.
Kumban shu pynkynmaw ba une u Pynkhreh Surong uba na ka shnong Mynsngat ula shah rahbor bad shah pyniap dusmon naduh ka 9 tarik Lber 2023.
Dei hadien ar taiew, u Pynkhreh Surong ula jah rngai ryngkat bad ka kali Mahindra Pick Up, haka step 22 tarik Lber kiba ha iing jong u kila kila ioh jingtip ba u Pynkhreh um wan phai shuh shala iing namar ba ula shah pyniap dusmon.
Halor kane ka jingjah rngai u Pynkhreh ki pulit kila ioh iaka FIR ha ka 21 tarik Lber ha Nartiang Police Station ba u Pynkhreh Surong uba na Mynsngat, ula jah nala iing naduh 9 tarik Lber ryngkat bad ka kali Mahindra pick up kaba dang thymmai.
Mar mar ki pulit kila pynlong iaka jingtohkit bad kila kem ia u Meban bad u Sambuun.
Haba tohkit bniah ki Pulit, u para jong u I Love You ula phla bad ula ialam iaki pulit sha ka jaka ba ki bret iaka metiap u Pynkhreh Surong haka shnong Pommura kham pajih na ka surok bah haka jaka khlaw, kaba hap ha Mawryngkneng Police Station.
Ka Joint Action Committee Nartiang Khanduli Circle kaba kynthup iaki waheh shnong, sengbhalang, ki nongniah kali kamai Tourist bad ka shnong Mynsngat, Murap kin pynlong iaka jingiaid paidbah haka 30 tarik Lber halor ka jingshah pyniap u Pynkhreh Surong ha ki runar na ka bynta ban ioh die iaka kali jong u.
Kane ka rally ka JAC Nartiang Khanduli Circle ka dei shi bynta ban pynrem iaki runar nongpyniap briew bad ban dawa na ka bor jong ka aiñ ban set phatok shi jingim ia kine ki runar kynthup ia u para u I Love You, u Meban Talang uba na Moorap bad u Sambun Dkhar na Mynsngat kiba la shah kem ha ki pulit halor jingsuba donkti ia kane ka kam.
Ka Committee kala ong ba kane ka rally kan sdang na Dongiurim bad yn pynkut ha iew Mynsngat da ka jingialang paidbah bad la khot la wer ia ki paidbah, ki sengbhalang, synjuk niah kali ban iasnohktilang ha kane ka rally.
Ka Seinraij Mukhla kumba ju long manla u snem, mynta ka kynti ruh kan pynlong iaka Shad Sukra, ka tamasa shuwa ban hiar rep.
Kane ka Shad Sukra ka raij Mukhla kan long haka 1 tarik u bnai Iaiong 2023 ha Madan Ei Iadaw Rong.
Hadien ka Shad Sukra kan don ruh ka Shad Kper Syntu ha Umlangshor Mukhla haka por mynmiet.
Na kaliang u T Sumer, General Secretary ka Seinraij Mukhla ula ong ba na kaliang ka raij ka khot bad wer sngewbha iaki paidbah na ki seinraij bapher bapher sha kane ka Shad Sukra khnang ba kan long kaba phuh kaba phieng.
Haka 27 tarik Lber la kum pynhap ia u kpieng ksiar jong ka longkmie na ka shnong Sohmynting, West Jaintia Hills District.
La kyrpad ia kino kino kiba lap sngewbha ban pyntip da kaba phone ha une u Nomber 7005504149.
Ka iakop siat khnam ba la tip iaka kum ka 2nd NTPC National Ranking Archery  Tournament (NRAT) 2023 ia kaba la pynlong ia ka da ka synjuk Archery Association of India (AAI) bad ka Archery Association of Meghalaya (AAM), kala poi noh sha kaba kut haka sngi Nyngkong, ha madan ia kilan siat khnam jong ka SAI STC, kaba don ha kut ka skul bah NEHU.U kongsan ba la wan ban don lang ha kae ka sngi ba pynkut ia kane ka jingiakob dei u  SP Shukla, Vice Chancellor, NEHU, u Working President ka MSOA bah John F Kharshiing, Brigadier Robi Kapoor, 58GTC,  U Prof AS Dixit, Registrar, NEHU, bad kumjuh President ka Archery Association of Meghalaya Kong Matsiewdor War Nongbri (IAS).
Ha kane ka kynti la don haduh 391 ngut ki nongwan iashim bynta, kaba kynthup Sub Junior – 78, Junior – 115, Senior – 198.
Haba phai sha ka kyrdan iakhun jong kiba la heh (senior) ka  jylla Meghalaya ka long kaba donbok ba kan shem bad iohi ia ka jingwan ban iashim bynta ka jong ki rang bad ki thei ialehkai ba kynsai bad ba la pawnam, kaba kynthup ia 2 ngut ki nongialehkai ba la ioh ia ka khusnam Padma Shri, 5 ngut kiba la ioh ia ka khusnam Arjuna sa 5 ngut ki nongialehkai ba la mihkhmat ia ka ri haduh ka Olympic bad  sa kumba 36 ngut kiwei pat kiba la mihkhmat  iaka ri ha kiba bun ki lympung bah iakob siat khnam  jong ka pyrthei.
U Leninstar Rymbai ula shah jied biang kum u waheh shnong ka dorbar shnon Pamrapaithlu, East Jaintia Hills District.
Ia kane ka jingjied waheh shnong la pynlong haka sngi Nyngkong haka jingiadonlang u Dolloi Elaka Jowai, u Puramon Kynjing.
Kane ka dei ka sien kaba ar ba u Leningstar u nongialam ka Jaintia Students’ Movement (JSM) ula shah jied kum u waheh shnong ka Pamrapaithlu.
Ka samoi treikam ka dei 3 snem katta naduh 2023-26.
U Shatbha Shylla ula shah jied kum u assistant waheh shnong, u Lakshmon Siangshai kum u secretary.
La jied ruh ia kiwei kiwei ki nongkitkam bad ki dkhot ka executive body.
Kumba ju leh manla u snem, ki nongialam niam ka Seinraij Jowai haka Sngi U Blei kila hiar sha Iawmusiang ban Kbai Mooknor ban pyntip sha uba bun balang bala sdang ka jinglehniam Behdieñkhlam.
Ha kane Kbai Mooknor ki nongialam niam ka Seinraij Jowai kila pyntip sha ka shnong ka Raij hakhmat ka ïew ka Syiem, ki nongwan ïew wan hat ba naduh mynta ka sngi ki shakri Niam ka Raij Jowai ki la sdang ïaka niam hapoh ka Raij ka shnong kat kum ka rukom dustur ba la pynjuh bad hikai u mynbarim shwa ban ki Saw sngi Lai miet jong ka Shad Niam Behdieñkhlam.
Mynta ka sngi kala don ka jinglehniam Dih Soopen ha Iung Langdoh.
Haka 29 tarik Lber kan don ka jinglehniam Knia Thoh Langdoh kawei na ki lehniam ne kñia ainguh ïa u blei Langdoh kaba hap wanna pyndep haka 30 tarik Lber.
U Deibormitre Khonglah bad ka Dakahipaia Lyngdoh kila iohrah iaka nam Best Boxer ne ki nongiakura ba tbit tam naka lympung ialehkai 5th All Jaiñtia Open Boxing Championship 2023 kaba ar sngi kaba la poi noh sha kaba kut haka sngi Saitjain.
Ia kane ka rynsan iakura la pynlong da ka West Jaintia Boxing Association (WJBA) ha madan Daimasi, Ladthadlaboh, Jowai.
U Deibormitre ula ioh ia kane ka nam ba tbit haka kyrdan elite haka jingkhia kaba 49-52 kg.
Haka jingiakhun final ula pynliem ia u Samehipaia Suting.
Katba ka Dakahipaia kala ioh ia kane ka nam best boxer haka kyrdan youth haka jingikhia 50-55 kg bad haka jingiakhun final kala pynliem iaka Imanroi Chympa.
Katba ia ka nam Most Promising Boxer la ioh da u Marleki Suchiang haka kyrdan Junior (48-51 kg) bad ka Heiniwanki Nangbah na ka kyrdan Youth (Kynthei) ha ka jingkhia 50-55kg.
U Marleki Suchiang haka jingiakhun final ula jop ia u Mynnu u emi Khonglah.
Ha kane ka sngi pynkut ia kane ka rynsan iakura la lah ban pynlong haduh 16 Bout kynthup haka kyrdan Junior, Sub-Junior, Youth bad Elite.
U kongsan uba wan sakhi ia kane ka iakop iakura u dei u Additional Deputy Commissioner West Jaintia Hills District u FB Basan kum u kongsan ha ryngkat ka jingiadonlang u District Sports Officer, West Jaintia Hills District, K Passah ki ba la sam ruh ia ki khusnam sha ki nongjop haka jingiadonlang ki nongialam bad dkhot ka WJBA.Ka West Jaintia Boxing Association ryngkat ka jingiatreilang ka District Sports Officer, West Jaintia Hills District ka la pynlong iaka rynsan iakura ba arsngi kaba tip kum ka All Jaintia Open Boxing Championship 2023 ha madan Ladthadlaboh haka sngi Thohdieng.
Kane ka rynsan ia kura yn pynkut mynta ka sngi Saitjain.
Ia kane ka rynsan ia kura la wan ban plie iaka da u kongsan u Superintendent of Police, West Jaintia Hills District u Bikram D Marak haka jingdonlang u Officer Inchage ka Jowai Police Station u S.Manner, ki dkhot nongkitkam ka WJBA bad kiwei kiwei.
U Bikram D Marak haka jingkren ula iaroh iaki dkhot nongkitkam ka WJBA kiba pynlong ia kane ka lympung ban kyntiew iaka sap jong ki khynnah samla bad pynpaw ruh ka jingkmen ban don bynta ha kane ka lympung.
Haka sngi sdang jong ka jingialehkai la pyndep haduh 15 Bout ba la shim bynta ki khynnah kynthei bad shynrang haka kyrdan Sub-Junior, Junior, Youth bad Elite.
Ki rang bad ki thei ialehkai kiba la rung sha ka jingiakhun phainal haka kyrdan Sub Junior ki long u Couttius Synnah.
Haka kyrdan Junior ki long u Damewanhi Dkhar, Medris Tang, Dabetmiki Dhar bad u Mynnu-u-emi Khonglah.
Haka kyrdang Youth ki long u Victodio Passah, Chanmi Phawa, Chanbok Warjri bad ka Dakahipaia Lyngdoh.
Haka Elite ki long u Deibormitre Khonglah, Wadamehipaia Khonglah, Pynioladmi Pala, Wachandame Lamare, Heiwadathrang Suchiang bad u Winner Talang.
Ka District Health Society, West Jaiñtia Hills lyngba ka National Tuberculosis Elimination Programme ka la rakhe ïaka World Tuberculosis Day haka sngi Thohdieng.
Ka phang pdeng kane ka prokram ka long “Yes we can End TB" ne Haoid ngi lah ban pynkut ïaka jingpang TB.Ïaka jingïalang la pynlong ha Khimusniang Indoor Hall Sports Hall, Jowai haka jingdonlang ka kongsan ka Kong H.M.L.Kynta, MCS, Additional Deputy Commissioner jong ka West Jaiñtia District, ki khynnah skul bad ki nonghikai na ki skul bapher ka District haka jingïalang kaba la pynïaid da u Pynkhreh Susngi DPC-NTER.Ka Dr.I.Khyriem Senior Medical & Health Officer, DTC, Jowai haba kren halor ka phang, ka la ong ka jingpang TB kadei ka jingpang kaba tip kum ka ‘silent killer’ bad kadei kawei naki jait jingpang kaba ma lada ki paidbah kim sumar bad phikir haka por kaba biang bad ka lah ruh ban lam sha ka jingïap.
Ka la ïathuh ba haka pyrthei baroh kawei, ka jingïap jong ki briew na ka jingpang TB haka shisngi ka kiew sha ka 4400 ngut bad kiba ngat ïaka jingpang TB haka shisngi ka kot sha ka 30 hajar ngut.
Shuh shuh ka la ong, ka sorkar India lyngba u Myntri Rangbah duh ka ri u Narendra Modi ka la sdang ïaka prokram kaba la tip kum ka National TB Elimination Programme halor ka thong ban rat dyngkhong ïa kane jingpang la kumno kumno ha u snem 2025.
Ka Dr.Khyriem ka la pyntip ruh ba ka sorkar pdeng ka pynshlur ïaki riew shimet, ki kompeni, ki nongmihkhmat paidbah, ki balang bad ki niam, ki sengbhalang ne seng trei mon sngewbha ba kin wan shakhamat ban ting (adopt) ïaki nongpang TB ha kaba kin ïarap ïa kine ki nongpang ba ki ting ban ai da ki jingbam tei met tad haduh ba kin da koit pura na kane ka jingpang.
Ka Dr.EBV.Laloo District Tuberculosis Officer, Jaintia Hills ka la ong, kane ka jingpang kadei kaba la don bun snem hynrei naka liang ka tnad ka koit ka khiah bad ka kynhun ki doktor haduh kine ki sngi ki dang ïakhun pyrshah ïa kane ka jait jingpang ban pynduhjait ïaka.
Ka la batai shai ruh kumno ka jingpang TB ka saphriang bad kumno ban sumar ïaka bad ki paidbah kim dei ban kheiñ sting hynrei ban sumar bad leit sha ki jaka sumar ba hajan eh jong ki namar ka sorkar ka ai ei ïaka jingsumar, ki dawai ban dih ban pynkoit ïa kane ka jait jingpang.
Ka la pyntip ruh ba ha TB Centre ha Jowai la don ka CB-NAAT Test bad ka Microscopic Examination.
Ka la batai ruh ïaki ar jait ki jingpang TB kiba kynthup ïaka Pulmonary kaba ktah ïaki tor bad ka Extra Pulmonary TB kaba ktah ïaki shyieng bad kiwei kiwei ki bynta jong ki dohjem.
Ka la batai ruh ïaki dak ki shin kiba paw, ïaki rukom ai jingsumar bad ïa ki lad jingïada.
Ki dak ki shin kiba paw haba ki briew ki ngat ha ka jingpang TB kadei ka jyrhoh kaba neh ar taïew kynthih bad palat ïa kata, ka jingkhie shit, ka jingmih syep mynmiet bad ka jinghiar ka jingkhia.
Ka jingpang TB ka ktah ruh ïa ka met baroh kawei hynrei lait noh tang ïa u shñiuh bad ïa ki tyrsim.
Ka Dr.Laloo ka ai ruh ka khubor kaba shai ba ka jingpang TB kadei ka jingpang kaba lah ban pynkoit bad ka la ban jur ruh ïa kito kiba ïoh ïa kane ka jingpang ban tista ïa ka jingdih ïaki dawai kumba la bthah da ki doktor khnang ban lah ban teh lakam ïaka jingphriang jong ka.
Shuh shuh Dr.Laloo kala pynshlur ïaki khynnah skul bad ïaki nonghikai bad kin pynshai sha ki ba haïing hasem bad sha ka imlang ka sahlang khnang ba kin dup ïoh jingtip kumno ban ïada ïalade na ka jingpang TB.Ka Kong HML Kynta haka jingkren ka la ban jur ïaka jingdonkam ban ïatreilang khnang ba ka jingthmu ban rat dyngkhong ïaka jingpang TB napoh ka Jylla Meghalaya bad ha ka ri ha u snem 2025 kan long kaba jop.
Ha kane ka sngi la ïoh ruh ïaka jingkren na ki arngut kiba la koit na ka jingpang TB ha kaba ki ïathuh ïa kaei kaba ki ïakynduh ha ryngkat ka jingkyntu kynpham ïa kiba ïoh ïa kane ka jingpang ban kohnguh ïaka jingbthah ki doktor khnang ba kin ïoh ïaka jingkoit na kane ka jingpang.
Ha kane ka sngi la sam khusnam ruh sha ki khynnah skul kiba la shim bynta haki jingïakop thoh placard, drawing, sports ba la shim bynta da ki khynnah skul bad kum ka jingai mynsiem la sam khusnam ruh sha ki nongtrei Asha bad nongtrei ka tnad ka koit ka khiah kiba la trei shitom ban ïakhun ïaka jingpang TB.Hashwa kane ka la don ka jingïaid rally ki khynnah skul kaba sdang na madan Daimasi, Ladthadlaboh haduh Indoor Sports Hall, Khimusniang.
U Myntri Rangbah ka jylla u Conrad K Sangma haka sngi Palei u la wanrah ia ka mang tyngka kaba duna T.1,592 klur, na ka bynta ka snem 2023-24, hapoh ka iing dorbar thawain, kaba long kumba 3.42 percent jong ka Gross State Domestic Product (GSDP), kaba u la kam bad niew ba kane ka dei ka mang tyngka u paidbah ne ka “People’s Budget".
Ka Total receipt ka long T.21,781 klur bad ka revenue receipts la khmih lynti ba kan long T.19,414 klur, katba ka capital receipt ka long T.2,366, la pynpaw u Myntri Ranmgbah uba khmih ne bat ruh ia ka tnat jong ka pla tyngka ka sorkar jylla.
Shuh shuh, la shem bad iohi ba ha kane ka mang tyngka , ka Excluding borrowings T.2,339 klur, katba iaka total receipt la khmih lynti ba kan  kynjoh ia ka T.19,442 klur, katba ka total expenditure ka long ha ka T.22,022 klur, ha kaba ka revenue expenditure la khmih lynti ba kan long haduh T.17,186 klur bad ka capital expenditure kan long T.4,836 klur.
Kat kum ba la batai da u Myntri Rangbah, ba ka total expenditure kan long T.21,034 klur katta hadien ba la weng noh shwa ia ka sut ba la hap ban siew ia ki ram kaba long T.988 klur.
U Myntri Rangbah u la batai ba ka jingsiew ia ka sut naka bynta u snem 2023-24 kan long T.1,169 klur katba ka jingsiew ia ka pension kan long T.1,794 klur.
“Da kumta, nga ieng hangne ba ngan wanrah ia ka mang tryngka u snem 2023-24 kaba duna (fiscal deficit) kaba T.1,592 klur, kaba long kumba 3.42 percent jong ka GSDP" la ong u Myntri Rangbah Conrad K Sangma, ha kaba u la kam ruh ba kane ka dei ka mang tyngka u paidbah.
Shuh shuh na ka liang u Myntri Rangbah, u la kular ruh ba ka thong kaba la buh hakhmat ka long ban pynkylla ia ka jylla Meghalaya, ba kan kynjoh ia ka thong kum kawei napdeng ki 10 tylli ki jylla ha ka ri ba kat haduh u snem 2032, ka snem ba ka jylla kan rakhe ia ka diamond jubilee, kum ka jylla kaban khlain bha ha ka liang jong ka per capital GDP bad ban kynjoh ruh ia ka thong jong ka roi ka par (Sustainable Development Goals).
U Myntri Rangbah u la ai ruh ia la ka jong ka maitphang haba iadei bad katta ka thong bad ka jingkhmih lynti jong ka sorkar MDA-2, da kaba u la kam ba ka sorkar kan khreh ba kan thaw ia ki mat treikam ban lah ban kyntiew haduh arshah ia ka GDPS katta shaduh ka T.80,000 klur ha u snem 2027-28 kaba da kylla ban pynlong ia ka jylla kum ka 10 Billion-dollar economy, ban lah ban pynurlong ia kane, ka long ban wanrah ia ki mat  treikam kum ha ka liang ban kyntiew ia ka khaii pateng, jngoh kai pyrthei, ban kyntiew ia ka rep ka riang bad kiwei kiwei.
Nalor katta, ka sorkar ka don ia ka thong ba kan kyntiew da ar shah ia ka ioh ka kot ki nongrep, kiba don kumba 6 lak tylli ki longiing, shuh shuh ban ialeh ban pynmih ia ka lad aikam ia kumba 5 lak naka bynta ki khun sam, da kaba phai khmat bha ha kiwei pat ki jait kam, kum ka digital services, entrepreneurship bad tourism.
Sa kawei pat ka thong ba ka sorkar ka buh eh hakhmat ka long ban thaw ia ki lad ki lynti ban kyntiew ia ka kam ialehkai ne ban sei ia ki snar ialehkai ban kynjoh iaka thong ban poi shaduh ka lympung jong ka Olympic bad ban pyrshang ban pynkylla ia ka jylla Meghalaya kum kawei na ki jaka kaban lah ban khring ia ki khmat ki nongwan jngoh kai pyrthei ban lah ban pynlong ia ka jylla kaban biang ban bit bha ha ka jinglah ban pynmih ia ka bording, ka jingpynbiang ia ka kor umbam umdih man la ki thliew iing, bad kumjuh ban lah ban thaw ia ka nong Shillong kaba thymmai bad ban nang pynjur ia ka lad khaii pateng ha ki khappud.
U Myntri Rangbah u la ong ba ha u financial year u ban wan, la khmih lynti  ba ka GSDP kan lah ban kiew sha ka T.46,600 klur kaba long da kumba 11.5 percent.
Nalor katta ka bhah pisa lyngba ka central taxes la antad ba kan long T.7,386 klur kaban kiew da kumba 18 percent  kaban kham kiew palat ban ia ka mang tyngka kaba la buh T.6,264 klur, katba ka  central transfer la khmih lynti ba kan wan kumba T.8,706 klur.
“Ha kane ka mang tyngka u jong u ne u snem 2023-24, Nga mang ba kabhah kaba ngin ioh naka ka Central taxes kan long T.7,834 klur bad baroh ka long T.8,908 klur kum ka central transfer" ong u Myntri Rangbah.
“Nga kwah ba ngan pynpaw hangne ba ha une u snem mang tyngka ba mynta, ngi la dep ban ioh sei ne pdiang lypa kumba T.742 klur, bad ia kane ka pisa la thmu ha kaban pyntreikam ha ki kato katne ki projek ba donkam, nalor katta ngi la ioh pdiang tam sa kumba T.307 klur na ka sorkar kmie, bad haba khein kyllum ngi la ioh ia ka bhah kaba long T.1,049 klur naka bynta u snem 2022-23, katba na ka bynta u snem 2023-24, nga khmih lynti ba ka bhah naka bynta kane ka skhim ba donkam kan long da kumba T.1,003 klur" la bynrap shuh shuh u Myntri Rangbah haba wanrah ia ka mang tyngka, kaba mynta u snem.
Hynrei u Myntri Rangbah um lah ban khlem da phai dien ia ki arsnem ka jingwan ban lyngshop jong ka khlam ka ngoh, kaba la ktah ia ka  ioh ka kot ka jylla kaba lada khmih bniah ka long  ba naduh u snem 2018-23, ka jingkiew ha ka liang ka ioh ka kot ka long tang 6.75 percent.
U Myntri Rangbah u pynpaw ruh da kaba kmen ba ka khajna na la ka jong ka jylla ki la sdang ban kiew suki pa suki , ha kaba u la pynpaw ba ha kane ka  financial year kaba mynta, ka khajna na ka jylla kan kynjoh sha ka T.2,636 klur, naka bynta u snem 2023-24, u Myntri Rangbah u khmih lynti ba ka khajna kan kynjoh ym duna ia ka 22 percent ne sha ka T.3,205 klur, kane kan kynthup T.1,785 klur na ka GST, bad T.792 klur na ka jingdie bad khaii pateng (sales &  trades) bad T.413 klur na ka excise.
“Ka jingkiew kaba long da kumba 125 percent na ki snem ba la dep ka long T.525 klur, ia kaba la khmih lynti ba u snem 2023-24, ka state’s own non-tax revenue kan kiew sha klumba 26 percent bad kynjoh sha ka T.742 klur, ha ka juh ka por, ka kam ka dang iaid shakhmat naka bynta ban ioh ia ka mining leases ban sdang ia ka scientific mining na ka tnat Union Ministry of Coal" la pynpaw u Myntri Rangbah Haba phai sha ka jingpynlut na ka bynta u snem 2023-24 kaban kynjoh ym duna ia ka T.22,022 klur, u Myntri Rangbah, u la ong ba kane kan kynthup T.17,186 klur na ka revenue expenditure bad T.4,836 klur na ka capital expenditure.
“Nga sngewkmen ba ngan ioh ban pynbna ba ka projected capital outlay na ka bynta u snem 2023-24 kan kiew da kumba 14 percent naka bynta u snem 2023-24, kaba long da kumba 38.5 percent naka bynta u snem 2021-22, kane ka jingkiew ka capital expenditure kan long kumba seng ia ka nongrim naka bynta ka jingkiew ha ka liang ka ioh ka kot" la bynrap u Myntri Rangbah.
Ki Pulit kila iohtam ia kawei ka metiap u briew uba kyrteng u Pynkhreh Surong uba naka shnong Mynsngat, West Jaintia Hills District haka sngi Balang.
Ka khubor kaba ioh lum na ki Pulit, une u Pynkhreh Surong uba na ka shnong Mynsngat, ula jah rngai naduh ka 9 tarik Lber 2023 ryngkat bad ka kali Mahindra Pick Up, kaba dang thied thymmai.
Ka khubor ka iathuh ba mynta ka step ki pulit kila iohtam iaka metiap jong u na kawei ka jaka khlaw kaba hap hapoh ka Mawryngkneng Police Station, East Khasi Hills District, la ong u Superintendent of Police, West Jaintia Hills District u Bikram D Marak.
Ula ong ruh ba iaka met la shimti ban leh iaka post mortem bad kiwei ki jingdonkam jong ka aiñ.
Ula iathuh ruh ba la kem ruh iaki ar ngut kiba suba donkti.
Katkum ki dur ki dar kiba la saphriang la lap iaka metiap kaba la tap da ka jain kynbor bad ban da u dieng.
Ka khubor ka iathuh ba ia une u Pynkhreh Surong ula shah rahbor ha ryngkat bad ka kali jong u bad la suba bala pyniap na kawei ka jaka bad bret pat iaka met jong u sha katei ka khlaw.
Kine ki ar ngut ki suba kiba la shah kem ki kynthup ia uwei u para jong u (Late) I Love You Talang na Moorap bad paralok jong u uba na Mynsngat.
Ka seng Kur Reapoh (Pohti, Pohktai, Pohkhlio bad Pohlong) kan pynlong ïaka General Meeting Kur Reapoh haka 25 tarik Lber 2023 ha shnong Nongbareh Rim, West Jaintia Hills District haka por 11.00 baje mynstep.
Kumta la kyntu ïaki Kur Reapoh (Pohti, Pohktai, Pohkhlio bad Pohlong) ban ïa poi ryntih sha kane ka dorbar khnang ba kan long ka jingmyntoi ïaka pateng ki Kur Reapoh hi baroh kawei.
Uba pyntip sha phi u Kampher Pohlong, Publicity Secretary Sengkur Reapoh.
Ka ophis jong i District Sports Officer ka West Khasi Hills District, Nongstoin kan pynlong ia ka Chief Minister’s Under-12 years na ka bynta ka Block Level bad District Level Open Football Tournament 2023 hapoh ka district.
Na ka bynta ki khynnah ialehkai ka Eastern West Khasi Hills District kiba hapoh 12 snem ka rta ka jingialehkai kan sdang naduh ka 10 tarik u Iaiong 2023.
Hadien ka Block Level yn sdang iaka District Level Tournament bad ka State Level Tournament ia kiba la buh ban pynlong ha u bnai Jymmang bad bnai Jylliew mynta u snem.
Ka jingjurip iaki rta jong ki khynnah ialehkai na Mairang Block yn pynlong ha Tirtot Sing Memorial Hall, Pyndengumiong, Mairang, ka Mawthadraishan Block yn pynlong ha Madan Domsohphlang, Markasa naduh ka por 10 baje mynstep jong ka 5 tarik u Iaiong 2023.
Ka jingot snem snem iaki khynnah ka long ia kiba kha hashuwa ka 1 tarik u Jylliew 2012 lane hadien ka 30 tarik u Jylliew, 2014.
La kyntu ruh ia ki khynnah ialehkai ba kin rah bad ki iala ki Birth Certificate ha ka sngi ba la buh ban jurip ia ka rta jong ki, kata, ha ka 5 tarik u Iaiong 2023.
Na ka bynta ki jingtip kiba kham bniah halor kane ka bynta, lah ban ioh da kaba  phone sha ka ophis i District Sports Officer, West Khasi Hills District, Nongstoin ha ka por long trei lyngba ki nombar phone 94023-00795 bad 80142-51242.
Ia ki entry form lah ruh ban ioh na ki ophis jong ki BDO ka Mairang bad Mawthadraishan Block ha ki  por long trei  bad ka tarik ba khatduh ban pynpoi ia ki kot ki sla ba donkam sha ki ophis jong ki BDO kan long ha ka 31 tarik u Lber 2023.
U Deputy Commissioner ka Eastern West Khasi Hills District, Mairang, u Bah W.Nongsiej ula plie paidbah ia ki artylli ki sem die dohkha ia kiba la bei tyngka lyngba ka skhim jong ka sorkar pdeng kaba la ai kyrteng ka “Blue Revolution 2018-19" haka sngi Balang.
Iaka jingialang plie kaba la pynlong da ka ophis jong ka Fishery Officer, Eastern West Khasi Hills District, Mairang ha Iew Langstieh, Mairang La iadonlang u Syiem ka Hima Nongkhlaw, u Pa’iem P.M Syiemlieh, ki Myntri jong ka  Hima, ki nongialam shnong, u Superintendent of Fisheries ka West Khasi Hills District, u Bah E.R Laloo, i Fishery Officer ka Eastern West Khasi Hills District, i Kong J.L.Nonglait, ki nongri dohkha ka thain bad kiwei kiwei.
U Deputy Commissioner ka Eastern West Khasi Hills District, Mairang, U Bah W.Nongsiej u la ong ba ia kane ka projek, kaba la pyntreikam da ka tnat ri dohkha ka jylla lyngba ka skhim “Blue Revolution", la pyndep ha ka jinglut kaba 10 lak tyngka  kawei ka sem die dohkha, na kaba, 6 lak la bei tyngka lyngba ka subsidi katba 4 lak pat la bei tyngka da ki nongiohbhah na ka skhim.
U la ong shuh shuh ba lyngba kane ka projek, nalor ka jingtei ia ki sem die dohkha, ki nongiohbhah ki ioh ruh ia ki mashin kiba kynthup ia ki refrigerator bad ki tiar ba ju pyndonkam ha kaba ot dohkha kum ki wait, ki dieng shaindoh bad kiwei de.
U Bah Nongsiej u la ong ruh ba ka jingplie paidbah ia kane ka projek ha kane ka sngi kan plielad ruh ia kiwei pat ki nongri bad nongdie dohkha ba kin kyntiew shuhshuh ia ka kam ri bad die dohkha ka jongki ha ki sngi ki ban wan lyngba ka jingkyntiew ia ka jingdon jong ki nongiohbhah na kane ka skhim da ka tnat ri dohkha ka jylla.
Kiwei kiwei pat kiba la ai jingkren ha kane ka jingialang ki kynthup ia u Syiem ka Hima Nongkhlaw, u Pa’iem P.M Syiemlieh, u Syiem Khynnah jong ka  Hima, u Pa’iem K.M Syiemlieh bad i Fishery Officer ka Eastern West Khasi Hills District, i Kong J.L.Nonglait.
(SDPRO, Mairang).
Ka Society for Urban & Rural Empowerment (SURE) Jowai, ka la pynlong iaka jingai jinghikai halor ka Integrated farming ne ka jingrep jingriang ba bunjait kynthup ka kam ri jingri haka shnong Puriang, East Khasi Hills District.
Ia kane ka jingai jinghikai la pynlong haka sngi Palei, ka taiew kaba la dep.
Ia kane ka Programme la kyrshan da ka sorkar Meghalaya hapoh jong ka Voluntary Action Fund 2016-17 kaba hap haka District Planning Office East Khasi Hills District.
Shwa ban sdang ia ka training, la don ka jingialang kaba lyngkot kaba la pyniaid ia ka training da ka nongialam VO ka shnong Puriang ka kong K Hamtilang Mylliemngap.
U Habandajop Lyngdoh, Trainer jong ka SURE ula ai jinghikai halor ka jingrep Integrated farming- ka jingrep jingriang kaba bun jait bad ban ri iaki jingri kiba la lah ban pynmih iaki sboh bad ban pynbun iaka jingpynmih iaki mar rep bad ki jingri jingdup.
Ula ai ka jinghikai bniah halor ka jingshna sboh Vermi (sboh wieh) bad Berkeley (ka sboh na ki phlang ki rnem, ki jhur pyut nalor ki jingthung ba pyut) khlem da pyndonkam iaka dawai khniang.
La wan shim bynta da ki SHG members kiba dei ruh ki nongrep ha ka juh ka por.
Ka East Jaintia Hills District Cricket Association kala lait naka jingshah rem naka jingsniew ka suin bneng haka West Jaintia Hills District Cricket Association hadien ba kala kamai tang 20 run haka wat kaba nyngkong haka lympung ialehkai U-15 Inter District Cricket kaba long haka Zone 1 ha Umbuda, Ribhoi.
Ka East Jaintia Hills ha kane ka jingiakhun kala iakynduh mawsiang ban kamai run, hadien ba ki nongtied jong kila liem uwei hadien uwei bad kamai tang 20 run haka wat kaba nyngkong (first innings).
Ka EJH kala liem iaka toss bad ka WJH kala ailad shuwa iaka ban tied.
U Stevenson M Sten (4/5), Maremdorkini Sutnga (3/2) bad u Neheimaia Gatphoh (2/1) ki dei ki nongkawang ball ka WJH kiba ioh khubr wicket.
Ka WJH haba poi pali jong ka ban tied kala kamai 12 run liem 1 wicket na ki 6 over.
Haka jingialehkai haka Zone 2, ka West Khasi Hills District Cricket Association kaba la jop iaka toss kala ailad iaka South Garo Hills District Cricket Association ban tied shuwa ha kaba kala kamai 184/10 naka 57.5 over, katba ka WKH kala kamai 10/0 haka shi over shuwa ban pynwai iaka jingiakhun jong ka sngi.
Ka ophis District Sports Officer, East Jaintia Hills District Khliehriat ka khot bad wer iashimbynta iaki skul, klob na East Jaintia Hills haka lympung Under-12 CMYDS Football Tournament 2023 Ia ki form lah ban wan shim na ophis  DSO  Dkhiah West, Khliehriat ha ka por long trei bad ka tarik ba khatduh pynpoi iaki phorm ka long 6 tarik Iaiong 2023.
Ka jingot snem kalong kiba kha ha lane shuwa ka 01-06-2012 bad ym dei ban palat 30-06-2014.
Ia ki phorm lah ban ioh na Wapung Block: Lumshnong (9863962384), Umkiang (9383049437) Khliehriat (District sports office), San Shnong (8787859410) bad Wapung (6909906076) Saipung Block: Tluh (9615053081), Jalaphet (6909757720).
Lah ruh ban phone ha kine ki number ha ophis ka DSO 9233401298, 9362704687.
Ki thei ialehkai ka West Jaintia Hills District Cricket Association (WJHDCA) kila pynliem iaka East Khasi Hills Cricket Association (EKHCA) da 9 wicket haka sngi sdang jong ka U-14 Girls Inter District Cricket T20 kaba long ha Nongpyndeng, West Khasi Hills haka sngi Nyngkong.
Kane ka jingiakhun kaba la iakhun tang 12 over, ka EKH kala jop iaka toss bad kam trai shuwa ban tied bad kamai 59/3.
Ka Sweetcemary Khongthiang tang maka marwei kaba kamai bun run, kata 16.
Katba ki nongkawang bol ka WJHDCA pat ka Sawakahi Syngkon (1/5), Linimandakini Ksoo (1/7) and Sareeka Jat (1/25) kila khyrwit mar shi wicket.
Ka Sawakahi Syngkon haba poi ka pali jong ka WJHDCA ban beh ia katei ka thong kaba la buh ka EKH kala liem noh tang haka bol kaba ar jong ka Eliza Lyngdoh (1/9).
Hynrei kane kam shym la pynduh mynsiem iaki thei ialehkai ka WJHDCA ban beh iaka thong kaba la buh ka EKH bad tang hapoh 8.2 over kila kynjoh iaka thong bad liem shi wickt.
Ka Anastesia S Shullai, kaba la kamai 29 not out na ki 31 tylli ki ball kala ioh iaka khusnam Player of the Match.
Kawei pat ka jingiakhun hadpeng ka Shillong Cricket Association bad ka West Khasi Hills District Cricket Association la hap ban pynsangeh noh n aka daw ka jingjur u slap.
Ka ophis treikam jong ka District Mission Coordinator, SSA West Jaintia Hills ha ka thong ban kyntiew ia ka pule puthi hapoh ka District kat kum ba la buh thong bad pruid dak ha ka RTE Act 2009, kala pynlong ia ka prokram ai jinghikai kyrpang na ka bynta ki Principal, Headteacher jong ki skul ha Inclusive Education Resource Centre (IERS), Mihmyntdu haka sngi Nyngkong.
Ka thong jong kane ka prokram ka long ban pynshai bad pynsngewthuh ia ki Principal, Headteacher jong ki skul shaphang ka kamram ki bor peit bor pyniaid jong ki skul ha ka jingiadei bad ki khynnah ba don jingduna ha ki dkhot met (CWSN) bad ruh kyrpang shaphang ki Hok jong ki khynnah kat kam ka RPWD Act 2016.
Ki riewstad riewshemphang ka SSA West Jaintia Hills ba kynthup ia ka Mary G.Momin, Block Resource Person, IE ryngkat u L.K.Singh, Coordinator IE, SSA-West Jaintia Hills ki la kren bad batai shaphang ka Inclusive Education bad ruh ia ki 21tylli ki jait jingpang kiba pynhap hapoh ka ain RPWD Act 2016.
Kane ka prokram ai jinghikai ne Training kan dang bteng shuh ha ka 21-22 tarik Lber da kaba pynlong ia ka 2 Days Teacher Need Analysis Training on Inclusive Education katba ha ka 23tarik pat kan don ka Orientation Programme for Parents/ Guardian of CWSN on Inclusive Education.
Ka Archery Association of Meghalaya (AAM)  haka sngi Nyngkong kala lah ha kaban sdang ia ka lympung iakop siat khnam ba la tip ia ka kum ka 2nd NTPC National Ranking Archery Tournament (NRAT) 2023.
Ia kane ka jingiakob la pynlong iaka ha jaka ai jinghikai siat khnam ka shlem ai jinghikai ka Sports Authority of India (SAI), kaba don ha kut ka skul bah pule jong ka NEHU.U Kongsan ba la wan ban plie ia ka  pyrda jong kane ka jingiakob dei u Pramod Chandurkar, Secretary General Archery Association of India.
La ioh ruh ia ka jingkren  na u Upendra Mishra ba dei u DGM jongka NTPC ba dia ki kyntien pidang sngewbha la ioh na u Secreatry ka AAM u bah Paia War Nongbri.
Ka West Jaintia hills District Cricket Association ka khot ka wer ia ki player Cricket shynrang bad kynthei sha ka trial na ka bynta ban ioh jied player ban mih khmat ia ka district sha ka Inter District tournament ka ban pyniaid da ka M.C.A Shillong.
Na ka bynta ki shynrang ka dei haka kyrdan Under-15 bad ka jingot snem (cut off date) kalong kiba kha ha lane shuwa ka 01/03/2008.
Katba na ka bynta ki kynthei pat kalong haka kynrdan Under-14 bad ka jingot snem ka long ia kiba kha ha lane shuwa ka 01/03/2009.
Kane ka trial kan long haka 4 tarik u bnai Lber haka por 9 am ha madan Jrisalein.
Kiba kwah ban ia shim bynta kin hap ban ai kyrteng ne register ha kane trial lane phone ha kine ki number 7005675177.8258844176.
U Krai u dei u wei na ki jingthung mynbarim (indigenous Crop) uba la jan duhjait ha bun ki jaka ha rilum Khasi Jaintia.
Bun na ki nongrep kim da kheinkor shuh ia u ne u jingthung ba kongsan bad u ba iarap ia ka koit ka khiah ki briew.
Khnang ban kham ban pynkhie im biang ia une u jingthung mynbarim, ka Jaintia Hills Development Society (JHDS) ha ryngkat ka jingiatreilang bad ka NABARD bad KVK Jaintia Hills, ki la pynlong da ka workshop ba shisngi halor ka phang “Revival of Millet Cultivation" haka sngi Nyngkong.
Ha kane ka sngi la iadonlang ruh katto katne ki riew shemphang kiba khynthup ia u Bah Grevile Kharlukhi, AGM Nabard, u Director ka JHDS u FR.Manbha Pakem, U President ka KHUBLEI Germany u Garhart Albert, u Programme Associate ka Caritas India u Sir.
Prabal Sen bad kiwei kiwei de ki nongshah khot sngewbha.
Haba kren sha ki lad pathai khubor, u Director ka Jaintia Hills Development Society u la ong ba ka Seng ka la pyrshang ban pynkhie im biang ia une u jingthung naduh ka snem 2018 ha ka shnong Samanong West Jaintia Hills District.
Shuh shuh u la ong ruh ba ha kaba sdang ka Seng ka la shem ba don tang lai iing kiba dang pynneh ia ka rukom rep ia une u jingthung ha kane ka shnong da ka jingthmu ban ai bam ia ki sniang.
Hynrei hadien ba ka Seng ka la pynshlur lyngba ki training bapher bapher da kaba hikai kumno ban pynkylla ia une u jingthung sha ki jingbam bapher bapher kiba lah ban die ha kador ka ba bit, haduh mynta ladon haduh 46 tylli ki longing kiba la sdang rep biang ia une u jingthung.
Haba phai sha une u snem 2023, ha kaba ka pynthei baroh shityllup ka rakhe pyndonburom kum u ‘Snem jong u Krai" lane International Year of Millets, U Asst.General Manager ka NABARD u Bah Grevile Kharlukhi u la kyntu bad pynshlur ia ki nongrep ba ki donkam ban phai biang ia rukom rep ki mynbarim khnang ban pynneh pynsah ia ka jingbha bad jingsboh ka khyndew.
Shuh shuh  u la ong ruh ba u Krai udei u jingthung uba khlainbor bad u bym juh iap klumar ha ki khiang jingpang lane ka jingkylla ka mariang (Climate resilient).
U la ong ruh ba une u jingthung u iarap shibun ia ka koit ka khiah ki briew khamtam ha kane ka juk ba mynta kaba la kynrei ka jingpang bad u krai u iada naka jingpang klongsnam, jingpang shini nalor ba u tei bad pynioh iaki vitamin.
Kumta u la kyntu jur ia ki nongrep ba kin phai khmat biang sha ka rukom rep mynbarim khnang ban pynneh pynsah ia une u jingthung ba kongsan.
Ha kane ka sngi la ruh ka jingai jinghikai bad jingbatai ia ka rukom rep bad ki jingmyntoi kiba ngi lah ban ioh na u Krai, ia kaba la ai da ka kong Risa Lyngdoh, SMS KVK bad I Dr.L.Lyngdoh MBBS.Hadien kane ladon ruh ka jingpyni nam ia ki jingbam bapher bapher ia kiba la shna na u Krai ba la pyni da ki nongtrei jong ka HQI kiba dei ki millets artisan na Shillong bad ruh na ki nongrep jong ka Shnong Samanong.
Ha kaba kut jong ka prokram la don ruh ka jingai sngewbha da ki Symbai Krai ia ki nongrep ka Shnong Nongjngi bad Khanduli kum shibynta ban pynheh pynkhraw shuh shuh ia ka jingrep ia une u jingthung.
Ka Umsalait Sc kan dei kawei pat ka kynhun kaba la buh jaka ialade haka kyrdan final haka lympung ialehkai football Pdengshakap Secondary School Football Knock Out Tournament kaba khyndai.
Kane kala wan hadien b aka Umsalait kala pynliem da 5-1 iaka One Soul Utd, Pdengkarong haka jingiakhun semifinal kaba long ha ka sngi Saitjain kaba long ha Pdengshakap, Amlarem Sub Division.
Ia kine ki 5 kol la thep da u Arnes Marwein (7), Phrangki Buam (37,44, 63) bad u Bhaki Rymbai (87).
Shikol ka One Soul Utd la thep da u Marshial Nongrum (73).
Ka jngiakhun final kan long hapdeng ka Tariang Sc pyrshah iaka Umsalait Sc haka 1 tarik Iaiong ha Pdengshakap.
Ka Sports Meet kaba 14 ba la pynlong da ka Pasadwar Cluster haki arsngi lynter ka la poi sha kaba kut haka sngi Palei ka taiew kaba la dep haka shnong Kamsing.
Ka shnong Kamsing ka dei ka shnong kaba don harud ka wah Myntdu bad ban pynpoi sha kane ka shnong Ki khynnah skul bad ki nonghikai kiba hap hapoh ka Cluster Pasadwar ki hap ban shong da ka lieng kynda ban poi sha kane ka shnong ban iashimbynta ha kane ka sports meet.
Ki skul kiba hap hapoh ka Cluster Pasadwar ki don 9 tylli, kynthup 6 tylli na ka kyrdan Lower Primary School bad 3 tylli na Upper Primary School katba ki saw tylli ki shnong kiba hap hapoh ka Cluster Pasadwar ki long ka shnong Pasadwar, Lumpyngngad, Kharkhana bad ka shnong Kamsing.
Ha kine ki arsngi ki khynnah ki la ïoh lad ban ïakhun haki jingïalehkai bapher bapher.
Ïaka nam Best March Past haka kyrdan UP School la ïoh rah da ka skul Kharkhana UPS.Haka kyrdan LP School la ïoh rah da ka Pasadwar Govt LP School.
Ka nam Best discipline la rah da ka Kamsing LP School.
Ka lahduh haka jingïalehkai footbal haka liang ki shynrang la ïoh rah da ka Kharkhana UP School bad na ki kynthei la ïoh rah da ka Pasadwar UP School.
Haka kyrdan Lower Primary School na ka liang ki shynrang la ïoh rah da ka Kamsing LP School bad na ka liang ki kynthei la rah da ka Kharkhana Govt LP School.
La sam ruh ïaka khusnam Best Athletes sha ki saw ngut ki khynnah kiba paw bha ha ki jingïalehkai.
Haka kyrdan UP School kioh iaka nam best athlete la sam sha u Sumon Tudu na Kharkhana UP School bad ka Daiomika Shylla na Pasadwar UP School Na ka Liwer Primary School la ioh u Federation Swer bad ka Kobita Tati kiba n aka Kamsing LPS.Ïa kane ka Sports Meet la plie ïaka da u General Secretary ka shnong Kamsing u Bah Augustine Pamblang haka jingiadonlang ki rangbah ka shnong, ki nongkit kam shnong bad ki khynnah skul.
Ka jingrwai “Mano ban iam" ka jingrwai choir kaba la rwai da ka Choir jong ka Balang Presbyterian Lumshnong kala pynum bad pynmyllung mynsiem iaki riewngeit ka balang Presbyterian kiba la wan poi sha ka jingiaseng KJP Synod Mihngi kaba 21 kaba long ha Balang Presbyterian Nangbah kaba la poi noh sha kaba kut haka Sngi U Blei.
Ka jingiaseng synod kala sdang naduh ka 17 tarik Lber.
Ka phang ka dei “To puh ïaka khyndew shrah jong phi", Hosia 10:12.
Ka jingiaseng synod ha Nangbah, wat la hap ban pynlong ha iing mane hadien ka jingwan ther jur u slap bad ka jingshah rah ka dara pynkheh jingiaseng haka sngi Saitjain, kam shym la pynduh jingkyrmen ia u paid riewngiet ka balang Presbyterian ban wan tuid sha ka jingiaseng.
Kaba pynmyllung ia u paid nongwan jingiaseng ka dei ka jingrwai choir ka Balang Presbyterian Lumshnong kaba thew iaka jinglong jingman ka Jylla.
Kane ka sur jingrwai ka phah iaka khubor sha baroh halor ka jingsniew kiba la kynrei haka imlang sahlang ha jylla.
Nalor kata ki kmie ki kpa ki iam lynniar naka bynta ki khun kiba im haka sngewbha pyrthei.
Kane ka sur jingrwai ka phah iaka khubor ba ka Ri Khasi Jaintia ka donkam ban phai sha U Blei bad ban leh iaka mon U Blei namar ba kine ki sngi ki la jyllei ki kam pop thala.
Haka jingïaseng kaba la long haka por 10.30 baje mynstep ïaka khubor na ka Ktien U Blei la sam da u Rev.HS Dann uba la shim na ka Kitab Isaiah 59:8.
Katba haka por shiteng sngi ïaka khubor na ka Ktien jong U Blei la sam da u Rev GPL.Gadew bad ïa baroh ar ki jingïaseng paidbah la pynïaid da u Moderator Elect u Rev CS Laloo.
Haka jingïaseng kaba 10.30 baje la ïoh ïaka jingrwai choir na ka Jingïaseng Samla Balang Lumshnong, Jingïaseng Samla Balang Sutnga, Jingïaseng Samla Moodymmai Wah bad Jingïaseng Samla Balang Thadlaboh.
Haka jingïaseng nohphai sngi la ïoh ka jingrwai choir ba ka Jingïaseng Samla Balang Malki, Jingïaseng samla Balang Shangpung, Jingïaseng Samla Balang Nangbah bad Standing Choir Jingïaseng samla KJP Synod Mihngi.
Haka jingïaseng haka por 6.30 baje janmiet ïaka sobjek Balang “Ka Balang ka Angkor U Blei ba nehden bad ba skhem" Hebru 6:19 la kren da u Rev (Dr) MJ.Hynñiewta bad la ïoh ka jingrwai choir na ka jingïaseng samla Balang Dkhiah bad jingïaseng samla Balang Ratacherra.
Ka jingïaseng Synod kaba Arphew ar kan long haka Balang Pomlakrai.
U Habanjop Richmond Marbaniang, u khynnah ba dang 15 snem karta bad uba pule hapoh ka skul Ramakrishna Mission Sohra, u la pynpaw ia ka jingdon ia katta ka sap, hadien ba u la leit ban iashim bynta ha ka bynta kaba ar ne ka Phase-2 of Talent Identification programme jong ka Meghalaya State Olympic Association (MSOA) ia kaba la iarap ban kyrshan ia ka da ka tnat Directorate of Sports & Youth Affairs jong ka sorkar jylla.
Kan ka prokram la pynlong ia ka haka sngi Thohdieng ha kane ka shlem ai jinghikai kaba don ha Sohra, East Khasi Hills District.
U Habanjop u la pynpaw ia kane ka jinhgtbit ka jong u hadien ba u la lah ban pyndep ia kawei ka thong tang ha ka 2.91 sekon, ha ka iakob mareh kaba 20m kaba da kylla ka pynpra ia ka rekod jong ka the international global benchmark kaba long 3 sekon.
Haba phai biang sha kane ka prokram, la wan ban iahsim bynta da 300 ngut ki khynnah kiba 10-18 snem ka rta ba dia kane ka program ka dei kaba la pyniaid bad pynbit pynbiang ia ka da ka kynhun jong ka Edge 10 hapoh ka jingpeit ka jong u Ian Campbell na Australia.
Ka eriong erngit kaba la khie kynsan haka sngi Saitjain kala lyngshop ia ki katto katne ki bynta ka West Jaintia Hills District.
Kawei na ki jaka kaba la shah ktah bha ka dei ka jaka pynkhreh iaka jingiaseng synod jong ka KJP Synod Mihngi haka shnong Nongbah.
Ka eriong kaba la khie kynsan haka por kumba 12 baje mynsngi kala pynkhyllem iaka dara kaba la pynkhreh ban pynlong jingiaseng kaban long lashai ka Sngi U Blei.
Ka jingtei ia katei ka dara long jingiaseng kala iaid shait shait hadien bala jem u slap.
Kum shibynta ban pynshai paidbah halor ki kam pluh ding jong ki khlaw ki btap, ka ophis jong u Range Forest Officer, Social Forestry & Territorial Range, Mairang ka la ioh ban pynlong ia ka prokram pynshai paidbah halor kane ka phang ha Markasa Secondary School, Markasa.
La iadonlang u Range Forest Officer ka Mairang Range, u Bah B.M Kharkongor, ki nongtrei ka tnat Fire & Emergency Services, Mairang, ki nongialam shnong bad ki nongshongshnong ka thain.
Ha kane ka sngi, na ka liang jong ki nongtrei ka tnat pynneh mariang bad ki pulit pynlip ding, ha ka jingkren ka jongki, ki la pynpaw ia ka jingsngewkhia halor ki jingjia pluh ding ba khah khah jong ki khlaw ki btap ha ka thain bad ha ka jylla hi baroh kawei khamtam ha ka por tlang, kaba pynjulor shikatdei eh ym tang ia ka mariang bad ki jingthung jingthaw kiba don ha ka hynrei kaba buh jingma ruh wat ia ki longiing longsem jong ki nongshongshnong kiba don markhap bad ki khlaw ki btap.
Ki nongkren kiba la ai jingkren ha kane ka prokram ki la kyntu ruh ia ki paidbah ba kin kiar na ka jingthang rnga pathar, namar kane ka wanrah jingjulor shikatdei eh ia ki khlaw ki btap bad ki la kyntu ia ki paidbah ba kin thawlad thawlynti da kiwei pat ki rukom kamai jakpoh ki bym pynjulor hynrei kiba pynneh pynsah ia ka mariang sawdong.
Shuhshuh, ki la kyntu ruh ia ki paidbah ba kin shim ia ka jingkitkhlieh ban sumar ia ka mariang bad ba kin iatreilang ruh bad ka tnat pynneh mariang ha ki prokram pynneh mariang ki jongka kiba kynthup ia ki prokram thungdieng bad kiwei kiwei.
(SDPRO, Mairang).
Uwei u briew uba la tip kyrteng kum Olino Rymbai uba na ka shnong Madur la kynnoh ba ula shah pyniap hala u jong u khun nah haka shnong Mookyndur, West Jaintia Hills District.
Kane ka jingjia shah pyniap u Olino kala jia haka por kumba 11 baje eiei haka miet sngi Palei ha kawei ka iing tyngkong hajan ka view point haka shnong Mookyndur.
Ka khubor kaba iohlum, ki pulit ruh kila ioh jingtip halor kane ka jingjia hynne ka sngi Thohdieng na ki nongshong shnong ka Mookyndur ba don ka metiap ha ka iing jong ka Mailin Shylla, kaba dei ka lok jong u Olino.
Ki pulit jong ka Ummulong Beat House mar mar kila hiar sha kane ïing haka jingiadonlang ki nongshong shnong.
La iathuh ba kane ka iing dei kaba la khang bad hadien bala plie la lap iaka metiap u Olino Rymbai ba thiah lyngktar hapdeng ka jinglyngkien daka snam haki lyntang ba siang madan na ka bynta ka khlieh.
La iathuh ba la pyniap ia u Olino da la u jong u khun nah uba la tip kyrteng kum u Hamkom Shylla uba 20 snem eiei ka rta.
Ka khubor iathuh ba u Hamkom ula phla ba u pa nah (Olino) jong u man ka por ula byrngem pyniap ia u bad iaka kmie jong u.
Hynnin ka miet ruh ula byrngem byrsit biang.
La iathuh ba hynnin ka miet baroh ar ngut ka kmie bad u kpa nah jong u kila shoh khaw yiang bad la mih ka jinghuri hura hapdeng jong ki.
U Hamkom ula phla ba haka jingbitar ula sei ia sdie ba don sum (pickaxe) uba don ha iing bad ula dung iala u kpa naka bynta ka shadem.
Hadien ba u Olino ula kyllon ula dung biang na ka bynta ka ryngdang bad ula khlad noh hajuh.
La iathuh ba une u khunnah u Olino ula ialam iaka kmie jong ka Mailin Shylla bad sah miet ha ka iing kiba iing jong ki haka shnong Mookyndur hi.
Ki Pulit kila shimti iaka met la pynkit noh sha Jowai Civil Hospital Ialong ban pyndep iaki jingdonkam jong ka aiñ.
Ki Pulit kila kem noh ia u Hamkom bad kila shimti ruh ia u sdie uba ula buhrieh ha ka iing kiba haiing jong u.
Katba ka kmie ki pulit kim lap satia iaka bad ka jingtohkit halor kane ka jingjia kala iaid shakhmat.
Lai ngut ki briew kila shah kem noh ha ki Pulit ka East Jaintia Hills hadien bala ioh kurup ia u drok Heroin uba khia 32.5 grams naka kali maruti car kaba don u number ML05 D 3783 haka step sngi Balang na Ladrymbai.
Ki Pulit marsien ioh iaka jingtip ba thikna ba u Rudolf Franklin Lyngdoh (28 snem) na Umsning, Ri-Bhoi District, Shemphang Lakhiat (29 snem) na Mawlari Mawkhan, Ri-Bhoi District bad Aibankyrshan Kharlyngdoh (24 snem) na Umsning, Ri-Bhoi District ki wan na Silchar bad thmu leit sha Umsning da katei ka kali bad kit iaki mar beain.
Mar mar ki pulit kila buh iaka jaka khynra kali (naka) ha Ladrymbai bad haka por 3:00 Am, ki pulit kila bat ia kane ka kali.
Hadien bala pyndep iaki jingdonkam jong ka aiñ haka jingdonlang u nongsakhi ba laitluid, la khynra iaka kali bad la lap 3 synduk ki synduk sabon ba don ia u powder ba suba ba dei u drok kiba la song bha.
Haba ki pulit kila test la pynthikna ba dei u drok heroin bad u khiah 32.5 gms.
Ha kane ka jingjia ki pulit kila kurup 3 tylli ki mobile phone, ka kali Maruti Car ka pisa T.54, 150/-.
La register iaka case katkum ki kyndon jong ka NDPS Act ha Khliehriat PS bad ka jingtohkit kala iaid shakhmat.
Da ka jingiohkem ki pulit ia kine ki lai ngut bad une u drok, tang ha kine ki 9 sngi naduh 6 tarik une u bnai ki pulit ka East Jaintia Hills kila kurup drok haduh 107.5 gram drok Heroin bad kem 6 ngut ki briew.
Katba u kynja uba khia haduh 71.476 kilo bad kem ia ki ar ngut ki khar Bihar.
Ka QC Springside Higher Secondary School ka la long ka lahduh haka jingïakop ïalehkai tan tyllai ne Tug of War hadien ba ka la pynliem ïaka HK.Singh Memorial Higher Secondary School haka sngi Balang.
Ïa kane ka jingïakop ïalehkai tan tyllai la pynlong da ka ophis u District Sports Officer (DSO), West Jaintia Hills ha madan Kiang Nangbah Stadium kum shibynta ka jingrake ïaka sngi kyrpang ki kynthei kaba tip kum ka “International Women’s Day 2023".
Ki skul kiba la wan shim bynta haka jingïakop ki long ka RC EVE Secondary School, Upper Primary bad Lower Primary, Mihmyntdu, ka QC Spring Side Higher Secondary School bad ka HK Singh Memorial School.
Katba ki kynhun bad ki club kiba ïa shimbynta ki kynthup ka Catholic Youth Sports Club Mihmyntdu, Women’s Dongmihsngi Sports Club, 7 Wasa United bad ka West Jaintia Judo Association.
Kiba la poi sha ka jingïakhun phainal ki long ka QC Springside Higher Secondary School bad ka HK Singh Memorial Higher School.
U District Sports Officer u Khroobok Passah kum u kongsan ula sam khusnam da song pisa kaba 10,000 tyngka sha ka lahduh bad 5000 tyngka sha ka skul kaba wan ba ar.
Ka KSU West Jaintia Hills District Unit kala ong ba ka jingkynnoh tuh dieng iaki nong Mukroh da u Myntri Rangbah ka Assam bad ki pulit kam khlad bad ki Pulit ka Assam iaki nong Mukroh ka long kaba ialam bakla.
U Laitphar Syngkrem, President KSU West Jaintia Hills District Unit ula ong ba ka jingkynnoh u Myntri Rangbah ka Assam Himanta Biswa Sarma ka long kaba khlem nongrim bad ula ong ba ka Mukroh naduh ba la kha iaka jylla Meghalaya ha u snem 1972, ka shnong Mukroh ka dei kaba sah tang da ki Khasi-Pnar.
U Laitphar ula ong ba ka jingkam u Dr.Himanta ba ka Mukroh ka hap hapoh ka district West Karbi Anglong, Assam hapoh ka iing dorbar ka Assam bad ka jingkynnoh ba ki Assam Forest Protection Force bad ki Assam Police ki la iakynad bad ki nongtuh dieng ka dei kaba shu thaw bad ialam bakla ia u paidbah.
Ula ong ba ka jingshisha hi ka long ba ha ka riti ka dustur u Khasi ka khlaw ka dei jong ka shnong, ne ka raid ne ka elaka kaba mut ka dei ka jong u paidbah ym jong kano kano ka sorkar.
Ha man la ki khlaw ha ka Bri U Hynñiewtrep ki bym hap ha ki kyndon pyrkhing ‘Law Adong, Khloo Blai, ‘Law Shnong, ki nongshong shnong ki lah ban thoh dieng katkum ka jingdonkam ka jong ki.
Kumjuh ruh ha Mukroh ki paidbah ki leit thoh dieng na ki khlaw jong ka shnong ban pyndonkam ia ki, bad ka dei ka hok ka jong ki naduh ki por u mynbarim u mynbajah bad ki sorkar khamtam ki sorkar nongwei kim don hok ban kam trai ne tuklar ia ka nongkynti ki Khasi-Pnar, la ong u Laitphar.
U Syngkrem ula ong shuh shuh ba ka jingkam u Myntri Rangbah ka Assam ka long kaba bakla shibun eh bad ka pynpaw ba u kwah kam ei ia ka khlaw shnong ki nongshong shnong ka Mukroh bad kumjuh ruh ia ka shnong Mukroh baroh kawei.
U ne u nongialam ka KSU ula ong ba ki paidbah nongshong shnong ka Mukroh ha ryngkat ki paidbah ka West Jaintia Hills lem bad ki paid ka Bri U Hynniewtrep baroh kawei kin ym ailad da leilei ruh wat tang shi inshi ka jaka u Khasi kan leit sha Assam.
Ka KSU WJHDU ka kyntu ruh ia ka sorkar Meghalaya ba ka dei ban leh eiei halor katei ka jingkam namar ka pyni ba wat hapdeng ka jingiapynbeit pud ki ar jylla, ka Assam im im peit peit ka iai kam trai beit ia ki shnong Khasi ha man la ki jaka ba don ha khappud.
Ka sorkar Jylla kala pynkhreh ban buh haduh 160 company ki shipai CRPF ban tem iaka jingshalan dewiong beaiñ ha Jylla Meghalaya Ka Sorkar Jylla haba tyrwa ban buh da ki CRPF, kata 100 company ha rilum Khasi Jaintia ne Eastern Range bad 60 company ha rilum Garo ne Western Range.
Kine ki shipai ki don haduh 135 ngut shi company baroh kila kot haduh 21600 ngut ki shipai.
Ia kane ka sorkar kala tyrwa haka mukotduma PIL kaba shim case hi da ka iingbishar Meghalaya High Court ha kaba iadei bad ka jingtih dewiong bad shalan beain ha Jylla.
Wat la ka sorkar Jylla kala tyrwa bin bin iaka jingdonkam iaki shipai bad ki pyrton shipai ha baroh 12 district ban khynra iaka kam khaii dewiong beaiñ, hynrei ban pyntreikam lada dei tang kaba shipor ruh kam dei ka suk ban pyntreikam namar kan ktah iaka por, ka pisa bad ka bor.
Bad tang ban shna iaki jaka sah ki shipai kala kot 316 klur tyngka bad ka jingshim wai iaki kali kan kynjoh 58 klur.
Hynrei ka ïingbishar haba bishar kala ong ba ka kham shongnia ban buh da ki Central Industrial Security Force (CISF) kiba long laitluid haka jingtreikam ban iaki CRPF kiba hap hapoh ka jingpyniaid Pulit ka Jylla.
Ka iing bishar kala ong ba haba peit iaka jaka baroh ha Jylla ki don ki bynta ba long kyndong kiba ym don wat ka surok bad kam don ruh kata ka jingma naka khaii dewiong beain bad 10 company ki shipai CISF kala biang ban khynra iaki kali bad ban kem ia kiba shalan dewiong beain.
Kane ka kam kan nym neh bun snem namar ba ka sorkar jylla kan sdang iaka scientific mining bad ki licenses ruh yn ai katkum ki kyndon jong ka aiñ ka ban pynlong iaki nongkhaii ba kim leh beain shuh hadien habud.
Ha kaba iadei bad kane ka buh iaki shipai CISF, yn jied bad pynbeit ryntih iaki jaka ban pahara da ka jingiasyllok bad u Justice Katakey kumjuh ruh iaka jingsiew jingtda da ka jingiapynbeit hapdeng ka sorkar kmie bad ka sorkar jylla.
Ia kane ka mukotduma ka iingbishar kan shongbishar biang haka 20 tarik Lber 2023.
U District Magistrate, West Jaintia Hills ula pynbna paidbah ba la weng noh iaka curfew miet haka shnong Sahsniang naduh ka sngi Nyngkong hadien bala wanphai biang ka shongsuk shongsain ha kane ka shnong.
Ka hukum kaba la pynmih u District Magaistor ula ong la pyndam noh iaka hukum Order No.WJHC.16/2022/42-A, dated Jowai, the 10th March 2023, iaka Night Curfew haka shnong Sahsniang, West Jaintia Hills District la weng noh shisyndon.
Kumban shu pynkynmaw iaka curfew miet la pynjari ha kane ka shnong naka jingklumar hadien bala pynbna iaka resol elekshon ha kaba ki paid nongkyrshan ka NPP kiba la khie bitar hadien ka jingjop ka UDP, kila lun maw iaki iing ki sem bad ki kali motor jong ki nongkyrshan ka UDP.Kane ka shnong ka hap haka Mowkaiaw Constituency.
Ka Jaintia Students’ Union kala pynrem jur ia Himanta Biswa Sarma u Myntri Rangbah ka Assam uba la kam ba ka Mukroh ka hap ha Assam haka sngi Nyngkong.
U Himanta ula ong ia kane hapoh ka iing dorbar thawain ka Assam bad kane ka jingkam jong u kala pynbitar iaka JSU khamtam iaki nongshong shnong ka shnong Mukroh bad ki pait ka bri u Hynñiewtrep hi baroh kawei.
Ka JSU kala ong ba u Myntri Rangbah ka jylla Assam ba umdei ban kren laplah bad shu kam ei iaki shnong.
Ka la ong ruh ba kane ka jingkren u Himanta ka ai ding shuh shuh bad kan sa wanrah iaka jingiapher bad kan ktah iaka shongsuk shongsain ha khappud.
“U Himanta Biswa Sarma u dei ban tip shai ba ka shnong Mukroh ka hap hapoh ka jingpeit jingkhmih ka JHADC, ym kumba kam myntri rangbah ka Assam ba katei ka jaka ka hap hapoh West Karbi Anglong District," la ong ka JSU.Ki pulit pynlip ding ki la hap ban leit her bran bran ban pynlip ia ka ding shwa ba kan pur sha ka ophis treikam jong ka sorkar kmie ha Nongbah Jowai ha ka miet Sngi U Blei.
Kane ka ding kaba la klang jur kala sdang na ki niut kiba la lum thup ha lynti ban leit sha  Thomas Jones Synod College.
Ka niut kaba la lumthup ha kane ka surok kadei kaba ki kali kamai Shillong Jowai ki pynlong stand ne ka jaka ap passenger.
Ha syndah kane ka surok kaba la kylla long ka jaka bret niut ka don ka Post Office bad ka ophis BSNL bad ka ding ka la pur sted shaduh shajan kynroh ka Post Office.
Ka jingwan poi kloi noh ka kali pynlip ding la lah ban tem ne pynlip noh ia katei ka ding.
Ka jingkylli ka long hato ka jingthang iaki ñiut ka dei ka buit pynkhuid kaba suk eh iaki ñiut ha sor Jowai.
Uwei u briew ula khlad hashen haka jingjia shah iuh kali kaba la jia ha Lad Mukhla haka Sngi U Blei.
Ka khubor ka iathuh ba kane ka jingjia kala jia haka por kumba 8:30 PM ha surok bah NH 6 ha Lad Mukhla, West Jaintia Hills District.
La iathuh ba kali kaba iuh ia une u briew (u ba ym pat lah ban ithuh) kala phet krad hadien kane ka jingjia.
Une u briew uba shah iuh kali u dei uba lyngkot briew, u phong ka sopti kylla rong iong, ka patlun blue ka slipper kaba saw.
Ka Tariang FC kala buh jaka ialade haka final hadien baka la pynliem da 5-4 iaka Lakashiang haka jingiakhun semifinal ka Pdengshakap Secondary School Football Knock Out Tournament kaba long ha Pdengshakap haka sngi Saitjain.
Haka jingiakhun katkum ka por kaba la buh ka jingiakhun kala wai da kaba iakhaid mar 2-2 kol.
Haka jingiashut tie breaker ka Tariang kala jop da 5-4 iaka Lakashiang.
Ka semi-final ba ar kan long haka 18 tarik une u bnai Lber hapdeng ka Umsalait Sc pyrchah iaka One soul Utd (Pdengkarong) haka por 2 baje nohphaisngi.
Ka seng Volunteer for A Better Jaintia haka sngi Saitjain kala khot iaka jingialang ha Iungwalieh ka dorbar shnong Tpep-pale ban iakren sani halor ka jingbym ioh rashon ne card rashon kiba bun ki longiing ha rilum Jaintia.
La wan ban iashimbynta ha kane ka jingialang da ki longkmie longkpa kiba im sngi ban kamai jakpoh da kaba bylla ha kylleng ki shnong ka West Jaintia Hills District.
U Phrangsngi Sutnga, Convener Volunteer for better A Jaintia, ula ong ba ka thong bad jingthmu kalong ban pynioh rashon ia baroh ki longiing kiba wan na ki longiing ba duk.
Ka kong Dayoophi Iakai kala ong ba na ka liang ka tnad Food and Supply, West Jaintia Hills ka la dep ban phah lut iaki application jong kito kiba ialeh thymmai iaki Ration card sha ka Directorate of Food and Civil Supply, Shillong bad na ka bynta ban ioh iaka ration card kaba thymmai.
Ka Kong Dayoophi kala ong ba kiba bun ki longkmie kila pynpaw iaka jingsngewkhia iaka jingleh jong ka sorkar na bynta ban pynioh iaka hok jong ki ba haduh mynta mynne ka sorkar ka leh kuman ban pynbiang iaka jingdonkam jong ki.
U Ma Khroo Lamsalanki Pariat ula iathuh iaki har rukom bad ki jingmyntoi nongshong shnong na ki lai tylli ki Ration card katkum ka bhah kynthup iaka AAY Card, PHH Card bad ka Non NFSA card.
U Ma Pariat ula ong kum u briew uba sngewkhia iaka jingduh ki nongshong shnong iaka hok kaba ki dei ban ioh na Ration card.
Ula ong ka por, ka dawa ia baroh ki khun ka ri Jaintia khamtam kito kiba don ha u lain jong ka jingduk jingkyrduh ba kin ieng tylli da kawei ka sur ban dawa iaka hok jong ki na ka sorkar da kaba iatreilang bad ki nongsam rashon bad ki waheh shnong.
Ha kane ka jingialang la rai ban thoh sha ka sorkar jylla kumjuh sha ka sorkar India ban pynkloi ban sdang noh iaka Census ne khanasamari khnang ban iaid beit iaid ryntih ka jingioh ration jong kito ki briew kiba dei hok.
La rai ruh ban dawa na ka sorkar ban ai ration card sha baroh kito kiba la dep buh iaki kot ki sla ha ophis ka tnat Food and Supply naduh u snem 2020-21.
Ka JSU Labang Nangphyllut Circle haka sngi Thohdieng ka la pynlong ka jingkynduh lang bad ka prokram shad tynrai hapoh ka elaka Labang Nongphyllut kawei na ki elaka kaba la iap bad kaba la angnud ban pynim mynta kaba hap haka jaka kaba iaknieh ha khappud Assam Meghalaya.
Kane ka jingiakynduhlang kan dei ka sien kaba nyngkong eh kaba la pynlong da ka JSU.La wan ban iashimbynya da ki nongshong shnong kynthup iaki Waheh Chnong na ki shnong bapher bapher kiba don hapoh Block 1 ha kane ka jingiakynduhlang.
La wan sakhi lang ki dkhot ka JSU central body kynthup ia Treiborlang R Suchen u lah long kum u kongsan ha ryngkat ka jingdon lang u Vice President ka seng u Aplang Lamare bad kiwei kiwei.
Ka jingthmu jong kane ka tamasa kadei ban pynim la ka riti ka dustur ka tynrai bad ka jain phong tynrai ki jaitbynriew Khasi Jaintia kiba shong ha Block 1 lane ka Elaka Labang Nangphyllut.
U Treiborlang R Suchen haba kren ha kane ka prorkam ula ai ki kyntien sneng kraw iaki paitbah bad u la ong ba kum ka jaidbynriew ngi don kam ban pynim iaka ktien ka thylliej lajong, ka riti ka dustur bad ban kiar na ka shongkha khleh namar ngi dei ki jaitbynriew ka ba long kyrpang namar ngi ai kur ai jait sha ka khynthei.
Ia kane ka jingialang lah pyniaid da u samla Chemhok Kyrweng bad lah ai ktien pdiang burom da u President ka Labang Nangphyllut Circle u samala Salbius Myrten bad lah pynwai da u General Secretary u samla Rajesh Tamaha.
Uwei u dkhot jong ka dkhot Hynñiewtrep Integrated Territorial Organization (HITO) uba kyrteng u Solomon Rymbai ula shah dung ha ki ar ngut ki briew kiba naka shnong Lad Mukhla, West Jaintia Hills.
U Hymmen jong u Solomon, u Pynbiang Rymbai ula mudui da ka ejahar pyrshah iaki ar ngut ki briew na Lad Mukhla ha khmat ki pulit jong ka Ummulong Police Beat House.
Kine ki ar ngut kiba shah mudui ejahar ki dei u Damut Bang bad u Palmon Sari kiba naka shnong Lad Mukhla, West Jaintia Hills District.
U Pynbiang ula kynnoh ba kine ki ar ngut haka 9 tarik Lber 2023 haka por 7:30 da ka jinthmu sniew ia u para jong u, u Solomon kila dung ia u ha ka bynta ka kpoh haka shnong Mukhla Shohshrieh.
Ula ong ba para jong u, ula shitom jur bad u don haka jingbym tip briew mynta bad u don haka jingshah sumar ha Dr.Norman Tunnel Hospital, Jowai.
Katkum ka ejahar kaba u Pynbiang ula mudui ejahar, kine ki ar ngut u Damut bad Palmon kila maham ia u Solomon naka por sha ka por.
Halor kane ka jingjia ka HITO kala pynrem jur ia kine ki ar ngut kiba thmu ban shim iaka jingim u ne u para dkhot bad dawa naka bor jong ka ain ban kem bad ban pynshitom kine ki briew Halor kane ka jingjia ka HITO kala pynrem jur ia kine ki ar ngut kiba thmu ban shim iaka jingim u Solomon bad dawa naka bor jong ka ain ban kem bad ban pynshitom kine ki ar ngut katkum ki kyndon jong ka aiñ.
Ka dorbar mang tyngka jong ka Jaintia Hills Autonomous District Council (JHADC) kala mynjur ia ka mang tyngka jong u snem 2023-24 kaba duna haduh T.30,60,14,100/- (Lai Phew Klur Hynriew Phew Lakh Khatsaw Hajar Shispah) haka sngi Thohdieng.
Ka JHADC kala mang ban ioh lum pisa ne Estimates Receipt kaba T.174,59,38,400/- (Shispah Hynniew Phew Saw klur San phew khyndai lakhlai phew phra hajar saw spah.
Ka konsil kala mang ban pynlut ne ka Estimate Expenditures pat T.205,19,52,500/- (Ar spah san klur khat khyndai lakh san phew ar hajar san spah).
Ha kane ka dorbar ka konsil ka mynjur ruh ban pynkylla thymmai iaka Jaintia Hills Autonomous District (Trading by Non-Tribal First Amendment) Rules, 2023.
Kane ka dei amendment kaba nyngkong eh kaba wanrah da Executive Member ba ba dei khmih iaka tnad Taxation u Ma Wining Garland Sungoh.
Ia kane ka amendment la mynjur da ka wei ka sur ban kyntiew iaka dor jong ki trading licence ki bar jylla kiba khaii pateng ha Rilum Jaintia.
Haba phai sha ka mang tyngka kaba la wanrah da u ma U Thombor Shiwat kam don kano kano ka jingpyrshah ne ka jingiatai.
Naka liang pyrshah kim shym la wanrah ia kano kano ka cut motion ban iatai sani halor ka jingduna ka mang tyngka haduh T.30 klur.
Khatwei ngut briew kiba kynthup iaki nongtrei MeECL kila shah kem ha ki Pulit jong ka East Jaintia Hills District halor ka jingsuba donkti ban thang ïa kawei ka iing haka shnong Rymbai.
Ka khubor pulit ka iathuh ba haka 8 tarik Lber haka por 10:45 Pm kala don ka jingjia shah thang iing haka shnong Rymbai ha Rymbai Iawpynsin haka kynhun jong ki runar.
La iathuh ba kane ka iing ka dei jong u waheh shnong barim ka Rymbai.
Ha kane ka jingjia ki paidbah nongshong shnong kila iohbat ia u uwei u briew uba kyrteng u Deishim O Lamurong (26 snem) na Rymbai Shynrang Sakhain haka por ba u thang ia kane ka iing, katba kiwei pat ki paralok jong u kila ioh ban phet krad namar ka jingdum.
Shuh shuh uwei pat uba la tip kum u Heisalon Dkhar uba trei ha MeECL Control Room uba suba donkti ban iasylla lang ha kane ka kam, ki pulit kila kem ia u hadien ba u shah kynnoh ba u donkti ban pynlip iaka bording shuwa ban thang ia kane ka iing.
Ha kaba iadei bad kane ka jingjia thang iing ki pulit kila register case ha Khliehriat PS (Case No.18(3)2023 u/s 120B/307/427 /436/506/34 IPC) Ki Pulit haba tohkit shuh shuh ia kane ka jingjia, la lap ba kane ka kam thang iing la sylla ka kynhun jong bun ngut ki briew bad ki pulit kila thwet ia kine ki runar.
Haduh bala thoh iaka khubor kiba shah kem ki don haduh 11 ngut.
Nalor u Heisalon Dkhar (33 snem), ki pulit kila ioh kem ruh ar ngut kiwei pat ki nongtrei ka MeECL kiba kynthup ia u Elius Wanniang (40 snem) uba naka shnong Mawkyrwat bad u Rishotlang Bareh (31 snem) na Khimmusniang, Jowai.
La kynnoh ba kine ki nongtrei MeECL kidei kiba iarap ia ki runar ban pynlip iaka bording ha Rymbai.
Kiwei pat kiba shah kem ki dei u Bakstar Dkhar (32 snem), u Cherishme Dkhar (23 snem), Eborlang Nongtdu (35 snem), Emerson Dkhar (25 snem), Roilang Dkhar (36 snem), Henry Shangpung (32 snem) bad u Thynda Lyngdoh (36 snem).
Baroh kine ki dei naka shnong Rymbai Synrang Sakhain.
Ka Dorbar Pyllun jong ka Shnong Sahsniang kynthup ia Sahsniang-A bad ka Sahsniang Saitthad (B) kala rai da kawei ka sur ban pynneh iaka shongsuk shongsain hapoh ka shnong Sahsniang baroh kawei hadien bala mih ka jingklumar naka result elekshon MLA.Ia kane ka rai ka dorbar pyllun Sahsniang kala shim haka jingialang kaba long haka sngi Palei haka shnong Sahsniang A.La iadonlang ha kane ka jngialang naduh Executive Magistrate, West Jaintia Hills District u Bah WK Kharlukhi, JM Sangma, DSP (Law & Order), u Ma Rimaya Muksor Assistant Director Information & Public Relation, Jowai.
U Secretary Joint Committee, Sahsniang-A bad Sahsniang-B ula ong ba ka dorbar pyllun da kawei ka sur kala rai ban pynneh iaka shongsuk shongsain bad kala rai ruh ban kyrpad ia u District Magistrate ban weng noh iaka curfew miet kaba la pynjari ha Sahsniang hadien ba kine ki ar shnong kila rai ban pynneh iaka shongsuk shongsain.
Ka Dorbar Pyllun kala shimkhia ban lum iaka dorbar ban wanrah biang iaka shongsuk shongsain namar ba ka la dei ruh ka por ban long skul ki khynnah bad ki paidbah ruh kin ioh ban trei ban ktah bad ruh ban ioh pyntrei ia ka MGNREGS bad kiwei kiwei.
Ka dorbar pyllun kala shim ruh iaka rai ba lada dang don kano kano ka jingpynklumar hapoh shnong, ka executive committee kan shim ia ka jingbah khlieh bad ka dorbar ka la rai ruh ba ki ar tylli ki executive committee shnong ba kin leit ia syllok ia ki iing kiba mat ia ka jingsngewsih.
Ka dorbar kala kyntu jur ia ki paidbah ba ym dei ban kren pynmong ne pynsngewsih iano iano bad khamtam ia kito ki longiing long longsem kiba la shah ktah lyngba ka jingmih ki jingklumar bad lada don kum kita, ka Dorbar kan shimti ia kum kita ki briew bad aiti ia ki sha ki bor jong ka ain.
Ia ka jingialang la pyniaid da u ma Poimon Laloo, Waheh Chnong Sahsniang Saitthad (B) bad la ioh ka jingkren na u Ma D.Ymbon Waheh chnong Sahsniang-A, u Rev.E.C.H Passah Ma Gilbert Sten bad u Ma Habahun Dkhar MDC ka 13-Saphai Constituency.
U Myntri Rangbah ka Jylla Conrad K Sangma haka sngi Palei uba bate kam iaka kynhun myntri ka sorkar Meghalaya Democratic Alliance (MDA 2.0) bad ula bat halade ia ka tnad Finance, ka Mining & Geology bad Home (Political) bad kiwei ki tnad ba khlem ai sha kiwei ki myntri.
U Conrad K Sangma ula bat ruh halade ia ka Planning, Forest & Environment Mining & Geology, Information Technology, Personnel, Programme Implementation, Cabinet Affairs.
U Bah Prestone Tynsong uba bat ia ka shuki Symbud Myntri Rangbah ka Jylla ula ioh ban bat ia ka tnad Home (Police), PWD (Roads), PWD (Building), District Council Affairs, bad ka tnad Parliamentary Affairs.
U Ma Sniawbhalang Dhar uba dei ruh u Symbud Myntri Rangbah, ula ioh bat ia ka Tnad Urban Affairs, Transport, Industries, Prison and Correctional Services.
U Bah A L Hek ula ioh bat ia ka Tnad Animal Husbandry, Fisheries, Printing & Stationery bad ka Secretariat Administration.
Ka Kong Ampareen Lyngdoh, ila ioh bat ia ka tnad Health & Family Welfare, Law, IPR, bad ka Tnad Agriculture.
U Bah Paul Lyngdoh ula ioh bat ia ka tnad Social Welfare, Tourism, Arts & Culture bad ka Textiles.
U Bah Comingone Ymbon u la ioh bat ia ka Tnad Food Civil Supply, Water Resources, Home (Civil Defence & Home Guards) bad ka tnad Cooperation.
U Abu Taher Mondal ula ioh bat ia ka tnad Power, Community& Rural Development, bad ka tnad Taxation.
U ma Kyrmen Shylla ua ioh bat ia ka tnad Excise, Revenue & Disaster Management, Legal Metrology, bad ka tnad Home (Passport).
U Marcuise N Marak ula ioh bat ia ka tnad Public Health Engineering (PHE), Housing bad ka tnad Soil & Water Conservation.
U Rakkam A Sangma ula ioh bat ia ka tnad Education, General Administration Department bad ka tnad Border Area Development.
U bah Shakliar Warjri ula ioh bat ia ka Tnad Sports & Youth Affairs, Labour bad ka Registration & Stamps Department.
Ka Executive Committee kaba ialam da u ma Thombor Shiwat ka la buh iaka mang tyngka kaba 3 klur tam ban pynbha iaka jaka pynlang um ne minor irrigation, ri dohkha bad ban pynneh pynsah iaka riti ka dustor bad ka kolshor.
Ia kane u CEM ula ong haba wanrah iaka mang tyngka haka sngi Balang ha iing dorbar ka konsil.
U CEM ula wanrah iaka mang tyngka kaba duna haduh 30 klur ula ba mynta u snem 2023-2024.
Ka konsil kala mang ban ioh lum pisa ne Estimates Receipt kaba T.174,59,38,400/- (Shispah Hynniew Phew Saw klur San phew khyndai lakhlai phew phra hajar saw spah.
Ka mang ban pynlut ne ka Estimate Expenditures pat kalong 205,19,52,500 (Ar Spah San Klur Khat Khyndai Lakh San Phew Ar Hajar San Spah).
U Ma Thombor ula ong ba nalor ki jingpyntrei ka CWD iaki kam pynroi, ka Executive Committee kala mang 1 klur na ka bynta ban pynlang um ne Minor Irrigation Project, T.1 klur na ka bynta ban pynbha Fisheries bad Fish Sanctuary.
Ha kaba iadei bad ka jingriewspah ka riti ka dustur, kolsor ha ryngkat ka jingitynnad ka mei mariang, u ma Thombor ula ong ba ka Executive Committee kan pynleit jingmut ban kyntiew iaka kam Tourism haka District ban kyntiew iaka ioh ka kot u paidbah.
Kumta ha kane ka mang tyngka jong une snem la mang haduh T.1.75 klur lyngba ka Art and Culture Department.
U Chief Executive Member (CEM) Jaintia Hills Autonomous District Council (JHADC) ma Thombor Shiwat ula wanrah iaka mang tyngka kaba duna haduh 30,60,14,100/- (Lai Phew Klur Hynriew Phew Lakh Khatsaw Hajar Shispah) haka sngi sdang dorbar mang tyngka kaba long haka sngi Palei.
U CEM haba wanrah ia kane ka mang tyngka kaba duna haduh T.30 klur ka konsil jong u snem 2023-2024, ula ong ka konsil ka mang ban ioh lum pisa ne Estimates Receipt kaba T.174,59,38,400/- (Shispah Hynniew Phew Saw klur San phew khyndai lakhlai phew phra hajar saw spah.
Ka mang ban pynlut ne ka Estimate Expenditures pat kalong Rs.205,19,52,500/- (Ar spah san klur khat khyndai lakh san phew ar hajar san spah).
U CEM ula ong kane ka jingduna ka mang pisa naka jinglum ka dei na ka jingkyntiew iaka tulop namar annual increment bad Dearness Allowance sha ki nongtrei ka konsil, pensioners bad ka family pensioners ka council.
Kawei pat kadei ka jingpyntreikam iaka pension jong ki dkhot barim, ka konsil kaba la tip kum ka Jaintia Hills Autonomous District Council Members Pension Act, 2019.
Ka arrear Revised Pay jong ki Members, employees and pensioners ka Council ki bym shym la lah ban pynlait ha une u snem bad la rah sha ka mang tyngka jong u 2023-24.
La mang ruh ban ai ka jingsiew kaba rit sha ki Class II officer ka council.
Shuh shuh ula ong ba kawei pat ka lad ban wad ki lad ban pynjem iaka jingduna ka mang tyngka, ka Executive Committee kan pynrshang ban iakhun iaka khang lad iaka jingtuid ka pisa shabar ka pla tyngka ka konsil da kaba kyntiew iaka jinglum khajna ka Taxation Department da kaba pynthymmai iaka dor jong ki Trading Licence da kaba wanrah iaka jingpynkylla ne amendment iaka Jaintia Hills Autonomous District (Trading by Non-Tribal First Amendment) Rules, 2023.
U CEM ula pynthikna hapoh ka iing dorbar baka Executive Committee kan kyrpad iaka sorkar ban pyllait ruh iaka bhah jong ka konsil na ka khajna Major and Minor Minerals bad Taxes on Motor Vehicle ne u dewiong, mawshun bad kiwei kiwei mar pohkhyndew bad ka khajna na ki kali motor.
Shuh shuh ula iathuh iaka iing dorbar baka jingiohlum pisa ka konsil na baroh ki bynta ba kadei ban ioh ha u snem bala dep 2021-22 kalong T.70.69 klur bad ka jingpynlut kala kot T 82.66 klur.
“Kane ka jingduna ka dei namar ka jingduna mang pisa naduh ba sdang u snem 2021-22.
Ha u snem 2022-23, ka Executive Committee haka katkum ka jingpyrshang jong ka ban lum ban lang iaka khajna kala ioh T.73,18,11,649/- na u Major Minerals bad T.14,65,67,854/- na u Minor Minerals, katba ka khajna na ka  Motor Vehicle haduh mynta ka konsil kam pat ioh," la ong u CEM ma Thombor Ka bhah jong ka konsil naka sorkar jylla bad kiwei ki khajna ba ioh lum ka konsil la pyndonkam ban siew iaka tulop bas ah jong ki MDC, nongtrei bad ki pension ka konsil naka bynta 13 bnai naduh Jymmang 2021 haduh u Jymmang 2022, bad ka jingsiew biang iala ram kaba la shim naka tnad Civil Works Department bad kiwei ki jingpynlut ki bym shym la poi pyrkhat," la ong u CEM.U CEM ula ong ba wat hapdeng ka jinghiran ka pla tyngka ka konsil da ka jingiatreilang ki nongtrei bad ka Executive committee la lah ban pyndep iaka jingkhein jong u snem 2019-20-2020-21 bad la aiti iaki jingkhein jingdiah sha u Accountant General (Audit) Meghalaya, Shillong.
Ka jingkhein jingdiah kaba dang sha kalong joing u snem 2021-2022 bad yn pyndep ha u Lber 2023 Ka jingshna iaki ar tylli ki iew shimet kata, ka Iaw Muchai Mynsngat bad law hat, Nonglatem kiba hap hapoh Elaka Nartiang ban kyntiew iaka ioh ka kot ki paidbah ka thain La ioh lum pisa ruh naka tnad Judiciary haka dor kaba thymmai  katkum ka Court Fees Rules, 2019 kaba la ai jingmynjuur da u Lat ka Jylla.
La shna ruh iaka Additional Office Building ka JHADC kaba la jan dep noh mynta.
Ka jingpyntrei iaki skim naka Tied bad Untied Grant kaba la ioh ka konsil ha ki snem kiba la dei bad ki don haduh 234 schemes/projects naduh u Iaiong (April) 2022 haduh Kyllalyngkot (January) 2023 kiba kynthup iaka Drinking Well, School Building, Community Halls, Sanitary Public Toilet, Playground, Foothpath, Washing Platform etc ha ki shnong bapher bapher.
Ka Executive Committee kaba ialam u ma Thombor Shiwat kum u Chief Executive Member (CEM) JHADC ban pynduna iaka jinglut jingsep ka konsil kala rai ban kynthup lang iaka tnad Fishery and Agriculture Department bad ka tnad Market.
Ia kane ula ong haba wanrah iaka mang tyngka jong u snem 2023-24 haka sngi Palei, kaba duna haduh 30 klur na ka mang ban ioh lum pisa ne Estimates Receipt kaba T.174,59,38,400/- (Shispah Hynniew Phew Saw Klur San Phew Khyndai Lakhlai Phew Phra Hajar Saw Spah.
Ka mang ban pynlut ne ka Estimate Expenditures pat kalong Ar Spah San Klur Khat Khyndai Lakh San Phew Ar Hajar San Spah.
U Ma Thombor ula ong “Ban pynduna iaka jinglut bad ban pynduna iaki nongtrei, ka Executive Committee kala rai ban pynduh noh iaka Grant No.18 – Fishery and Agriculture Department bad baroh ki kam ki jam jong kane ka tnad kin hap noh hapoh ka Grant No.11,kata ka Market Department.
" Pynban ban pyniaid shakhmat iaki kam ka konsil ka Executive Committee kala mang pat ban thung 2 tylli ki post Data Entry Operator haka tnad Finance Department, 2 post Data Entry Operator haka Judicial Department kawei ka post LDA ha Legislative Department.
U CEM ula ong ba ia kine ki post ba thymmai yn thung da kaba kyntiew kyrdan, pynkynriah kam na ki nongtrei kiba la don lypa haka Council.
U Chief Executive Member (CEM), Jaintia Hills Autonomous District Council (JHADC) Ma Thombor Shiwat ula ong ban pynbha iaka rukom pyniaid iaki kam ki jam ka konsil bad ban pynthikna ba ki ain ki kyndon treikam ka konsil ha ki tnad bapher bapher bad ban iada iaka konsil na ka jinglait rud ka khajna na konsil, ka executive committee kan thaw da ka Internal Audit Wings ka ban sdang ban treikam naduh Iaiong (April) 2023 kaban khlieh da u Internal Audit Officer (IAO).
Ka EC JHADC kan thung ruh saw ngut kiwei ki nongtrei ka konsil ban iarap ia IAO.U CEM ula ong ia kane haba wanrah iaka mang tyngka 2023-24 haka sngi Palei.
Ula ong ba ka IOA kan pynthikna iada iaka konsil na ka jingjia kaba lait rud ka jingiohlum khajna ka konsil.
Ka Kur Lamare Pyllun Jaintia Hills haka sngi Balang kala pyllait paidbah iaka riti treikam jong ka kur Lamare haka jingialang kaba long ha madan Tpeppale, Jowai.
U MDC Narpuh kum u kongsan u Ma Emlangki Lamare haka jingiadonlang u Salong Lamare, Dolloi Elaka Nartiang kum u symbud kongsan nalor kiwei ki riew rangbah, ki longkmie ka Kur Lamare na ki shnong ki Unit bapher.
Kane ka jingïakynduh lang jong ka Kur Lamare ka dei ka sien kaba Saw bad ïaka jingïalang la pynïaid da u Wompher Lamare President ka Kur Lamare Pyllun Jaintia Hills Ka Kur Lamare kala pynkup burom ia u Salong Lamare, Dolloi Elaka Nartiang kumjuh ïaki khun samla ka Kur kiba la poi shakhmat ha ki kyrdan pule bapher bapher.
Kiwei kiwei ki kren bad sneng kraw ki kynthup ia u Kordor Lamare, uba la kren halor ka Phang ka jingïatylli, u Heiporme Lamare halor ka phang “Ka Akor-Burom bad ka shongkha -shongman" katba u Marbiangki Lamare ula kren halor ka phang " Ka jingpynneh pynsah ìaka Mariang".
La pynphuh pynphieng ïaka jingkynduh lang da ki jingrwai jingshad ba la shim bynta da ki khun samla ka Kur Lamare jong ki Unit bapher.
Ka Women’s Welfare Organisation Seinraij, Jowai kala snohkti lang bad satlak ka pyrthei ban rakhe iaka International Women’s Day ha iing dorbar niamtre hall ka Seinraij ha Iongpiah haka sngi Balang.
Ka Kong M Lakiang, District Mission Coordinator, SSA-West Jaintia Hills kum ka kongsan haba kren iaka phang “Digital Innovation and Technology for Gender Equality" ka la pynshong nongrim ïa kane ka phang haki lai tylli ki rong kynthup ïaka rong purple (saw jngem) kaba ïeng haka nongrim jong ka hok bad kyrdan, ka rong jyrngam kaba ïeng haka nongrim jong ka jingthrang bad jingangnud bad ka rong lieh kaba ïeng haka nongrim jong ka jingkhuid jingsuba.
Ka Kong Lakiang ka la ong katkum ka jingïalam ka juk ka por jong ka jingstad saïan la ïohi shisha ba don shibun ki jingkylla kiba long ka lynti ban pynsuk bad pynkloi ïaka rukom treikam jong ki briew ha kiba bun ki liang, hynrei haba phai pat ha kawei ka liang ha kaba ïadei bad kane ka phang hap ban buh ïaka jingkylli haka jingmut jingpyrkhat namar baroh ki kynthei ki don la jong ka jingsngew, ka jinglong jingman ka rukom pyrkhat pyrdaiñ.
U GH Bareh haba kren kum u symbud kongsan ula ong haba ïanujor ïaka jinglong jingman jong ki kynthei haki jaka hapoh ka Jylla Meghalaya, kilong kiba donbok ha kiba bun ki liang bad ki ïoh ïaka kyrdan kaba kham kyrpang.
Ula kyntu ruh ban long kiba tip burom ïa u Kñi-u Pa katkum ba la hikai ka niam bad nongrim jong ka dustur.
Kiwei kiwei kiba kren ki dei ka Kong G Pde, Vice-Chairperson WWO-Seiñraij, ka Kong Aloma Passah, Founder member WWO-Seinraij.
Ka Kong Hima Lakiang, Chairperson WWO-Seinraij kala pyniaid iaka jingialang bad la ïoh ïaki kyntien nguhblei nguh syiem na ka Rily Suwer, Executive Member, WWO-Seinraij.
Ka Bharatiya Janata Party (BJP) kala rai ba ki ar ngut ki MLA jong ka, kata u Alexander Laloo Hek bad u Sanbor Shullai kin bat iaka kam myntri mar arsnem shiteng haka sorkar synrop kaba ialam da ka NPP ka MDA -2.
Ia kane ka rai la shim shuwa ba u AL Hek un bam smai kum u cabinet minister haka sorkar kaba ialam Conrad K Sangma.
Ki nongialam ka BJP ha Jylla lyngba u president Ernest Mawrie kila ai da ka jingthoh sha u nongialam ka NPP Conrad K Sangma bad ia kane ka jingiakut la thoh da ka jingthoh ha kaba u AL Hek ka pali jong u kan kut haduh Nailar 7 tarik 2025 bad hadien yn bteng u Sanbor Shullai kum u myntri ka MDA 2.
Ka BJP kala kyntu ia baroh ar ki MLA ba kin burom iaka jingpyniaid ka party ban pynthikna ban ioh iaka sorkar kaba skhem.
Hadien ba ka National Council for Teacher Education (NCTE) ka la ai jingbit ïaka sorkar Jylla ban sdang noh ïaka 4 Year Integrated Teacher Education Programmes haka kyrdan B.Ed ha Kiang Nangbah Government College, ka Joint Action Committee (JAC) kaba kynthup ïaka Jaintia Students’ Union (JSU) bad ka Synjuk Waheh Shnong Jowai ka la pynpaw ka jingsngewnguh bad ai khublei kyrpang ïa u myntri barim ka tnad pule puthi ka sorkar jylla u Ma Lahkmen Rymbui.
U General Secretary ka JSU haba kren sha ki lad pathai khubor haka sngi ba Ar, ula ong ka JAC ka pynpaw ka jingsngewnguh ïa u Ma Lahkmen Rymbui ba lyngba ka jingshimkhia jong u, la ïoh ïaka BEd college ha Kiang Nangbah kaba la ithuh da ka NCTE napoh Delhi.
Ula pynkynmaw ba ïaka BEd College ka JSU ka la dawa naduh u snem 1987 haduh mynta.
Ula ïathuh kumba long mynta ïaka Building kaba don ha Mynthong la pynlong ïaka kum ka 10+2 Higher Secondary School.
Ha kaba ïadei bad kane ka JSU ka la dep ban buddien ryngkat bad ka Synjuk Waheh Shnong Jowai da kaba ïakynduh ïa u Ma Lahkmen Rymbui ha u bnai August mynshem snem bad la phah ruh ïaka shithi sha Delhi haka Member Secretary NCTE ha u bnai Nalur u snem bala dep.
Haka 5 tarik une u bnai ula ong ba ki la ïoh jingtip na u Ma Lahkmen Rymbui ba la ithuh pura ïaka daka NCTE kum ka B.Ed College kaba long 4 snem ka (Integrated Course).
Ula ïathuh ruh ba ki la dep ban ïakren bad ka Principal jong ka Kiang Nangbah Govt.
College bad ka la pyntip ba ka recognition kadei kaba shisha hynrei dang don pat ki kyndon kiba ka College ka hap ban pyndep shwa ban plie ïaka ha une u snem, kata ban thung iaki nonghikai bad ki nongtrei.
Ka sorkar Jylla ha u snem bala dep kala dep mynjur ban thung nonghikai sa 13 ngut kaba mynta ka Kiang Nangbah College ka don tang 7 ngut ki nonghikai.
Tang ka recognition ne ka jingithuh kam pat kut, hynrei ngin ïai buddien khnang ban long ka BEd College kaba pura kumba la angnud ba kiba bun ki khun samla, la ong Treiborlang.
Ka jingïoh ïaka B.Ed College ka long ka jingkyrkhu ïaka Rilum Jaiñtia namar ym pat la don jaka pule kum kane hapoh ka District namar ba ka Integrated Course ka long ba ki samla pule kiba kwah pule BEd kin ioh iaka kyrdan BA & BEd, BSc & BEd lane BEd BCom ha juh ka por katkum ka policy thymmai ka NEP.Ula pyntikna ruh ba ka JSU ryngkat ka Synjuk Waheh shnong kin bteng ban buddien ban pynkloi ïaka kam lyngba ka sorkar ba thymmai MDA-2.
U Chief Minister Conrad K Sangma ula bam smai kum u chief minister haka sien kaba ar bad ha kane ka kynti kan long ka burom kaba khraw iaka jylla ba wat u Myntri Rangbah Duh ka Ri u Narendra Modi haka sien nyngkong eh ula wan sakhi iaka jingbam smai ki 12 ngut ki myntri ka sorkar MDA-2 haka sngi ba Ar.
Uba bun balang ula buh jingkylli ia ka jingwan iuhkjat u Myntri Rangbah Duh ka Ri khah khah ha Jylla bad ki ong don aiu sha lyndet kane ka jingwan jong u, wat la ka BJP ka ioh jingjop tang ar ngut ki MLA.Uwei na ki MLA u bah AL Hek ula bam smai kum u Myntri haka kynhun myntri ka MDA-2.
Kawei pat ka jingkylli kaba buh u paidbah ka long hato ka jingkynnoh bamsap da ki nongialam BJP iaka sorkar Meghalaya bad kiwei kiwei ki jingdawa tohkit halor kam bamsap hadien bala thaw iaka sorkar synrop kan kut noh? Nalor u Modi la iadonlang ruh u Union home minister Amit Shah, u president BJP u JP Nadda bad chief minister ka Assam bad chairman NEDA Himanta Biswa Sarma ha kane ka jingbam smai.
U Lat ka Jylla Phagu Chauhan ula shim ka bynta ban pynbam smai iaka kynhun myntri ka MDA-2 Ki myntri ki kynthup ia u Prestone Tynsong bad Sniawbhalang Dhar kum ki deputy chief Minister.
Ka Kong Ampareen Lyngdoh kaba dei tang maka ka myntri kynthei.
Kiwei pat ki myntri ki dei u Comingone Ymbon, AT Mondal, Marcuise N Maram Rakkam A Sangma, Paul Lyngdoh, Kyrmen Shylla bad Shakliar Warjri.
Kane ka sorkar kaba ialam da ka NPP ka ioh ka jingkyrshan kaba haduh 45 ngut kynthup iaka PDF nalor ka HSPDP, UDP, Independent bad ka BJP.U Conrad Sangma ula ong ba “Ngi la dep buh nongrim ha ki san snem kiba la dep ha ki bynta bapher bapher bad mynta ngin bteng ban duriap ban treishitom iaki jingtrei kiba la dep ban dap biang u paidbah ka jylla.
" “Ngin pynleit jingmut ruh ban kyntiew iaki kam kiba la dep ha ki san snem ban pynthikna ban pynbha pynmiat iaki jingtei.
Ngi la treishitom ha kaba iadei ban pynkiew iaka imlang ka sahlang kynthup iaka koit ka khiah bad pule ka puthi," la ong u Conrad bad bynrap “Ngi la shimkhia bha ha kaba iadei bad ka jingdonkam ki samla kiba iadei bad ka sengkam bad bad aikam aijam bad kine ki long ki mat ba ngin shimkhia ban pynleit jingmut ban trei ha kane ka sorkar kaba mynta," la ong u Conrad.
Ha kaba iadei bad ka jingthung Dy Chief Minister ar ngut ula ba kane kam dei kaba thymmai hynrei kaba la juh leh mynshuwa.
Kadei ruh n aka bynta ban lah ban shakri khambha ha ki bynta bapher bapher Ula ong ruh ba ha kaba iadei bad ka jingbatei kam iaki kynhun myntri yn pyndep hapoh 24-48 kynta.
Ka sorkar MDA-2 kala jied ia u Thomas A Sangma u MLA NPP  na North Tura kum u speaker ka Meghalaya Democratic Alliance (MDA-2).
U Thomas la thikna ba un jop suk ia kane ka kam namar ba ym don kyrtong na kaliang ka liang pyrshah.
U Thomas A Sangma ula dep thep kyrteng ha khmat Commissioner & Secretary Meghalaya Legislative Assembly Andrew Simons ha Assembly Secretariat haka sngi ba Ar.
Ka elekshon jied speaker kan long ha 9 tarik u bnai Lber 2023.
