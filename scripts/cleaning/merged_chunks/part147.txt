Ka KSU kan dang ïai khynra shuh shuh ïa ki mynder ba wan trei beaiñ nangne shakhmat", ong u Pynkhraw Mawnai nongïalam jong ka KSU Nongstoiñ Circle.
Shillong, Nailur, 07: Shi sngi hadien ba la mih noh na ka Bharatiya Janata Party (BJP), u MLA barim jong ka Mawsynram u Bah Himalaya Muktan Shangpliang ha ka sngi Palei u la pynbna ba u la shim ïa ka rai ban pynïasoh bad ka National People’s Party (NPP) kaba bat ïa u lakam synshar ha ka jylla ha ka 13 tarik mynta u bnai.
“Nga la pynkhreh ban rung noh sha ka NPP ha ka 13 tarik mynta u bnai ha ka jingïalang ka ban sa long ha State Headquater’s Office jong ka NPP," ong u Bah Shangpliang uba long mynta u Adviser jong ka tnat Pule Puthi ka Sorkar Jylla, ha ka jingïakren bad ki lad pathai khubor.
Haba kylli, hato u don jingmut neem ban ïakhun ïa ka Elekshon Lok Sabha na Shillong Parliamentary Seat, u Bah Shangpliang u la ong, “nga kwah ban kren da kaba shai ba nga pynïasoh bad ka NPP khlem kino kino ki kyndon.
Wei ba nga la pynïasoh bad ka BJP, ngan ïai neh kum u dkhot jong ka party bad lada ka High Command jong ka Party ka ibit ïa nga ban bynshet ïa kano kano ka ngam, nga kloi ban leh ïa kata.
"U la kyntait ruh ban kren eiei halor ka jingkren ba dang shen jong u Symbud Myntri Rangbah u Bah Sniawbhalang Dhar ba u Bah Shangpliang u dei uwei na ki nongpan tiket ban ïakhun na ka Shillong Seat.
“Nga ieh ha ka jingrai bastad jong ka High Command ka NPP ban pyndonkam ïa nga ba ngan leh ïa kaba bha tam bad nga long uba kloi ban trei ïa kano kano ka kam ba ka NPP kan bynshet," u la ong.
U Bah Shangpliang u la ong ba u la shim rai ban pynïasoh bad ka NPP hadien ba u la ïohi kumno u Myntri Rangbah ka Jylla u Conrad Kongkal Sangma u la wanrah shibun ki pynkylla dur bad bun ki kam pynroi ha ka jylla Meghalaya ha ki snem snem ba ladep.
“Namarkata, nga la pyrkhat ba ka NPP ka dei tang ma ka, ka party jong ka jylla kaba lah ban ïarap ïa ki paidbah ha ka jylla ha ka shongsuk shongsaiñ, ha ka roi ka par bad na ka bynta ka lawei kaba bha," u la bynrap.
Shuh shuh u Bah Shangpliang u la kam ba palat 2,000 ngut ki nongkyrshan jong u na ka Mawsynram BJP Mandal ki la phah ïa ka shithi iehnohkam sha u State President bad kin sa pynïasoh bad ka NPP ha ka 12 tarik mynta u bnai ha Mawsynram.
“Hadien ba nga la resaiñ, nga la ïakynduh ïa ki nongïalam jong nga ha Mawsynram bad nga la pan ïa ka jingmynjur jong ki ban mih noh na ka BJP.Ha ka 13 tarik mynta u bnai, baroh ki nongïalam bahakhmat jong nga, kin sa synran lang ïa nga ha ka sngi ba ngan rung sha ka NPP," u la ong.
Une u MLA barim ka Mawsynram u la kyntait ïa ka jingkam jong u State President ka BJP u Bah Ernest Mawrie ba u kwah ïa ka kynhun MDA ban sei tang ïa u kyrtong monlang na ka bynta ka elekshon Lok Sabha ka ban sa long.
“Ngam pat ju ïakren eiei ruh em shaphang ka elekshon Lok Sabha bad u Bah Mawrie.
Ngam shym la pan tiket hi ruh lymne ngin ïakren shaphang ka jingpynieng ïa u kyrtong monlang lane kano kano ka kam…" u la ong.
“(Ha ka jingshisha) ha kawei ka step, nga kyndit haba nga ïohi ha ka kotkhubor kaba la pynpaw ïa ka kyrteng jong nga kum u kyrtong ban ïakhun ïa ka elekshon Lok Sabha na ka BJP.Mar mar nga la telephone ïa u Dipayan Chakravarty, uba dei u Vice President jong ka State BJP bad nga la ong, kumno khlem ka jingtip jong nga, ka kyrteng jong nga ka mih ha ka kotkhubor shaphang ban pynieng ïa nga kum u kyrtong MP bad ka jubab kaba nga ïoh ka long ba ngim don ïa u kyrtong uba biang ne da uwei pat u briew lait noh tang ma phi, dei na kata ka daw ba ngi jied ïa ka kyrteng jong phi.
Lada ki ïakren paramaki, ngam don eiei ban ong shaphang kata," u la ong.
Ha kajuh ka por, u Bah Shangpliang u la ong ba kam don kano kano ka jingdkoh ha ka BJP hynrei ka jingdkoh ka dei tang ha ki nongïalam jong ka State Party namarba ki don ki jingbym ïasngewthuh jingmut bad ka jingleh donbor kaba ktah ïa ka jingkiew jong ka party ha Meghalaya.
“Ngam ïohi ba kan don ka lawei kaba bha ha ka State BJP watla nga kwah ban ïaineh ha ka Party.
Hynrei ki dang don ruh sa kiwei pta ki ishu.
Ki don ki jingïashrut hapoh ing, ka jingleh shiliang kaba ktah ïa ka jingkiew jong ka party.
Lada ngi hap ban trei na ka bynta ka bha ka miat jong ki paidbah kum kine kim dei ban ïoh jaka hapoh ka party.
Namarkata, nga la pyrkhat ba kaba bha tam ka long ba ngan shu mih beit na ka party," u la ong.
U Bah Shangpliang u la takraiñ tyngeh ïa u Bah Mawrie halor ka jingkynnoh leh shiliang ha kaba thung ïa u para jong u kum u President jong ka BJP Mawsynram Mandal bad ong ruh ba u Bah Mawrie u la thung ïa ka kurim lajong kum ka General Secretary jong ka BJP Mahila Morcha bad ieh sharud ïa ki briew kiba dei hok ban shimti ïa kane ka kam kiba ju trei jar jar baroh shikatta snem.
“Nga kwah ruh ban pynshai, ngi la resaiñ na ka TMC bad u para arkmie jong nga u dei u Block President jong ka TMC bad ïa ka jingresaiñ la ai jingtip sha ka BJP bad mar mar u la ïoh bat biang ïa ka kam President namarba u la rung sha ka BJP bad ïa kata la pyntip hi da u Bah Mawrie.
Kam dei kaba nga leh hi ma nga.
Ka dei kaba la leh hi da u State President ka Party," u la ong.
Katkum ka jingïathuh jong u, saw ngut ki MLA barim kiba la pynïasoh bad ka BJP, ki la dei ban long ki nongrah ktien jong ka Party ban pyntip sha ka Jylla shaphang ki skhim bapher bapher ba la ai da u Myntri Rangbahduh ka ri.
“Ngi la dei ban long ki nongrah ktien jong ka Party, ngi la dei ban pyntip sha ki paidbah shaphang ki skhim ba u Myntri Rangbahduh ka ri u Narendra Modi u la ai sha ki paidbah.
Kane ka dei kaba la phiel.
Balei ngi phiel? Ka dei namarba ka seng hi ka la phiel.
Ym pat don satia kano kano ka jingshimkhia da ka party ban pyntip ïa ka khubor jong u Myntri Rangbahduh ka ri.
Kane ka dei kaba ngi la leh bakla.
Hynrei ka party hi kam shym la leh bakla eiei," la bynrap u Bah Shangpliang.
U Bah Shangpliang u la ïathuh ba u la pyrshang ruh ban ïakynduh ïa ki nongïalam ka BJP kynthup ïa u Myntri Rangbah ka Jylla Assam u Himanta Biswa Sarma.
“Hadien ba la kut ka elekshon, nga la pyrshang ban ïakynduh bad u Myntri Rangbah ka Jylla Assam u Himanta Biswa Sarma.
Nga la pyrshang lai sien hynrei khlem seisoh eiei ruh em.
Nga la pyrshang ban ïakynduh ïa u Rituraj Sinha.
Hynrei manl ka por um ju shim hi ruh lada nga telephone bad nga la phah kyrwoh sha bad u shu ong ba un sa telephone hynrei ngam ju ïoh satia.
Kine ki dei kiba pynbitar ïa nga.
"“Nga la ïakynduh ïa u Bah Sanbor Shullai bad nga la pyntip shaphang kane bad u la bitar lep ïa ka jingjia bad um shym la kren bun ktien hynrei u ong ba dei na kine ki daw kiba pynlong ïa ka party jong ngi ban hiar arsut.
Hadien kane, nga la ïakynduh ïa u Bah AL Hek la bun bun sien.
Dang ar sngi mynshwa nga la aiti ïa ka shithi resaiñ ha u Bah Hek bad nga la pyntip ba ngan mih noh na ka party.
U la kylli na nga ïa ka daw.
Nga la pyntip ïa u ïa ki daw bad u la ong sngewsih ïa kaei kaba ladep jia," u la ong.
Shillong, Nailur 08 : Hadien ba ka Shillong Lajong Football Club ka la wanrah haduh lai ngut ki rangïalehkai bar ri na ka bynta ka samoi lehkai 2022-23 jong kane ka I-League, kane ka kynhun ka la phaikhmat bad pynbna ba ka ladep ban soi pura ïa u wei na ki rangkynsai ba napoh ka jylla,u Damaitphang Lyngdoh, u rangïalehkai ba dang 19-snem, ba ïalehkai kum u midfield.
U Damaitphang Lyngdoh u dei ba shong ba sah ha Umlyngka kaba ha East Khasi Hills.
U Lyngdoh u la dep ban soi ïa ka kontrak kaba ar snem ha kane ka jingwanphai ka jong u bad kane ka kynhun, hadien ka jingseisoh ha ka por ba u mih madan na ka Bengaluru FC.U Damaitphang Lyngdoh u dei u rangïalehkai midfield ba kynsai bad u ba don ïa ka sap kaba kyrpang ha madan.
U dei u rangïalehkai u ba la shemphang hadien ba u la ïoh ban mih madan ha ki lympung kiba heh kum ka Indian Super League (ISL), ka AFC Cup Qualifiers, Durand Cup, bad kiwei de ki jait tournament.
Haba phai khyndiat ka por jong u bad ka Bengaluru FC, u Lyngdoh u la don bynta ban rah haduh ar sien lynter ïa ka burom jong ka Reliance Foundation Development League ha ka samoi lehkai 2021/2022 bad ruh ha ka samoi 2022/2023.
Ka jingtrei shitom bad ka sap lehkai kaba tbit ka jong u ka la pynïoh ïa u ban khur ïa ka khusnam Upcoming Player of the Season jong ka 2020/2021″ kaba dei bynta jong ka BFC Club Awards.
Ka Shillong Lajong FC ka pdiang burom ïa u Damaitphang Lyngdoh sha ka klob bad pynpaw ba ka jingwan ïasoh ka jong u kan dang pynkhlaiñ shuh shuh ïa ka kynhun khamtam ha ki bynta midfield bad ruh ban sa kyntiew ïa ka klob ha kine ki snem ban wan.
Kumban shu pynkynmaw ka Shillong Lajong ka la soi haduh lai ngut ki rangïalehkai bar ri ban pynkhreh ïa ka samoi 2023-24 jong ka I-League, kiba kynthup ïa u Daniel Goncalves (Brazil), u El Hadji Abdou Samb (Senegal) bad dang shen u Renan Poulino De Souza (Brazil).
U Damaitphang Lyngdoh u dei u rangïalehkai ba saw hadien kitei ki lai ngut ba ka Shillong Lajong FC kan soi na ka bynta ka samoi lehkai ban wan jong ka I-League.
Shillong, Nailur 08: Hynne ka Sngi Thohdieng ka Shooting Association of Meghalaya ka la ïoh ban pynlong ïa ka prokram ai jinghikai rynsan ïakopsiat (sports Shooting) na ka bynta ki khynnah ba duna ha ka bor ïohsngew, ha Bethany Society, Veronica Lane, Laitumkhrah, kaba la sdang naduh ka por 10 baje mynstep haduh 12.30 mynsngi.
Ha kane ka prokram ki la don haduh 19 ngut ki khynnah kiba la wan ban sakhi ïa kane ka prokram jingpyni ïakopsiat ha ryngkat bad ki 4 ngut ki nongïakopsiat jong ka SAM.Ha kaba la sakhi ïa 9 ngut napdeng jong ki kiba pynpaw ïa ka sap watla ka dei ka sien kaba nyngkong ba kin shimbynta ha ka indoor shooting sport.
Ha kane ka prokram na ka liang jong u President Shooting Association of Meghalaya, u Bah John F Kharshiing, u la ong ba ka SAM ka don mynta ha ka lynti ban pynbit pynbiang ïa ki khynnah kiba don jingduna dkhot met lyngba ki jinghikai ban pyntbit ïa ki bad ban ïoh ka jingmynjur na ki skul bad ki Principal bad ruh ka lad ban ïoh shim bynta ha ka Para events bad sports.
Kane ka dei ka sien kaba nyngkong ba ka Shooting Association of Meghalaya kan shim ïa ka synjam ban phaikhmat sha ki khynnah ba don jingduna.
Bad na ka liang jong kane ka synjuk ka la pynpaw ba ka khmih lynti ban ïoh ïa ki nongïakop siat kiba tbit la ki dei ki khynnah ba don jingduna.
Shillong, Nailur 08: U wei na ki paid ba rungtuh ha madan bad thmu ktahkti ïa u manager ka Newcastle u Eddie Howe ha ka por ka jingïalehkai pyrshah ïa ka Leeds United u la shah kem bad shah set hapoh along.
U David Derbyshire, 35 snem, na Leeds, u la leit ban kthahkti ïa u tei u manaher hapoh ka madan ha Elland Road ha ka jingïalehkai jong ka Premier League ha u Jymmang.
Shillong, Nailur 08: Ka lympung lehkai jong ka SSA U-20 4th Division Football League 2023 kaba la long hynne ka Sngi Thohdieng ha madan, 3rd Ground MFA Turf, Polo.
Ka jingïalehkai kaba nyngkong ha ka por 3:30 nohphaisngi, ka Madanrting SC ka la mad ïa ka namrem da 0-1 kol ha ka Mawphlang SC.ïa kane ka shi kol na ka bynta ka Mawphlang SC la thep da u Mebateinam Dohtdong ha ka minit kaba 29.
Ha ka jingïalehkai kaba ar kaba la long ha ka por 5:30 janmiet, ka Kharang SC ka la jop salit da 1 – 0 kol ïa ka Mawkasiang SC.Kane ka shi kol la thep da u Pasborlong Khonglukong- ha ka minit kaba 28.
Ka jingïakhun mynta ka sngi kan long ha ka por 3:30 nohphaisngi, ka jingïalehkai kaba nyngkong kan long hapdeng ka Mawpdang SC pyrshah ïa ka Pynthorbah SC.Ha ka jingïakhun kaba bud ka ban long ha ka por 5:30 baje janmiet, ka Lummawbah SC ka ban sa aireng pyrshah ïa ka Riatsamthiah SC.Shillong, Nailur 08: Ka long ka jingsngewsarong ïa ka jylla bad ka thaiñ hi baroh kawei hadien ba ki lai ngut ki nongïakop ñiah thuk thuk ka jylla ki la shah jied ha ka poh ka Indian Downhill Team na ka bynta ka Asian Continental Championships.
Ka ban sa long ha Kerala, Trivandrum naduh u Risaw ka 26 tarik haduh 29 tarik, 2023.
Na ka liang jong ka Cycling Federation of India kan sa ïoh ban pynlong ïa ka jingkilanmet lane ka training camp na ka bynta kine ki nongñiah thuk thuk kiba la shah jied ha u Nailur ka 9 tarik haduh ka 30 tarik.
Kine ki nongïakop ñiah thuk thuk kin hap ban sah hapoh Kerala naduh ka tarik kaba buh haduh kaba kut jong ka Asians.
Kane ka long ka sien kaba nyngkong ba ki nongïashimbyta ha ka Cyclists/Mountain Bikers napoh ka jylla kin shah jied ban mihkhmat ïa ka ri India.
Kine ki lai ngut ki kynthup ïa u Apshai Griffith Niangti, u Meban Aiboklang Suiam, ka Anissa Dariti Lamare ( ka thei nong India ba nyngkong ban shimbynta ha ka Downhill Mountain bike ride) ki dei ki nongñiah thuk thuk ka jylla kiba la shah jied.
U Kevin John Khyllait nongñiah thuk thuk ka jylla (cross- country rider), u ruh un sa shim bynta ha kane ka training camp hashwa ka jingpynbna khadduh ban jied ïa ki nongïalehkai ha ka thup kynhun ban mihkhmat ïa ka India.
Shillong, Nailur 08: Ki ar tylli ki jingïakhun kiba la buh ban pynlong hynne ka Sngi Thohdieng jong ka lympung Meghalaya Cricket Association’s U-19 Girls Inter District Cricket Tournament ka la pulom noh hadien ka jingbym ailad ka suiñbneng.
Ha kane ka sngi, ka kynhun ki thei ka East Khasi Hills Cricket Association ka la pynkhreh ban sdang ïa kane ka samoi pyrshah ïa ka South West Khasi Hills District Cricket Association hapoh ka Zone 1 na ka thup jong ka Group A kaba la pynbeit ban ïalehkai ha Umbuda, Ri-Bhoi.
Kumban shu pynkynmaw, ka SWKH ka la mad ïa ka namrem ha ka sngi sdang jong ka ha kane ka lympung pyrshah ïa ka Ri-Bhoi.
Ha kawei pat ka jingïakhun napoh ka Zone 2, ka Tura DCA, hadien ba ka la mad ïa ka namrem hynnin ka Sngi Palei, ka la pynkhreh ban wanphai da ka namjop pyrshah ïa ka North Garo Hills DCA ha Salpara hynrei phewse ka jinglong ka suiñbneng kam shym la ailad ïa ka jingïalehkai ba kan ïaid beit.
Ka jingïalehkai mynta ka sngi, ha ka Zone 1 jong ka thup Group B, ka kynhun ki thei ka West Jaintia Hills DCA kan aireng pyrshah ïa ka West Khasi Hills DCA, katba ka Tura DCA kan sa ïakhun pyrshah ïa ka East Garo Hills DCA ha ka Zone 2.
Shillong,Nailur 08 : Ka long ka lad kaba paka na ka bynta kito ki khynnah kiba donsap ha ki kam lehkai sports hapoh ka jylla, ha kaba na ka liang jong ka Sports Authority Of India (SAI) lyngba ka Residential bad Non Residential Scheme, shen kan sa ïoh ban pynlong ïa ka jingjied khynnah ban pynrung hapoh ka SAI bad STC, kiba kynthup ha ka Archery, Athletic & Boxing, Judo, Karate; Football.
Ka jingjied ïa kine ki khynnah kan long katkum ka jinglah ka jong ki ban pynpaw ïa ka sap kaba maki ki don la ka dei ha kino kino ki jait Sports kiba ka ka SAI ka donkam.
Yn bishar ruh lyngba ki rekod kiba kine ki nongïalehkai ki la ïoh ban khur ha rynsan ïakop jong ki tournament kiba la paw.
kum ha ka kyrdan Inter National , National , bad State & District Level bad ruh lyngba ki test a katkum ka snem bad ka sap kaba ki don ha ki jait sports ba ki shim bynta.
Ki nongïalehkai kiba ju shimbynta ha ki lympung bapher bapher ki donkam ban wanrah ïa 2 tylli ki dur passport size bad dang shen lem bad ka Aaddhar card, ka Birth certificate bad ruh ki certificate kiba la ïohpdiang na ki jingïalehkai sports.
Ka rta jong U/Ka ka dei ban long shajrong 12 snem haduh 18 snem, 01-04-2023, na bynta ki jingïalehkai shi kynhun: kan long 10 snem haduh 14 snem kum.15 snem haduh 18 snem.
Shuh shuh, ki nongïalehkai kiba tbit hynrei kiba la palat lane duna ïa ka snem ba la buh kin nym shah kyntait.
Na ka bynta ki jingïalehkai ba marwei:- kiba la ju kiew rynsan teng ha ki kyrdan ba hakhmat ha ki District Championships, Inter- Education District Level competitions, championships ba la pynlong da ka Confederations of Public Schools, CBSE, Kendriya Vidyalayas, Navodaya Vidtalayas, PYKKA ba kiwei kiwei.
Na ka bynta ka Team Event: – Ki nongïalehkai kiba la ju shimbynta ha ki jingïakop kum ka State level ba la pynïaid da ka State Sports Associations, State Sports Council, School Game National bad ka State Sports Departments ki lah ban shimbynta ha kane ka jingjied nongïalehkai ka SAI.Ki nongïalehkai ki donkam ruh ïa ka Medical Fitness Certificate.
Ka jingpynrung ïa ki nongïalehkai ba tbit hapoh ka SAI yn sa pynthikna hadien ba ladep ban bishar bñiah ïa ka rta bad ruh ka medical examination jong ki.
Na ka bynta ka jingjied nongïalehkai ha ka Archery, Karate, Boxing, Judo (shynrang & kynthei) hapoh ka scheme Residential & Non Residential, SAI; yn pynlong ïa ka jingjied ha madan Sports Authority of India kaba ha NEHU Campus Shillong ha ka 18-19 tarik Nailur, ha ka por 8 baje mynstep (12 haduh 18 snem ).
Na ka bynta ki Athletic (shynrang bad kynthei ), kiba hap hapoh ka SAI, Residential Scheme, kan long ha ka 14 bad 15 tarik Nailur, 2023; 8.00 baje mynstep, (12 haduh 18 snem).
Ha ka Football ( kaba dei tang na ka bynta ki shynrang) kaba hap hapoh ka SAI, Residential & Non Residential Scheme; yn pynlong ïa ka jingjied ha madan SAI, NEHU Campus Shillong, ka ban sdang naduh ka 20 haduh 23 tarik Nailur, ka por kan long naduh 8 baje mynstep na ka bynta kiba shajrong 10 snem bad hapoh 14 snem, bad ruh na ka bynta kiba shajrong 15 snem bad 18 snem shapoh.
Jowai, Nailur 08: Kum shibynta jong ka training ïa ki samla ka thain Satpator haka kam shet jingshet, ka SURE ka shimkhia ruh ha kaba kumno ban nang pynbha ïa ka jingbam tynrai.
Kane ka training kan long na ka bynta 17 sngi bad ki jait jinghikai kiba yn sa ai ha kane ka training ki dei, ka rukom shet ïa ki jingbam Indian, ki jingbam Chinese bad ki jingbam tynrai.
Haka 6 tarik u Nailur la pynlong ïa ka jinghikai kaba kyrpang tang ha kaba kumno ban pynitynnad (glamorization) ïa ka jingbam tynrai.
Ki nongwanshah training kiba wan na ki shnong bapher bapher jong kane thaiñ Satpator kila wan rah ïa ki jinbam tynrai ba ki pynkhreh bad la ïarap pynitynnad ïa kine ki jingbam kiba kila shet da u Chef Lambhah Kma.
Ïa kane ka jingshet bad jingpynitynnad ïa ki jingbam tynrai la pyndep da nongwan shim training kiba la bynta ha ki group kiba pher bapher.
U Chef Lambhah Kma u ong ba ka jingbam tynrai ki jong ngi kila long lypa kiba don pura ïa ki bynta ba tei met, kaba sah ka long satang ban ngin pynitynnad ïa kine ki jingbam.
Ula ong ruh ba ka jaidbynriew jong ngi ka riewspah bha ha ki jingbam tynrai kiba bunsien ki dei kiba la shet da ki jhur ne ki soh kiba ïoh na ki khlaw (wild edible).
Ka jingkyrmen ka jong u ka long ba ki dukan die jadoh kin sdang ban shimkhia ha kaba kumno ba kin pynitynnad ne pynibang ïa ki jingbam kiba ki die.
Ka Ilasiewdor Gashnga kaba long ka Program Coordinator Skill Training jong ka SURE ka ong ba wat la ïalade ka dei ka War hynrei haba ka peit ïa ki jingbam kiba ki nongwan shim training kila wan ban pyninam ha kane ka sngi, ki dang bun kiba ïalade ruh im tip ne im ju ïohi.
Ki katto katne jait ki jingbam tynrai kiba la shet da ki nongwan shah training ki dei ka jyntah Sohslung, ka jyntah Tham, u Soh sten, Sohlkhein, u Pron, Jia jekeng, Jia herew, jia Sohlewi, Jia Lekedung, Jia Chan, jia sohlachit, Chiah koi, bad Sohrma.
Ha kaba ïa dei ba ki jait kpu pat kila wanrah da u tewe puri bad u twew resai.
Ka kong Ilasiewdor ila ong ruh ba ka long kaba itynnad ban ïohi ba ki samla ki sngewsarong ban pynimaw ïala ki jong ki jingbam tynrai.
Lah ban ong ba wat tang hapdeng ki shnong kiba don ha ka thaiñ War Jaiñtia ruh, ka jingbam tynrai ki Nongtalang ka lah ban don ka jingïapher bad ka jong ki thaiñ Padu, Satpator ne Amwi.
Ka kong Ilasiew kala ong ba kane hi ka pyni shaphang ka jingriewspah ka bam tynrai jong kane ka thaiñ.
Kham haswha ïa kane la ïoh ïa ka jingai jinghikai shaphang ki jingbam ba kongsan kiba tei met da ka kong Pasqualina Lamare kawei na ki staff jong ka SURE bad la ïoh ruh ïa ka jingkren na u ma Lambormi Suchen, Skill Development Officer West Jaiñtia Hills District.
U ma Suchen ula ïaroh ïa ka SURE ba kala lah ban pynïaid ïa kane ka training.
U ma Suchen ula kyntu ruh ïa ki samla ba kin pyndep ïa ka training bad ban sdang leh eiei hala ki jong shnong ki jong ki.
Ki nongshim training kiba la wan ïashim bynta ha kane ka training ki dei ki samla na ka shnong ba marjan kum na Amlari, Jong u chen, Amjalong, Nongtalang nalor ki shnong kiba hap hapoh ka Syndai kum ka Syndai kmai Shnong, Syndai Mission bad Syndai Lyngkot.
Mawkyrwat, ‘Nailur 08: Ka Mawkyrwat Division Sports Association (MDSA) mynta ka sngi ka la ïoh ban sdang ïa ka lympung ïalehkai kynjatbol kaba la tip kum ka 1st bad ka Super Divisions ha kaba u bah T.Lyngwa, IAS, Deputy Commissioner, South West Khasi Hills District u la long kum u kongsan bad kaba la pynlong ha madan Artificial Turf, MDSA Nonglang, South West Khasi Hills District.
Ha jingïalehkai jong ka 1st Division la jop noh da ka Snapkirang Football Club da kaba ka la thep da 1 – 0 kol pyrshah ïa ka Photjaud Sports & Cultural Club ha kaba u Pynskhemlang L.Mawlot u la ïoh ban thep ha ka minit kaba 52 jong ka kyllamiet.
Katba ha ka jingïalehkai kaba dei ha ka Super Division pat ka Mawten Sports Club bad ka Jakrem Sports Club ki la ïa khaid khlem da ïoh ban ïa pynkhih jar wat kawei ruh.
Lah ban kdew ba ha kane ka lympung ïalehkai, ki don mynta 8 kynhun ha ka Super Division bad 12 kynhun ha ka 1st Division.
Ha ka jingïalang ba lyngkot, u bah T.Lyngwa, IAS, Deputy Commissioner, South West Khasi Hills District uba long ruh kum u Chairman jong ka Mawkyrwat Division Sports Association (MDSA) u la pynpaw ka jingaikhublei na ka bynta ka Football Committee jong ka MDSA kaba la pynlong ïa kum kane ka lympung jingïalehkai kaba long shibynta ban pynmih ïa ki ‘rangïalehkai kiba tbit bad ym tang kata ki la don ruh shibun ki nongïalehkai kiba a ïoh ban leit ïashimbynta ha kiwei de ki jaka ruh.
Namarakta, u ai mynsiem na ka bynta ki ‘rangïalehkai kiab dei na ki shnong baoher bapher hapoh ka South West Khasi Hills District ba kim dei ban pynleh noh ei ïa ka sap ka phong ba ki don hynrei ba kin nang ïai trei shitom ryngkat ka thong ha ka jingim khnang ba kin nym kut tang hangne hynrei ba kin nang kiew sha kiwei de ki kyrdan jong ka jingïalehkai.
Kiba ïadonlang ryngkat ha kane ka sngi plie pyrda ki kynthup ïa u bah A.L.Bareh, MCS, EAC, South West Khasi Hills District, u bah K.L.Lyngdoh, Chairman Football Committee jong ka MDSA ki Nongkitkam jong ki Sports Club, u bah Khrawkupar Shangdiar, Secretary Football Committee jong ka MDSA lem bad ki nongkitkam ka MDSA bad ruh ki paidbah nongkyrshan.
Ka jylla nalor ba ka la paw kum ka jaka ba kynrei bad die pathar bha ïa ka kyaid hynrei mynta ka la kylla long ruh kum kawei na ki kad bah ba ki nongkhaii drok ki sdang ban ïoh die ïa utei u jingdih uba la pynngop ïa bun ki khun samla ha kaba bun na ki, ki dei kiba dang khie samla.
Kane ka jinglong jingman ka buh ruh mynta ïa ki samla ha ka jingma bad ka jingsyier kaba khraw bad kane ka poi ruh haduh ka khep ba ki hap ban long kiba peitngor ym tang ïoh kin ngat ïalade hynrei ban shimkhia lang ruh ba ïoh ki para bad ki bahaïing ha sem kin ngat lang ha katei ka apot kaba ka pyrthei ruh ka dumbuit bad kutlad ban ïakhun pyrshah.
Ka jingïai bteng ban ïoh kem ïa ki nongkhaii drok jan man ka sngi ha kylleng ki bynta jong ka nongbah Shillong ka pyni ruh ïa u dak jingkylli uba heh bha ba kumno kine ki briew ki shlur haduh katne katne ban leh ïa kitei ki kam kiba long pyrshah ïa ka imlang sahlang bad ïa ka lawei jong ki khun samla.
Lada jia ba ki pulit kim peitngor ym tip shuh kaei kaban jia ïa kane ka jylla Meghalaya.
Katei ka jingïoh kem man ka por ïa ki nongkhaii drok ka pyni shai ruh ba ki Samla ka Jylla kila ngop bha ha une u jingdih ba sniew, ïa kaba ka imlang sahlang bad ki Longïing longsem kin hap ban peitngor bha ïoh ba ki ngat ïa ki jingeh bad ki jingjylla hala ka jong ka mat khohsiew.
Kine ki jingïohkem ki pynpaw ba na ka bynta ban lah rat dyngkhong ïa kiwei pat ki samla ba la ngop ha u drok, ka shong eh ha ka jingtrei shitom ki para khun samla, ban btin bad ban ïalam lynti ïa ki samla kiba la ngat ban kiar rai maw rai dieng na u drok ne kynja, uba da shisha uba lah ban wanrah shuh shuh ki har rukom ki kam pynklumar ïa ka ïing ka sem, ïaka imlang ka sahlang bad ïa ka shnong ka thaw hi baroh kawei.
Ka jingkylli kaba mih sa nangno pat ïoh ban wan paw pyrthei u drok ha kane ka jylla, kaba la die pathar bha ïa ka kyiad ka um phareng, hato don mo kita ki kynja bor na sha lyndet, kiba thmu shisha ban nang pyntroiñ shuh shuh ïa ki khun samla ïa ka met ka jong ki.
Ka jubab ban ïoh ka long kaba eh bad ba jwat bha, namar ba na ka liang ki bor pulit, ki shem jingeh bha ban tem, kampher ba na ka por sha ka por kila bteng ba kin ïa trei shitom, ban kem ïa ki briew kiba wan ban khaii beaiñ ïa u drok ha kane ka jylla.
Kumta lada ka sorkar ka sngew don ïa ka mynsiem ba sngewkhia ïala ki khun samla, imat ka por ka la donkam ïaka ba kan thaw shuh shuh ïa ki aiñ ki kanun kiba tyngeh ban set phatok ïa ki nong khaii beaiñ ïa u drok ne kynja ha kane ka jylla kumba long kiwei ki Ri ka pyrthei.
Nalor katta, ka por ka la donkam wat ïa ki Seng samla bad la ki Dorbar Shnong ban sdang ban buddien ïa ka jinglong ka jingman ki khun samla ha la ki shong ki thaw, ha kaba tang shu ïohi ïa ki dur khmat kiba kham ipher, donkam mardor ban khot bad ban sdang ban ïa syllok janai bha bad ki samla ha shwa ba kin shah shong kulai ka jingim dih drok.
Lada shu ïakren ïa kane ka mat ba ïoh pyndon kam laitluid ki khun samla ïa u drok, ka daw hi ka long ba man la ki khun samla, ka pisa ki don beit ha ka met, kaba ïa kane ka pisa, kham bunsien ka dei kaba ki ïoh na la ki kmie ki kpa, kiba da katta ka mynsiem sngew ïeit thep mynsiem palat ïala ki khun kynthei bad shynrang, khlem da kylli khlem da pyrthew, ai beit ïa ki khun katba ki pan ïa ka pisa.
Kane ka dei ka jingeh, namar haba don ka pisa bad haba la shah pynngop ha la ki lok, suki pa suki sdang ban kyrni bad haba ym lah ban ïoh shuh tang nala ïing, sdang keiñ sa ka tuh klep na ka pla jong ka kmie u kpa, ne ba hateng hateng haba kham sngew jynjar ban ïoh na la ïing, sdang pat sa ka tuh klep ia kitiar ki tar ba rem dor na ki briew.
Lada shu ïakren u drok, kynja ne ka kyiad, ki long ki jingdih, kiba uwei ba u briew u ngop kham niar ba kin lah ban lait na u, toi ïa ka kyiad dang don ki lad ki lynti kaba pynlong ïa u briew ba un lah ban kiar katno tam lei lei haba la sdang ban ban ka jingshitom haka met, pynban ïa u drok ne kynja, ka jingeh ha u briew uba la kyrni ka long lada um lah ban ïoh, tang katta u king hi ngit ka khlieh, u par niangkhriat ka met, um nang ban thiah um nang shuh ban dem.
Hynrei kaba kham ma palat ïa ki samla ba la kyrni ha u drok ka long haba ki la dih buiad ïa u, kaba nyngkong eh kaba ktah ïa ki dei ka bor pyrkhat, ha kaba kim tip briew shuh syndon ïalade, hangne keiñ ki sdang pat ba kin leh ïa ki jait kam kiba sngew ngiew ban ïohsngew ïa ka khana ban sngap.
Kumta, ban khanglad ïa u drok kam shong eh tang ha ki kti jong ki pulit hynrei kumba la mih paw ka nuksa na ki khubor bala mih paw, donkam shisha ban ïoh ïa ka jingïatreilang bad ki Samla jong man la ki shnong ki thaw, nalor katta, ki samla pule kin hap ruh ban long kiba im ka jingim kaba adkar, ha kaba kin hap ban khmih thuh bha ïala ki paralok ba ki juh ïalang, katno tam lei lei haba ki sdang ban shem bad ïohi ïa ki dak ki shin bym i tikna mardor donkam ban ïarap lem ban pyntip sha ka ïing ka sem, ne ban ïaleh kloi lan ban tam lem ïa ki ban ïa syllok, namar para samla haba don ka mynsiem ïa ïeit bad ba ïajan, lah ruh ban pyllait ïa ki na u kynjri ban shah teh long mraw junom ha u drok.
Nongpoh, Nailur 08 : Kum kawei na ka thong ba u MLA ka Jirang, u angnud ban wan rah ïa ka khuid ka suba ha ki shnong ba hap ha ka thaiñ Killing ha Ri Bhoi, kiba dei ruh ki shnong kiba don ha syndah ka jylal Assam, nalor ba la ïa kren halor shibun ki mat kiba ktah ïa ka imalang ka sahlang na ka liang u MLA ka Jirang, u Bah Sosthenes Sohtun mynta ka sngi u la leit ban sam da ki tin thep ñiut (Dustbin) sha ki shnong kiba don ha ka thaiñ Killing.
Na ka liang u MLA ka Jirang, u Bah Sosthenes Sohtun mynta ka sngi haba sam ïa kitei ki tin thep ñiut u la lum la lang ruh ïa ki nongïalam katei ka thaiñ na ka bynta ban ïa phylliew jingmut halor shibun ki mat kiba ktah ïa ka imlang ka sahlang.
Kumba la ïathuh da u MLA ka Jirang, mynta ka sngi la pynlong ïa ka jingïakynduh lang ha ka thaiñ Killing ha kaba ki nongïalam shnong na ki shnong bapher bapher ki la wan ban ïa shim bynta bad na ka liang jong u kum u MLA ruh u la pynpaw ïa ka jingthmu jong ka jingïakynduh lang na ka bynta ban kren halor ki jingdonkam jong ki paidbah nalor kiwei kiwei ki mat ba la ïa kren ha kane ka jingiakynduh lang.
U la ïathuh ruh ba ha kane ka sngi, ki mat kiba kham hakhmat bad kiba kham kongsan ba la ïa kren bad ïa phylliew jingmut ki kynthup ïa ka jingdonkam ban pynneh ïa ka shongsuk shongsaiñ, ban ïa kren halor ka roi ka par ki shnong ha katei ka thaiñ Killing bad khamtam ki la ïa kren kyrpang halor ka jingkynrei u drok ba la buh jingma ïa ki khun samla jong ki shnoing bapher bapher.
U la ong ruh nalor ba la ïa kren halor ka jingdonkam ban don ka shongsuk shongsaiñ bad ban wan rah ïa ka roi ka par jong ki paidbah ha kitei ki thaiñ, ha kane ka sngi ha ka jingdon lang ki nongïalam shnong la kham ïa kren sani halor ka jingdonkam ban ïa khun pyrshah ïa u drok uba long ka jingma kaba khraw ïa ki khun samla kaba dei halor ka jingkynrei sted u drok ba khamtam kitei ki shnong ki dei ki shnong ba don ha khappud ka Meghalaya bad ka Assam.
Shuh shuh, u la bynrap ruh da kaba ong, ba kum u MLA u la khot la wer ïa baroh ki nongïalam shnong bad ki paidbah katei ka thaiñ ban don kata ka mynsiem jong ka jingïatrei lang na ka bynta ban kyntiew ïa katei ka thaiñ ha baroh ki liang bad khamtam ban ïa trei lang na ka bynta ban pynduhjaid ïa ka jingkynrei jong u Drok uba long ka jingma na ka bynta ka pateng ban sa wan jong ki khun samla katei ka thaiñ, u la bynrap.
La pynkut ruh ïa kane ka jingïakynduh lang da kaba u MLA U la sam ïa ki tin thep ñiut sha ki shnong bapher bapher ba hap ha ka thaiñ Killing shi bynta kum ka thong ban wan rah ïa ka khuid ka suba ha katei ka thaiñ Killing.
Jowai, Nailur 08: Ka Meghalaya People United Front (MPUF), sengkmie, mynta ka sngi 08.09.202, hapoh ka jingïalam u President rangbah jong ka u ma Dapoiwanmi Laloo kala ïoh ban aiti ïa ka ïingsah kaba la shna bad pynlut na dong sha song da ka seng hi ïa kaba la ai sha kawei ka longiing kaba kyrduh bad kaba ïa kynduh jingeh ha ka shnong Kyndong Tuber West Jaiñtia Hills District ka kong Pynsakhiat Dkhar kaba don 5 ngut ki khunh kaba iwei iba dang shu khlad shen.
Kat kum ka jinglap jong ka seng ba kane ka longïing ka dei kaba donkam shisha ïa ka jingrap namar u kpa jong kane ka longïing ula khlad noh bad kumba juh long ka ïing barim ba kane ka longkmie ka juh shong juh sah kam long shuh, khamtam haka por Lyiur ka hap ba leit sah sha ki ïing ki sem jong ki kur ki jait namar kala peit jaw um lut.
Mynta ka sngi la donlang ruh u Aimon Syad General Secretary, Waheh Shnong ma C.Siang shai, Waheh Dong Sahsalie ma Pyllang Chyrmang ha ka jingïadonlang kiwei de.
Ïa ka jingïalang la pynïaid da u D.Tang Pro Pastor.
U ma D.Laloo haba kren nyngkong ula ai nguh ïa U Blei uba dei lyngba jingïarap jong u Blei la lah ban leh ïa kane ka kam ba bha ïa kiwei, ula ong ba u dap da ka mynsiem kaba kmen haba ïoh kum kane ka lad ban ai jingïarap ïa ki baduk ba rangli.
Shuh shuh ula ong ba kane ka jingai jingïarap jong ka seng sha kiba duk kam dei ka sien kaba nyngkong hynrei ka seng ka la juh ai naka por sha ka por, kum kine ki jingïarap, kum ka seng kan nangïai bteng ïa kane ka kam katkum ka jingkot jong ka bor sha kiba duk ba rangli la pynkut u ma D.Laloo.
Jowai, Nailur 08: Ka District Legal Service Authority, West Jaiñtia Hills kan sa pynlong ïa ka National Lok Adalat haka 9 tarik u September, 2023 ha DC office, Jowai naduh ka por 10.00 mynstep.
Ki mukotduma ban shim ha kane ka National Lok Adalat kin kynthup ïa ki Bank Recovery Cases, Bakijai Cases, Criminal Compoun dable Cases, Electricity Bill (excluding non-compoun dable cases), Labour disputes cases, Land Acquisition cases, MACT cases, Matrimonial Cases, Negotiable instrument Act cases u/s 138, Civil Cases, Consumer Dispute Cases, Revenue Cases, ki Bill um bad kiwei kiwei.
Jowai, Nailur 08 : Kawei na ki skul kaba ju ïarap ïa ki khynnah kiba pep skul shiteng por ba kin ïoh lad ban bteng biang ïa ki jingpule kata ka R.C.EVE Secondary School Mihmyntdu West Jaiñtia Hills mynta ka sngi kala leh burom ïa kane ka sngi “World Literacy Day 2023" halor ka phang kaba ong “Promoting Literacy for a world in transition, Building the foundation for sustainable and peaceful societies".
La pynlong ïa ka prokram shi bynta ban ailad ïa ki khynnad skul ba kin pynpaw pyrthei ïa ki sap ka phong jong ki naduh ki jingpule ïa ki poetry, ki jingkren lyngkot kiba ïadei bad ka jingkordor ban ïoh ïa ka jingnang jingstad, ha kaba la pynlong ruh ïa ka jingïakop dro dur bad ka jingthoh poetry.
Hashaw kane la don ka jingïalang ba lyngkot ba la pynïaid da ka kong Baiahunlang Phawa (Asst.Teacher) ha kaba la ïoh ka jingkren na ka Headmaster jong kane ka skul ka kong Tina Lakiang kaba la pynsngew ba ïa kane ka sngi la rakhe ïa ka naduh ka snem 1966, hynrei kum ka skul kala pyrshang ban rakhe ïa kane manla ka snem kum ka dak ban wanrah biang ïa ki khynnah kiba la pep skul sha ka jingnang jingstad.
Naduh u snem ba la sdang seng ïa kane ka skul 2004 ha shnong Mihmyntdu ka jingnang jingstad ha kane ka shnong ka don tang kumba 40% hynrei mynta kala kiew sha ka 95% bad ka long ka jingmyntoi kaba khraw eh.
Kumba long mynta hapoh kane ka snem ka jingwan rung pule jong ki khynnah kiba la pep skul shiteng por kala kynjop sha ka 104 ngut da kaba ka skul ka pdiang ïa ki ha kano kano ka por la ka dei ka por shiteng snem kumjuh, khnang ba kin ïoh biang ka jingnang jingstad, ong ka kong Lakiang.
“Khlem ka jingnang jingstang kan long ka jingshadien ïa ka imlang ka sahlang bad ha ri hi baroh kawei, kumta ka skul ka buh hakhmat eh ban ïarap ïa ki khynnah kiba pep skul shiteng por" la pynkut ka kong Lakiang.
La pynshong shit shuh shuh ïa kane ka sngi da ka jingshad Pliang da ki khynnah jong kane ka skul, ha kaba la ïoh ruh ka jingkren halor kane ka phang da ka Jessica Biam (Asst.Teacher).
New Delhi, Nailur 08: U Prime Minister jong ka Bilat, u Rishi Sunak, u la ong ba u sngew sarong ïalde bad udei i Hindu bad haba u poi ha India u sngew ba udei kum u pyrsa kurim jong ka.
U Sunak, uba long u Myntri Rangbah Duh ba nyngkong eh jong ka ri Bilat ban don ka jinghiar pateng na ri India, u la wan sha India ryngkat bad ka kurim jong u, ka Akshata Murty, kaba dei ka khun jong u Narayanan Murthy, uba long uwei na ki nongseng jong ka Kompeni Infosys.
“Ngam shym la ïoh lad bha ban rakhe ïa ka Raksha Banbhan, hynrei nga la shah teh rakhi ha ki hymmen ki parta jong nga", u la ong.
U Sunak, u la pynpaw ruh ka jingangnud ruh ban ïoh leit ha kawei na ki Mandir ha ri India, katba u dang don ha kine ki arsngi ha nongbah Delhi ban ïashim bynta ha ka G-20 Summit, kaban long ha Delhi ha ka 9 bad 10 tarik mynta u bnaii.
U PM ka Bilat, u la ong ruh ba ka jingngeit jong u briew kadei ka bynta kaba kongsan ha ka jingim shimet shimet jong u bad kadei ka bynta ruh kaba wanrah ïa ka bha ka miat ha ka imlang sahlang.
Shillong, Nailur, 08: Ka tnat Sam Bording jong ka Sorkar Jylla ka la shim ïa ka rai kaba eh bha ban pynduna ïa ka jingduhnong ha ka Aggregate Technical & Commercial (AT&C).
Ïa kane la pyntip da u Myntri ka tnat Sam Bording u Abu Taher Mondal ha ka jingïakren bad ki lad pathai khubor ha ka sngi Thohdieng.
“Ngi la bishar bniah bha halor kane ka mat bad nga lah ban ong ïa phi ha une u snem mang tyngka, ka la don ka jingduna khyndiat na ka jingduhnong ha ka AT&C.Ngin sa pyrshang ban peit ban kynjoh sha ka National Average kaba dei ka kam kaba jwat bha," la ong u Myntri.
U la ong ba ka jingkiew ka AT&C ha rilum Garo ka lah ban kiew hynrei, ‘ka dei pat ka kamram jong ngi ban pynduna kham kloi katba lah.
"Ha kaba ïadei bad ka jingsam bording ha ka jylla baroh kawei, u Mondal u la ong, ka jylla mynta kam duna shuh ha ka bording watla ha ka jingshisha ka ri baroh kawei ka mad ïa ka jingkyrduh bording bad wat ka jylla bamarjan ruh ka mad ïa kane kajuh ka jingeh.
“Ïa mynta hi ngi biang.
Ngi la rai ban pynlip bording tang 2 kynta ha ki jaka sor bad ha ka jylla baroh kawei ka jingpynlip bording kan long beit 3 kynta.
Haoid, ki don katto katne ki bynta lane katto katne ki jaka, ka jinglip bording ka lah ban tam ïa ka por kaba la buh hynrei ka jingpynlip bording ka dei namarba ka don ka jingmaramot hynrei ka jingpynlip bording kan long beit 2 kynta ha ki jaka sor bad 3 kynta ha kiwei kiwei ki bynta jong ka jylla," u la ong.
Ha kajuh ka por u Myntri u la pyntip ba ka Sorkar ka la buh thng ban pyndait da ki waïar ba sop jri ha ki jaka ba jur bha ka jingshah tuh ka bording.
“Ka la don ka jingthmu ha ka jaka ba la jur shaba palat ka jingtuh bording, yn pyndait noh da ki waïar sop jri khnang ba npynduna ïa ka jingduhnong," u la bynrap.
Khliehriat, Nailur 08 : Ym lah ban sngewthuh, na ka ei ka daw ba ka National Highway Authority of India bad ka sorkar ki la shu leh kuman haduh katne ha kaba ïadei bad ka jingsniew jingjulor ka surok national highway 6 ha East Jaiñtia Hills District, kane ka la pynsah umdum ruh ïa baroh ki paidbah jong ks district bad ïa baroh kiba ju iaid lyngba na kane ka surok NH.Ki nongleit nong wan bunsien ki ju kynduh jingeh namar ka jingdheng kali ka ju jia khah khah na ka daw ka jingsniew palat ka surok.
Wat ha sorbah Khliehriat ruh, kaba dei ka District Headquarter jong ka East Jaiñtia Hills District la iohi ba ka jingjulor ka surok ka la long shaba palat, kaba la bun sa tang ki thliew hapdeng surok, ha ka por ba hap slap ki thliew ki dap da ka um ktieh bad haba rang ba shit ka surok ka dap da ka khyndew pum pum, kane ka jinglong jingman ka surok ha Khliehriat buh jingeh bad buh jingma ia ki kali kiba iaid lyngba bad buh jingma ruh ïa ka koit ka khiah jong ki paidbah kiba hap ban shah ïa u pum pum khyndew, ym tang katta, kane ka la pynsniew dur haduh katta katta ka sor bah Khliehriat bad dei na ka daw ka jingsniew palat ka surok ka jingdheng kali ruh ka jia khah khah ha Khliehriat.
Kumba baroh ki tip ba kane ka dei ka surok national highway kaba pyniasoh bad kiba bun tylli ki jylla jong ka thaiñ shtei lam mih ngi, ha kaba da ki spah, ki hajar ki kali ki ju iaid man la ka sngi, kumta la lap ba na ka daw ka jingsniew ka surok bun ki kali kynthup ki kali heh bad ki kali rit ki sniew bad sahkut ha shi lynter lynti.
Dang myn ha ki khyndiat taiew ba la leit, na ka liang ka KSU Narpuh Circle lem bad ki Waheh Shnong na Narpuh ryngkat bad ki paidbah ki la mih madanban iakhih pyrshah namar ka jingsniew palat ka surok bad ki la khang tala noh ruh ïa ka Toll gate kaba don ha Lumshnong bad ki la ong ruh ba yn dei ban plie ïa katei ka jaka lum pisa jong ka NHAI ha Lumshnong tat haduh ba ka NHAI ka kan pynbha ïa ka surok haduh 70 percent ka jingmaramot, ka jingdawa ki paidbah ban shna bha ïa ka surok kam poi shano shano ruh, katba nag mih ki sngi ka surok ka nang jur ka jingjot jingjulor bad wanrah ka jingdheng kali khah khah ha kiba bun ki bynta jong ka surok kaba naduh Ladrymbai ter ter shaduh Ratacherra.
Shillong, Nailur, 08: Ka ophis District Tuberculosis Officer, East Khasi Hills District ha ka sngi Thohdieng ka la pynbna ïa paidbah ka Ni-Kshay Mitra Project ha East Khasi Hills District kaba dei ka prokram sam jingbam teimet sha ki nongpang TB ba la ai jingkyrshan da ka kynhun Doctors For You ha ka jingïalang kaba la long ha Reid Provincial Chest Hospital Hall, Shillong da ka jingsakhi lang jong ka Deputy Commissioner ka East Khasi Hills District ka Kong R.M Kurbah kaba la long kum ka kongsan.
Ka kynhun Doctors For You ka dei ka kynhun trei mon sngewbha kaba ai jingkyrshan ïa ki 100 ngut ki nongpang TB na East Khasi Hills District da ki jingbam teimet ïa kiba la ai jingïarap da ka MYLAN Pharmaceuticals Pvt.
Ltd, Bangalore.
Kum ban shu kdew hangne, ïa ka NI-KSHAY MITRA la pyllait paidbah da ka President ka ri India hapoh ka Pradhan Mantri TB Mukth Bharat Abhiyan ha ka 9 tarik, Nailur, 2022.
Lyngba ka NI-KSHAY MITRA la buh thong ban ai jingkyrshan ïa ki nongpang da ki jingbam teimet, ka jingkyrshan ha kaba ai ïa ki jinghikai bad ka jingsumar.
Ka jingwanrah ïa kane ka prokem ka long kum shi bynta ka jingïakhun jong ka ri India ban pynurlong ïa ka “Pradhan Mantri TB Mukth Abhiyaan", kaba thmu ban pynduna ïa ka jingdon jong ki nongpang TB hapoh ka ri India shwa u snem 2025.
Lyngba kane ka prokram la ai jingkyrshan ruh ïa ki nongpang TB ba kin pdiang ïa ki lad jingïarap lyngba ka Corporate Social Responsibility khnang ban ïoh ïa ka jingsumar haduh ban da koit, ban ïoh ïa ka jingïatreilang ha ki shnong ki thaw bad ban pynurlong ïa ka thong ban rat dyngkhong ruh ïa ka jingpang TB.Ka jingai jingkyrshan ïa ki nongpang hapoh kane ka thong ka long ban ai jingsumar ei, ban ai dawai ei.
Ka Kong R.M.Kurbah haba kren ha kane ka sngi, ka la ai khublei ïa ka kynhun Doctors For You kaba la shim ïa kane ka sienjam ban kyrshan jingïarap ïa ki nongpang hapoh ka distrik bad pynpaw ruh ba kane ka projek kan pynurlong ïa ka thong ban rat dyngkhong ïa ka jingpang.
Ka la kyntu ïa ki nongpang kiba don ha kane ka sngi, ba kin dih tista ïa ki dawai dashin bad ban bam ïa ki jingbam tei met khnang ba kin ïoh biang ïa ka met kaba koit ba khiah.
U State Tuberculosis Officer u Dr M.Mawrie u la aiti ruh ïa ka Ni-kshay Mitra Certificate sha ka Kong R M Kurbah.
Ka India ka la shimti ia ka G20 presidency ha u Nohprah 2022, ha ka por ba ka pyrthei ka don ha ka jingeh kaba iadei bad ka jingkylla ka suinbneng, ka jingjynjar kaba mih na ka khlam, bad hapdeng ka jingiatan arliang, ki jingiathut hapdeng ki ri bad ka jingiaknieh ia ka bor.
Ha ryngkat ka jingsuki ha ka jingiaid shaphrang jong ki thong Sustainable Development Goal (SDG), ki Sorkar bad ki nongthaw polisi ki la hap mad sa ia kawei ka jingbankhia.
Ha kane ka kynrum kynram, ka bynta jong ka jingiadei ka la shem jingeh ha ka jingseisoh jong ka, bad ka la long kaba eh ban pynkhlain ia ki jingiadei hapdeng ki ri.
Ka jingiaid ki ri ha la ki jong ki lynti ka la wanrah ia ka jingsdang ia ki rynsan bapher bapher kum ka BRICS, QUAD, ASEAN, kiba plié lad ia ka jingiatreilang ha ki thain bapher bapher ha ryngkat ka jingpynkhlain ia ki jingeh kiba mih na ka jingiatan bun liang.
Ha kane ka jinglong jingman, ka jingkyntu ban tei biang bad ban pynkhlain ia ka jingiadei hapdeng ki ri ka long kaba kongsan.
Kane ka donkam ia ka jingpynkupbor ia ki kynhun ba kin trei ia la ka kam bad ruh ban phaikhmat sha ka jingpyniaid ia ki jingiadei hapdeng ki ri bad ki jinglong jingman kiba iadei bad ka bor synshar.
Ka G20, ka rynsan na ka bynta ka jingiatreilang na ka bynta ki kam ka ioh ka kot bad kiwei kiwei ki kam, kaba long ka nongmihkhmat jong ki ri ba don ka ioh ka kot kiba la kiew shaphrang, kiba dang mih pyrthei bad kiba dang ialeh ban kiew shaphrang , ka don ka jingbahkhlieh ban pyni ia ka jingthmu jong ka ban pynbeit ia ki jingeh kiba khraw tam jong ka pyrthei lyngba ka jingiadei kaba khlain hapdeng ki ri kaba iarap ia baroh ki ri kiba long dkhot.
Ha ka presidency jong ka, ka India ka la rah shakhmat ia kane ka kam kum kawei na ki kam ba kongsan tam, da kaba phaikhmat sha ka jingrah ia ki jingiamir jingmut ha ka pyrthei sha ka lawei kaba shai na ka bynta ka jingiadei kaba khlain hapdeng ki ri.
Baroh une u snem, ngi la ioh ia ki jingjop ha ki kam bapher bapher hapoh kane ka jingthmu.
Katba ka jingialang G20 Foreign Ministers ka dei kaba ju long man u snem naduh ba la sdang ia kane hapoh ka presidency jong ka Germany, ka India ka la ialam lynti da kaba long kaba nyngkong ban wanrah ia ka G20 Foreign Ministers Outcome Document and Chair Summary (FMM ODCS) kaba la dep ka jingiakren bad kaba la pdiang.
Kane ka document kaba bniah ka pyni ia ki phang bapher bapher ba iadei bad ki ri ba long dkhot, kiba kynthup ia ka jingpynkhlain ia ka jingiadei hapdeng ki ri, ka jingialeh pyrshah ia ki kam pyntriem, ka jingpeit ia ki jingma ha ka pyrthei kiba iadei bad ka koit ka khiah, ha ryngkat kiwei kiwei.
Kane ka jingjop ka pyni ia ka jingkut jingmut ki Myntri Kam Bar Ri ban iatrei lang ban tei ia ka rynsan jong ki ri kaba ai jingmyntoi ia baroh ki ri.
Shuh shuh, ka India ka la khyllie im biang ia ki jingiakren shaphang ki jingpynkylla hapoh ka United Nations (UN), da kaba peit bniah ia ka jingpynkylla ha ki bynta ba kongsan jong ka ba kynthup ruh ia ka UN Security Council.
Ia kine la ban jur ha ka FMM ODCS, bad kane ka pyni ia ka jingkut jingmut ka India ban pynshlur ia ka rukom treikam ba don kham bun ka jingmihkhmat hapoh ka UN.Ka jingpeit ba dang iaid mynta ia ki jingshisha ha ka pyrthei bad ki jinglong jingman hapdeng ki ri ki pyni ia ka jingdonkam ia ka UN Security Council ban iahap bad ki jingdonkam kiba mynta.
Shuh shuh, ki jingwit kiba mih na ki jingiakulmar ba dang iaid mynta ki la ktah ia ki kam jong ka Council bad kane ka pyni ia ka jingdonkam ia ki jingpynkylla ban pynthikna ia ka jinglah treikam jong ka.
Ka presidency ka la peit bniah ia ki jingpyrshang ban pynkhlain ia ka jingiadei hapdeng ki ri.
Ki jingpynkylla hapoh ki Multilateral Development Bank (MDB) ki la kham sted hadien ka jingseng ia ka Independent Expert Group (IEG) hapoh ka jingialam lynti ka presidency.
Ka thong jong ka IEG ka dei ban ai jingmut ban kyntiew ia ki MDB bad ka jingpynkhreh ia ka rukom treikam ban pynthymmai ia ka rukom treikam ki MDB ban pynthikna ka jinglah treikam jong ki ha ka jingialeh pyrshah ia ki jingeh ha kane ka juk mynta.
Ka bynta kaba nyngkong jong ka kaiphod ba ar bynta ka, ‘Strengthening Multilateral Development Banks: The Triple Agenda,’ ka dei kaba la ai sha ki ri ba long dkhot.
La kyrmen ban ioh ia ka bynta kaba ar ha u Risaw 2023, ban iahap bad ka por ba pynlong ia ka jingialang ba 4 jong ki Finance Ministers and Central Bank Governors (FMCBG).
Yn peit lang ia kine ki kaiphod bad yn pynshlur ia ka jingiamir jingmut bad ka jingpyntreikam da ki MDB katkum ka rukom treikam jong ki.
Shuh shuh ka jingpynkhreh ka G20 ban pyntreikam ia ki jingai jingmut jong ka G20 Independent Review ia ki MDB Capital Adequacy Framework (CAF) ka la ioh ia ka jingkyrshan jong ki Myntri Kam Pla Tyngka na ka bynta ka jingpyntreikam ia ka.
Ki dang don sa kiwei kiwei ki seinjam ban pynlong ia ka seminar halor ka jingpynkhlain ia ka bor pisa jong ki MDB ha ryngkat ka jingpynlong ia ka jingialang kaba saw jong ka FMCBG.Kane ka seminar ka don ha ka khep ban wanrah ia ka jingtyllun shakhmat jong ki jingiakren ha ka pyrthei kiba thmu ban pynkhlain ia ki MDB bad pynkhlain ia ka jinglong nongai ram jong ki.
Hapoh ka jingialam lynti u Myntri Rangbah Duh, u Narendra Modi, kane ka presidency ka la pynlong ia ka ‘Voice of the Global South Summit’ kaba nyngkong.
Ha ka jingiashim bynta na 125 tylli ki ri ha ki 10 tylli bynta ha ki ar sngi, kane ka prokram ka la ai rynsan ia ki nongiashim bynta ba kin iakren shaphang ki jingkhuslai, ki jingmut, ki jingeh bad ki kam ba kongsan jong ki ri ba dang kiew shaphrang.
Ka jingthmu jong kane ka jingialang ka dei ban wanrah ia ka jingiatylli ka thong bad ka jingiatrei lang hapdeng ki ri.
Ha ka jingiahap bad ka phang ‘Vasudhaiva Kutumbakam’ jong ngi, ka presidency ka la kot sha u mawmer ban plié lad ia ki jingiakren shaphang ka jingpyniar jong kane ka kynhun.
Kane ka jingiakren ka la wanrah ia ka jingpdiang ia ka African Union (AU) kum ka dkhot ba shirta jong ka G20 kaba long ka dak jong ka juk kaba thymmai jong ka jingai bynta lang ia baroh bad ka jingiatreilang ha ka pyrthei.
La pyni shai ba ki jingeh mynta kim sahkut tang hapoh ki ri.
Kumba ong u Myntri Rangbah Duh, u Narendra Modi ha ka jingai jingkren jong u ha ka jingialang ki Myntri Kam Bar Ri jong ki ri G20 ha u Lber, “Ka jingiadei hapdeng ki ri ka dei ka jingeh mynta," bad ba “Ki jingshem ha kine ki snem ba la dep – ki jingkulmar ha ki kam pisa, ka jingkylla ka suinbneng, ka khlam, ki kam pyntriem bad ki thma – ki pyni shai bad ka jingsynshar ia ka pyrthei ka la rem ha ki ar tylli ki kam ba ka dei ban leh.
"Kumta, ka jingiatrei lang bad ka jingpyndep ia ki kam kiba hap leh, ka jingiatreilang bad ka rukom treikam kaba niewkor ia ka bha ka miat jong ki briew khnang ban ialeh pyrshah ia ki jingma ia ka jingiadei hapdeng ki ri ki long kiba kham kongsan mynta ban ha kano kano ka por.
Ha ki kyntien jong u Myntri Rangbah Duh jong ngi – “Haba ka pyrthei ka la kylla, ki jaka treikam jong ngi ruh ki hap kylla.
Hynrei kin shah weng bujli da ka pyrthei kaba bun ki jingiashun bad ha kaba ym don ki kyndon.
"Ha ka jingngeit ha ka ‘Kawei ka Pyrthei, Kawei ka Longiing, Kawei ka Lawei’, kaba mih na ki jingthoh kiba hyndai jong ka India bad ki jingthmu u Myntri Rangbah Duh, u Narendra Modi na ka bynta ka pyrthei, ki jingeh jong baroh ki dei kiba hap pynbeit da ka jingiatrei lang – ha kaba ka jingbha jong ka jinglong briew ka jop ia ki jingpynphiah bad ki jingartatien.
Ban wanrah biang ia ka jingshaniah ha ki jaka treikam ha kane ka juk kaba mynta, ngi dei ban pyndonkam ia ka jingngeit ha ka jingiatrei lang, ka jingkdup lang ia baroh bad ka jinglah pynkylla ialade kaba la long ka dak jong ka G20 Presidency jong ngi.
Shillong, Nailur, 08: U Myntri ka tnat Sam Bording ka Jylla u Abu Taher Mondal ha ka sngi Thohdieng u la ong ba ki mobile company ki dei ban siew noh mardor ïa ka bai thang bording khnang ban lait na ka jingshah ot ka bording ha kano kano ka por.
“Ngi la pyntip sha ki (mobile service providers) ba phi dei ban siew noh ïa ka Bill mardor hynrei lym kumta yn ot noh ïa ka bording.
Lada kim lah ban siew ïa ka Bill kaba la sahteng, ngim banse ban shu ot beit ïa ka bording," ong u Mondal ha ka jingïakren bad ki lad pathai khubor.
U Myntri u la ïathuh ba ka la poi ka jingkyrpad ba thymmai sha ki tyndong skhor jong ka Sorkar na ki nongpynïaid ïa ki mobile company hynrei ïa kine ki kam yn ban ban shong bishar na ka por sha ka por.
Haba kylli, u Mondal u la ong, ka tnat Sam Bording ïa mynta ka la shimkhia bha ban peit ba kan ym don ka jingthud ha ka Mobile Network ha ka jylla.
“Yn sa leh da kaba tyngeh hynrei ha ka khep ba ngi la ot ïa ka bording sha baroh ki Tower, phin sa ïohi kaei ka ban jia namar ka ban thud ka dei ka Network namarkata ngi hap ban bishar na baroh ar liang da kaba pynshong nongrim ba ngi hap pan ruh ïa ka bai thang bording bad ha kajuh ka por ngi hap ban kiar kaba lah ban ot ïa ka bording na ki Mobile Tower khnang ban weng ïa ka jingthud ka Network," la ong shuh shuh u Mondal.
“Ki don katto katne ki Company ki bym siew bad kiba shu phet noh, namarkata, ngi la hap ban pyrkhing bha ba kum kine ki Mobile Tower namarba ki paidbah ki pynbor ïa ngi ban ai jingbit ïa ki Mobile Tower ba thymmai khnang ba ka Network kan ym thud.
Namarkata, ngi la hap pynbor ruh ïa ki ban siew ïa ka Bill bad ki don katto katne ki Bill ba ladep siew ruh," u la bynrap.
Nongstoiñ, Nailur 8: Ha ka sien ba nyngkong eh ba ki khynnah skul kiba pule ha ka Class X & XII ha ki skul kiba dei napoh ka Nongstoiñ Constituency, kiba wan shakhmat ha ka Final Exam jong ka Secondary School Leaving Certificate (SSLC) bad ka Higher Secondary School Leaving Certificate (HSSLC) jong u snem 2020-23 kaba la pynlong da ka Meghalaya Board of School Education, ki la shah pynkup burom ryngkat ka khusnam kaba la ai lyngba ka MLA Academic Excellence Award.
Ïa ka jingpynkup burom la pynlong ha ka sngi thohdieng ha Bishop hall New Nongstoiñ, ha kaba u bah Gabriel Wahlang MLA ka Nongstoiñ, u la long u kongsan bad u bah Garod L.S.N Dykes Deputy Commissioner ka West Khasi Hills, u la shah khot kum u symbud kongsan.
La ïadon lang ruh da u bah Bikram Marak Superintendent of Police West Khasi Hills, ki Principal jong ki skul ki kmie ki kpa jong ki khynnah kiba shah pynkup burom bad kiwei pat ki khynnah skul.
La pynïaid ïa ka jingïalang pynkup burom da u bah Ronald Syiem bad la ïoh ïa ka jingkren na u bah Bikram Marak, u bah Garod L.S.N Dykes bad khatduh eh la ïoh ïa ka jingkren na u bah Gabriel Wahlang uba long ruh u kongsan ha katei ka sngi.
U bah Garod L.S.N Dykes kum u symbud kongsan haba ai jingkren, u la ong ba ki don lai tylli ki bynta kiba baroh ki khynnah skul ki dei ban don bad kita ki long ka nongrim ha ka jingpule ka jong ki, ka jingmut jingpyrkhat kaba bha bad ka thong na ka bynta ka lawei jong ki.
U la ong ruh ba ki khynnah skul kiba don ïa ka nongrim kaba skhem ki dei ki khynnah kiba kham poi shakhmat eh ha ki Exam bapher bapher la ka long ha ki secondary school ne ki higher secondary school.
U la ong ruh ba na ka nongrim kaba skhem kaba ki don, ki dei ruh ban don ïa ka jingmut jingpyrkhat kaba bha bad kaba beit, namar lada naduh na skul ki khynnah ki don ïa ka jingmut jingpyrkhat ka bym beit bad kaba sniew, kin ym poi sha ka thong jong ka jingpule ka jong ki.
Nalor kata u la ong ruh ba ha ka jingpule, ki khynnah ki dei ban don ïa ka thong na ka bynta ka lawei ka jong ki, namar ka thong ha ka jingpule ka long ban kiew ha ki kyrdan kiba halor, na ka bynta ban shakri ha ka imlang sahlang bad lada kim don ka thong ka jingule kan shu sepei khlem jingmyntoi.
U bah Gabriel Wahlang haba ai jingkren kum u kongsan u la ong ba ka thaiñ Nongstoiñ kam pat don ki samla kiba poi ha ka kyrdan IAS, MCS, IPS, IFS bad kiwei kiwei ki kyrdan kiba ha jrong.
Kumta, ki khynnah skul ha kine ki sngi ki la dei ban don ïa ka thong ban leit pule bad ban pypoi shaduh kitei ki kyrdan na ka bynta ka burom jong ka thaiñ bad ka district hi baroh kawei.
Nalor kata u la ong ruh ba ki khynnah haba ki don ha ki jing pule ki dei ban don ka jingngeit bad shanniah halor lade da kaba trei shitom bad minot thop ha ka jingpule bad kim dei ban buh ïa ka jingeh hakhmat bad ban ong ngam lah namar ki nonghikai bad ki kmie ki kpa ruh ki ngei bad shanniah ha ka jinglah jong ki khynnah lyngba kla jingtrei shitom ban ka jingminot.
Kaba kham sngew tynnad ka long ba utei u nongmihkhmat u la pynsngew ba kum ka jingpynshlur ïa ki khynnah, nangne shakhmat la pynkhreh ban ai khusnam sha kito ki khynnah pule ha ka Class X, XII, B.A.B.com bad ki Gold Medalist ha ka MA/Msc lane ha kino kino ki Post Graduate.
Nalor kiba poi ha kitei ki kyrdan, la pynkhreh ruh ban ai khusnam arphew hajar na ka bynta kito ki samla pule kiba pass ïa ka Preliminary exam ha ka MCS /MPS, na ka bynta ban kin kyrshan ha kaba leit bteng ban pule.
Nangta yn ai jingïarap ruh sha kito ki samla kiba shah jied ban leit ïashimbynta ha kino kino ki jingïalehkai haduh ka State level bad National Level bad bun kiwei kiwei.
Ha kane ka sngi la sam ïa ki khusnam sha ki laiphew ar ngut ki khynnah kiba wan shakhmat ha ki Exam Class X bad XII jong u snem 2020-23 ba kynthup ruh ïa ki saw ngut kiba poi sha ka Top Twenty.
Nongstoiñ, Nailur 8: Ki Pulit ka sor Nongstoiñ, mynta ka sngi ki la pynlong ïa ka jingjurip ïa ki dukan die jingdie kiba don marjan ki skul, kiba don kylleng ka sor Nongstoiñ, kaba long ruh kum shi bynta ban pynkynmaw biang ïa ki nongdie dukan, ba kin tip ba ka aiñ COTPA ne ka Cigarette and Other Tobacco Products (prohibition of Advertisement and Regulations of trade and commerce, Production, Supply and distribution Act 2003, ka khang pyrshah ban die ïa kino ki jingdih ne jingbam kiba pynsniew ne ktah ïa ka koit ka khiah ki khynnah skul kiba kynthup naduh u Kwai, biri, Cigarettes, Raja, Khaini, Rajniganda bad kiwei.
Ka la long ruh ka jingsah kynmaw ïa ka thaiñ hi baroh kawei, ba ki nongbuh dukan kin kyndit bynriew ba ïa kum kitei ki jingdih jingbam, ym ju long ban die ha marjan bad ki skul namar ki dei ban don 100 phut pajih na ki jaka pule.
Ïa katei ka jingleit jurip la lamkhmat da u bah K.Mawlong SI Nongstoiñ Police Station, ryngkat ka jingsynranlang ki battalion bad ki nongthoh khubor, kiba la sakhi lang ïa katei ka kam.
Ha ka jingleit jurip, la lap ruh shibun ki dukan kiba la die ïa kitei ki mar kiba la maham, namar ka jingbym la tip ba la don ne pynjari lypa ïa katei ka aiñ.
Ki don haduh 29 tylli ki dukan ba shah ngat ha ka aiñ katkum ka section 6b jong ka COTPA Act.
Ïa kitei ki dukan kiba la leh pyrshah la daiñ kuna noh mardor bad ka jinglum na ka jingdaiñ kuna ka poi kumba 1550 tyngka.
Kane ka kynhun jurip ka la leit sha kiba bun ki bynta ka sor Nongstoiñ kata kum hajan ba don ka St.Xavier Secondary School, Public School, Anderson Higher Secondary School, JJM Higher Secondary School, Sibsing Memorial Government Higher Secondary School bad kiwei kiwei.
Shillong, Nailur, 08: Ka jingïalang jong ka Jylli Pyrkhat Kam (JPK) ka Seng Khasi Kmie, kaba la long ha ka 7 tarik mynta u bnai ka la ïatai sani bha halor ka jingmih jong kawei video kaba dang shen halor ka phang ‘Hato ka jaitbynriew Khasi ka dei kaba kyrpang’ da ka YouTube Channel kaba la ai kyrteng ‘Na Rympei U Hynñiewtrep’.
Ha kaba ïadei bad kane, na ka liang ka Seng Khasi Kmie, ka kren shai ba kam don kano kano ka ban pynpaw ïa ka jingkren shimet jong uno uno u briew, hynrei ka Seng ka sngewkhia ïa ka jingpyndonkam bakla jong u/ka Youtuber ban pyndonkam ïa ki dur ki dar jong ka Seng Khasi, khamtam ïa ka jingpyndonkam bakla ïa ka Lama jong ka Seng bad ïa ki dur lehniam ha u Lum Sohpetbneng uba kyntang, la ong u General Secretary ka Seng Khasi Kmie, Mawkhar Shillong u Bah Hainess Marbaniang.
“Ka Seng Khasi ka ïeng ban pynneh pynsah ïa ka niam ka rukom, ki riti ki dustur bad ka tynrai jong ka jaitbynriew halor ka nongrim jong ka ‘Tip kur tip kha – tip briew tip Blei’ bad ban ‘Ieid ïalade bad burom ïa kiwei’ bad kum kine ki jingleh bym don jingkitkhieh, barabor, ki don ïa ki jingthmu ba sniew ha lyndet bad ki wanrah ïa ka jingshah ïalam bakla ïa ka jaitbynriew hi baroh kawei da ka jingthmu ban pharia ïa ka," ong u kyrwoh.
“Ka Seng Khasi namar kata, lyngba une u kyrwoh, ka pynrem jur ïa kum kine ki jingleh sianti bad kyntu ïa u ne ka riewshim kabu ban pyndam noh mardor ïa baroh ki dur ki dar kiba dei jong ka Seng Khasi, ïa kaba la pyndonkam ha katei ka video bad maham tyngeh ba kum kine ki jingpyndonkam bakla kin ym dei ban jia shuh ha ki por ki ban dang wan," bynrap u kyrwoh na ka Seng Khasi Kmie.
Shillong, Nailur 08: U Bah Brighstarwell Marbañiang, MLA ka Mawlai, haba kren mynta ka sngi ha ka jingrakhe ïa ka International Literacy Day kaba la pynlong da ka tnad pule puthi ka jylla lyngba ka State Project SENAM ha Phudmawri Presbyterian Higher Secondary School, u la pynkynmaw ïa ki Khynnah Skul bad ïa ki Kmie ki Kpa da ka jingrwai Khynnah rit ba smat ba sting bam shana kulai.
Kane kadei ka jingrwai jong u Bah, kaba kren shaphang ka jingleit skul naduh dang khynnah bad kumno ki kmie ki kpa ki trei shitom ban phah skul bad pynnang pynstad ïa ki khun jong ki.
Namar ba kane ka prokram ne ka jingrakhe mynta sngi ka long ruh ban wer bad khot ïa ki khynnah ban leit sha skul, u MLA, u khot u wer ïa ki khynnah ban leit sha skul ban ban trei shitom ban ïoh ïa ka jingnang jingstad.
“Ka juk mynta kam dei shuh ka juk ban pynibor da ka bor met, hynrei ka ladei ka juk ban pyni da ka jingdep ka jabieng", la ong u Bah Bright.
U la ong ruh ba ha ka jingïaleh ban ïada ïa ka ri bad ka jaidbynriew ruh kam dei shuh ka juk ban khlaiñ tang ki dohksah, hynrei ka la dei ka juk jong ban pyni da ka jabieng.
U la ong ruh ba donkam hi teng teng ka bor dohksah ruh, hynrei la kumno kumno hap pyndonkam 10 percent ka dohksah bad 90 percent ka bor jabieng.
Shillong, Nailur, 08: U Myntri ka tnat Sam Bording ka Jylla u Abu Taher Mondal ha ka sngi Thohdieng u la ong ba ka Preliminary Report ba la ai da ka Indian Institute of Technology (IIT) Guwahati ka pynpaw ba ka jingkieng ha Pung Umïam ka dang shngaiñ bad donkam ban bujli tang ha ki Bearing jong ka jingkieng khnang ban pynjlan ïa ka jingskhem jong ka jingkieng.
Ha ka jingïakren bad ki lad pathai khubor, u Mondal u la ong ba ka IIT Guwahati ka ladep pynlong ïa ka jingtohkit bniah ïa ka jingkieng ha Pung Umïam bad ka tnat mynta ka dang ap sa ïa ka kaiphod.
“Katkum ka preliminary report, ki la ïathuh ba ka jingkieng ka dang shngaiñ bad tang ïa ki Bearing jong ka jingkieng la donkam ban pyndait bujli noh da kiba thymai.
Ngi la thied na ka kompeni kaba shna ïa kine ki Bearing bad la aiti sha ka kynhun kaba ju trei ïa kine ki jait kam ban pyndait ïa ki bearing," u la ong.
U la ïathuh ba ladep thaw ïa ka Joint Committee hapdeng ki Engineers jong ka Meghalaya Energy Corporation Limited (MeECL) ba dka Public Works Department (PWD) ban bishar ha kaba ïadei bad ka jingshna pynbha ïa ka jingkieng ha Pung Umïam.
“Shen kin sa phah ïa ka kaiphod halor kane ban ïathir ïatai sani para ma ngi bad lehse yn sa rah ruh ha ka Kynhun Myntri kumno ban pyntyllun shakhmat ïa ka kam," u la ong.
U Myntri u la ong ruh ba yn sa pynbna paidbah ïa ka tarik ha ki sngi ban maramot ïa ka jingkieng lane ban bujli ïa ki Bearing.
“Ha ki sngi ba la pyndait bujli ïa ki bearing yn hap ban pynsangeh ïa ka jingïaid kali bad yn ym shah satia ïa kino kino ki kali ban ïaid lyngba la kumno kumno haduh 8 kynta eiei.
Hadien ka 8 kynta, yn shah tang ïa ki kali rit ban ïaid lyngba na ka jingkieng bad ha ka sngi ba la pynhiar ïa ka jingkieng, yn ym shah ïa ki kali ban ïaid lyngba na ka jingkieng.
Hadien ba la pynhiar ïa ka jingkieng ha ka jaka ba la pynshong bha yn sa ailad pat ïa ka jingïaid kali kumba ju long," la ïathuh u Myntri bad bynrap ba ha kine ki kynta, yn ym shah ïa ki kali ban ïaid lyngba na ka jingkieng.
Shillong, Nailur 08 : Ka President jong ka BJP Mahila Morcha, Kong Susuki Pariat ha ka sngi Thohdieng ka la kynnoh kylla ba u MLA barim ka Mawsynram ba dei ruh u nongaiktien barim ka BJP, Bah HM Shangpliang u la pyndonkam da kijuh ki jingkynnoh ïa ka BJP mynta kumba u kynnoh ïa ki artylli kiwei ki party ba u mih ha u snem ba la dep.
Lah ban kdew hangne ba u Bah HM Shangpliang ryngkat bad ki bun bun ngut ki MLA ki la mih noh na ka Congress ha u Naiwieng 2021 ban leit pynïasoh sha ka Trinamool Congress.
Hynrei ha shwa ka elekshon 2023 pat u la mih noh na ka TMC bad leit sha ka BJP bad mynta pat u la mih na ka BJP ban leit sha ka NPP.Da kaba kam ba kitei ki jingkynnoh jong u Bah Shangpliang ïa u President ka party Bah Ernest Mawrie kidei ki bym don nongrim, ka Kong Pariat ka la ong ruh, “Kadei ka jingthmu jong u Bah Shangpliang ban pynjah burom ïa u President ka BJP bad ban pynskhem ïa ka jingthmu phet noh jong u sha kawei ka party da kaba kynnoh pat ïa kiwei.
"Shuh shuh ka la ong, “U la pynmih da kijuh ki jingkynnoh bad jingkynthoh ha ka por ba u phet noh na ki ar tylli ki political party ha u snem ba la dep, tang na ka daw ka jingmyntoi shimet bad um pat sangeh ban wad ïa ki jaka phlang ba jyrngam.
"Nalorkata, ka la ong ruh ba u State President u la thung ïa ka kum ka President BJP State Mohila Morcha bad ïa ka State Mahila Morcha Executive Committee pat la thung da ma ka ha ryngkat ka jingsyllok bad ki nongkitkam kumba la buh ha ki riti treikam jong ka party, ym kumba la kynnoh da u Bah HM Shangpliang.
Katei ka nongïalam BJP ka la pynshai ba lai ngut ki general secretary jong ka Mahila Morcha la thung katkum ki kyndon ba dei.
Haba ïadei bad ka Kong Dakaniwan Shullai la ong ba la thung ïa ka kum ka General Secretary ban pynbiang ba pynkhreh ïa ki report bapher bapher katba ïa ka Kong Matilda Kharbuki bad Kong Grace Lanong na bynta ban ïarap ïa katei ka General Secretary.
Ha kajuh ka por ka la kyntait ruh ïa ka jingkynthoh jong u Bah Shangpliang ba u Bah Mawrie u la thung ïa ka kurim kum ka general secretary jong ka Mahila Morcha.
Ka pynshai ruh ba ka Kong Matilda Kharbuki kum ka general secretary kadei ka dkhot ba rim tam ka BJP namar ka la pynïasoh sha ka party naduh ka por jong u Bah Khlur Singh Lyngdoh kum u President nalor ba ka la dep ban bat ruh bun ki kam kum ka vice president mahila morcha bad kiwei ha ka por jong u Bah Shibun Lyngdoh kum u President.
Jowai, Nailur 08: Ka Dorbar Shnong Ïalong, West Jaiñtia Hills District mynta ka sngi 9 tarik kala plie paidbah ïa ka jingkieng “Ïalong Suspension Footbridge" ha Umdalong kaba don ha ki bynta ka Wah Myntdu kaba dei ruh kawei na ki jaka kaba khring bha ïa ki nongwan jngoh kai pyrthei ban leit shangkai pyngngad.
Ha kane ka sngi la donlang u kongsan ma Wailadmiki Shylla MLA Jowai, ma Phasmon Dkhar MDC symbud kongsan, u BDO Thadlaskeiñ Dr.Brightstar Langbang, bah F.B Basan MCS Project Director DRDA, u Waheh Shnong ma Ram Phawa, bah Sywell Lyngdoh DPM Basin, ki nongshong shnong bad kiwei de.
La ai khusnam ruh ha kane ka sngi ïa u ma Lumlangki Pohti u Supervisor ka Dorbar Shnong Ïalong bad ïa u ma T.Ram Waheh Shnong halor ka jinglah jong ki ban pyndep bad ban pynurlong ïa kane ka project.
La pynsngew lyngba ka jingplie ïa kane ka jingkieng kan long u budlum ïa ki paidbah ban jam sha shiliang ka wah Umdalong (Wah Myntdu) bad kumjuh ïa ki nongrep kiba leit rep sha ki hali ki pynthor bad ha ka juh ka por kan long jingmyntoi ïa ki nongshong shnong ha kaba ïadei bad ka jingïoh kam ïoh jam na ka kam jngohkai pyrthei.
Ha ka juh ka por ka Shnong kala pynlong ruh ïa katei ka jaka Umdalong kum ka ‘Fish Sanctuary’.
Ïa kane ka jingkieng la tei ha ka jingmang pisa kaba 65 lak tyngka lyngba ka jingïarap ka ophis Thadlaskeiñ C&RD Block West Jaiñtia Hills bad kumjuh na ka pisa ba mih na ka jingïoh lum na ka Shnong ïa kaba la sdang ban pyntrei naduh ka 2.2.2016, hynrei kane ka project kala don ha ka jingsahteng bad ka Dorbar Shnong Ïalong kala lah ban pyndep ïa ka mynta u bnai Nailur 2023 lyngba ka jingbud dien jong u Waheh Shnong ba mynta u ma R.Phawa.
Na ka liang u kongsan ma Wailadmiki Shylla ula ai ka jingïaroh ïa ka Shnong hapoh ka jingïalam u Waheh Shnong, namar lyngba ka skim shispah sngi la lah ban pyndep ïa kiba bun ki kam pynroi hapoh ka shnong khamtam ïa katei ka jingkieng.
U ong ruh ba ka jingïoh ïa kino kino ki skim pynroi ka dei lyngba ka jongtrei shitom jong ki nongïalam Shnong.
Ula kyrpad ïa ki nongshong shnong ba kin long kiba pdiang sngewbha ïa ki nongwan jongkai pyrthei bad kiba sbun ka mynsiem ban ai jingïarap namar ka jingwan kiba nabar shapoh ka shnong ki wan na ka byntga ban pynlut hapoh ka shnong, ong ma Wailad.
Ula pynsngew na ka liang ka sorkar da ka jingïarap u Myntri Rangbah yn mang haduh kumba 20 klur tyngka ïa ka Shnong Ïalong naka bynta ban pynbha ïa ki surok hapoh ka shnong bad khamtam ïa u surok bad ki lynti ïaid kjat haduh ban da poi ha ki bynta ka Wah Myntdu.
hadien kane u kongsan ma Wailad ula leit ban khap ruh ïa u ribon jong katei ka jingkieng bad pynher ïa ki baloon.
Ïa ka jingïalang la pynlong harud ka wah Umdalong ba la pynïaid da u ma Masan War, Secretary DS Ïalong, ïa ki ktien pdiang la ïoh na ka kong Shimti Pale, katba ïa ki kyntien ai khublei la ïoh na u Juhhi Pale Asst.Waheh Shnong.
La pynphuh pynphieng shuh shuh ïa kane ka prokram da ki jingshad na ki longkmie, ki khun samla bad ki hep barit ka Dorbar Shnong Ïalong.
Ka mariang ka dei ka paralok ba iajan tam bad u briew bad ym don mano mano ba lah ban im khlem ka mariang, kata ki dieng ki siej, ki jingthung jingtep, ka um, ka jingshai ka sngi bad ka lyer.
Ka pyrthei ka dei ka Planet kaba don ia ki jingdonkam jong ka jingim kat kum ka jingshem jong ki stad ne saiantis.
Kiwei pat ki planet ne ki metbneng kim long satia kiba bit naka bynta ka jingim jong u biew.
Ban lah ban im ha kiwei pat ki planet ne ki metbneng u briew u donkam ia ka lyer (Oxygen) bad ki jingbam kiba lah ban thung tang ha kane ka pyrthei.
Kumta ka mariang kaba khuid bad kaba lait na ki jingjakhlia ka long kaba donkam na ka bynta ban iarap ia u briew ban long uba koit ba khiah.
Hynrei katba nangmih ki sngi na ka bynta ka jingmyntoi shimet u briew hi u nangbam duh bad nang pynjot ia ka mariang bad kane ka wanrah ia jingduh nong ia u khun bynriew hi baroh lang.
Nalor jong ka jingpynneh ia ki dieng ki siej bad jingri jingsumar ka jingri khuid ia ki rud ki kiar ka long kaba donkam shibun.
Ka jingroi jong ka jingstad ha kine ki sngi ka iarap ia ki briew ba kin nang ban thaw ia ki lad ki lynti kumno ban ri khuid ia ka mariang.
Hynrei katta katba nangkiew ka jingnang jingstad katta ka jingleh khlem akor bad leh palat ia ka mariang ka nang iai jia ha kane ka ri India bad kane ka jylla jong ngi.
Haba ianujor bad kiwei pat ki ri ka pyrthei ka India ka dang dei kawei na ki ri kiba sahdien eh ha ka liang ka jingkhuid.
Hooid ym lah ban leh bad ka nongbah Shillong ka long kawei na ki nongbah kaba la ioh nam kum ka Scotland of the East, hynrei katba nangmih ki sngi kane ruh ka nanglip rong bad ka jingjakhlia ka nang kiew katba nangmih ki sngi.
Ki rud jong ka sor Shillong kum ka wah Umkhrah kawei na ki wah kaba pawnam ha ki sngi u mynbarim, mynta ka la kylla jong kawei na ki jaka bret jakhlia paidbah bad baroh ki jakhlia la pyntuid sha ka.
Kum kane ka jingeh ka jia ym satia tang kane ka nongbah Shillong, hynrei ha kiba bun ki thain nongkyndong ki wah ki kylla long ki nala radbah ha kaba baroh ki jakhlia la pyntuid sha ki.
Katno ka long kaba i tohmet ban iohi ba wat ki painkhana la pyntuid beit beit sah ki wah kiba mynnor ki long ki jaka saitjain bad ki jaka tongdoh jong ki myn barim.
La iohi ba ha ki dang shen ha ki snem ba la leit wat ka sorkar lyngba u Chief Secretary ka jylla ka la shim khia ban pynkhuid ia ka wah umkhrah.
Kane kam dei ban kut tang hangne, hynrei ka sorkar ka donkam ban shim ia ki lad ki lynti ban peit bad kyntiew ia kiba kum kine ki kam kiba iadei bad kaba ri ba sumar ia ka mariang.
Kumba la kdew haneng ba ka mariang kaba khuid ka long ka tyllong jong ka koit ka khiah, ka sorkar ka donkam ban shim ia ki lad ki lynti kiba khlian ban ai ia ka jingshimkhia (priority) na ka bynta ban sumar ia ka mariang.
Ka sorkar ka donkam ban pynioh ia ka tnad kaba kyrpang ban peit ia ka koit ka khiah lyngba ka mariang kaba khuid.
Ka long kaba donkam ban don ia ka tnad kaba kyrpang ban pynioh ia ka jingai jinghikai sha ki paidbah halor ka mariang bad ka koit ka khiah.
Ban wanrah ia ka jingjop halor kane ka phang ka sorkar ka donkam ban ioh ia ka jingiatreilang jong ki Dorbar Shnong bad ruh kiwei pat ki sengtrei mon sngewbha khnang ban long ka jingkieng sha ki paidbah khamtam ha ki thain nongkyndong.
Haduh kine ki sngi ki dang don shibun bah ki longiing ha ki thain nongkyndong ki bym don satia ia ki jaka leit bar ne ki painkhana kiba biang.
Ha ki jaka sor la iohi ba ki paidbah ki lah ban ioh ia ki trok bad kali kit nuit na ka bynta ban leit bret ia ki jakhlia sha ka jaka bret nuit ba la buh kyrpang, hynrei ha ki thain nongkyndong ki paidbah ki shu bret ia ki nuit bad ki jakhlia sha ki rud ki kiar wat ki painkhana la pyntuid sha ki wah bad ki rud nong.
Kane ka la long kawei na ki daw bah jong ka jingshah ktah jong ka koit ka khiah.
Ki paidbah ki don ia ka hok ban ioh ia ka jingkoit jingkhiah bad kane ka dei kawei na ka thong jong ka sorkar pdeng, hynrei lada ka sorkar jylla kam lah ban wanrah ne shimkhia ia kane ka jingdonkam ki paidbah kin ym lah satia ban ia ka mariang kaba koit ba khiah.
Ryngkat ka jingai jinghikai ka sorkar ka donkam ban pynioh ia ki lad iarap pisa na ka bynta ban pynlah ia ki paidbah ban ioh ia ki painkhana kiba paka ban lait na ka jingleit jakhlia ha ki jaka bymdei.
Ha kajuh ka por ki paidbah ki donkam ia ki jaka bret jakhlia kiba paka.
Ka jingai jinghikai ia ki nongyniaid shnong kan iarap ia ki ban buh ia ki ain bad ki kyndon ban khanglad ia ki paidbah ban bret kulmar ia ki jakhlia bad ri khuid ia ka mariang.
Jowai, Nailur 09: Ka Jaiñtia Coordination Committee on Reservation Policy (JCCRP) mynta ka sngi 9 tarik u Nailur kala pynlong ïa ka “KA DORDAR KI KHON KA RI JAIÑTIA" ban ïatai sani halor ka bhah thungkam thungjam bad ka bhah pule puthi (Reservation) na ka bynta ka Ri-Lum Jaiñtia ïa kaba la pynlong ha Ladthalaboh Community Hall, Jowai.
Ka jingthmu jong kane ka Dorbar ka long ban ïa phylliew jingmut (Public Discussion) ha kaba ïadei bad ka jingthmu jong ka Sorkar Jylla ban pynkylla noh ïaka State Reservation Policy bad ka rai ka ban mih na kane ka Dorbar na ka liang ka JCCRP kan sa pynsngew shaka Sorkar Jylla lyngba ki Memorandum.
Na ka liang u Bah Sambormi Lyngdoh Secretary JCCRP haka jingkren bad ki lad pathai khubor hadien jong katei ka jingïalang kila pynbeit ban thaw noh da ka ‘Core Committee’ bad ha kane ka Committee yn jied ïa ki member bapher bapher khamtam ki riew rangbah jong ka Ri-Lum Jaiñtia.
Shuh shuh ula ïathuh ba kane ka Committee kan pynkreh ïa ki jingmut kiba khlaiñ hashwa ban pynsngew sha ka sorkar jylla ha kaba ïadei bad ka Reservation Policy, ula pynsngew ruh ba na ka liang ka sorkar jylla ka la dep ban thung ïa ka Expert Committee na ka bynta kane ka kam.
“Kumta hashaw ban pynsngew sha ka sorkar ïa ki mat jingdawa kiba ïadei bad ka Reservation, ka donkam shisha ban ïatai sani bha khnang ba kano kano ka rai ba mih na kane ka Core Committee kin long kiba biang bad kiba skhem nongrim hashwa ban phah sha ka sorkar" ong u bah Sambormi.
Shuh shuh ula ïathuh ba kane ka jingïalang mynta ka sngi ka long kaba sngewsuk namar ka jingwan ïashim bynta lang naduh u Prof.P.M.Passah, Advocate Erwin Sutnga, u ma Garlan Rymbai -Ex President JSU, u ma D.Pde u nongïalam shnong ba mih khmat ïaka Synjuk ki Waheh Chnong Jowai, ki Waheh Shnong, ki riew rangbah, nongïalam ka seng naduh ka JSU, JSM, JYF bad JNC bad ki dkhot ka seng JCCRP.Jowai, Nailur 09: U Deputy Commissioner (Supply), West Jaiñtia Hills ula pyntip paidbah ba ïa u khaw NFSA (AAY, PHH) bad Non-NFSA na ka bynta u bnai September 2023 la pyllait sha baroh ki dukan die rashon hapoh ka District naduh ka 11th September haduh ka 22nd September 2023.
Ïa u khaw Antyodaya Anna Yojna (AAY) yn sam ha ka jingthew kaba 35 kg kawei ka AAY FI Card khlem kano kano ka jingsiew dor ha sor bad nongkyndong.
Ïa u khaw Priority Household (PHH) yn sam ha ka jingthew kaba 5 kg shi khlieh une ruh khlem jingsiew dor ha sor bad nongkyndong.
Bad Non-NFSA yn sam ha ka jingthew kaba 7.215 kg kawei ka longïing ha ka dor ba la buh da ka Vigilance Committee kaba ym dei ban tam ïa ka Rs.14/- shi kg ha sor ne nongkyndong.
Kumta la bthah ïa baroh ki dukan die Rashon ba kin wan shim ïa ki permit na ophis jong u DC (Supply) bad ban sam pyndep ïa u khaw hapoh ka 10th October 2023, khlem pep, da kaba pyndonkam ïa ka online E-Pos machine.
Ka Digital Public Infrastructure (DPI) lane ki jingdon jingem digital na ka bynta u paidbah ka la wanrah ïa ka jingkylla ha India kaba ïaid kham palat ban ïa ka jingai bynta lang ïa baroh ha ki kam pisa.
Ka G20 Global Partnership for Financïal Inclusion documentba la pynkhreh da ka World Bank ka la ïaroh ïa ka jingkylla ba la wanrah da ki DPI ha India ha kine ki shiphew snem ba la dep hapoh ka Sorkar Modi.
Kane ka documentka la pyni ïa ki sienjam ba plie lad ba la shim da ka Sorkar Modi bad ka bynta ba kongsan jong ki polisi bad ki kyndon ka Sorkar ban tei ïa ki kam kiba ïadei bad ki jingdon jingem digital na ka bynta ki paidbah.
· Ka jingai bynta ïa baroh ha ki kam pisa:Da kaba ïaroh ïa ka rukom treikam DPI ka India, ka World Bank document ka ong ba ka India ka la pynurlong hapoh hynriew snem ïa ka kam kaba dei ban shim haduh sanphew snem.
Ka JAM Trinityka la kyntiew ïa ka jingai bynta ïa baroh ha ki kam pisa na ka 25%ha u 2008 sha palat 80% ki riewrangbah ha kine ki 6 snem ba la dep, kane ka jingpynduna por haduh 47 snem ka dei namar ki DPI.Ka document ka ong, “Katba ka bynta jong ki DPI ban pynsted ïa ki kam ka dei ka bym lah len, kiweikiwei ki bynta bad ki polisi kiba kiew namar ka jingdon ki DPI ruh ki long kiba kongsan.
Kine ki kynthup ki sienjam ban don ki ain bad ki kyndon kiba kham plie lad, ki polisi ha ka ri ban pynïar ïa ka jinglong trai, bad ka jingpyndonkam ïa u Aadhaar ban ai jingpynshisha.
Naduh ba la sdang ïa ka, ka jingdon ki account PMJDY ka la kiewlai shah na ka 147.2 million ha u Lber2015 sha ka 462 million shuwa u Jylliew 2022; ki longkmie ki long trai ïa 56% jong kine ki account kiba don haduh 260 million.
Ka prokram Jan Dhan Plus ka pynshlur ïa ki longkmie kiba duna jingïoh ba kin kynshew pisa, ha kaba la don palat 12 million ngut ki longkmie ba pyndonkam ïa kane (haduh u Ïaiong 2023)bad ka jingkiew 50% ha ka balance ha tang san bnai, haba ïanujor bad baroh kawei kane ha kane kajuh ka por.
La antad ba da kaba wanrah 100 million ngut ki longkmie ba duna jingïoh ha ki kam kynshew pisa, ki public sector bank ha India ki lah ban khring kumba T 25,000 klur ($3.1 billion) ha ki jingthep pisa.
Ki jingsiew Government to Person (G2P):Ha kine ki shiphew snem ba la dep, ka India ka la tei ïa kawei na ki kam digital G2P kiba heh tam ha ka pyrthei da kaba pyndonkam ïa ki DPI.Kane ka rukom treikam ka la kyrshan ïa ki jingai jingsiew kiba kot kumba $361 billionsha kiba dei ban ïoh ïa kane na ki 53 tylli ki tnat Sorkar Pdeng lyngba 312 tylli ki skhim.
Haduh uLber 2022, kane ka la wanrah ïa ka jingtyngkai pisa kaba kot haduh $33 billion, kaba long jan 1.14% jong ka GDP.· UPI: Palat 9.41 billion tylli ki jingai jingsiew kiba kot sha kumba T 14.89 trillion ki dei kiba la pyndep tang ha u Jymmang 2023.
Na ka bynta u snem mang tyngka 2022–23, baroh ki jingsiew UPI ki long jan50% jong ka nominal GDP ka ri India.
· Ki lad jong ki DPI ki la kyntiew ïa ki kam shimet: Ki DPI ha India ki la kyntiew ruh ïa ka jinglah treikam ki kynhun shimet lyngba ka jingpynduna ïa ki kynrumkynram, ka jinglut jingsep bad ka por ba shim ban sdang ïa ki kam khaii pateng ha India.
Don katto katne ki NBFC kiba la ïoh lad 8% ka jingkylla ha ka jingai ram SME, ka jingtyngkai 65% ha ka jingdunador bad 66% ka jingduna jong ki jinglut jingsep ha ka jingshem ïa ki kam thok.
Katkum ki jingantad jong kito kiba trei ha kine ki kam, ka jinglut jingsep ki bank ban pdiang ïa ki customer ha India ka la hiar na ka $23 sha ka $0.1 da ka jingpyndonkam ïa ki DPI.· Ka jinglut jingsep kaba kham duna ïa ki bank ban bud ïa ki kyndon KYCKa India Stack ka la pynkylla digital bad pynsuk ïa ka kam KYC; ka la pynduna ïa ka jinglut jingsep; ki bank ba pyndonkam ïa ka e-KYC ki la pynduna ka jinglut jingsep ban bud ïa ki kyndon na ka $0.12 sha ka $0.06.
Kane ka jingduna ka jinglut jingsep ka la pynlong ba ki bank ki la kham kloi ban ai jingshakri ïa ki briew kiba duna jingïoh bad ka la pynïohnong ban ai ki jingshakri ba thymmai.
· Ki jingsiew kiba tam ïa u pud u sam:KajingpynïasohUPI-PayNowhapdeng ka India bad Singapore, kaba la treikam naduh u Rymphang 2023, ka ïahap bad ki kam plie lad sha ki kam pisa ïa baroh kaba kongsan jong ka G20 bad ka plie lad ïa ka jingai jingsiew ba tam ïa u pud u sam ha ka rukom kaba kham duna dor, kaba sted bad kaba shai.
· Account Aggregator (AA) Framework:Ka Account Aggregator (AA) Frameworkjong ka India ka thmu ban pynkhlain ïa ki jingdon jingem data ka India kaba plie lad ïa ki briew bad ki kompani ba kin ïasam ïa ki data jong ki haba ki ai jingmynjur ïa kane lyngba ka rynsan ai jingmynjur digital.
Ïa kane ka framework la peit da ka RBI.1.13 billion tylli ki account ki dei kiba la pynkhreh ban ïasam ïa ka data, ha kaba la don 13.46 million tylli ki jingai jingmynjur ha u Jylliew 2023.
· Ka Data Empowerment and Protection ArchitectureKa DEPA jong ka India ka aibor ïa ki briew ba kin peit ïa ka data lajong bad ka plie lad ïa ki ba kin ïasam ïa kane ka jingtip bad kiwei.
Kane ka kyntiew ïa ka jingïoh ïa ki mar bad ki jingshakri ba kyrpang khlem da donkam ïa kito kiba rung thymmai ba kin bei tyngka ha ka jingïadei kaba thymmai bad ki nongpyndonkam bad kumta kane ka wanrah ïa ka jingsaindur thymmai bad ka jingïakhun.
Shillong, Nailur 09 : Katba ngi dang jan sha ka G20 Leaders’ Summit ha New Delhi, ka don ka jingïamynjur jingmut lang shaphang ka jingdonkam jong ki mar poh khyndew kiba kongsan na ka bynta ka jingkylla sha ka bording kaba khuid.
Ka outcome document jong ka jingïalang ki Myntri G20 Energy Transitions ha Goa ka ong “ka long kaba donkam ban pynbiang ïa ki lad kiba shngain, kiba skhem bad kiba ïaineh ban pynpoi ïa kine ki mar poh khyndew ba kongsan".
Ki mar poh khyndew kiba pyndonkam ha ki kam kiba kongsan bad ki bym lah ban bujli bad kiba kongsan ha ka jingshngain bad ka ïoh ka kot jong ka ri ki dei ki mar poh khyndew kiba ithuh kum kiba kongsan.
Ki mar poh khyndew kiba kongsan kum u cobalt, lithium, silicon, graphite bad ki rare earth element (REE) ki dei kiba pyndonkam ha ki teknoloji ba khuid kum ki solar module, wind turbine bad ki battery.
Ka jingpyndonkam ïa kine ki teknoloji ki lah ban ïarap ban kot ïa ki thong jong ka India ban pynmih 500 GW ka bording na ki tyllong kiba lait na ki fossil fuel shuwa u snem 2030 bad ka thong emissions-intensity kaba 45% hapoh ki jinglong jingman jong u snem 2005 shuwa u snem 2030.
Kumta, kine ki mar poh khyndew ki long kiba donkam bha na ka bynta ka jingkiew ka ïoh ka kot bad ka jingshngain jong ka ri bad lah ban ong ba kine ki dei ki nongrim jong ka imlang sahlang kaba katkum ka juk mynta.
Ka jingdawa kaba dang kiew ïa ki teknoloji ba khuid ka la ïalam sha ka jingkiew ka jingtih ïa ki mar poh khyndew ba kongsan ha kylleng ka pyrthei.
Katkum ka jingwad bniah jong ka Tnat bad ryngkat ka Council on Energy, Environment and Water (CEEW), hapdeng u 2016 bad 2022, ka la don ka jingkiew ha ka jingpynmih ha ka shi snem ïa ki mar poh khyndew ba kongsan kum u lithium, REE, bad cobalt da 240%, 134%, bad 67%.
Ha kaba ïadei bad u cobalt, copper bad nickel, ka jingpynmih na ki par ka la long lypa palat 2% jong ka jingdon ha kylleng ka pyrthei.
Hynrei, ki rukom pynpoi ïa ki mar poh khyndew ba kongsan ki long kiba bun bynta bad kiba shem jingma na ki jingpynthut kum ki jingeh ha ki kam khaii pateng, ki jingïadei hapdeng ki ri bad ki jinglynshop ka mariang.
Ka jingpynthikna ïa ki lad pynpoi mar ka long kaba donkam ban pynduna ïa ka jingshaniah ha ka jingshalannabar ri, ka jingpynkhlain ïa ka jingshngain jong ka ri bad ka jingpynbiang ïa ki lad pynpoi mar hapoh ka ri ban pyndap ïa ki jingdonkam.
Ban rah shakhmat ïa ka thong Aatmanirbhar Bharat, ka Sorkar hapoh ka jingïalam jong u Myntri Rangbah Duh ka ieng skhem na ka bynta ka jingkyntiew ïa ki kam hapoh ri kiba ïadei bad ki mar poh khyndew ba kongsan da kaba peit bniah ïa ka jingwad, jingpynbiang, jingpyndonkam bad ka jingpyndonkam biang.
Ki la don ki jingpynkyllana ka por sha ka por ïa ka Mines and Minerals (Development & Regulation) Act, 1957 lyngba ki jingpynkylla ba kongsan ha u 2015, 2020, 2021, bad dang shen ha u 2023.
Ban kyntiew ïa ka tyllong jong ka jingpynmih hapoh ri, ka tnat Kam Par ka la wanrah ïa ka rukom treikam die lilam ha u 2015, da kaba ai ïa ki Mining license (ML) bad ki Composite license (CL) ban kyntiew ïa ki par ha ka rukom kaba shai bad kaba buh da ka por.
Shuh shuh, ka National Mineral Exploration Trust (NMET) ka dang kyrshan ïa ka jingwad ïa ki mar poh khyndew ba kongsan bad ki kynhun shimet kiba la pynrung kyrteng ban ïoh ka pisa na ka bynta ka jingwad ïa kine ki mar.
Ka MMDR Amendment Act, 2023 ka plie lad ruh ïa ka jingtih mar poh khyndew da kaba kynthup ïa ki Exploration license (EL) na ka bynta ki mar poh khyndew kiba Jylliew bad ki mar poh khyndew kiba kongsan.
Ka la pyllait ïa 6 tylli ki mar kiba kynthup ïa u lithium, na ka thup jong ki 12 tylli ki mar atomic.
Ha ka jingbuh nuksa jong ka jingïatreilang ka Sorkar Pdeng bad ki Sorkar Jylla, ka Sorkar ka la shimti ïa ka jingbahkhlieh ban die lilam ïa ki jingpynduna kiba ïadei bad 24 tylli ki mar poh khyndew ba kongsan, da kaba pynthikna ba ki Sorkar Jylla ki ïoh la ka bynta na kine ki jingdie.
Kane ka rukom treikam kan kyntiew ïa ki jingpynmih pisa ki Sorkar Jylla.
Ha ryngkat ka jingpynkhlain ïa ki rukom treikam hapoh ka ri, ki jingïatreilang bad kiwei kiwei ki ri ki lah ban ïarap ban tei ïa ka jinglah pynpoi ïa ki mar poh khyndew ba kongsan.
Ka jingïatrei lang ka long kaba donkam ban kot sha ki thong bad ka Sorkar ka dang trei ban tei ïa ki jingïadei ba thymmai kiba ïadei bad ki mar poh khyndew ba kongsan kum ka jingrung ka India ha ka Minerals Security Partnership (MSP), ka Australia-India Economic Cooperation and Trade Agreement (ECTA) bad ki jingpyrshang kaKhanijBidesh India Ltd.
(KABIL) ban ïoh ïa ki lad pynïoh mar poh khyndew ha ki ri kum ka Chile bad Argentina.
Ki nongrim halor ki mar poh khyndew, kumba la ïakren ha ka G20, ka jingwanrah ïa ka jingsaiñdur thymmai, Environmental, Social and Governance (ESG), kin pynkhlain shuh shuh ïa ki jingpyrshang jong ngi ban pynthikna ïa ka jingïoh ka India ïa ki mar poh khyndew ba kongsan na ka bynta ka lawei.
Ka jingthmu u Myntri Rangbah Duh na ka bynta ‘Kawei ka Pyrthei, Kawei ka Longiing, Kawei ka Lawei’ hapoh ka G20 presidency jong ka India ka pyni ïa ka jingkongsan jong ki thong ba ngi ïadon lang kiba ïadei bad ka jingpynduna ïa ka jingpynmihjaboh bad ka jingtehlakam ïa ka jingkylla ka suinbneng na ka bynta ka lawei.
Ka kam ba la leh ha ka por jong ka G20 presidency jong ka India kan pynkhlain ïa ki kam jong ngi kiba ïadei bad ki mar poh khyndew ba kongsan ha kaba ka India kan long ka nongïalam.
Da u P Daniel, Secretary,CVC bad Wormila Jasmine Keishing, Deputy Secretary, CVCKum shi bynta ka campaign na ka bynta ka imlang sahlang kaba lait na ka jingbamsap, ki la don shibun ki sienjam ba la sdang da ka Sorkar India ban pynkhlaiñ ïa ka rukom treikam kaba pyrshah ïa ki kam bamsap.
Kum ka kynhun kaba hakhlieh jong ka ri, ka Central Vigilance Commission ka la lamkhmat ïa bun kine ki sienjam.
Ha kine ki snem, ka la don ka jingkylla ha ka jingphaikhmat na ka jingpynshitom bad pynpulom ïa ki kam bamsap haduh ka jingwanrah ïa ki lad jingïada kum ka jingpynthymmai ïa ka rukom pynïaid, ka jingpyndonkam ïa ka IT, ka jingpynkylla ia ki rukom treikam bad ka jingpynïaid ryntih ïa ki jingpyrkhing.
Hynrei, ka jingïashim bynta ki briew jong ka ri bad ka jingkut jingmut jong baroh ha ka jingpdiang bad pynurlong ïa ka khubor jong ka zero tolerance pyrshah ki kam bamsap ka dei ban long ka bynta ba kongsan jong baroh kine ki sienjam.
Ka Central Vigilance Commission, ha ka jingïakhun jong ka pyrshah ïa ki kam bamsap, ka pyndonkam ïa ka atiar jong ka jingïashim bynta lang ha ka jingpeitngor ban wanrah ïa baroh kito kiba don bynta ha ka kam bad pynthikna ïa ka jingkut jingmut jong ki ban wanrah ka jinglong shai bad ka hok ha ka kam synshar paidbah.
La rakhe ïa ka Vigilance Awareness Week, kaba long ka sienjam na ka bynta kane ka kam naduh ka 30 tarik Risaw haduh 5 tarik Naiwieng mynta u snem.
Ha kine ki snem, ka Vigilance Awareness Week ka la sakhi ka jingïashim bynta shitrhem bad ka jingkyrshan na ki kynhun sorkar bad ki kynhun shimet ruh kumjuh.
La pynshlur ïa ki kynhun ban pynlong ïa ki seminar, ki awareness gram sabha bad sdang ïa ki prokram ban ai jingtip shaphang ka jingkongsan ka jinglong kawei ha baroh ki bynta jong ka jingim.
La pynlong ruh ka jingshim smai e-integrity da palat 16 million ki briew jong ka ri bad palat 250,000 ki kynhun.
Kine ki sienjam ki bud ruh ïa ka jingngeit jong ka Article 13 jong ka United Nations Convention pyrshah ïa ki kam bamsap kaba long “… ka jingïashim bynta jong ka imlang sahlang bad ka jingkyntiew ïa ka jingïashim bynta shitrhem jong ki briew bad ki kynhun ki bym dei ki kynhun sorkar, kum ki kynhun ha ka imlang sahlang, ki kynhun shimet bad ki kynhun ba ïadei bad ka imlang sahlang, ha ka jingïada ïa ka bad ka jingïakhun pyrshah ïa ki kam bamsap bad ka jingai jinghikai ïa ki paidbah ba ïadei bad ka jingdon, ki daw bad ka jingkhlaiñ jong ka jingma na ki kam bamsap.
"La sdang ïa ka campaign kaba lai bnai, kum ka jingpynkhreh ïa ka taiew, lyngba hynriew tylli ki lad jingïada ba la jied kum ki bynta ba dei ban phaikhmat na ka bynta ki kynhun ba kin peit.
Kine ki kynthup ka jingai jingtip halor ki jingujor na ki briew, ki prokram pyntbit, ka jingpynkhlaiñ ïa ki rukom treikam, ka jingpyndonkam ïa ka IT na ka bynta ka jingpynbeit ïa ki jingujor, ka jingpynthymmai ïa ki jingpynbna, ki rukom treikam, ki kot ai jingbatai bad ka jingpyndep ïa ki jingujor ba dang sah.
La shim ïa kine ki sienjam jingïada ban pynthymmai ïa ki rukom treikam bad wanrah ka jingkylla kaba ryntih.
Ka thong ka long ban wanrah ka jingkylla ha ka rukom synshar ka ban kyntiew ïa ka jinglong shai bad jingkitkhlieh ha ka jingtreikam ka sorkar.
Ha u 2022, ha ka jingïatreilang bad ka Central Board of Secondary Education (CBSE), ka Central Vigilance Commission ka la pynlong ïa ka jingïakop thoh essay ha kylleng ka ri.
Kumba 7.6 lak ngut ki samla pule na palat shiphew hajar tylli ki skul ha kylleng ka ri ki la ïashim bynta.
Ka Complaint Management Portal jong ka Commission, kaba la plie ha u snem ba ladep da u Myntri Rangbah duh, u Narendra Modi ka long sa kawei ka sienjam ban wanrah ka jingdon bynta ki briew jong ka ri ha ka jingïakhun pyrshah ïa ki kam bamsap.
Lyngba kane ka rynsan, ki briew jong ka ri kiba sakhi ïa ka jingleh bakla u ne ka ophisar jong ka sorkar pdeng ki lah ban ujor beit beit sha ka Commission.
Lada ki briew, na kano kano ka daw, kim kwah ban pyntip ïa ka kyrteng jong ki kumta ki lah ban buh da ka jingujor, bad kumjuh ruh ki lah ban ujor beit beit sha ka Commission, bad kane ka plié lad ïa ki briew ba kin ujor sha kane ka kynhun kaba ha khlieh tam.
Ha India, ka jingujor ka ïoh ïa ka jingkyrshan na ka Public Interest Disclosure and Protection of Informers (PIDPI).
Lyngba kane ka jingkut jingmut, la buhrieh ïa ka kyrteng jong u nongujor, bad lada ki sngew ba ki donkam ka jingïada, ka Commission ka lah ban ai ïa ki lad jingïada ba donkam.
Kane ka pynshlur ïa ki nongshong shnong ban mih shakhmat ban ai kino kino ki jingtip ba ki don bad ka pynduna ruh ïa ka jingujor da ki briew kiba ym ai kyrteng ne kiba ujor ha ka kyrteng sin.
Kine ki sienjam ki ïarap ban kyntiew ïa ki briew bad ka imlang sahlang da kaba kyntait ïa ka jingbamsap.
Khatduh, watla ka Central Vigilance Commission bad kiwei kiwei ki kynhun sorkar ki bteng ban ïada bad ïakhun ïa ka jingbamsap, ka bor ba shisha ka shong ha ka kti jong ki briew jong ka ri bad kumno ki lah ban wanrah ïa ka jingpeit ïa ki kam synshar.
Ki briew jong ka ri ki dei ban bteng ban ïoh ka jingkyrshan bad pynkup bor ban wanrah ka jingkylla kaba ïaineh.
Shillong, Nailur 9: Ka ICFAI University Meghalaya, Tura Campus, ha ka sien ba nyngkong ka la pynlong ïa ka Alumni Meet 2023 kum shi bynta ban wanrah ka jingïajan bad ki samla pule barim ban wanrah ïa ka jingkylla ha ka imlang sahlang.
Ka phang pdeng jong ka Alumni Meet 2023 ka long ‘Alumni Connect: Ignite the Flame’ ha kaba palat 100 ki samla pule barim lane ki Alumni ki la wan shim bynta da lade bad lyngba ka Online.
Bun ngut ki Alumni kiba wan shim bynta ha kane ka Alumni Meet 2023, ki kynthup ïa kito kiba la paw bha ha ka liang ki kam sorkar, ki kam shimet, shipai, ka pule puthi, Banking, ka rep ka riang bad ki nongseng kam lajong.
Haba kren ha kane ka sngi ka Vice Chancellor ka Dr.Alicia Gatphoh ka la kren halor ki soh ba la kheit da ka University bad ka la kren ruh halor ka jingdonkam ban thaw ïa ka Univeristy Alumni Network bad ban pynkhlaiñ ïa ka jingïadei kam hapdeng ki samla pule barim bad ka University ba kin synniang lem ïa ka jingshemphang jong ki.
Ka Advisor ka ICFAI University Meghalaya ka Dr.V S B Sangma ka la pdiang sngewbha ïa ki Alumni jong ka University bad ka la ai ka jingïaroh ïa ki samla pule barim kiba la shim ïa kane ka sienjam ban ïatreilang na ka bynta ka bha ka miat ki samla pule jong kane ka University.
Nalor kane ki Alumni ka ICFAI Tura Unit ki la pynlong ka jingïalang bad ki la thaw ïa ka Committee ba shipor bad ki la buh ruh ïa ki mat jong kane ka Committee.
Nongpoh, Nailur 09 : Ka Umroi District jong ka Mawbuh Ri Bhoi Presbytery ba hap ha ka KJP Synod Sepngi hynin ka sngi lyngba kawei ka Committee ba la tip kum ka Rural Social Economic & Life Development Committee mynta ka sngi ki la shim da kawei ka sienjam ban pynlait da ki symbai Dohkha ha kawei ka Wah ha Umroi shi bynta ka jingïada ïa ka mariang nalor ki kam ba ka shakri ha kam jong u Blei.
Lyngba katei ka Committee, ka Rural Social Economic & Life Development Committee ka la lah ban theh haduih 40 kilo ki symbai dohkha ha katei ka wah kaba ki ju khot ka wah Kyrwa ba hap hapoh u u pud u sam ka Dorbar Shnong Umroi Pyllun ha Ri Bhoi.
Ïa kine ki jingleit theh symbai dohkha ha katei ka wah la wan shim bynta da u Bah O.Kharpuri,uba dei u Beat Officer ka Soil & Water Conservation, Umroi Beat House kum u kongsan bad la sakhi lang ruh da ka jingdon lang u Rev.E.R Kharkrang, uwei na u pastor rangbah ka KJP Synod Sepngi, u Bah P.B Sylliang, Chairman ka Dorbar Shnong Umroi Pyllun, u Bah Shalan Sylliang, Secretary katei ka Committee, u Bah Kynsai Nengnong, Secretary ka Dorbar Umroi Pyllun bad kiwei kiwei ki nongïalam shnong bad na katei ka Committee.
Ïa ka jingïalang la pynïaid da u Tb.
R.Makri.
Haba kren ha kane ka sngi, naduh u Bah O.Kharpuri kum u ophisar na ka tnad Soil & Conservation ka Umroi Beat bad u Rev.R.R Kharkrang bad ruh u Bah P.B Sylliang, ki la ai jingïaroh ïa kane ka Committee ha kaba nalor ka kam shakri Blei ki la shim bynta lang ruh ban synñiang na ka bynta ban ïada ïa ka mariang bad ban pynneh pynsah ïa ki dohkha dohpnat ha katei ka wah.
Kumba la pynpaw da kitei ki nongkren ki la ong ruh ba ka thong ba la pynlait ïa kine ki dohkha ha katei ka wah ka long shi bynta ban dang pynoi ïa ki dohkha ha katei ka wah ha kaba ngi dei ban sngewthuh ym tang ban bam ïa ki, hynrei ban sumar ruh ïa ki khnang ba kin nym duhjaid kumba u Blei u la buh beit buh ryntih ïa baroh ki kynja ba im ha sla jong kane ka pyrthei.
Shuh shuh, ki la kyntu ruh ïa ki paidbah ba kin ai ka jingïatrei lang bad ka dorbar shnong ym tang ha kaba pynneh pynsah ïa ki kynja dohum ha ki wah, hynrei ba ki don ruh kata ka jingïatrei lang na ka bynta ban ïada ïa ka mariang namar hapneh jong ka mei mariang ki don shibun ki kynja ba im ba la thaw kyrpang da u Blei kiba long ka jingmyntoi na ka bynta u khun bynriew.
New Delhi, Nailur 9 : Kan long ka histori ban sah jingkynmaw ïa ki kam pynmih bording jongka pyrthei mynta ka sngi lyngba ka jingpynbna ïa ka Global Biofuels Alliance (GBA) da u Myntri Rangbah Duh, u Narendra Modi ha ka jaka ba pynlong ïa ka G20 Summit.
Ka GBA ka dei ka sienjam ba ïalam lynti da ka India ban wanrah ïa ka jingïasoh lang jong ki Sorkar, ki kynhun jong ki ri bad kito kiba trei ha kine ki kam ban plie lad ïa ka jingpdiang ïa ki biofuel.
Da kaba wanrah lang ïa ki nongpyndonkam bad ki nongpynmih ba heh tam ïa kibiofuel ban kyntiew ïa ka jingshna bad jingpyndonkam ïa ki biofuel, kane ka sienjam ka thmu ban pynbun ïa ki biofuel kum ka bynta ba kongsan ha ka jingkylla ha ki kam pynmih bording bad ruh ha ka jingdon bynta ha ki lad kamai jakpoh bad ka jingkiew shaphrang ka ïoh ka kot.
Ka jingpynbna ïa ka GBA ka pyni ïa ka rukom long kaba ñiewkor ïa ka jingpyndep ïa ka kam jong ka agenda jong ka India kum ka G20 President bad ka jingmihkhmat kum ka “Sur jong ka thaiñ shathie jong ka pyrthei’’.
Ka GBA kan kyrshan ïa ki kam shna bad pyndonkam ïa ki biofuel kiba ïaineh ha kylleng ka pyrthei da kaba pynbiang ïa ki kam kyntiew jinglah treikam bapher bapher, ka jingkyrshan ha ka teknoloji na ka bynta ki kam ha ki ri bad ka jingkyntiew ïa ka jingïasam ïa ki jingshem na ki polisi.
Kan plie lad ïa ka jingpyndonkam ïa ka ïew digital ban ai jingïarap ia ki karkhana, ki ri, kito kiba don bynta ha kine ki kam ban sngewthuh ïa ka jingdawa bad ka jinglah pynbiang, ha ryngkat ka jingpynïasoh ïa ki nongai teknoloji bad ki nongpyndonkam ïa kine ki teknoloji.
Kan plie lad ruh ïa ka jingshna, jingpdiang bad jingpyntreikam jong ki kyndon ba la ithuh da ki ri, ki nongrim na ka bynta ka jingïaineh bad ki jingteh lakam ban ai jingmyntoi ïa ka jingpdiang bad ka khaïi pateng ïa ki biofuels.
Kane ka sienjam kan ïarap ïa ka India ha ki rukom bapher bapher.
Ka GBA kum ka jingmih na kane ka G20 presidency, kan ïarap ban pynkhlaiñ ïa ka kyrdan jong ka India ha ka pyrthei.
Shuh shuh, kane ka alliance kan peit bniah ïa ka jingïatrei lang bad kan plie shuh shuh ki lad ïa ki karkhana ka India ha kaba ïadei bad ka jingshalan ïa ki teknoloji bad ki kor.
Kan ïarap ban pynstet ïa ki prokram biofuel jong ka India ba la don lypa kum ka PM-JIVAN Yojna, SATAT, bad ka skhim GOBARdhan bad kane kan kyntiew ïa ka ïoh ka kot jong ki nongrep,kan plie ïa ki lad ïoh kam bad kan kyntiew ïa ka India.
ka ïew ethanol jong ka pyrthei ka dei kaba la antad ha ka USD 99.06 billion ha u 2022 bad la antad ba kane kan kiew ha ka CAGR kaba 5.1% shuwa u 2032 bad kan tam ïa ka USD 162.12 billion shuwa u 2032.
Katkum ka IEA, kan don ka lad kiew 3.5-5 shah ha ki kam biofuel shuwa u 2050 namar ki thong Net Zero, bad kane ka plie ki lad ïa ka India.
Ki ri bad ki kynhun kiba la rung mynta ha ka GBA ki long 19 tylli ki ri bad 12 tylli ki kynhun na ki ri bapher bapher ki la mynjur ban rung ha ka GBA.Ki ri G20 (07) ba kyrshan ïa ka GBA: Argentina, Brazil, Canada, 4.
India 5.
Italy, 6.
South Africa, USA Ki ri ba khot sngewbha ha ka G20 (04) kiba kyrshan ïa ka GBA: Bangladesh, Singapore, Mauritius, UAE Ki ri ki bym hap hapoh ka G20 (08) kiba kyrshan ïa ka GBA: Iceland, Kenya, Guyana, 4.
Paraguay, 5.
Seychelles, Sri Lanka, Uganda bad FinlandKi kynhun na ki ri bapher bapher : World Bank, Asian Development Bank, World Economic Forum, World LPG Organization, UN Energy for All, UNIDO, Biofutures Platform, International Civil Aviation Organization, International Energy Agency, International Energy Forum, International Renewable Energy Agency, World Biogas Association.
Ki dkhot ka GBA ki kynthup ïa nongpyndonkam bad ki nongpynmih biofeuel ba heh tam.
Ka USA (52%), Brazil (30%) bad India (3%), ki don ka bynta kaba 85% ha ka jingpynmih bad kumba 81% ha ka jingpyndonkam ïa ka ethanol.
Shillong, Nailur 09 : Ka Khasi Author’s Society kan pynlong da ka lympung ïamir jingtip halor ka phang, “Ka Tip-kur Tip-kha ha u Khasi" kum shi bynta ka jingrakhe ïa ka sngi ka thoh ka pule (Literary Day) ha ka 11tarik mynta u bnai ha ka Laday Keane College, Shillong.
Ka jingpynlong ïa katei ka rynsan ïatai ka long shi bynta ka jingrakhe jong ka Society ïa ka lyngkhuh snem kaba 44 jong ka seng.
Katkum ka kyrwoh la ïathuh ruh ba ha katei ka sngi nalor ka jingdonlang u Chief Executive Member ka KHADC, Bah Pynïaid Sing Syiem kum u Kongsan yn ïoh ruh ïa ka jingpynshai na ki riewshemphang halor katei ka mat kaba kongsan bha kynthup naduh u President ka Society, Dr.DRL Nonglait.
Kan don ruh ka jingsam khusnam sha ki samla pule kiba ïoh heh ki mark ha ka sobjek kum ka dak ka jingpynshlur ïa ki.
Ha ka sienshong kaba ar pat kan don ka jingkren na ki riewshemphang kynthup naduh i Dr.(Sr) Philomena Kharakor halor ka phang, “Halor ka Longjait u Khasi" katba u Prof.Kynphamsing Nongkynrih pat un kren halor ka phang ka Tip-kur Tip-kha ha ka pyrkhat Khasi.
Shillong, Nailur, 09: Ki shipai BSF Meghalaya ha ka sngi Thohdieng ki la ïoh ban pyllait im 96 tylli ki masi na khappud jong ka East Khasi Hills bad ka West Jaiñtia Hills ïa kiba la thmu ban khaii tuh sha ka ri Bangladesh.
Hadien ba la ïoh ïa ka jingtip kaba bniah na ki tnat syntiat, ki shipai BSF jong ka 4th bad ka 193rd Battalion ki la ïatreilang ban ïoh kurup ïa kine ki 96 masi hapoh 24 kynta katba ki snar khaii tuh ki dang thmu ban shalan be-aiñ sha ka ri Bangladesh.
Da ka jingpynibor jong ki shipai BSF ki runar ki la phet krad bad shim kabu ïa ka jingrben ka khlaw bad iehnoh shadien ïa ki masi.
Ha kawei pat ka jingkhynra, ki BSF jong ka 43rd Battalion kiba la ïoh ïa ka jingtip kaba bniah, da ka jingïatreilang bad ki Pulit ka Jylla Meghalaya, ki la ïohbat ïa kawei ka kali hajan ka shnong Rongra kaba don ha khappud, kaba kit ïa ka shini ba la thmu ban khaii tuh sha ka ri Bangladesh na ka South Garo Hills, Meghalaya.
Ki Pulit ki la kem noh ïa u nongñiah bad kurup ruh ïa ka kali namarba um shym la lah ban ïa ka jubab kaba biang ha kaba ïadei bad ka jingkit ïa ka shini.
Shillong Nailur 09: Ka kynhun jongki MDC ka Khasi Hills Autonomous District Council (KHADC) hapoh ka jingïalam jong u Bah Pynïaid Sing Syiem kum CEM, ki la hiar sha Goa ha ka sngi Thohdieng na ka bynta ban leit peit buit kumno katei ka jylla ka paw kum ka jylla kaba lah ban ïakhun ïa ki jakhlia bad ki jaboh jabaiñ kynthup naduh kiba pyut haduh ki bym pyut.
Ka kynhun ka la kynduh ruh markhmat ïa u Myntri Rangbah katei ka jylla, u Dr.Pramod Sawant ha ryngkat ka jingdonlang ki Myntri ka sorkar Goa kynthup ïa u Govind Gaude bad kiwei kiwei.
Lah ruh ban kdew hangne ba ka jylla Goa ka la paw ha kaba ka lah ban pynkylla sboh na ki jaboh jabain kiba mih naki iing ki sem bad don pat ki jait jakhlia ki bym pyut ka shna biang ïa ki khnang ba lah ban pyndonkam pat ha kawei ka liang.
Katei ka kynhun kaba leit peit bniah ha ka rukom pyntreikam ïa ka Solid Waste Management, ka kynthup ruh ïa u Chairman ka KHADC u Bah Lamphrang Blah, ki Executive Member (EM) kiba kynthup ïa u Bah Gigur Myrthong, Bah Victor Ranee, Bah Rangkynsai Kharbuki, Kong Macdalyn S Mawlong, Bah Teibor Pathaw, Bah Alvin Sawkmie, Bah Fantin Lakadong bad ruh u Bah Carness Sohshang.
Nalor kane la don lang ruh ki MDC kiba kynthup ïa u Bah Bajop Pyngrope, Bah Sherbor Mawlong bad ki heh ophisar jong ka KHADC.Shillong, Nailur, 09: Da kaba buh hakhmat ïa ka thong ban ïakhun thma pyrshah ïa ka jingjyllei ka jingkhaii u drok ha ka ri baroh kawei, khamtam eh ha ka thain Shatei Lammihngi ka ri India, ka Directorate of Revenue Intelligence (DRI) Guwahati, Zonal Unit ka la ïoh kurup 47 kilo (4,70,000) ki dawai kuli Methamphetamine kiba shongdor palat T.47 klur ha ka iew khaii tuh.
Arngut ki briew ki la shah kem bad shah pynngat hapoh ki kyndon jong ka NDPS Act 1985.
Katkum u kyrwoh ba la phah da ka Directorate of Revenue Intelligence (DRI) Guwahati sha ki lad pathai khubor ha ka sngi Saitjaiñ, la ïathuh, lyngba ka jingtip kaba bniah ba la ïoh na ki tnat syntiat, ki ophisar jong ka DRI, ryngkat ka jingsynran lang jong ki FGT ka BSF, Silchar Sector ha ka miet jong ka sngi Palei ki la ïoh bat ïa kawei ka trok kit dewbilat ha Digarkhal Toll Gate, Cachar District, Assam.
Ha ka jingkhynra ïa ka trok, la lap ïa ki 47 tylli ki song ba la thep 4,70,000 tylli ki dawai kuli Methamphetamine.
Ïa une u drok la shalan tuh sha India na Myanmar lyngba ka khappud Indo-Myanmar shwa ban pynpoi sha kiwei kiwei pat ki jaka.
Haduh une u snem 2023, ka DRI ka la ïoh kurup palt 2800 kilo u drok Heroin, Methamphetamine bad Ganja ha kane ka thaiñ Shatei Lammihngi kiba shongdor palat T.199 klur bad ïohkem haduh 28 ki briew kiba donkti ban khaii tuh ïa kine ki jingdih pynbuaid.
Morocco, Nailur, 09: Palat 1000 ngut ki nongshong shnong jong ka ri Morroco ki la duhei ïa la ka jong ka jingim ha ka jingkhie u jumai uba jur haduh 6.8 Richter Scale ha ka por kumba 11 baje mynmiet sngi Thohdieng hadien 60 snem.
Une u jumai uba jur u la pynkhyllem ruh ïa ki ing ki sem bad ïa ki ïing mala ha sor Marrakech, ka sor kaba jan bha ïa ka thymmei kaba u jumai u la khie.
Ha kane ka jingjia, la ïathuh ba ka jingïap briew ka la jia sha ki bynta ba shathie ka rilum jong kane ka ri.
Ka Interior Ministry ka la pyntip ba ki don 1,037 ngut ki briew kiba la ïap ha kane ka jingkhie u jumai bad 672 ngut kiwei pat ki la mynsaw jur.
Ha ka shnongAmizmiz, ki nongai jingïarap ki la ïarap ban weng ïa ki synrum da ki kti.
Ki synrum na ka jingtwa jong ki ing ki sem ki la saphriang ha surok kaba khim.
Shabar ka Hospital, kumba 10 tylli ki metïap la hap ban shu kli ha ka nep syaid ryngkat ka jingsynran lang jong ki bahaing hasem kiba la ïap pait dohnud.
“Haba nga ïohsngew ïa ka jingkhynñiuh ki kjat bad ka ing kaba la noh, nga la rah lang ïa ki khun shabar.
Hynrei ki paramarjan kim shym la lait mih shabar," ong u Mohamed Azaw.
“Kaba sngewsih ka long ba ym shym la lap shuh mano mano ruh ban dang im hapoh ïing.
U kpa bad u khun ki la ïap hadien bad mynta ki nongai jingïarap ki dang wad ïa ka kmie bad ïa ka khun.
"Ki paidbah ki la hap ban shu ieng laiñ ban ap ïa ki jingïarap marbam ha ki dukan.
Ki nongai jingïarap ki la ïakynduh mawsiang ruh na ka jingtwa ki synrum kiba la pakhang lynti ïa ka surok na Amizmiz sha kawei pat ka shnong kaba marjan.
Ïa kane ka jingkhynñiuh u jumai la ïohsngew ruh sha Huelva bad Jaen ha Andalusia ha ki bynta ba shathie jong ka ri Spain.
Ki Camera Footage la ïohring lyngba ki CCTV ha Marrakech ki la pyni ba ka khyndew ka la khynñiuh, bad ki briew ki la sdang ban mareh bad kynthih kat shaba lap bad kiwei pat ki la wad jaka rieh ban lait na ka jingshah tap ha ki synrum jong ki ing ba la twa.
Ha Marrakech, la pynthikna ba ki don 13 ngut ki briew kiba la ïap, katba kiwei pat ki la hap ban sah ha ki jaka kiba kham shngaiñ namar ka jingsheptieng ban leit phai sha la ing.
Ha dohnud jong ka nongbah barim, ka jaka ba la ithuh da ka UNESCO kum ka World Heritage Site, u Minaret jong ka Mosque ki la khyllem ha Jemaa al-Fna Square.
Ki briew kiba la mynsaw ki la shlei ha Marrakech bad wan ruh na kiwei kiwei ki jaka ban ïoh jingsumar.
Ha ka thaiñ Moulay Ibrahim kaba jngai 40 kilomitar na ka bynta ba shathie jong ka Marrakech ki don da ki dorjon ki ing kiba la khyllem.
Ha Montasir Itri, uwei u nongshogn shnong jong ka shnong kaba don hajan Asni ula ïathuh ba bun ki ing ki la julor.
“Ki paramarjan jong ngi ki la shah tap ha ki synrum bad haduh mynta ki nongai jingïarap ki dang wad ban pyllait im ïa kiba dang im," ong uwei u rangbah.
U jumai uba jur uba la khie ha ka ri Morroco u la jia ha u snem 1960 ha kaba u la dkhat jubor kumba 12,000 hajar ngut ki briew, katkum ka U.S.Geological Survey.
Ha ka ri Turkey, u jumai uba jur u la khie ha u bnai Rymphang bad dkhat jubor palat 50,000 hajar ngut ki mynsiem briew.
Ka ri Algeria kaba la pyndkut noh ïa ka jingïadei bad ka ri Morocco ha u snem 2021 halor ki kynrum kynram saiñpyrthei jong ka Western Sahara, ka la pyntip ba kan plie na ka bynta ka jingpynher liengsuiñ kum ka jingïarap para briew bad ban phah ïa ki dawai dashin lyngba ki liengsuiñ.
Shillong, Nailur 9 : Ka sorkar jylla lyngba ka tnad pule puthi ka la pan jingpynshai na ka Principal jongka skul ha West Jaintia Hills halor ka jingai jingbit bad shah ïa ki khynnah skul ban tem bad shad ïa ka jingrwai jong ka seng saiñ pyrthei ha ka jingïaleh kmen ha katei ka skul.
Kane ka jingpan jingpynshai da ka tnad pule puthi ka dei hadien ba la don kiba ujor ïa ka Principal halor katei ka jingrwai.
Kane ka shithi na u Director ka School Education & Leteracy u Swapnil Timbe ka dei sha ka Principal jongka Government Girls Higher Secondary School, Jowai bad la ïoh pdiang da ka Principal ha ka 8 tarik mynta u bnai.
“ Ka shithi ka la pynpaw ba u Director hadien ba u la ïoh jingtip na ka jingdon kiba ujor ba la tem da ka jingrwai jongkawei ka seng saiñ pyrthei ( kaba kat kum ka jingtip ba la iïh da u nongthoh khubor ka dei ka jingrwai Prah) ha ka Sngi ba rakhe ïa ka Sngi Burom ïa ki Nonghikai ne ka Teacher’s Day ha ka skul jongphi ha kaba phi kum ka Principal jong kane ka skul phi la shah ne ai jingbit ïa ki khynnah skul ban tem ïa kane ka jingrwai kaba dei jong ka seng saiñ pyrthei kaba long pyrshah ïa ki rukom pynïaid ïa ki skul sorkar, kumta halor kane la bthah ïaphi ba phin ai ka jubab jingpynshai balei ban ym pynshitom ïa phi namar ka jingleh bym suidniew jongphi ïa ki kyndon ka sorkar".
Kat kum ka khubor ba la ïoh da u nongthoh khubor kane ka jingrwai ka dei ka jingrwai Prah jong ka seng VPP kaba dei ka seng saiñ pyrthei kaba thymmai bad ïa kane ka jingrwai la tem ha katei ka sngi Rakhe ia ka Sngi Burom ki Nonghikai.
Shillong, Nailur 10: Ka jingïalehkai jong ka lympung SSA U-20 4th DIVISION Football League 2023 kaba la long hynnin ka Sngi Saitjaiñ ha madan 3rd Ground.
Haba phai sha ka jingïalehkai kaba nyngkong kaba la long ha ka por 3:30 nohphaisngi, hapdeng ka Mawpdang SC pyrshah ïa ka Pynthorbah SC, ka jingïakhun ka la kut ha kaba ka kynhun jong ka Mawpdang ka la jop da 2 kol.
ïa kine ki ar kol na ka bynta ka Mawpdang la ïoh ban thep da u Wellborn Syiem ha ka minit kaba 35 jong ka kylla step bad bud sa ka kol kaba ar ha ka kylla miet na u Garywell Syiem (52 min).
Haba phai pat sha ka jingïalehkai kaba ar kaba la long ha ka por 5:30 janmiet, ka Lummawbah SC ka la ïoh ban khur ïa ka namjop kaba suk da kaba pynjemkhnap haduh 5 – 0 kol ïa ka Riatsamthiah SC.Ki la don arngut ki rangïalehkai jong ka Lummawbah SC kiba la ïoh ban thep mar ar kol ha kane ka jingïalehkai, kine ki kynthup ïa u Nathanial Kharnaior (10 & 49 min) bad u Heini Paia Phalangki- (13 & 41 min), shi kol na u Fernando Sohklet (17min).
Nongpoh, Nailur 09: Hadien ba la ioh jingtip ba ka sorkar Assam ka la wan rah ïa ki kam pynroi da kaba tpyntrei ïa ka surok thymmai ha ka shnong Bakhlapara ba hap ha ka Raid Warmawsaw-Umsohbar jong ka Hima Nongspung ha Ri Bhoi District, ki nongïalam ka Hynñiewtrep Achik National Movement, (HANM), Western Ri Bhoi ryngkat ki nongmihkhmat na ka Raid Warmawsaw-Umsohbar mynta ka sngi ki la leit ban pynsangeh syndon ïa ka jingwan tei ka sorkar Assam ïa ka surok ha ka shnong Bakhlapara da kaba kam ba ka sorkar Assam ka la wan kyntur pud sha u pud u sam jong ka jylla Meghalaya.
Kine ki nongïalam ka HANM, Western Ri Bhoi ryngkat ki dhot na ka Raid Warmawsaw-Umsohbar ki la leit ban pynsangeh ruh ïa ka jingwan tei ka sorkar ïa katei ka surok, ka dei hadien ba na ka liang ka Raid ka la kynnoh ba katei ka jaka ba wan tei ïa ka surok ka dang hap ha ka jylla Meghalaya hapoh ka Raid Warmawsaw-Umsohbar jong ka Hima Nongspung ha Ri Bhoi District.
Haba leit ban pynsangeh ïa katei ka jingwan tei ka sorkar Assam ïa katei ka surok la ïalam da u President ka HANM, Western Ri Bhoi, u Bah Sumar Lyngdoh ryngkat ki dkhot bad la ïa don ryngkat ruh ki nongmihkhmat na ka Raid Warmawsaw-Umsohbar ba kynthup ïa u Bah Slendar Lyngdoh, kum u Sordar Shnong ka Umsohbar bad u dkhot ka raid bad ruh u Bah Pingstone Pator, u dkhot ka Raid Warmawsaw-Umsohbar.
Kumba la pynpaw da kitei ki dkhot ka Raid ba kynthup u Bah Slendar Lyngdoh bad u Bah Pingstone Pator, ki la ïathuh ba katei ka jaka ba la wan tei surok da ka Assam ka dei kaba dang hap ha u pud u sam ka jylla Meghalaya bad kane ka dei ka jingwan leh donbor ka Asssam da kaba shna surok wat ha u pud u sam ka Hima Nongspung.
Ha katei ka jingjurip hadien ba la pynsangeh ïa katei ka jingwan tei suork ka Assam ki la pynshai ruh ba kitei ki jaka ba wan tei surok jubor ka Assam ki dei kiba hap ha u pud u sam ka jylla Meghalaya bad ki sakhi ruh naduh hyndai hynthai la peit la khmih da ka Raid Warmawsaw-Umsohbar ba hap ha ka Hima Nongspung bad ka long kaba sngewlyngngoh pat ba ka sorkar Assam ka wan tei beit thik thik ïa katei ka surok da kaba kam ba ka dei sha ka jylla Assam.
Na ka liang u President ka HANM, Western Ri Bhoi, u Bah Sumar Lyngdoh, u la ong ba ka seng ka pynpaw ïa ka jingpyrshah kaba jur ba na ka por sha ka por ka sorkar Assam ka wan ban kyntur pud sha u pud u sam ka jylla Meghalaya bad khamtam mynta ka sorkar Meghalaya bad ka sorkar Assam ki don hapdeng ka jingïapynbeit pud bad kumno pat ka sorkar Assam ka wan shna surok khlem ka jingtip lang ka sorkar Meghalaya, kynnoh utei u nongïalam ka HANM, Western Ri Bhoi.
U la ong ruh ba ka seng ha kane ka jingleit jurip halor katei ka jingwan shna surok ka Assam kum ka seng ruh ka la pynsangeh bad kam shah shuh ïa ki nongtrei ban shna ïa katei ka surok bad ha kajuh ka por ruh ka seng ka dawa na ka sorkar Meghalaya ba ka dei ban tuklar mardor ïa kane ka kam ba ka sorkar Assam kam dei ban wan kyntur pud ban wan rah ïa kita ki kam pynroi sha u pud u sam ka jylla Meghalaya, u la bynrap.
Shuh shuh, u la bynrap ruh da kaba ong, ba ka seng ka dawa jur ïa ka sorkar Meghalaya ba ka dei ban shim khia ban ïa kren halor kane ka bynta bad lada ka sorkar Meghalaya kam shim khia kum ka seng kam banse ban s him da kiwei ki lad ki lynti lada ka sorkar Assam ka dang pyntrei jubor ïa katei ka surok kaba hap sha u pud u sam ka jylla Meghalaya ba hap ha ka Raid Warmawsaw hapoh ka Hima Nongspung, u la bynrap shuh shuh.
Jowai, Nailur 10: Ka jingïalehkai phutbol bala tip kum ka (L) Keslieoy Pala Invitation Football Tournament 2023 bala pynïaid da ka West Jaiñtia District Sports Association (WJDSA) kaba la long hynnin ka sngi Saitjaiñ ha madan Kiang Nangbah Stadium, Dongmihsngi Jowai.
Haba phai sha ka jingïakhun ka Rymbai Shkenshynriah FC kala pynliem da 3-1 kol ïa ka Mookyrdup FC, ïa ki kol na ka Rymbai Shkenshynriah FC la thep da u Ribiang Dkhar haka minit ba 57, u Chanmitre Thma haka minit ba 61 bad u Kynsai Lhuid haka minit ba 89.
Na ka liang ka Mookyrdup FC ïa ka shikol jong ka la thep da u Damang Kharbangar haka minit ba 11.
La pyntip ba ka jingïakhun haka 13 tarik ka long hapdeng ka Salaroh FC pyrshah ïa ka Rymbai War Jaiñtia Veteran FC ha ka por 2 baje nohphai sngi.
Jowai, Nailur 10: Ka jingïalehkai phutbol bala tip kum ka 6th Debo Shullai Memorial Trophy jong ka kyrdan 2nd Division Football Tournament 2023 bala pynïaid da ka West Jaiñtia District Sports Association (WJDSA) kaba la long hynnin ka sngi Saitjaiñ ha madan Kiang Nangbah Stadium, Dongmihsngi Jowai.
Haba phai sha ka jingïakhun hapdeng ka Iawmulong Nartiang pyrshah ïa ka Pynthorlangteiñ, ka jingïalehkai ka la jam sha kaba kut ha kaba ka Iawmulong Nartiang kala pynliem da 3-1 kol ïa ka Pynthorlangteiñ ban khur shalade ïa ka namjop.
ïa ki kol na ka Iawmulong Nartiang la thep da u Sambirlang Nongtdeh u ba la ïoh pynkhih ar kol haka minit ba 52 & 70, nangta na u Heini Phalangki haka minit ba 71.
Katba ïa ka shikol na ka bynta ka Pynthorlangteiñ la thep da u Wanbiang Bang haka minit ba 64.
Ka jingïakhun mynta ka sngi, ka 11 tarik u Nailur kan long hapdeng ka Chutwakhu pyrshah ïa ka Dongmihsngi haka por 12 baje mynsngi.
Shillong, Nailur 10: Ka jingïalehkai jong ka lympung Meghalaya Cricket Association’s U-19 Girls Inter District Cricket Tournament kaba la long hynnin ka Sngi Saitjaiñ jong ka taïew ba ladep, ka kynhun jong ki thei ka West Khasi Hills District Cricket Association ka la jop kput haduh 127-ron ïa ka West Jaintia Hills DCA.Ka Dubleen Nengnong ka la khyrwit haduh 87 ron ha kane ka jingïakhun.
Ha kawei pat a jingïalehkai, ki thei ka Tura DCA ki la khur ïa ka namjop salit da 9 ron pyrshah ïa ka East Garo Hills DCA.Haba phai sha ka jingïalehkai hapdeng ka WKH-DCA pyrshah ïa ka WJH-DCA, ka WKH ka la jop ïa ka toss bad ka la jied ban ban tied nyngkong kaba la pynlong ha Umbuda, Ri-Bhoi, bad ki thei ïalehkai kane ka kynhun ki la ïoh ban kamai 163 ron da kaba shah pynhap tang da 1 wicket haduh kaba kut jong ka 19 over kaba la pynduna na ka Group B.Ka thei ïalehkai kaba la khur ïa ka nam Player of the Match ka la leit sha ka Nengnong kaba la tied haduh 16 tylli ki Four ha ka shi inning ban kamai haduh 87 ron na ki 73 dbol shuwa ban shah pynhap lyngba ka run out ha ka over kaba khadduh.
Haba beh ïa kane ka ron ba la buh da ka WKH, ki thei ka WJH ki la shah pynhap baroh ki wicket bad kamai tang 36 ron, bad dei tang ka Jinghaihun Ksoo kaba la ïoh ban kamai sha ka phew ron (10).
Ka thei kawangbol jong ka WKH, ka Emisakani Warjri ka la lah ban lehkai bha ha kane ka jingïakhur bad khur haduh 4 wicket bad tang 4 ron, katba ka paralok jong ka, ka Fenny Nongrum ka la khur 3 wicket tang 3 ron.
Haba phai sha ka jingïakhun napoh ka Zone 2 kaba la long ha Salpara, North Garo Hills, ki thei ka Tura ki la jop ïa ka toss bad ki ruh ki la jied ban tied nyngkong bad pynkut ïa ka 25 over da 94 ron shah pynhap da 3 wicket.
Ka Pillika R Marak t ka la ïoh ban kamai 25 ron khlem shah pynhap (not out), katba ka Mikchikime (19 ron) bad ka Cheriksa S Sangma (15 ron) ki dei ki player kiba la ïoh ban kamai sha ki phew ron na ka bynta ka kynhun.
Ka Kambesa A Sangma (1/3), ka Senggamchi N Sangma (1/21) bad ka Tangsilchi G Momin (1/22) ki dei ki thei kawangbol kiba la ïoh ban pynhap wicket ha kane ka jingïalehkai.
Haba dei sa ka pali jong ka EGH ban tied, ka Silkamchi Marak ka la ïoh ba ïarap da 19 ban kyntiew ïa ka ron na ka bynta ka kynhun 4 hynrei phewse ki wicket ki la hap wei hadien i wei.
Baroh hynriew ngut ki thei kawangbol ka Tura ki la ïoh ban khur wicket ha kane ka jingïalehkai, bad kiba la khur tam ïa ka ar wicket ki kynthup ïa ka Mikchikime (2/8) bad ka Terisha S Marak (2/15).
Ka jingïalehkai mynta ka Lah Sngi U Blei, na ka Zone 1, Group B, ka WJH kan sa wanphai ban aireng pyrshah ïa ka Shillong Cricket Association, katba ka South Garo Hills DCA kan aireng pyrshah ïa ka North Garo Hills DCA.Ka imlang sahlang bad ruh ka jaidbynriew kaba dang sahdien ka donkam shisha haduh katta katta ïa ki nongïalam kiba tbit bad kiba trei hok na ka bynta ban wanrah ïa ka roi ka par bad ban kyntiew ïa baroh ki lïang.
Lah ban ong ba ka ri kaba la kiew shaphrang pat ki nongïalam ki donkam ïa ki nongbud bad ki nongkyrshan khnang ban lah ban kham pynbha shuh shuh ïa kaei kaba la bha lypa bad ïa kaei kaba ki paidbah ki la don ne la bit la bïang lypa.
Hato ka jaidbynriew ne ka jylla Meghalaya jong ngi ka don mo ha kawei na kine ki kyrdan?.
Kat kum ka jingkhein kyllum la long ba ka jylla Meghalaya kadei kaba bun tam ki nongïalam kaba don da ki hajar ki nongïalam kata ki President bad ki Secretary jong ki seng bapher bapher khamtam ki sengbhalang nalor jong ki seng Politik bad ruh kiwei pat kumjuh.
Hynrei imat ka long kaba bakla ban don ïa ki nongïalam kiba tbit.
Kane ka long kaei kaei kaba sngew phylla namar ba ym don iwei napdeng jong ngi kiba kwah ïa ki nongïalam kiba tasngeng ne kiba biej.
Ki nongïalam kiba tbit kiba don ka maiñ, kiba don ka sap ki la ïoh lypa ïa ka jingieit bad ka jingshanïah na ki paidbah.
Ki nongïalam kiba tbit ki long kiba don ka jinglah ban kren bad pynshai,.
ban ïasaid na ka bynta ki paidbah bad ruh ban trei na ka bynta ka jingmyntoi jong ki paidbah.
Ki nongïalam kiba tbit kim mih tang na kata ka jylli jong ka jinglong nongïalam ba la bun bun snem, kiba kit ïa ki kam kum ki nongïalam jong ki Unit, ki Circle, ki District Level bad kumta ter ter.
Ki nongïalam kiba shisha ki dei kita kiba don ka jingthrang ban shakri ïa ki paidbah na ka bynta ki paidbah ym na ka ka jingbit jingbïang ïa lade.
Hynrei ka jingong ba ban don ki nongïalam kiba tbit ka long kaba bakla ka dei na ka daw ba kum kitei ki jait nongïalam ki trei hapdeng ki paidbah na ka bynta ka jingmyntoi shimet.
Ha ki sngi kiba la leit noh ne ha kata ka mynnor jong ka jaidbynriew ne ka jylla, la ïohi shisha ïa kita ki nongïalam kiba aiti ïa lade na ka bynta ki paidbah ka jylla ne ki paidbah ka jaidbynriew.
Ki kloi ban ïapli ïa la ka jingsuk bad bah ïa ka jingeh ki paidbah ki len ïalade na ka bynta ka jaidbynriew.
Kine kein ki nongïalam kiba wat ha ba kim don shuh ha kane pyrthei hynrei ka kyrteng jong ki ka dang im bad ka dang ïai kren haduh kine ki sngi.
Hato kum ka Jaidbynriew dang lah mo ban klet ïa ki kam shlur bad kam len lade jong u Tirot Sing Syiem, u Kïang Nongbah, U Mom Bhut bad kiwei pat.
Hynrei hato ki nongïalam jong kane ka pateng kaba mynta ki don mo ïa kane ka juh ka jinglen lade bad ka jingtrei ba shisha na ka bynta ki paidbah.
Haba ïa nujor ki nongïalam jong kane ka juk mynta ki long shisha kiba stad bad kiba ïoh ïa ka kabu namar jong ka jingroi jong ka jingstad bad ka jingïaid jong ka por hi.
Haba shu peit khyndïat ïa ka jinglong jingman jong ki nongïalam ha kine ki sngi katno ka long kaba iduh jingkyrmen ïa ka lawei jong ka jaidbynriew namar ba bun na ki nongïalam kim trei satïa na ka bynta ka jingmyntoi jong ki paidbah, hynrei ki trei na ka bynta ka jingmyntoi shimet.
Katto katne ki nongïalam kiba tbit bad kiba bïang shisha ki la kylla long pynban ki nongshet kylla ïa ka jingshanïah jong ki paidbah.
Ki nongïalam ha ka ki jong ki jong ki bynta naduh ki kam sengbhalang haduh ki nongïalam Politik ki don ka la jong ka jong ka kamram ban pyndep.
Hynrei kaba ha khlieh tam eh ka dei ka jinglong nongïalam ha ka Politik ne ha ka synshar ka khadar.
Ki paidbah ha kane ka bynta kim peit than eh ai ka seng kaba kita ki nongïalam ki ïadonbynta hynrei ki peit eh ïa kata ka jonglong ne ka jinglah shimet jong ki nongïalam.
Ka long ka nuksa kaba im ba kumno ki paidbah ki shanïah ha ki nongïalam kiba lah bad kiba tbit, da kaba ki la jied ïa ki nongmihkhmat jong ki ym satïa ba ki ieng na ka party kaba heh ne ka party kaba theh tyngka hynrei ki jied namar ba ki dei kiba don ka jinglong kaba paka ban long nongïalam.
Ka jingdon jong ki ha ka synshar ka khadar ka long ka jingkyrmen na ka bynta ka jylla hi baroh kawei lada ki shim khïa ban ïasaid bad kren na ka bynta ki pdïabah.
Hynrei ka long pat kaba sngewsih ba bunna kiba kum kine ki nongïalam ha kine ki sngi ki la klet noh ïa kata ka nongrim ne ka thymmei kaba ki sdang mar ïapoi hapoh ka shuki, ki la ïa buaid bor lang noh.
Teng teng la i shisha kumba katei ka jingong ba ki nongïalam kiba tbit ki long kiba bakla, kane ka long namar ba bunsiem ki ïapein noh ïa u paidbah na ka bynta ka jingsuk shimet jong ki hi.
Na ka bynta ka jingmyntoi shimet kim salïa ban die tad dor ïa ki paidbah, haduh ki nud wat ban iehnoh ïa ki paidbah bad ban hïar noh na ka shuki jong ki.
Hato kane kam dei ka jingdie tad ïa ka bor jong u paidbah.
Hato ki paidbah kin dang ïai ïaid ryngkat bad ki nongïalam kiba bakla.
ne kumno? Ka kynta ka donkam ïa ki nongïalam kiba shisha, to ïaphai sha ka dïang bad sha ka mom shadien bad shakhmat buh ïa ka jingshanïah jong phi ha kita ki nongïalam kiba ym pat ju don ka jingthoh brïa kum kitei ki kam shet.
Shillong, Nailur, 10: Ka ICFAI University Megha-laya, Tura Campus, ha ka sien banyngkong ka la pynlong ïa ka Alumni Meet 2023 kum shibynta ban wanrah ka jingïajan bad ki samla pule barim ban wanrah ïa ka jingkylla ha ka imlang sahlang.
Ka phang pdeng jong ka Alumni Meet 2023 ka long ‘Alumni Connect: Ignite the Flame’ haka ba palat 100 ki samla pule barim lane ki Alumni ki la wan shim bynta dalade bad lyngba ka Online.
Bun ngut ki Alumni kiba wan shim bynta ha kane ka Alumni Meet 2023, ki kynthup ïa kito kiba la paw bha ha ka liang ki kam Sorkar, ki kam shimet, shipai, ka pule puthi, Banking, ka rep ka riang bad ki nongseng kam lajong.
Haba kren ha kane ka sngi ka Vice Chancellor ka Dr.Alicia Gatphoh kala kren halor ki soh ba la kheit da ka University bad ka la kren ruh halor ka jingdonkam ban thaw ïa ka Univeristy Alumni Network bad ban pynkhlain ïa ka jingïadei kam hapdeng ki samla pule barim bad ka University ba kin synniang lem ïa ka jingshemphang jong ki.
Ka Advisor ka ICFAI University Meghalaya ka Dr.V.S.B Sangma ka la pdiang sngewbha ïa ki samla pule barim jong ka University bad kala ai ka jingïaroh ïa ki samla pule barim kiba la shim ïa kane ka sienjam ban ïatreilang na ka bynta ka bha ka miat ki samla pule jong kane ka University.
Nalor kane ki samla pule barim jong ka ICFAI Tura Unit ki la pynlong ka jingïalang bad ki la thaw ïa ka Committee ba shipor bad ki la buh ruh ïa ki mat treikam jong kane ka Committee.
Mawkyrwat, ‘Nailur 10: Ka ophis treikam jong ka District Mental Health Programme (DM&HP), South West Khasi Hills District ha ryngkat ka jingïatreilang bad ka ophis jong ka Adolescent Health Clinic kiba hap ha ka jingpynïaid jong ka ophis treikam jong u District Medical and Health Officer (DM&HO) ka la rakhe ïa ka “World Suicide Prevention Day, 2023" kaba halor ka phang pdeng kaba dei, “Creating Hope through Action" ne “Ban pynlong ne wanrah jingkyrmen lyngba ki kam" ha Nativity Higher Secondary School, Mawkyrwat Auditorium, South West Khasi Hills District.
Ki Recourse Persons ha kane ka sngi ki long ka kong (Dr) B.Marweiñ, Vice Principal jong ka Sngap Syiem College, Mawkyrwat kum ka kongsan, ka kong A.Lyngkhei, Clinical Psychologist, District Mental Health Programme (DM&HP), South West Khasi Hills District, ka kong W.Lyngkhoi, Adolescent Counsellor bad ka kong B.Snaitang, Psychiatric Nurse ryngkat ka jingwan nongïashimbynta ki kynthup ïa ka hynniew tylli ki skul ryngkat bad ki nonghikai kata 10 ngut ki khynnah na kawei ka skul bad ki nonghikai skul.
Ka kong (Dr) B.Marweiñ, Vice Principal, Sngap Syiem College, Mawkyrwat haba kren ha ka jingïalang ka la tai halor ki jait case ha ka shim ïa ka jingim lade kata ka kynthup ïa kaba lah dep ban shim ïa ka jingim lade, kiba mut ban shim ïa ka jingim lade bad kiba pyrkhat ban bthat ne shim noh ïa ka jingim lade.
Ka la ong ba ngi donkam ban ïada ïa lade na kaba pyrkhat ban shim noh ïa ka jingim lade kaba dei ruh kawei na ki jingpang ha ka jingmut jingpyrkhat.
Ka long kaba donkam ba ngi pdiang ba ki jingeh ki don khnang ban ngin lah ban wad jingïarap bad ban ngin lah ban ïoh ruh ïa ki jingkoit bad lait noh na kita ki jingeh ne jingshitom.
Ka la ong ruh ba ha ka jingim jong ki briew ki shem bun jingeh hynrei ki dei ban lah ban ïaleh pyrshah ïa kita ki jingeh.
Shuh shuh ka la ïathuh ruh ïa ki jingshem jong ka, ba ka la kynduh bun ki briew kiba shem jingeh bad shah ktah ha bor jingmut jingpyrkhat bad ba ki shah kren beiñ, pynbud nam bad shah kyntait hynrei kum ka nonghikai ka la ïarap katba lah ban ïasyllok lyngba ki jingnang jingtip ba ka don.
Ka la ong ba ka jingkhia ne jingban ha ka jingpule ne ha ka jaka pule ka pynlong ïa ki khynnah ban shim noh ïa ka jingim lade.
Namarkata, ka kyntu ïa ki khynnah ban leh ki kam ba bha im bha bad barabor dei ban ïaid ha ka lynti kaba bha bad ïarap ruh ïa kiwei pat kiba shem jingeh khlem da i-beiñ.
Ka kong A.Lyngkhei, Clinical Psychologist ka la batai halor ka daw jong ka jingpynlong ïa kane ka ‘World Suicide Prevention Day’ ha kane ka sngi bad ki jingdonkam ban rakhe ïa kane ka sngi.
Ka la pynshai halor ki daw ba pynlong ïa u briew ban shim noh ïa la ka jingim bad ka la ong ruh ka dei na ka daw ba ki shah ktah ha ka jingpang jingmut jingpyrkhat.
Ka la ong ba ha man la iwei na ka phra ngut ki briew ki don beit kiba ïaid lyngba ki jingwit ne jingpang ha ka jingmut jingpyrkhat.
Ka la ai nuksa ha kaba nun ki khynnah ne ki khun lada ki kwah ïa kaei kaei ki byrngem ïa ki kmie ki kpa ban ïoh ïa kaba ki kwah kata ruh ka dei kawei ka jingduna ne disorder.
Ka la hikai ïa ki khynnah halor ka koit ka khiah ha ka jingmut jingpyrkhat bad kumno ba pynkhlaiñ ïa ki lad jingïada.
Ka kong W.Lyngkhoi, Adolescent Counsellor ka kren halor ka jingdon jong ki jingïasyllok ne counseling service na ka bynta ki khynnah kiba hap ha karta kaba 10 – 19 snem karta ne Adolescent Age Group hapoh Mawkyrwat Civil Hospital.
Ka la batai ba ha kane ka por ki dang don bun ki jingkylla jong ka jinglong ha ka met ka phad bad ka pyrkhat jong ki khynnah bad kane lah ban ka ktah ïa ka jingim bad ka jinglong jong ki.
“Ki khynnah ha kane karta ki shem bun ki jingeh bad ki donkam ïa bun ki lad jingïarap bad nongïalam khnang ban ïada na kaba ngop ha ki kam kiba sniew", ka la ong.
Kumta ka la kyntu ïa ki khynnah ban pynphriang ïa kane ka jingtip ne jingsnewthuh ba ki ïoh na kane ka programme khnang ba kito kiba don kam jingïarap ne jingïasyllok ki lah ban leit sha kane ka clinic.
Katba ka kong B.Snaitang, Psychiatric Nurse, ka la batai halor ka phang pdeng jong kane ka sngi kaba dei “Creating Hope Through Action" kaba mut ban pynlong ne wanrah jingkyrmen lyngba ki kam.
Wanrah jingkyrmen lyngba ki kam ka kynthup ïa ki jingpynshai paidbah halor ki jingïada na kaba shim noh ïa ka jingim lade bad pynduna ïa ka jingkren beiñ ne kren sniew ha kaba ïada bad ka jingshimnoh ïa ka jingim.
Ka dei ruh lyngba ka jingkyntu halor ka jingsngewthuh, ban pynpoi sha ki paidbah bad ban ïathuh ïa ki jingshem ha ka jingim ba kane ka phang pdeng kan ai ïa ki briew ïa ka jingshlur ban shimbynta ha kaba ïada na kane ïa jingshem ne jingeh.
Kumta da kaba ai jingkyrmen ngi lah ban pynduna na jingkren beiñ ne kren pynbud nam ha kaba ïa dei bad ka jingshim noh ïa ka jingim and pynlong ïa ka jaka kaba ki briew kiba donkam ka jingïarap kin wan shakhmat ha ka ban wad jingïarap.
Ka jingïakren kaba don jingmut bad sngewshngaiñ halor ka jingshim ïa ka jingim lade kan lah ban pynshai ba ka dei kaba bha ban kren halor kane ka bynta.
Lyngba ki jingleh ne ki kam ngi lah ban ïarap bun ki briew kiba don ha ki jingeh.
Ka kong W.L.Nongtnger Marweiñ, Psychiatric Social Worker ka la batai halor ki jingtip bym shai ne jingsngewthuh bakla bad ki jingshisha ha kaba ïa dei bad ka jingshim noh ïa ka jingim lade ka la bteng ruh da ka jinglehkai pynbyrngia ïa ki khynnah da kaba kylli jingkylli ïa ki.
La pynïaid ïa kane ka progrogramme da ka kong Nydia Marbaniang, Monitoring and Evaluation Officer, District Mental Health Programme bad kaba la batai lyngkot halor ka District Mental Health Programme bad ki kam kiba ka ophis ka trei.
Ka la batai ruh halor ka jingkordor jong ka koit ka khiah jong ka jingmut jingpyrkhat ba ngi dei ban shimkhia ha ka ban sumar ïa lade ngi ïoh ïa ka jingpang ha ka jingmut jingpyrkhat bad ka jingkren ai khublei na ka kong D.Marweiñ, Ward Assistant.
Nongpoh, Nailur, 10: Shibynta ban ai mynsiem ïaki khun samla kiba la pass bha haki eksam bapher bapher ka Seng Samla Umsning Patarim haka sngi Saitjaiñ ka la pynlong daka jingpynkup burom ïaki khun samla jong ka shnong kiba la pass bha haki examin SSLC, HSSLC, Degree bad kiwei kiwei ki ba wan shakhmat haka result jong u snem 2022-23.
Ha kane ka sngi la wan ruh ban pynshngaiñ ïa katei ka prokram da u MLA ka Umsning Dr.Celestine Lyngdoh, Bah Rocky Marweiñ Rangbah Shnong Umsning Proper B, Samla Charles Kylla President ka Seng Samla, Bah Marcus Marten President HNYF Northern Region, Bah James Hitler Mawphñiang General Secretary KSU NKHD, Pastor David Jamir, Bah Kennet Nongsiej, Officer In-Charge Umsning Police Station, Rangbah Shnong bad Secretary Shnong Umsning Patarim, Seng Longkmie bad kiwei kiwei ryngkat bad 16 ngut ki samla kiba la shah pynkup burom ha katei ka sngi.
Ha katei kajuh ka sngi naka liang ka Seng Samla Umsning Patarim kala shim ruh ïaka lad ban pynsngew pynsngap sha ki khun samla khamtam kitei kiba dang pass haki jingpule bapher bapher halor ka jingktah bad ka jingma u drok u ba la ktah shi katdei ïaki khun samla ha kane ka juk kaba mynta lada kim long kiba phikir ïala ka jong ka jingim bad halor katei ka bynta u Pastor David Jamir bad u Bah Kenneth Nongsiej OC ka Umsning PS kila ai ka jingbatai kaba shai sha kitei ki khun samla ba ki dei ban kiar lai lum lai wah na kitei ki jait jingdih kiba sniew kiba ktah ïaka koit ka khiah, ka ïing ka sem bad ka imlang ka sahlang hi baroh kawei.
Naka liang u Dr C Lyngdoh kum u kongsan haba kren ha katei ka sngi u la ai ka jingïaroh kaba khraw ïaka seng Samla Umsning kaba la shim ïaka sienjam ban pynkup burom ïaki khun samla ka shnong kum shibynta ban ai mynsiem ïaki bad ban long ruh ka nuksa sha kiwei pat ki khun samla bad ki heprit kiba dang bud nadien haki jingpule, namar ka jingnang jingstad ha kane ka juk ba mynta ka dei ka atiar jong ka lawei.
U la kyntu ruh ïaki khun samla ha katei ka sngi ba kin nang trei shitom bad nang leh bha shuh shuh haki jingpule ba kham shalor, ban leh tipsngi ban kohnguh ïaki kmie ki kpa bad ïaid haka akor ka burom khamtam ban kiar naki paralok kiba ïalam sha ka lynti kaba bakla, hynrei ban jied ïaka lynti kaba dei khnang ba kin poi sha ka thong haka jingim jong ki kumba ki angnud.
Nongstoiñ, Nailur 10: Kumba 80% na ki paitbah nongshong ha West Khasi hills ki dei kiba im da ka rep ka riang bad ki shong ki sah ha ki nongkyndonghynrei katba nang ïaid ki snem ka rep ka riang ka la nang syrtok namar ka jingkylla ka mariang bad ka jingbym ïaid beit shuh jong ki aïom ha ka snem.
Ha ka jingleit jurip jong u nongthoh khubor ha kiba bun shnong kylleng ka distrik, la lap ba ki don ki nongshong shnong kiba tang na ka daw jong ka jingbym biang shuh ha ka rep ka riang ki ïabeh ban shu shong wai ha ïing ki briew.
Nalor kata man la ka sngi ki im da kaba leit bylla katba ïoh na ka bynta ban pyndap ïa ki jingdonkam jong ki khun ki kti.
La lap ruh ba kito kba kham bun khun lei lei ki shem jingeh haduh katta katta ban pynbiang, khamtam eh lada ki khun ki leit skul namar ba ki kmie ki kpa ki hap ban ïabeh ban leit bylla.
Nalor kata kaba kham sngewsih ka long ba teng teng ki don ki khun kiba ngop ha kiba bun ki kam sniew bad ki kam jahklia tang na ka daw jong ka jingïakynduh ïa ki paralok kiba im ha kiba kum kitei ki kam.
Haba phai pat sha ki jaka ba ki nongshong shnong ki dang pahuh ki jaka ban rep ban riang bad ki jingthung jingtep kum ki soh ki pai, u kwai u tympew, ka kait ka shriew, u synsar bad u sying, ki paitbah kim ju khuslai ne pyrwa hynrei ki trei shitom bad minot thop ha la ki kam ki duk man la ka sngi.
U bah T.Riangtem uwei na ki rangbah na ka shnong Myndo kaba hap ha ka Mawshynrut C&RD Block, u la ong ba ki paitbah nongshong shnong kitei ki thaiñ ki don kyrhai ki jaka ki puta, ki kper ki phrah ban rep ban riang.
Hynrei ha kine ki lai snem tam ki la shem jingeh haduh katta katta, namar bun ki mar rep ki la ïoh ïa ki jingpang bapher bapher kata naduh u sying, u kwai, ki diengsoh bad kiwei kiwei ki mar rep ha kaba ki la shem shitom ban sumar na ban ïada na kitei ki jait jingpang.
Nalorkata ki pait nongshong shnong naduh Umsohpieng, Mawjiej, Nongpdeng, Mawleiñ bad kiwei kiwei kiba khlaiñ bha ha ka rep sying, kwai, tympew, kait, soh bad kiwei kiwei, ki la ong ba ka jingeh ka dei ka jingbym biang jong ka ïew ka hat da kaba ai nuksa ba ha u snem ka dor jong u sying ha ïew Hahim, ka poi tang shiphew tyngka shi kilo bad shi mon u poi tang sawspah tyngka, kata ruh u sying uba bha lada dei uba kham rit lei lei ym don ba thied satia bad lada leit die tang ka bai kali ruh ym mih shuh.
U kwai uba dei u mar rep u ba shisien ba la thung u neh da ki spah snem hynrei ha kine ki snem u la sdang ïap khlam lut.
Shuh shuh, la ong ba ki la ju ïoh sngew ba ki don shibun ki saïantis kiba dei ha ka laiñ jong ka rep ka riang bad ka thung ka tep, hynrei kim ju ïohi pat ba ki wan tur sha ki nongkyndong ban ai jinghikai ïa ki nongrep lane ban eksamin ïa ka jingïap khlam u sying bad ki dieng kwai.
Ki la ju ïohsngew ba kitei ki stad saïan ha ka rep ki ju wan ai jinghikai tang ha ki ja ka sor bad ka jingwan ai jinghikai ïa ki nongsor kam don jingmut.
Imat ba kitei ki saïantis kim kwah shuh ban dang ktah khyndew kum ki nongrep.
Ki la ong ruh ba ki nongkyndong kiba im ha ka rep ka riang kim don por satia ban leit pynlut ïa ka sngi ha sor nalor ba ki shnong ki long kiba jngai ka bai leit bai wan ka la ktah, ki la duh ruh ïa ka trei ka ktah.
Ki la kyntu ïa ka sorkar ba jan phaikhmat lem sha kitei ki shong ka thaiñ Nongtrai ba kan phah ïa ki riew shemphang ha ka kam rep kam riang, ba kin wan pynshai ïa ki nongrep kumno ban thung bad kumno ban ïada na ka jingïap khlam jong ki mar rep khnang ba ka rep ka riang kan kiew.
Jowai, Nailar, 10: Ka Khasi Students’ Union (KSU) Thangrain Unit hynnin ka sngi ka la ïoh ban pynthymmai ïaki nongkitkam jong ka na ka bynta ka samoi treikam jong ka snem 2023-2026 ba la pynlong ha Community Hall ka Shnong Thangrain West Jaiñtia Hills District.
Ha kane ka ka jingïalang pynbtian smai la pynïaid da u samla rangbah Raymond Kharjana uba long u Organising Secretary CEC haka jingïadonlang naduh u samla rangbah Lambokstarwell Marngar uba dei u president Rangbah ka seng, samla Laitphar Syngkrem President KSU West Jaiñtia Hills District Unit (WJHDU), Samla Rangbah Sam Lyngdoh uba dei u President KSU Laitumkhrah Unit nalor kiwei de ki dkhot ka seng na ki District ki Circle.
Ha kane ka sngi u samla rangbah Lambokstarwell Marngar ula shim ïaka bynta ba kongsan ban pynbtian smai ïaki nongkitkam bad ki dkhot jong ka ka seng KSU Thangrain Unit.
Ha kaba ki nongkren ha kane ka sngi ki la ai ka sneng ka kraw ïaki samla ba kin im tip briew tip Blei ba kin long kiba sngewrit kiba shlur ban trei ïaka kam babha ïaka imlang sahlang.
Ki nong kitkam ka KSU Thangrain Unit ki long kumne President Hababiang ki Biam, Vice President Wandeipura Sungoh, General Secretary Riphaidin Dhar, Assistant General Secretary Puramiki Dhar, Organising Secretary Daeimi Liam, Assistant Organising Secretary Kamwamut Nongjngi, Publicity Secre-tary Lamdaki Myr-chiang, Assistant Publicity Chan-miki Sariang, Education Secretary Gratify Pran, Assistant Education Secretary Dalangki Liam, Finance Secretary Kepilang Talang, Sports Secretary Refulness Liam, Assistant Sport Secretary Iadamiki Rabon, Environment Secre-tary Medashanbor Liam, Assistant Environment Secretary Marjan Liam, Discipline Secretary Kiar Nongjngi, Assistant Ever one Mulieh, Chairman Marshal Dhar lem bad ki 12 ngut ki Dkhot Members.
Kito kiba khmih pyrman bha ïa ka jinglong jingman ha kane ka ri ia kaba ngi la ju tip kum ka ri India naduh shuwa ba ka ioh jinglaitluid na ki phareng, ki kdew ba ka don ka jing i ma ba ka lah ban poi sha ka jingsynshar marwei briew (dictatorship).
Suki pa suki kita ki kyndon pynïaid ïa ka ri synshar paidbah (democracy) ki la nang tlor.
Kaba phylla ka long ba uba bun balang ha kiwei pat ki jylla um sngew phylla ïa kane ka jingkylla.
Man la ka sngi ki don ki jingiatai kiba ïadei bad ka niam ka rukom, ka kolshor bad mynta la thmu ban pynkylla wat ïa ka kyrteng jong ka ri India sha ka Bharat, namar ba kiba bun ki nongshong shnong kane ka ri kiba dei ki Hindu ki sngewkhraw ban khot kyrteng ïa kane ka ri da ka Bharat.
Ha kano kano ruh ka ri haba uno uno u nongsynshar u kwah ban bat ïa ka bor ha la kti marwei u sdang shuwa da kaba pynkylla ïa ka histori jong ka ri.
U sdang ban pyndam bad pynduh noh ïa kiei kiei kiba la jia ha myn nymwei bad u pynkhraw jubor ïa ka ri da kaba pynshlur ïa ki heh-paid ba kin thom bor ïa ki rit paid.
Kane ka la jia ha Germany ha ki snem 1933 haduh u snem 1945 haba u Hitler u la pyniap noh hi ïalade.
U Hitler u pynshongshit ïa ki nong German da kaba ong ba ki la duh noh ka jinglong khraw jong ki namar ki jaidbynriew Jiw kiba kham stad bad kiba lah bha ruh ban pynïaid ïa ki kam khaïi-pateng.
Namarkata la shu pynshitom beiñ ïa ki Jiw har rukom.
ïa kiba bun lah kem bad thep ha ki patok ha kiba ki shah pynshitom har rukom haduh ba bun na ki ki sngew ba ka bha ba kin iap noh ban ïa kaba shah ïa kita ki jingpynshitom.
U Hitler u dei uwei na kita ki dictator uba kwah ban bat ïa ka bor ha ka kti lajong bad u dei ma u uba pynïaid ïa ki pulit bad ki shipai baroh.
Ki leh beit katkum ka hukum jong u.
Uno uno uba pyrshah ïa kano kano ka order jong u Hitler ki shah thep phatok beit.
Ha kato ka por ym don ki nongpathai khubor kiba nud ban kynthoh ïa u Hitler.
Kiba nud ban leh kumta ki shah siat beit.
Haba phai sha ka ri India, ngi imat ba ka don ka jingthmu jong ka seng BJP ban ïai synshar beit khlem da shah ïa kino kino ki diengpyngkiang ba kin pynwit ïa katei ka parti ha ka lynti ïaid jong ka.
Ka BJP ka don ïa ka thong ban pynwit bad pynjynjar ïa ki Muslim bad ki Khristan kiba dei na ki niam kiba ym da don bun briew eh ha ka ri India.
La bun bah ki nuksa ha kaba ki ïing jong ki Muslim ki la shu shah kyndang da ka bulldozer da kaba ai ki daw har rukom bad kynnoh ba ki taw ïing lane dukan ha ki jaka kiba khlem da ïoh jingbit.
Lada long kumta dei ban ïaid katkum ka aiñ bad ym lah ban shu tynrah bad pynpra ïa ki ïing khlem da pyntip ïa kito kiba shong ba sah hangta.
Kane ka la jia khamtam eh ha Uttar Pradesh ïa kaba la synshar da ka sorkar BJP bad u myntri rangbah uba dei u sadhu – U Yogi Adityanath.
ïa ki kot histori kiba ngi la juh pule bun bun snem mynta la pynduh pyndam noh ïa kito ki bynta kiba dei shaphang ki nongsynshar Moghul kiba dei ki Muslim kiba la wan hiar thma naduh ki snem 1526 ter ter bad kiba la synshar ïa kane ka ri haduh ban da wan ki phareng ha u snem 1858.
Kine ki nongsynshar Moghul kum u Shah Jehan bad Akbar ki long kiba la pyrshang ban synshar bha bad ki la ieh ruh ïa ki jingtei kiba kordor khamtam eh ha Delhi bad Agra.
Ki Mughul ki synshar ïa ka ri India haduh 300 snem naduh 1556-1857.
Kumno keiñ yn pyndam noh ïa kane ka bynta jong ka histori kaba kongsan bha ha ka jingïaid lynti jong ka ri India? Hynrei ïa kata lah dep leh bad pynkylla ïa ki lynnong kot histori.
La sdang ruh ban kam ba ki jingtip saians baroh ki la don lypa naduh hyndai hynthai shuwa ban wan kita ki Moghul bad ki phareng.
Ki jingkam ki long kiba khyllah bah hynrei ym I don mano mano ruh ban pyrshah ïa kine ki jingleh iwei hadien iwei.
La shu leh bak bak ïa kita ki jingpynkylla baroh.
Lehse ka por kam slem shuh ba wat ïa ki kot khreh jong kiba leit lain doktor (medical science) ruh yn sa pynkylla noh sha ka Hindi.
Lada wan kum kata ka apot te ki rit paid na kane ka phang shatei lem mihngi kin shem jingeh shibun lait noh lada baroh kine kiba dang heh dang san ki sdang ban shim ïa ka ktien Hindi kum kawei na ka subjek pule jong ki haduh Class 12.
Hynrei kaba sngewkhia eh ïa ngi kum ka jaidbynriew ka long ba ngim don jingïatai halor kine ki mat ki phang kiba pynshaiong ïangi baroh.
Nyngkong eh la ong ban wanrah ïa ka aiñ tang kawei salonsar lane ka uniform civil code (UCC).
Nangta la pyrshang sa ban wanrah beit tang kawei ka ktien kren bad bud sa kata ka One Nation, One Election lane ka rynsan kaba pynksan ba dei ban don tang kawei ka elekshon ka dorbar bah parliament lang bad ki jylla, khnang ban duna jinglut.
Bad mynta ka jingthmu jong ka sorkar u Modi ka long beit ban pynkylla sa ïa ka kyrteng jong ka ri baroh kawei.
Kine ki jingpynkylla kin sa pynmih bun ki jingeh kumba long ha ka por ba pynduh noh ïa ka lut 2000 tyngka.
Tip kine kiei kiei kin ïalam shano.
Hynrei kum ki rit-paid ngi la dei ban ïamir jingmut lem bad kiwei ki para riewlum ban sngewthuh lada ka jingthmu kaba shadien ka long ban khniot ïa ngi ki rit paid bad ban pynduh lad ïangi.
Ka por ka la poi ban ïa pyrkhat sani bha ïa kine ki dak ki shin kiba I kumba kin ïalam sha ka synshar borbah da uwei u briew (dictatorship).
Mynta ka snem ka Khasi National Dorbar ka dap 100 snem.
Watla kam shym la lah ban treikam bha lymne lum ïa ki Dorbar katkum ba la pruid dak ha ka Rule, Ka Khasi National Dorbar ka la lah ban pynlong ïa ka jingrakhe dap 100 snem kaba tang shi sngi, ha ryngkat ka phuh ka phieng ha ka 4 tarik September 2023 ha ka ïing Dorbar ha Mawkhar, Shillong.
Ha kawei pat ka liang ka Shillong Records Collection Centre (SRCC) ka la pynmih bad sam ïa ka kot lyngkdop kaba kyrteng, Ka Khasi National Dorbar-Ka Dap Shi Spah Snem 1923-2023".
Kane ka kot lyngkdop ka ïeng sakhi ïa ki kam kiba ka Khasi National Dorbar ka la leh ha ka spah snem ba la leit noh.
Da ka jingthmu ban pynkhreh ïa ka jaidbynriew Khasi ban im bad synshar hapdeng ki jingkylla ki ban sa wan bad ban pynkhreh lypa na ka bynta ban synshar hi da lade ïa lade, la saiñdur ïa ka Khasi National Dorbar ha ki jingïalang kiba nyngkong kiba la long naduh 4 haduh 6 tarik September 1923, ha ka kamra long jingïalang ha ïing u Rev J.J.M Nichols-Roy ha Goalapaty, Shillong.
Ban sngewthuh ïa ka jinglong jingman ka synshar khadar ha katei ka spah snem, ka long ruh kaba kongsan ban khmih ïa ki jingïaleh laituid kiba khih ha kylleng ka Ri Indïa ha katei ka por.
Ha ka snem 1918, ka kut ka thma bah ba nyngkong, phewse ka Sorkar Phareng ka ai pynban da ka aiñ Government of Indïa Act 1919 ha ka jaka ba kan ai ïa ka jinglaitluid bad ka Riti Synshar.
Kumta la khih puk ka jingïaleh laitluid kylleng ka Ri Indïa bad ka jingïaleh ka la nang wan dur bad khlaiñ bor.
La sdang ruh ïa ka jingïakhih non-cooperation movement bad ki nong India kim treh ïatreilang shuh ne kyrshan ïa ka Sorkar Bilat.
Da ka jingsngewthuh bad jingïohi lypa ïa kiei ki ban sa jia ha ka jylli synshar, ki katto katne ngut ki rangbah, kum U Kmuiñ Manik, Syiem ka Hima Mylliem, Bidor Singh, Syiem ka Hima Nongkhlaw, Rev J.J.
