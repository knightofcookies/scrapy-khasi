Ha kane ka jingïamareh la wan ban ïadon ryngkat lang da u myntri khynnah ka sorkar kmie uba bat ïa ka tnat Law bad Justice jong ka ri India u Kiren Rijijju bad u Myntri Rangbah jong ka Arunachal Pradesh u Pema Khandu kiba la ïashim bynta lang da kaba ïamareh katto katne meter eiei.
Ka Kong Rephica ka la pyndep ruh ïa ka jingïamareh kaba long 50km ha ka Kalimpong Silk Route kaba long kawei na ki jaka mareh kaba eh bha.
Ha kaba ka la sdang ban mareh napoh Arita kaba don sha ka lam mihngi jong ka jylla Sikkim bad ki la hap ban mareh pat shaduh Kalimpong kaba hap hapoh ka jylla West Bengal.
Ka Kong Rephica Becky Pde ka long kawei na ki longkmie kiba la ih bad tbit bha ha ka jingïamareh ha ka ri India bad lyngba kane ka jingjop jong ka la wanrah ïa ka nam ka burom ïa ka jylla baroh kawei.
Kum shi bynta ban pynkhlaiñ shuh shuh ïa ka seng Bharatiya Janata Party (BJP) hapoh ka 17- North Shillong Konstitwensi, u Bah L.Michael Kharsyntiew uba dei ruh uba dang pan tiket na kane ka seng, u la pyllong ïa ka prokram pynrung dkhot mynta ka sngi hapoh Khyndailad.
Ha kane ka jingleit pynrung dkhot ne ka Enrolment Drive la ïohi ba bun ki nongshong shnong katei ka thaiñ bad kumjuh ruh kiba dang hap hapoh ka 17 North Shillong Konstitwensi ki la leit ban pynrung kyrteng ïalade sha ka party BJP.Haba kren ha kane ka sngi u Bah L.Michael Kharsyntiew kumjuh kine ki nongïalam ki la pynshlur ïa ki nongthep vote ba kim dei ban pynlehnohei ïa ka vote jong ki da kaba kyrpad ba ha kane ka kynti kaba mynta ba kin ailad noh ïa ka BJP ban synshar ha ka jylla bad khamtam eh ba kin ai jingjop ïa u kyrtong ka BJP uba ka party kan sa pynbna shen.
La synran lang ïa u Bah Kharsyntiew da ka State Mahila President ka Kong Judy Surong, State Mahila Vice President ka Kong Darihun Marbaniang, u State Executive Member u Dayanadkumar Singh lem bad kiwei de ki nongïalam kane ka party BJP.Na ka result election ba dang shu pynbna shen  mynnin ka sngi, ngi iohi ba ki paidbah jong ki jylla bapher bapher jong ka ri India  kim jied satia da kijuh ki party hynrei ki ïa jied  ha la ki jong ki jong ki state ïa la ki jong ki political party bapher bapher.
Ha Gujarat, tam kput ka BJP ba ka dei ka shnong trai (home state) jong u Modi bad u Amit Shah.
Ha Delhi Municipality pat, pynjem khnap ka party AAP u Kejriwal ïa ka BJP kaba la bat sah ïa ka bor synshar jong ka Delhi Municipality mynta la kumba 15 snem kynthih.
Katba ha ka jylla Himachal Pradesh pat, ki paidbah ki pynjop bad pynkhie im biang ïa ka party Congress mynta ka sien kaba la sdang troin mynta ha kylleng ka ri India.
Ngi iohi ba, naduh mynta u snem 2022, ka party BJP ka la sdang ban khie rasong bad khlain bor ha kylleng ka ri India, na kata ka daw, ka la sdang ban pyni bor bad sdang ban  thom bor (dominate) ïa ki Niam rit paid (religious minorities) khamtam eh ïa  ki Muslims, ki Christians, etc.kiba dei ki Niam nongwei (outside religions) kiba la ioh wan bsuh sha ri India jong ngi naduh ki por mynshwa.
Ka jingthmu ba kongsan eh  jong ka party BJP naduh ba la sdang  seng ïa ka, ka long ban wanrah noh shi tyllup ïa ka jinglong Hindu ha kane ka ri Hindustan ne ri India jong ngi.
Hynrei, lada ka party kam don ha ka bor sorkar, kam long satia kaba suk ban pynlong kam ïa katei ka jingthmu barieh (hiden dream) jongka.
Ha ka por ba synshar u Vajpayee, ka BJP ka dang leh sian bha namar  kam pat khlain bor satia kumba ka long mynta.
Hynrei, mynta pat, kam salia shuh namar ka la khlain bor palat.
Ka tip bha ba, ha ri India, lada ka kwah ban pynlieh ïa kaba iong ruh long, ne ban pyniong pat  ïa kaba lieh ruh long namar ka la bat ïa u shabuk bor synshar ha ka sorkar pdeng (central govt) ha Delhi.
Ki Muslims ki kham sian, kham stad bad kham sngewthuh ban ïa ki Christian.
Ki ïai pynpaw bad ïaleh pyrshah ïa kine ki buit treikam (policy) jong ka sorkar BJP man ki khep.
Mar ïa shimti u Modi, ka BJP ka la lah ban khang bad set kak syndon sbak ïa ka jingtuid ne ai pisa (foreign fund’ flows) ki kynhun Niam kiba na bar ri (foreign countries) sha ri India.
Lada ki shah ruh, ki khein noh ïa ki kum ki kynhun seng bhalang ne society.
Kim khein shuh ïa ki kum ki kynhun Niam ha ri India.
Na kata ka daw, ki hap siew khajna (taxes) ne ai jingkhein thik pa thik lym kumta, ki don jingma ha ki bor sorkar.
Ki kynhun Niam ne skul Niam ki donkam Pan Card, Registration, etc lym kumta, kim lah ban  ioh jingmyntoi ei ei shuh na ka sorkar.
Mynta u snem, ka BJP ka la phla shai kdar ha ki mat kular election jongka (Election manifesto) sha  ka election jied nongmihkhmat sha ka  Dorbar Thaw Ain jong ka state Gujarat, Himachal Pradesh, etc ba kan pyntreikam pura noh ïa kata ka ain Uniform Civil Code (UCC) kaba thmu ban pynlong ain noh  solonsar  ïa baroh ki nongshong shnong ka ri India kum kawei ka ri kawei ka jaitbynriew, kawei ka ri kawei ka Niam, kawei ktien ha satlak ka ri India, etc.bad kane ka election manifesto kan long beit ka mat kaba kongsan tam ha manla ki Assembly election kiban sa long shen ter ter nangne sha khmat sha man la ki state ka ri India.
Ha Delhi, ki paidbah ki kyntait war ïa katei ka jingthmu jong ka BJP.Kumjuh ruh,                 ha Himachal Pradesh ki paidbah ki la jied biang ïa ka party Congress (kaba la sdang troin) kaba ju  ai mon laitluid ïa ki kynhun Niam rit paid (religous minority) ba kin leh katba ki mon kum ka party bym ïashah niam shano shano ruh (secular party) ha ri India naduh ba ioh ïa ka  jinglaitluid (independence’ day).
Katba ha Gujarat pat kaba dei ka jaka jong u Modi bad Amit Shah, ki paidbah ki pdiang hun ïa katei ka ain (Uniform Civil Code) bad ki kwah ban sdang shwa na Gujarat, na kata ka daw, ki la pynjop kput syndon ïa ka BJP.Ha u bnai Rymphang ei ei jong u snem 2023, kan don sa ka  general election sha ki North Eastern Sates kynthup ïa ka Meghalaya kaba la ju khein kum  kata ka Christian state jong ka ri India.
Hynrei, hangne ruh ka BJP kan sa leh sianti bha bad ka kham kwah ban pyntur khmat da ka party ba ïajan bad ïadei paralok eh (closed political partner) jongka, bad kata ka dei ka party NPP.Lada tur khmat eh ka party BJP pyllein pyllein, kiba bun ki nongthep vote na ki Niam ba wan nabar ri (Muslims, Christians) kim da  sngew tynnat bad kim nym shlan than ban jied ïa ka.
Hynrei, lada ailad da ki candidate na  ka NPP ba ki dei hi ki para doh- para Niam lajong, dei hangta ba ka lah ban khwai bad  pynngat dohkha (voters) bha shibun.
Wat ki nongïalam rangbah ka NPP ruh ki la dep phla lypa ba ki ioh majority lypa bad kin  thaw hi ïa ka sorkar marwei  hadien ka Election 2023.
Lada bym dei ba ki ioh jingkyrkhu (blessing) lypa na ki nongïalam ka BJP na Assam bad Delhi, kumno kin leit nud ban leit tyrwa bniat hati lypa  haba u hati pat dang don  sha ‘lawbah ‘lawsan.
Ki Muslim ki sngewthuh bha  ïa ka jingktah jong kane ka ain ekjakor (UCC) jong ka BJP, hynrei ki Kristan pat, la ka long ha North East  khamtam eh  ha Meghalaya, tip, ki pei phang ne em halor kane.
Ngin sa ïa peit pat hadien ka result election 2023 ban peit ïa ka liem- ka lup jong ka rai u paidbah.
Ki nongïalam ka seng TMC ka Jylla ba kynthup naduh u Dr.Mukul M Sangma, u Bah Charles Pyngrope, u Bah George B Lyngdoh bad kiwei kiwei ha ka 8 tarik Nohprah, kila hiar sha Nongstoiñ ban ïadon bynta ha ka jingïalang paidbah bala khot pynlong da ka TMC Nongstoiñ Block.
Shwa ban sdang ka jingïalang paidbah hapoh ka madan Shnong Tiehsaw, ki nongïalam ka TMC ka Jylla kila leit ruh ban plie paidbah noh ïa ka ophis treikam jong ka TMC Nongstoiñ Block kaba don hapoh ka kyntoit Dommawleiñ jong ka Shnong Pyndengrei WKHD.Da ki hajar ngut ki paidbah ka thaiñ Nongstoiñ kila ïa tuid sha ka madan shnong Tiehsaw ban sakhi ha katei ka jingïalang paidbah bala khot pynlong da ka TMC Nongstoiñ Block ha kaba u Dr.Mukul M Sangma bad u Bah George B Lyngdoh MLA kynthup ïa u kyrtong ka TMC na Nongstoiñ kila ïoh ban ai jingpynshai sha ki paidbah halor kane ka Seng bad ïa ki mat ïakhun election jong ka.
Haba kren ha katei ka jingïalang u Dr.Mukul u la ong ba ïa ka synshar paidbah ka bor ka shong ha u paidbah hi bad u la ong ruh ba baroh ngi tip ba mano ba thaw ïa ka sorkar bad mano ba jied ïa ki MLA bad kane baroh kabor ban rai kadei jong u paidbah kaba pynlong pat ïa ka jingsynshar paidbah kaba itynnad.
Shuh shuh u la ong ruh ba ngi la ïohi ba ka Seng BJP ka kdew kti ïa ka NPP halor ki jingkynnoh bamsap bad ki jingmih shibun ki kynrum kynram hapoh ka Jylla bad ym tang ka BJP hynrei la ïohi ruh ba kijuh ki jingkynnoh ïa ka NPP kila wan ruh na kiwei de ki seng saiñ pyrthei ha kaba ki khana ki tyllun halor kitei ki jingkynnoh lyngba ka jingdon kita ki High Level, kumta u la kyntu ïa ki paidbah ba kin husiar ïa kitei ki jingkynnoh bala pynmih da kitei ki seng saiñ pyrthei khamtam ka BJP.“Baroh ki seng saiñ pyrthei kiba ïadon lang ha ka sorkar MDA kiba kynthup naduh ka NPP, UDP, HSPDP, PDF, bad ka KHNAM kila kular ban ai jingïada na ka bynta ka jingmyntoi jong ki paidbah, hato kila lah mo ban ai jingïada" la buh jingkylli u Dr.Mukul.
Ym tang kata u Mukul u la ong ruh ba haduh mynta ka dei tang ka seng TMC kaba dang nud ban ïakhun pyrshah ïa ka BJP katba kiwei ki Seng saiñ pyrthei hapoh ka Jylla kila sngap jar bad sangeh noh ban ïakhun ne kren pyrshah ïa ka BJP hynrei ka TMC kan ïai bteng ban ïahun pyrshah ïa ki jingthmu barieh jong ka BJP.Katba na ka liang jong u kyrtong ka Seng TMC na Nongstoiñ u Bah Macmillan Kharbani haba ai jingkren ha ka jingïalang u la ong ba ki paidbah kila mad bad ïohi ïa ki kynrum kynram bad ki jingbam sap bam pong hapoh ka jingsynshar jong ka BJP hynrei la wan ka TMC ban ïarap ïa ki paidbah na ka bynta ban ïaleh pyrshah ïa ka BJP.U la ong ba ka TMC kala synshar ïa ka West Bengal bad la ïohi ba ki paidbah bad ki Khristan hangto ki imsuk bad shongsuk shong saiñ ym kum ha ki Jylla ba synshar ka BJP ha kaba ki Khristan ki mad ïa ki jingeh la bun bun snem.
Ha kaba ïadei bad ki samla ki ïakynduh jingeh ha kaba ïadei bad ka wad kam wad jam bad u la ong, “Lada ka TMC ka wan ha ka bor ki samla aplai kam sorkar kim donkam wan kynduh ïa ngi hynrei kin ïoh katkum ka jingtrei shitom jong ki".
:Ka Meghalaya State Commission for Women mynta ka sngi ka la pynlong ïa ka prokram kaba dei na ka bynta ka jingrakhe ïa ka ‘International Day for Elimination of Violence Against Women (VAW) ha Conference Hall jong ka ophis ‘Directorate of Social Welfare’, Shillong.
Ha kane ka prokram, ka Kong P.Toi kaba dei ka Chairperson jong ka Meghalaya State Commission for Women bad u D.D Shira uba dei u Director jong ka tnad Social Welfare ki la pyllait ruh ïa ka phlim ba lyngkot kaba ai kyrteng ‘Keiñ Noh!’ ryngkat ïa ka kaiphod kaba ïadei bad ka ‘Exploratory Study’ halor ka ïoh ka kot bad ka jinglong jingman jong ki longkmie kiba kitkhlieh hi ïa ka ïing ka sem, kiba don ha ka jylla.
:Ka kynhun ñiah thuk thuk jong ka Indian Navy, ka ‘Sea Riders, ha ka jingïatreilang bad ka Central Bureau of Communication Field office Kohima, Tnat Information & Broadcasting jong ka sorkar pdeng ka la pynlong ïa ka cultural cum media interactive programme ha Multimedia Exhibition Hall halor ka Azadi Ka Amrit Mahotsav ha Kisama mynnin ka sngi ka 7 tarik u Nohprah 2022.
Ka ne ka kynhun ‘The Sea Riders’ ha ka jingsnohkti lang bad ka kompeni Royal Enfield, ka la sdang ïa ka jingñiah thuk thuk, kum shi bynta ka jingrakhe ïa ka Azadi Ka Amrit Mahotsav’, ka jingrakhe burom halor ka jingdap 75 snem ka jingïoh laitluid ka ri, ha hynniew tylli ki jylla jong ka thaiñ shatei lammihngi naduh ka 25 tarik Naiwieng bad ban pynkut ha ka 14 tarik Nohprah 2022.
Ha ka jingai jingkren sha ki lad pathai khubor, u Captain Sumeet Puri u la pyntip ba ka kynhun ka don 17 ngut ki nongñiah thuk thuk, kynthup lai ngut ki kynthei bad lai ngut ki nongïarap.
Ïa kane ka prokram baroh kawei la pynlong ban kynmaw burom ïa ka jingdap 75 snem ka jingïoh jinglaitluid ka ri bad ka Look east policy jong ka kynhun shipai duriaw ka ri ban pynshlur ïa ki shynrang bad kynthei jong ka thaiñ shatei lammihngi ba kin shlur ha ka jingleit rung sha kane ka kam.
Ki lai ngut ki kynthei ba don ha kane ka kynhun ki kynthup ïa ka Commodore Ratna Prabha Karle, Lieutenant Commodore Lehar Singhal bad Trimann Saluja ki la ïasam ïa la ki jingshem jong ki ha kane ka prokram.
Ha kane ka jingiaid lynti, ka sea riders kan ïakren bad ki samla pule ha ki skul bapher bapher bad wanrah ia ka mynsiem jong ka jingwad ia ki kam bapher bad ban pynsngewthuh ïa ki shaphang ka Indian Navy.
Kane ka jingïatreilang ba kyrpang ka thmu ban ai mynsiem ïa ki samla ban ïasoh bad ki kynhun shipai bad yn pynkut ïa kane ha nongbah Guwahati ha ka 15 tarik Nohprah.
La pynlong ïa ka jingniah thuk thuk ha ki ar bynta ha kylleng ki hynniew tylli ki jylla bad man ka bynta ka kynthup katto katne ki jaka ba kham jynjar bad kiba itynnad ha ka thaiñ shatei lam mihngi jong ka ri bad ban sakhi ruh ïa ka tamasa kaba pawnam ka Hornbill Festival jong ka jylla Nagaland.
Kane ka jingñiah thuk thuk kan ïaid lyngba ki nongbah jong ka Guwahati, Shillong, Aizawl, Imphal bad Kohima, da kaba ïaid lyngba ïa ki jaka ba kynjang jong ka Sela bad Bumla Pass.
Ka sorkar barim ha ka por ba ïalam u Myntri Rangbah ka jylla u Dr.Mukul Sangma kala thaw ïa ka tnat Nongpyntrei (Agency) bad pynduna kam noh ïa ka tnat trai (Department) ban pyntrei, ban peit, ban pynïaid kum ka Meghalaya Basin Development Authority (MBDA).
Ki kam projek, ki skhim, ki jingpynkhreh ne Plan-ning, bad ka jingpyntreikam (execution), la peit, la leh lut kane ka MBDA ha jaka ban leh ki tnat lajong.
Ha kane ka sorkar MDA pat kaba ïalam u Conrad K Sangma ka la thaw ïa ka kompeni, bad kala wanrah ïa ki stad bniah (consultant) ban saiñdur ban ai jingmut, ban btin lynti ïa ka sorkar ha ki liang bapher bapher.
Ka sorkar kala shim noh ïa ka bhah mang tyngka da ki spah klur na ki tnad bapher bapher ban ai sha kine ki tnat Nong-pyntrei bad ka la shim ram ruh ban ai sha ki kompeni jongka.
Ki tnad bapher bapher ne Department kila shu long tang ki nongïarap, ki nongpeit ïa kine ki Agencies bad ki Consultants.
Ki nongtrei ruh la shim na ki tnad sha ki Agencies.
Mynta bun ki nongtrei ki tnat ne Department ki kham duna kam, ki kham suk namar ba la don kine ki Agencies.
Ka sorkar ka la pynlut da ki klur ban siew tulop sha kine ki nongtrei bylla shipor ha ki Agencies.
Hynrei kumba la ïohi, la jan baroh ki kam ba ju pynïaid ka sorkar kim ju poi sha ka thong kumba la thmu bad ki kut ha ka jingdkut syndon watla kan dei kaba donkam kaba ïarap bha ïa ki paidbah.
Kine ki tnad pynmih jingmyntoi ka sorkar ïa ki paidbah ki la thnem bha ha ki por mynshwa katba nang ïaid ki sngi, ki nang ring sdot bad ki la don ruh kiba la khang kdam syndon.
Ka Housing Board kaba la thaw ban ïarap ïa ki briew paidbah ban shna ïing da ka sur kaba jem, ka Meghalaya Watches Limited ka karkhana shna baje ka sorkar kaba la khang khyrdep, ka Mawmluh Cherra Cement Limited (MCCL) ka kar-khana sha dewbilat ka sorkar kaba la nang ring sdot mynta, ka kompeni pynmih bording ka MeECL, ka Meghalaya Bam-boo Chips Limited bad kiwei de.
Kine ki kam ba la seng ki sorkar barim kila ai jingmyntoi bha ïa ki paidbah ha kito ki por hynrei katba nang ïaid ki por, kila nang ring sdot, ki kylla hati kit kulai bad shaduh ban kylla hati lieh syndon.
Na ki dak ki shin, lah ban kdew shai hangne ba ki sorkar barim ne ki nongïalam kiba mynshwa ki pher bah bak-ly-bak ban ïa ki nongïalam ha kane ka juk mynta.
Mynshwa ka sorkar ka dang duk bha namar ba ka duna ka jingmih ka duna ki kam ki jam bad ka kham eh ban ïoh pisa pahuh na ka sorkar pdeng kumba la sakhi ha kine ki sngi hynrei watla katta ki lah ban pynïaid thik thik khlem kano kano ka jingeh.
Hynrei kine ki karkhana, ki kompeni, ki Board ka sorkar kila nang troin ha kine ki sngi, ha kaba ka pisa ka pahuh bha ka jingïa-rap na ka sorkar pdeng bad ka don ruh bun ka lad ïa ka sorkar ban thaw lad ban pynkhlaiñ ïa ki.
Ka jingkylla hati kit kulai bad kylla hati lieh kine ki tnad ba thaw ka sorkar, ka dei namar ba la pynïaid ki lei san snem, kiba pyrkhat ïa ka pla lajong ym na ka bynta u paidbah.
Ha ka jingshisha katno shuh kine ki tnad kila lah ban aikam aijam ïa ki samla lada pynïaid bha ïa ki.
Kumba ka paw ka sorkar ka theh pisa da ki klur ïa ka MCCL, ïa MeECL ban pyn-khlaiñ hynrei katba nang theh pisa, ki la nang duk nang ring swai pynban bad kane ka dei kaei kaei kaba kito ki briew kiba don ha ka sorkar ka hap ban pyrkhat bha.
Mynta ka sorkar ka la don ruh ka jingpynkhreh ban khang noh ïa ka tnat Housing Board namar kam don jingmih pisa na kane ka tnat bad la sngewthuh ba ka sorkar kan hap ban pynlut kumba T.1 klur tam man u snem tang na ka bynta ka tulop ki nongtrei kiba don ym duna ïa ka 30 ngut kiba shu shong khlem kam namar ba ka sorkar kam nang ban pynïaid.
Kaba ma ka long ba khlem pep ka sorkar kan khang lut ïa ki tnad jongka, kumba ka la khang ïa kiwei ruh.
U kyrtong ka National People’s Party (NPP) na Pynthorumkhrah Constituency u Bah Rocky Hek u la ong ba ki nongshong shnong ka Constituency ki ju khot ïa u ba u dei u Bah Sanbor Shullai uba ar namar u ju ïarap ïa kino kino kiba don kam jingïarap.
Haba kren bad ki nongthoh khubor mynta ka sngi, u la ong ba um lah ban leh katba leh u Bah Sanbor Shullai, hynrei u shu ïarap katba lah na pla lajong namar um pat dei u MLA bad lada un jop ha ka elekshon MLA un pyrshang ban trei na ka bynta ka roi ka par ka Constituency bad ban ïarap ïa kiba duk kiba jynjarUne u samla rangbah u la pynpaw ïa ka jingsngewkhia halor ka jingeh ki longkmie ha kane ka Constituency namar ka jingbym biang ka kamai kajih ha ki longïing longsem ka wan rah jingeh ïa ki, une u samla rangbah u la buh thong ban thaw ki lad jingïarap ne jingkyrshan na ka bynta kum kitei ki longiing.
U la ban jur ruh halor ka jingeh ki khun samla khamtam na ka jingkyrduh kam jingkyrduh jam, u la ong ba ki lad ki lynti kim don ha ka Jylla bad poi sha ka jingshah ïalam bakla kum ka kyiad bad u drok.
U la khot ïa ki khun samla ban wan sha khmat ban ïa mir jingmut ïa ki lad lynti kiba u lah ban ïa thaw khamtam haba ïa dei bad  ki lad treikam treijam ban im ja, u la ong ba ki khun samla ha ka thaiñ bad Jylla hi ki bun kiba la nang la stad hynrei kim don ki lad ki lynti.
U la ong ba tang da ka jingïamir jingmut lah ban weng ïa ki jingeh bad ha kane ka por donkam ïa ka jingstad katkum ka juk mynta bad ki khun samla ki lah ban ai jingmut lang ban thaw kino kino ki kam ban ka kyntiew ïa ka ïoh ka kot.
Ha kawei ka liang, u la ong ba u shim beit ba u Bah AL Hek, u dei u kñi jong u.
U Bah Rocky u la ong ba kam don kano kano ka jingïakynad ha ïing ha sem, hynrei ka dei beit tang ka kam saiñ hima bad ka jingpynkhreh ban ïakhun  ïa ka elekshon ka dei na ka bynta ka Constituency, ka jingkren jong u Bah AL Hek ka dei ka jingkren sngew shimet jongu.
Haba ïadei bad ka jingïakhun ïa ka ilekshon ban wan pyrshah ïa u Bah AL Hek, uba la jop haduh 5 sien kum u MLA bad ïa u Bah Pynshngain N Syiem, MDC ka Mawkhar-Pynthorumkhrah, u Bah Rocky u la kubur ba kam dei kaba suk hynrei un trei shitom ban ïoh ka jingkyrshan na ki nongshong shnong bad um don jingartatien ban ïoh ïa u soh ka jingjop  namar u dei u trai shnong.
U la bynrap da kaba ong, “Ki don ki jingkynthoh haba ïadei bad Ka jingpynkhreh jong u ban mih pyrthei na ka seng NPP, hynrei bunsien ïa u dieng uba seisoh ki sngewtynnad ban kawang maw bad ka Sorkar MDA ha ka jingïalam ka NPP ka la ïarap shibun ïa ki paidbah nongshong shnong ka Jylla.
"U la ong shi bun ki kam ban kyntiew ïa ka roi ka par kim pat biang hapoh ka constituency, ka surok, ki lynti ki syngkien, ka um bam um dih, ka bor ding elektrik bad kiwei kim pat biang.
U la ong ba shisien ba long MLA ka skhim ka ïaid ryngkat ryngkat ym shuh ban shu pynbiej ïa ki paidbah da ka lut 500 ne 1000.
“Ka jingdon jong u ha ka NPP ka la long ka lynti ban ïoh ïakren bad ki bor ka Sorkar halor ki jingeh jong ki paidbah ka Constituency kum ka jingsniew ka surok hajan ka BDW International School, u la ong ba mynta la ïoh ïa ka mang tyngka kumba 3 klur 84 lak 30 hajar tyngka ban shna pynbha ïa kane ka surok.
U Symbud Myntri Rangbah ka jylla, u Bah Prestone Tynsong u la ong ba ka rai jong ka ïing Kashari High Court kan ym ktah eiei ïa ka jingïakren pynbeit ïa u pud u sam hapdeng ka jylla Assam bad Meghalaya, ha ka wat baar, haduh ba ka ïing Kashari ka shim da kawei pat ka rai.
Lah ban kdew hangne ba ha ka hukum ka High Court mynta ka sngi, ka la bthah ba ym dei ban leit thung mawpud, ne ruid pud ha madan ha kine ki sngi tad haduh ban pyllong biang ïa ka sngi bishar.
Kane ka hukum jong ka ïing kashari, ka long  hadien ba ki saw ngut ki khlieh nongsynshar, ki la ujor sha ka kashari halor kane ka jingpynbeit pud hapdeng ka Assam bad ka Meghalaya.
Ki khlieh nongsynshar kiba ujor ki long u Bah R Hamberley Wahlang, Syiem ka Hima Jirang, u Bah Ainam Manik, Acting Syiem ka Hima Mylliem, u Bah Pholasly Nianglang, Sirdar ka Nonglang Sirdarship bad u Bah Erald Jyrwa, Acting Syiem ka Hima Nongspung.
“Ngin ap shwa haduh ba kan don ka rai da kumwei pat hynrei ka jingïakren kan bteng beit haduh ban da don kano kano ka rai na ka ïing Kashari halor kane ka dorkhas ba la ujor ha ka High Court", u la ong.
U Bah Prestone u la ong, “Haei uta u mawpud? Bad ka MOU kaba la pynbeit ha ka wat ba nyngkong, ka long tang ban shu ïasoi ïa ki jingmynjur halor ki jaka, ki shnong ba kin leit sha kano ka jylla hynrei ban ithuh bniah ïa u pud u sam ka dei lyngba ka jingjurip ka Survey of India, kumba la dep ban bthah ryngkat ka jingdonlang ki ophisar na Assam bad Meghalaya ha ka por ba ki pynlong ka jingjurip".
Halor ka jingsdang ka jingïakren ïa ka wat baar jong ka jingpynbeit u pud u sam u Bah Prestone u la ong ba ka Regional Committee na ka thaiñ Ri Bhoi District la dep ban sdang ha ka jingïalang ba nyngkong ban ïakren tang hapoh jylla shwa bad ka Assam ruh ka la dep thaw ïa ka Regional Committee na ka liang jongka.
Ki Regional Committee na ka thaiñ Ri Bhoi, Jaiñtia Hills bad West Khasi Hill ki dang lum dang lang ïa ki kot ki sla, bad ïakren bad ki briew ba don bynta, la ki dei ki Syiem ki Rangbah Shnong, ban lum ban lang ki kot ki sla.
Ka Mawrathud Sports Club, ka la ïoh ban khur ïa ka namjop kaba nyngkong haba sdang ka lympung ïalehkai phutbol kaba la tip kum ka 1st FKJGP Christmas Cup Football Tournament ha madan Tyrso, kata hadien ba ka la lah ban pynliem noh pyrshah ïa ka Nangïaikiew Academy da 1-0.
Khyndiat haba phai sha katei ka jingïalehkai, ka Mawrathud SC ka la ïoh ban lamkhmat ban pynkhih jar ha ka minit ba 20 bad kaba la neh haduh ba kut ka kylla step.
Haba bteng ka kylla miet ka jingïakhun ka la nangshong shit , hynrei haduh kaba kut ki rangïalehkai ka kynhun ïalehkai jong ka Nangïaikiew kim lah ban pynphai ïa katei ka kol kaba ki la shah thep bad kiba la hap ban pdiang ïa katei ka namrem.
Ïa katei ka lympung ïalehkai, la wan ban plie pyrda da u Bah Arkin Khonglam, Sports Secretary ka FKJGP Sengkmie, ha ryngkat ka jingdon u Bah Hilary Shadap, President FKJGP Tyrso Circle lem bad shibun ngut ki riew rangbah na katei ka thaiñ.
U Director ka North Eastern Indira Gandhi Regional Institute of Health & Medical Sciences (NEIGRIHMS) u Prof.(Dr.) Nalin Mehta, u la ïathuh ba ka eksam nurse kaba la pynlong shen ka la ïaid beit ïaid ryntih khlem kano kano ka jingeh.
Na ka liang u Prof.(Dr.) Nalin Mehta haba ïakren bad ki nongthoh khubor halor ka eksamin thep kam jong kane ka jaka ai jingsumar kaba la long ha bun tylli ki jylla, u la ong, “Ka don ka ‘All India Examination’ kaba la pynlong ha bun tylli ki jylla kiba kynthup ruh ïa ka jylla Assam bad Meghalaya bad ka don ka center ha North Eastern Hills University ruh.
"“Namar ba don ka jingjia ha kine ki khyndiat sngi, ka la don ka jingkyrpad na ki nongïalam ban pyllait ïa ki samla thep kam na ka jylla Meghalaya ban leit thoh noh sha Assam, na ka bynta kito  ki bym shym la lah ban wan bad ka la don ruh ka jingkyrpad ban pynlong biang, hynrei ki ba bun hi ki samla pule ki la wan ban thoh ïa ka eksam thep kam ha jylla Assam ruh," u la ïathuh.
U la bynrap ruh da kaba ong, “Ki la wan ban ïashim bynta ha nongbah Guwahati kumjuh ruh ha Jorhat, Hynñiew ngut ki la wan thoh ha Guwahati bad iwei ha Jorhat bad ki samla pule kiba wan ban thoh ki don kumba 17 spah ngut baroh.
"Na ka liang u Prof.(Dr.) Nalin Mehta u la ïathuh ba ka eksam ka ïaid beit ïaid ryntih khlem kano kano ka jingthud, u la ai khublei kyrpang ïa ka sorkar Meghalaya bad Assam kiba la shim khia ba kane ka eksamin kan ïaid beit ïaid ryntih.
“Ïa ka eksamin ha nongbah Shillong la pynlong ha ka 2 tarik u Nohprah ha skulbah North Eastern Hill University (NEHU) bad lada ka don ka jingdonkam ban pynlong biang na ka bynta jong kito ki bym shym la lah ban leit", u Director ka NEIGRIHMS u la kular ba ïa ka tarik ban pynlong kin sa pynbna.
U la ïathuh ruh ba kane ka eksamin ka dei halor ki kam kiba lait ha kane ka jaka sumar ha kaba ki don haduh 230 tylli ki kam nursing officer kiba lait.
Shuh shuh, u la ban biang ba ïa ka eksamin na ka bynta kito ki bym shym la lah ban leit thoh kin sa pynbna bad pyntip sha ki samla ba kin tip ïa ka sngi bad ka tarik ba kin pynlong.
Ngi im ha ki sngi ha kaba ngi iohsngew ba baroh baroh ki ïa ud shaphang jong ka por.
Ki ong ba ka por ka la lyngkot palat.
Bun ki ïa ong “ym don por, ym don por!"Hato ka long kaba shisha ba ka por ka la lyngkot.
Hato ngi ioh satang 23 kynta ha ka shi sngi ne sa tang 20 kynta ha ka shi sngi? Ki riew stad ba dei kheiñ ïa ka jingtyllun jong ka por, ka jingïaid jong ki sngi ki bnai ki aïom bad ki snem kim pat shym la ai satia kata ka jingpynthikna ba ïa ka por la khate noh ha kine ki sngi.
Hato ka lah ban long ba U Blei u ai khambun ka por ha u nongrep ba don sha khapsor bad sha nongkyndong, katba ha ki ba trei kam sorkar kam la jong(business) bad kiwei ki kam ha Shillong bad kiwei ki nongbah u la khate noh ïa ka por.
Em kam shym long kumta.
U Nongkhrong ba shu ap beit tang na ka jinglehisnei jong ki briew bad u nongkhaïi ba heh spah ki ïoh mar katjuh ka por Hynrei balei pat baroh baroh ki ïa ud?Ka long kaba shisha ba ka jingbunkam ka pynlong ba ngin ym sngew dap por satia.
Lada long kaba lah donkam shuh shuh ban ioh na ka 24 kynta sha ka 28 kynta ha ka shi sngi.
Don kiba namar ka jingbym lah pyndep ïa ki kam, ki la hap khate noh ïa ka por thiah ne ba ngin hap khie noh kham step ban ïa kaba ju khie.
Hynrei ym lah ban len ba don ki briew kiba shu bunkam tang ha kaba ud bunkam, ynda la kheiñ bha , peit bha aiu ki la leh ha ka sngi, ym don ei ei kaba ki la trei tam na kaba ki ju leh, hynrei kaba sngewsih ka long ba ïa kaei kaba kiwei ki lah ban leh ki pat ki khlem lah ban leh, kaba ki leh tam ma ki dei tang ka ud bunkam.
Ym lah ban len ba don shisha ki katto katne ki briew kiba namar ka jingtbit, jinglong hok la tynrong kham bun ka kam ha ki ban ïa kiwei pat, namar lada shaniah kiwei pat ki riew ud bunkam ka kam kan sah.
Kiba kum kine ki briew ki hap ban mih dang step, ki hap sah kham slem ha ophis namar ba kim lah ban pyndep ïa ka kam tang kat ha ka por trei ba la buh, hynrei kiba kum kine ñiar eh, khyndiat eh.
Hynrei kiba bun ki dei tang ki riew ud bunkam, kiba poi slem sha ki ophis, haba ong ophis kam mut tang ïa kiba trei ophis sorkar, hynrei kiba trei ruh ha ki ophis jong ki seng(private company), balang bad sengtrei mon sngewbha(NGO), haba la poi slem ki ud beit ba bunkam palat ha ïing, ba dheng kali (traffic jam), ba leh shitom i khun.
Ka lah ban long ba man ka sngi dheng kali, leh shitom, leh shitmet i khun.
Lada ka jingshit ka iaineh sah da ki bun sngi bun taiew bun bnai ka la dei ka khieshoh rih (malaria).
Hap phah peit thikna, phah sumar bniah (blood test).
Lada dei ba shitom shisha kumta tang shu neh jingshit ar sngi ym don pyrthei shuh, hynrei ba dei ka jingpang thok, jingpangdarapjot ïa ka jingpoi slem, namar kata ym donkam beh dawai kyrkieh.
Ki khun kin ym pang kumno haba ki kmie ki la dep ong jan man la ka sngi ba leh shit met, leh shitom ki khun.
Kaba kim ju kham poi slem ki briew ka dei sha skul ki khun, namar ba tieng ïoh shah pynshitom ki khun, kata ha ki skul kiba pyrkhing bha ïa ka por.
Ha ka por buh skul khun, ym ju don jingpang, kumba nga ju kren danda ïa i kurim,mynstep por khie thiah mynstep ban pynbiang ïa ki jingdonkam ki khun ym don por ban pang.
Ki briew sha jingïaseng, sha ophis ym lei lei da poi slem namar ym don jingpynshitom.
Ki shim kabu ïa ka jingjemnud jong ki ophisar jong kiba halor.
Kaba kham sniew shuh ka long ba ïa uba pyrkhing ki ong uba sniew, ïa uba ai lad beit ban leh katba mon ki ong uba bha.
Hato U Blei u ïa mynjur ïa kata? Kumba la ong haneng, ba ïa ka por hi la ai dap biang ha uwei pa kawei, mar 24 kynta ha ka shi sngi.
Ba ngin lah ban pyndep ïa ka kamram sha U Blei, sha ophis ba ngi trei, sha ki ba ha ïing ha sem bad sha ki para marjan, ka donkam ba ngin bate ïa ka por ne ha kiwei pat ki kyntien ban shna ïa ka por.
Ngim dei ban ong ym don por, ngi ban shna por.
Namar kata haba don ba ong, ba ki donkam ban ïa kynduh, ban ïa syllok, ban leit peit nongpang, ngi hap ban ong, ngin pyllait por khnang, ym ban ong ym don por.
Ngi donkam ban pyndonkam hok ïa ki kabu (ka por ba la ai ha ngi), namar ngi im ha ki sngi kiba sniew.
Ki don shibun kiei kiei kiba lah ban lute noh ïa ka por ka jong ngi, khnang ban pynpep pat ïa ngi ban lah ban pyndep hok ïa kata kaba dei hok ban pyndep ne leh.
Ka ktien ka jong U Blei ka ong:“To khmih thuh kumno phi iaid, ym kum ki bym stad, hynrei kum kiba stad; da kaba siewspah ïa ka por naba kine ki sngi ki long kiba sniew" (Ephesos 5:15).
U President ka Khasi Student’s Union (KSU), u Bah Lambokstarwell Marngar haba kren halor ka jingjia ha Mukroh bad ka jingaiti ban tohkit da ka Central Bureau of Investigation (CBI), u la ong kumba ka long mynta i kumba kala pjah sam sam kata ka jingtohkit bad na ka liang jong ka KSU, kim kwah ba kan shu jah kumba ka jia ïa ka jingtohkit ha Langpih.
U la ong,“Haba ïakren shaphang ki jingjia ha khappud , kam dei shuh ka sien ba nyngkong, ngim kren tang haba ïadei bad ka jingjia ha Mukroh hynrei  ngi pynkynmaw ruh ïa ka jingjia kaba la jia ha Langpih, na ka liang ka sorkar ka ong ba kan shim khia bad ïaid kat kum ka aiñ hynrei haduh mynta ngi ïohi ba ka pjah slam slam bad ngim sngewthuh sngewthaw ïa ka lynti ïaid jong ki.
"“Hynrei ngi shuh ïohi tang kane kawei ba lehse kum kane ka jingjia ha Mukroh ïoh kan long kumba ka jia ha Langpih mynshuwa.
Lada kita kiba bat ïa u lakam ka synshar ka khadar , khamtam kita kiba ju ong ba ki peit ïa ka aiñ ka kanun, teng teng kita kijuh ki briew kiba long ka jingshngaiñ ïa u paidbah, hynrei kumba ka long mynta   ki long ka jingsyier ïa u paidbah," u la ong.
U la bynrap da kaba ong ba mynshuwa ki paidbah ki ud ba ka jngdon ki lehnoh bapher bapher  ka pynshong syier ïa ki paidbah hynrei kumba long mynta ki pulit ka Assam ki kylla long ki lehnoh.
Kane ka dei ka kamram jong ka sorkar jylla ban leh eiei bad ban leh da kaba tyngeh bad ka dei ruh ka kamram jong ka sorkar India ban shim ki sienjam ba kita ki briew kiba shim ïa ka jingim jong ki briew kiba lui lui kim dei ban lait na ka kti jong ka aiñ.
“Ngi  ju ïohi ba ki jingtohkit ki shu sahkut kumto bad ki pyrshang ban  kyllaiñ , ngi ïohi ruh ba ïa ka jingtohkit  ki kwah ban pushara bad pynjah wat ïa ki sakhi ki satar.
Katta ka dei kaba ngi la ju ïohi  ha bun ki jingjia.
Teng teng  ka don ka jingartatien wat ïa ka jingtohkit CBI haduh katno kan  lah ban pynhun  bad ban wanrah ïa ka jingshisha," u la ong.
U Bah Marngar u la ong ruh ba lada ka sorkar jylla ka kwah ban ai ïa ka jingbishar kaba hok ïa kito ki san tylli ki longïing ym tang ïa kito kiba jia ha mukroh hynrei wat kito kiba la jia ha langpih ruh ka sorkar jylla ka dei ban shim ïa ka sienjam ba ka jingbishar ba hok ka dei ban wan bad katta kita kiba don kti ki hap ban ngat ha ka jingpynsaja.
“Ngi long kumne kumba ka long ka dei na  kadaw ba jem palat ka sorkar jylla," u la ong.
U la bynrap ruh da kaba ong ba ka sorkar ka dei ban ai bor ïa ki pulit kiba don ha khappud ba kin leh ïa la ka jong ka kamram, kumba ka sorkar assam ka ai bor ïa ki pulit jong ka.
Haba ïadei halor ka jingslem ban pyntrei kam ïa ka Inner Line Permit (ILP) bad ka jingpynrung ïa ka ktien khasi bad Garo ha ka khyrnit kaba phra, na ka liang u bah Lambok u la ong kadei ka jingbymkheiñ snep jong ka sorkar India wat la ka sorkar jylla kala mynjur ïa ka resolution halor kine ki artylli ki mat bad phah sha ka sorkar India ban pyntrei kam noh ïa ka.
U samla Avner Pariat u la pynbna ba un ïakhun na ka Voice of the People’s Party (VPP) jong ka East Shillong ha ka elekshon 2023 pyrshah ïa ka MLA ka Kong Ampareen Lyngdoh.
Haba kren sha ki lad pathai khubor mynnin ka sngi ka 6 tarik u Nohprah, 2022 u samla Avner u la ong ba ka daw ba pyllong ïa u ban rung sha kane ka seng VPP ka dei halor ka nongrim ban wanrah ïa kata ka “Clean Politics" kaba mut ban wanrah ia ka jingkhuid jingsuba ha ka synshar ka khadar.
U samla Avner u la ong ba lada u wan ha ka bor un wanrah ka jingkylla ha ka tnad ka koit ka khiah ban weng ka jingeh ki samla bad kiwei de ki jingkylla khamtam ha Shillong East konstitwensi.
Une u samla u la ong ba baroh shi katta uju don bynta lang bad kiwei pat ki seng saiñ pyrthei bad u la don ka jingthmu ban ïakhun kum u kyrtong shimet ha kane ka elekshon kaban wan.
Hynrei hapdeng kine kiei kiei baroh u la rai ban ïakhun na ka seng VPP.Ka seng Federation of Khasi Jaiñtia and Garo People (FKJGP), ka la ïakynduh ïa u Symbud Myntri Rangbah ka jylla u Bah Prestone Tynsong ban ai jingmut ban buh ïa ka karkhana shna jingbam ïa ki jingri ne Feeds Mill  bad ka AIS:140 Vehicle Tracking Project.
Haba kren bad ki lad pathai khubor, u President ka FKJGP u Bah Dundee Khongsit u la ong ba ka seng ka la ai jingmut ïa ka sorkar ba ki jaka ban buh ïa kine ki karkhana ka dei ban long ha ki jaka kiba donkam bad kiba lah ban seisoh ïa ki nongri jingri.
U la ong ba ka seng ka ju pynlong ïa ka jingïalang ban pynsngewthuh ba kane ka karkhana kan long ka lad ban ai kam ai jam ïa ki samla, kumba ka long mynta ka jingdonkam jong ka doh dang ap na kiwei ki jylla kumba 80% na ka 100% bad ka jingdon kane kan wanrah ïa ka jingmyntoi ka ba khraw ïa ka jylla.
“Na ka liang u Symbud Myntri Rangbah ka jylla u la ong ba un sa shim khia ïa kaei kaba bha tam bad ki la ong ruh ba ka sorkar ka dei ruh ban buh da ki kyndon namar ba kane ka karkhana kan donkam ïa ki mar ki mata, kane ka kyndon ka dei ban long ba lyngba ka tnad Agriculture kan shim khia ban pynsngewthuh ïa ki nongrep halor ka jingmyntoi na ka ne ka Feed Mill", u la bynrap.
U Bah Dundee u la ong ruh ba ka seng ka la ïakren ruh halor ka jingpyntreikam ïa ka Automotive Industries Standard (AIS):140 Vehicle Tracking Project,  ha ka jylla Meghalaya, kumba la bthah da ka sorkar India, ba ki dei ban buh ïa ki tracking device ne u tiar thwet ha man ki kali bad kan don ruh ka Center ban peitngor ïa kane khnang ban don ka jingshngaiñ ïa ki nongshong kali.
U la ong ruh ba katkum ka kyndon na ka Sorkar pdeng ka long ban pyntreikam ïa kane lyngba ki Telecom Company, kane kan long  ba kin donkam ïa ki khynnah pule ki ba la pass ïa ka Information of Technology (IT), kane kan long ruh halor ka jingai kam ai jam ïa ki samla lajong.
Ka seng ka la ai jingmut ba ka sorkar ka dei ban pyntreikam lyngba ka telecom company BSNL, kaba la don lypa ha ka jylla ban pynthikna ïa ka jingïoh kam ïa ki khun samla ha ka jylla.
:Ka music video, ka Synjam kaba la shim bynta da ki tyngshop bad ki puron jong ka Khasi, kynthup ïa u Samuel Kurbah, Abalin Nongkhlaw, Keebor ATK Kurbah bad u Mickey Lyngdoh, ka la dep pyllait paidbah myn shem bnai.
Na ka bynta katei ka jingrwai thymmai, ki nongpynmih ïa katei ka jingrwai ki ai khublei kyrpang ïa ka channel Jlaw Doh tir, Lamjingshai channel bad ïa ka make up artist, ka Risha Mynsong.
Katba la ring ïa katei ka jingrwai ha Tyndai resort, Lamet restaurant bad ha Eco resort Sohra.
Ha katei ka jingrwai, la rwai da u tyngshop jong ka Khasi, u Mickey Lyngdoh bad ka Ibapyntngen Syiemlieh bad la thaw ïa ka jingrwai bad ki kyntien da u Mickey Lyngdoh.
:Na ka bynta ka jinglah ban ai ka jingshakri kaba thikna na ka liang ka sorkar bad ka jinglah ban pyntreikam ïa kiba bun ki kam pynroi, ka sorkar jylla ka la shim ki sienjam halor ka jingbuh ki C&RD block bad ki Sub-Division bathymmai ha kiba bun ki jaka jong ka jylla.
Kum ka jinglah ban pyndep halor ki jingdawa ba la sahteng la slem jong ki paid nongshong shnong ka Jengjal ha West Garo Hills, u Myntri Rangbah ka jylla Meghalaya u Conrad K.Sangma ha kane ka sngi nyngkong u la plie ïa ka Jengjal Civil Sub-Division ha ka jingdon lang u myntri ka tnad ka koit ka khiah u James K.Sangma ha Baljek, ka jaka kaba jngai kumba 32 km na Tura ha West Garo Hills.
“Kane ka sngi ka dei ka sngi ka ban sah kynmaw da ki paidbah da ki snem, ka jinglah ban wanrah ïa kane ka Sub – Division kaba thymmai kan ailad ïa ka sorkar ban shim kiba bun ki sienjam pyntreikam ban pyndap pynbiang ka jingdonkam jong ki paidbah.
Ka jingthaw ïa kane ka Sub Division kan pynthikna ba ki paid kane ka thaiñ kin kham suk bad kham kloi ban ïoh jingïarap lyngba ka jingshakri jong ka sorkar", la pynpaw bad ong u Myntri Rangbah ka jylla.
Ha ka jingkdew ba kane ka sngi ka long ka sngi ban sah jingkynmaw na ka bynta ka sorkar MDA, u Myntri Rangbah u la ong ka jingthmu ba hakhmat duh halor ka jingthaw bad buh ki block bad ki Sub – Division kiba thymmai ka dei ba kiba bun ki kam ba la pyntreikam da ka sorkar ki dei kiba ïaid lyngba ki block bad ki sub-Division kiba lah ban poi sha ki paidbah.
Ha ka jingkdew ba kane ka sorkar ka dei kaba la lam lyngba ka jingïohi jngai jong u kpa jong u, uba la khlad noh na kane ka sla pyrthei u (L) Purno Agitok Sangma uba don ka jingthmu na ka bynta ki thaiñ bapher bapher, u Myntri Rangbah ka jylla u la ong ba ka “Jengjal ka dei kaba don hapdeng jaka jong ka Garo Hills bad namar ka jingdon jong ka jaka u (L) P.A.Sangma u ju kwah ban pynlong ïa kane kum kawei na ki jaka pdeng halor kiba bun ki mat pyntreikam.
Watla um shym la don shuh bad ngi ha kine ki sngi hynrei kane ka sorkar ka dei kaba la ïaid halor kaei kaba u la ïohi lypa na ka bynta ka jingbha jong ki paid jongngi".
U la ong ruh ba ka jingwanrah ïa kane ka sub division kan plielad halor kiba bun ki kam pynroi, bad ki kam ba bniah yn sa pynpaw paidbah shen hapdeng ba kiba bun ki kam ki dang don ha ka jingpynkhreh.
Kane ka Jengjal kan kynthup ïa ki shnong kiba hap hapoh Anogre GS, Rongdenggre GS, Baljek Agal GS, Rongbakgre GS, Waram Asim GS, Aguragre GS and Rombagre GS, bad hapdeng ba la buh ïa kane, ka Civil Sub-Division kan treikam na ka jaka treikam baheh duh jong ka ha Jengjal ka ba la sdang hi naduh mynnin ka sngi kata ka 5 tarik u Nohprah 2022.
La pyntip da u Chief Secretary jong ka sorkar jylla Meghalaya.
Ki shnong ki ban hap hapoh ka Jengjal Civil Sub-Division ki kynthup ïa ka Manggakre, Dirikgre, Dijinggro-Apal, Gindopara, Teksragre, Renchagre-Apal- Chinapgre, Silsekgre, Renchagre, Chikansingre, Anogre,-Dittegre, Kamagre, Dollong-gre, Dollong Manda, Rong-denggre, Songgitalgre, Jongdikre, Dopananggre, Chiokgre, Bawegre, Megapgre, Jengjalgre, Tapragre, Rongramgre, Watregre, Bottregre, Rongsep Adinggre, Rong-khenggre, Makkra-gre,Marak Songmagre, Nengkalgre, Marak Jabret-gre,-Marak Nokatgre, Marak-Dilwanggre, Warisepgre, Bolbokgre, Baljek Agal, Rongbakgre, Kalchengre, Danang Bisa, Dinang Songma,-Bang-dagre, Mrigre,Kalakgre, Ringgegre,Dipogre, Waramasim, Bokda Apal, Retegre, Waram Songma, Damjonggre, Warm Dipogre, Tebronggre, Ampanggre, Asakgre, Digranggre,Waribokgre, Samingre, Dingringgre, Rongbrakgre, Aguragre, Agalgre, Rongpotgre, Wakringtonggre, Boldamgre, Saringgre, Chidekgre, Arbella Chidekgre, Gondenggre, Donsimgre, Timbogre, Chiwatgre (Chiwatigre) Cho-kagre, Romba-nokatgre, Rombagre, Romba Adinggre bad ka Silschigre (Silchotchigre).
:Ka sorkar Meghalaya ka la ïai bteng ïa ka jingtrei ba radbah na ka bynta ka roi ka par ha ki thaiñ nongkyndong ha kaba u myntri rangbah, u Conrad Sangma u la sam ïa ka song pisa hapoh ka skhim FOCUS+ ha Jengjal, West Garo Hills District, kaba long ka jingsam pisa Direct Benefit Transfer (DBT) kaba heh tam ha Meghalaya, ban pynthikna ïa ka roi ka par ban kyntiew ïa ka kamai kajih kaba neh slem.
La dep ban phah 30 klur tyngka sha ki 60 hajar tylli ki longïing nongrep hapoh ka FOCUS+.
La pynwan dur ïa kane ka prokram ban ai jingmyntoi ïa baroh ki longïing nongrep ha kylleng ka Meghlaya.
Ka dei ka jingpynïar ïa ka prokram baheh tam ha Meghalaya na ka bynta ka bha ka miat ki nongrep.
Kine ki ar tylli ki skim (Focus and Focus+) kin ïarap ïa ki longïing nongrep ha Meghalaya ban ïoh ïa ka song pisa kaba 10 hajar shi ïing.
Haba kren ha kane ka sngi, u myntri rangbah u la ong, “Ka bha ka miat jong ki nongrep ka long ka thong ba hakhmat eh jong ka sorkar jong ngi.
Nga sngewkmen ban pynpaw ba ki don shibun ki nongrep kiba lah ïoh jingmyntoi na ka skim FOCUS.Ngin ïai kyrshan ïa phi lyngba kum kine ki skhim.
Ka thong jong ngi ka long ban pynthikna ba ki prokram FOCUS bad FOCUS+ ki ïailong man la u snem.
Lada ngi phah 450 klur man la u snem sha ki baduk bad ban ïaiphah ïa kane ka pisa man la u snem, hapoh 10 snem haduh 4,500 klur tyngka, kan rung sha ka ïoh ka kot, te shu pyrkhat ïa ka jingwan ka pisa ha kaba ki nongrep ki lah ban ïoh.
Mynta ka sngi, ngi la dep ban phah 30 klur tyngka sha ki 60 hajar tylli ki longïing.
Ka thong jong ngi ka long 4.5 lak tylli ki longïing nongrep.
"Shuh shuh, 11 tylli ki VPIC ka Rongram ki la ïoh pdiang 1.48 klur tyngka hapoh ka Meglife Project ban tei ïa ka Community Hall bad 9 tylli ki SHG ki la ïoh pdiang 11 lak tyngka.
Ha kajuh ka por, hapoh ka Rural Backyard Piggery Scheme, ‘PROGRESS’, la sam 2000 tylli ki khun sniang (3 tylli ki sniang kynthei bad uwei u sniang shynrang) sha ki 500 tylli ki longïing nongrep.
Ka skim ‘PROGRESS’ ka thmu ban pynthikna ïaka kamai kajih ki baneh jong ki nongrep lyngba ki kam ri jingri bapher bapher.
La pynkhamti ba kane ka skim kan pynmynyoi ïa ki 10 hajar ngut ki nongrep baduk bad barit bad ruh ban kyntiew ïaka jingpynmih ïa ka dohsniang bad dohsyiar ha ka jylla.
Kumjuh la sam ïa ki syiar Kuroiler sha ki 100 ngut ki nongïoh jingmyntoiU myntri rangbah u la ai khublei ïa ki nongrep ha ka sngi rakhe ïa ka Meghalaya Farmer’s Day bad u la ïai ban ba kine ki pisa ba la dep phah sha ki longïing nongrep kim dei ka ram hynrei ki dei ki kran.
Ïa ka Meghalaya, “Ka muluk ki lyoh", la ring dur ruh kum ka jaka shong ki blei kaba ïa syriem ïa uta u Lumbah Olympus jong ki khanatang ki Greek hyndai; kaba itynnad, i suk kynjai, ba long kyrpang marwei, ha kaba la buhai shnong da ki briew kiba sbun kum ki blei.
Lehse don katto katne ngut kiba hun ban ngeit ba ka Ka Meghalaya ka long shisha kumta! Tangba ka jingshisha ka jngai bah na ka jingngeit.
Ka jingshisha ka long ba wat la U Nongbuh Nongthaw U la theh ïa ki jingkyrkhu ha ka mariang jong kane ka ri, phewse ki ba bun ki briew kiba im ha ka ki long kiba khim jingmut, bym don ka jingtip ba janai bad pyrkhat tang ïa ka malade, haduh ba ki leh ïa ki kam kiba wanrah jingjulor ha ka jaka ban wanrah ïa ka jingbha ne jingkyrkhu.
Ha Meghalaya la shong shnong da ka imlang sahlang ka bym salia ïa la ka jingbit jingbiang lane ka bym nang kumno ban wanrah ha lade ïa ka synshar khadar ka ba ïa hap dur bad ki jingdonkam u ba bun balang ne bad ka jingdonkam ki juk kiban sa wan.
Nga ong ïa kane da ka jingsngewkhia bad ha ka jingtip briew bad mut shisha ïa ka, wat la kan pyndom pynkhluit ïa kito ki “khyllew noh riat ïa la ka jong khlem da twad ia la lyngkdong" kiba pynkiew skong tang ïa la ka jaidbynriew, kiba bun hi kum kine ngi pynmih mangi dalade.
Kumta jait ba ngi poi ha kane ka khep ban ïa kynduh markhmat bad ki jingshisha bym sngew ïa hap satia, to ngin hap shu pdiang ïa ka jingshisha kaba ngin ym sngewtynnad – ba bun na ki jingeh kiba ngi ïashem mynta ha Meghalaya ki dei ki jingnoh synniang na kito kiba kam ïalade kum ki nongbah khala ïa la ka jaidbynriew ne kum ba ïa jer baroh baroh “Ki men ieid Ri".
Sa kawei pat ka jingshisha kaba ngim lah ban lait, wat lada don napdeng jongngi ki ban nym sngewtynnad ïa ka, ka long ba mynta ngi im ha ka Spahsnem ba 21.
Kam pher wat la da iam kthang, lynniar, lympat ïalade ne mutdur lehnohei, ngin ym lah ban pynkylla ïa kane ne wanrah biang ïa ka mynor kaba lah leit.
Ngi im mynta ha ka pateng ka bym pat ju don koit ha ka history jong ka pyrthei, ha kaba ïa ka pyrthei salonsar la pyniaid kam da ki mar thymmai ka bor stad saian ba la tip kum ka teknoloji, kane ka teknoloji ka iai kylla thymmai bad sted katta katta, ha kaba kaei kaba shem ne pynmih hynnin ka sngi kam ïa kot bor shuh ne kam ïa hap dur shuh bad kaba mih mynta ka sngi.
Ka sted ka jingkylla katta katta shaiong sa ban pyrkhat.
Ngi im ha ka pyrthei ka ba iai kylla, la ka long ha ka teknoloji, ka jinglong ka suiñbneng, ki aiom, ka jingdonkam ka synshar khadar ne ka rukom im ki briew, ha kaba ka jinglah ban pynïajan pynïadei (pynïahap tar ne kumba ong ha ka ktien nongwei ‘the ability to adapt’) ka dei ka dawbah ba kongsan khnang ban lait im.
Kito ki ba kyntait ban pynïajan kim don jingïadei shuh bad ki jingkylla ba sted- bad ka jingbymdon jingïadei shuh ka dei ka lynti kaba ïalam sha ka jingjah rngai na sla khyndew.
Kino kino kiba kwah ban lait im bad pynsah ïa la ka jaidbynriew kin hap ban don ka bor pyrkhat kumno ban khmih sha ka lawei, ban iohi ïa ki jingdonkam thymmai ba nang iai mih man ka por bad ha kajuh ka por ban pynïahap tar bad kita ki jingdonkam.
Ia kata ka bor ban iohi jngai la jer kyrteng ka jingithuh paw (vision).
Ha kum kane ka sawdong sawkum ba ngi im, lada ngi kwah ban lait im, ngi donkam ban ioh ïa ka jingithuhpaw aiu kan jia ha ka lawei.
Kaba ma eh ia ka jaitbynriew jong ngi ka long ban ioh ïa ki nongïalam ki bymdon jingkitkhlieh, kiba ‘matpei tang ïa ka malade, kiba kyang shla tang shaphang ka mynnor ne ban phaidien biang sha ki rukom jong ka hyndai hynthai.
Kine ki jait briew kim iohi ïa ka lawei kumta ka mynnor na ka bynta jong ki ka dei ka jingshisha.
Ki klet ba Ka Mynnor ka lah tang ban kdew lynti hynrei kam lah ban ïalam.
Ka jingsniewbok ka long ba bun na ngi ngi dang hap ban sngewthuh ïa kane ka jingshisha.
Kumba ka long ha baroh kine ki snem ba la leit noh, Ka Riti ka Dustur uba rim ba jah ka kylla long ka Masi Kyntang ha Meghalaya.
Phim lah ban kynthoh pyrshah ïa ka bad phim lah hi ruh ban iehnoh ïa ka.
Kum ban ai nuksa, la shim ba Ka Rukom Long Trai ïa ka Khyndew ka Shyiap hapoh ka jylla ka don ka jingïadei ba hajan eh bad ka La Riti; ka Riti Dustur pat bad ka Jingpynithuh ïalade ha ka Pyrthei bad kumta ym lah ban ktah ïa ka da lei lei ruh em.
Ban leh da kumwei pat la ñiew ba ka dei ka jingpynïap ïalade ha ka synshar khadar.
Ka dei ka sang ka ma ban mushlia ïa ka jinglong trai ïa ka khyndew ka shyiap.
Niuma ka lah ban long shisha kumta hynrei ka mat jingïa tai ka thew shawei pat.
Ka mat ïatai ba kongsan ka dei shaphang kumno la pyndonkam ïa ka khyndew ka shyiap ym pat mano ba long trai.
Long trai te ma ngi hi.
Kumno ngi pyndonkam ne pyntreikam ïa kata ka jinglong trai ka long ka jingkylli ba dei ban ioh jubab.
Ngim ïa kren shaphang ka jingduh ei jong ka khyndew ka shyiap ki riewlum, hynrei kumno la pyndonkam ïa ka na ka bynta ka jingmyntoi ba pura jong ngi ym don ba ong ei ei.
Katkum ka rukom jongngi ïa kaba la pynskhem ruh da ka Riti Synshar jong ka ri, ka khyndew ka shyiap ka dei jong ki nongshongshnong.
Ki long trai ma ki.
Tang katta lah biang! Kata ka dei ka riti dustur.
Kumno la pyndonkam ïa ka khyndew, ka dei kawei pat ka mat ban ïatai khlem da ïa kren ïa ka jinglong trai.
Ka jingpyndonkam ïa ka khyndew kam dei ka kam kyntang ba pyrkhing.
Dei ban pynkylla ïa ka rukom pyndonkam ïa ka khyndew ka shyiap katkum ka jingdawa jong ka por.
Ka long thik kum ka jinglongtrai ïa ka kali.
Ka kali ka dei ka jong phi ym don mano mano ruh ba lah ban aireng ne ujor pyrshah ïa kata.
Hynrei phim lah pat ban iaid na ka liang kamon jong ka surok, phim lah ban ñiah sted shaba palat, phim lah ban ñiah khlem ka laisen, phim lah ban ñiah khlem da siew ïa ka khajna surok bad ka rukom ñiah jongphi kam dei ban long ka jingmynsaw ïa kiwei pat.
La donkam mynta ban wanrah ïa ki aiñ ki kanun kiba ïa syriem ha ka rukom ba ngi pyndonkam ïa la ka khyndew.
Ngi donkam ïa ki Aiñ ban pyniaid ryntih ha ka rukom pyndonkam ïa ka khyndew ka shyiap khnang ban nym long jingmynsaw ha ka imlang ka sahlang ne ïa ki juk ban dang wan.
Ki Nongthaw Aiñ ki donkam ban pyrkhat ïa ka lawei ym ban shu byrngia tang ha ka malade katba dang ioh ka lad.
Kane ka dei ka bynta jong ka Synshar Khadar ba beit bad kam ktah ei ei ïa ki Riti ki Dustur.
Kane ka dei ka ei ka ei kaba ngi khmih lynti ba – ban thaw ïa ki aiñ ba donkam na ka bynta ka jylla bad ki briew jong ka.
Ka long ka jinglehraiñ ban iohi bad iohsngew ba ki MLA jongngi man ki khep ki kynnoh beit ïa ki riti ki dustur khnang ban aidaw bad ‘da rapjot ïa ka jingbym lah jong ki ban shim ïa ki rai ba donkam haba ngi ïa kynduh ïa ki jingeh kiba ïa dei bad ka khyndew ka shyiap.
Ki iai leh kumta lane wat ïa ki por shong dorbar jong ka Assembly ruh la ju ïaleh ban pynlyngkot khnang ban lait ïatai ïa kino kino ki mat ba kongsan ne kiba wan rah ïa ka saw ka sian ha ka jylla.
Ka jingkyntu ïa ki Nongmihkhmat mynta ka long tang shisur – tyrwa ban pynlong aiñ halor ki mat ba kongsan bad to ïa pynlut kham bun ka por ban ïatai halor kiei kiei kiba ktah ïa ka bha ka miat ki paidbah.
Lym kumta bad lada phim sngewlah, sngewbha kynriah noh sharud ailad ïa kiwei pat kiba lah ban leh ïa kata !Ngi la poi ha ka khep ha kaba ka jingkylli ka mih.
Haduh katno ki Aiñ kiba la don ki ïa dei katkum ka jinglong jingman ka por bad ka pateng mynta? Ki mih bun ki jingkylli halor ki Aiñ bad ki Thong Treikam kiba la don lypa kum ka Land Transfer Act bad ka Industrial Policy; katba ïa ka Mining Policy, Community Participation Bill bad ka Tourism Policy la aireng bad pyrshah tyngeh halor ka nongrim ba kim ïa hap bad ka jingbit jingbiang ki trai muluk trai jaka.
Pynban ïa kine ki aiñ la thaw da ki briew jongngi hi, da ki nongmihkhmat kiba ngi jied hi ma ngi; te balei ban ïa pyrshah? Balei shisha mo?! Ka jingkylli kaba da thrang eh ban ioh ïa ka jubab.
Lehse ka lah ban dei na ki ar tylli ki daw.
Nyngkong eh, namar bun na ki bynta jong kine ki Aiñ la shu shim kylliang lane sot na ki Aiñ kiba don sha kiwei pat ki jaka ki bym ïa hap ei ei ruh em bad ka jinglong jingman ha Meghalaya.
Ka pynpaw pen ryngkew ïa ka jingbym biang ha ka rukom pynkhreh, ka bor sngewthuh bad bor iohi jngai ha ka synshar khaddar kumjuh ïa ka jing anna ha ka rukom ban pyntreikam ïa kum kita ki Aiñ.
Kum ka nuksa, ka jylla Meghalaya baroh kawei ka hap hapoh ka jylli jong ka 6th Schedule area, pynban ha baroh ki Jingtyrwa pynlong Aiñ da ka Sorkar Jylla la leh shitom khnang ban kyntait ïa ka jingdon bynta ki ADCs hapoh kine ki Aiñ; bad ka paw shynna ka jingkam trai shimet tang weibriew hi jong ka sorkar Jylla.
Kam pushe ïa ka jingshisha ba katkum ka 6th Schedule la ithuh ïa ki District Councils kum ki nongri nongda bad nongsharai ïa ka jinglong Riewlum ha Meghalaya.
Namar kata donkma ban kdup, ban ïa syllok ban ïa trei lang bad ki bor District Council haba shna aiñ ka Jylla.
Kane ka dei ka jingshisha bad lada kyntait ïa kane ka jingshisha, ngi iohi shai kdar ba ka wanrah tang ka jingthut bad jingkynrum kynram ïa kino kino ki jingthmu ka Sorkar wat lada kita ki jingthmu ki khraw katno katno ruh ne thew na ka bynta ka bha ka miat ïa u ba bun ba lang.
Da kaba tynjuh bha bad sngewthuh shai kdar ba ki don bun ki kynhun ki ba ïa don bhah lang ha kane ka kam, ka Sorkar namar kata ka dei ban kdup ne synrop lang ïa baroh kiba ïa don bynta khnang ba ki jingthmu baroh kin seisoh.
Kaba ar pat, baroh ki Jingtyrwa Pynlong Aiñ bad ki Aiñ jong ka Sorkar ki dei ban long kiba don ka jingthmu ba shai shynna bad ai jingmyntoi, khnang ba ki paidbah baroh kin sngewtrai bad ïa bud ryntih lang.
Ha Meghlaya hi ka jingdonkam ne jingthrang ban ioh jingithuh kum u/ka Riewlum bad jinglong Trai muluk Trai jaka ne Trai shnong ka long kaba sngewdonkam haduh katta katta ha man ki jait kam baroh la ki dei ki kam sorkar ne kam shimet.
Kane ka dei ka jingshisha ba ngi dei ban pdiang.
Sniew nusib namar kata haba ka Sorkar ruh kam tip ne ithuh ïa kane ka jingshisha, lymne ym shym don kano kano ka jingpyrshang ba thikna ban pynïapher hapdeng ki jingshisha bad ki puriskam.
Kane ka dei ka daw bah ba balei ki Aiñ ka Sorkar, ïa kiba la thaw da ki Nongmihkhmat ba jied hi u paidbah, da ka jingthmu ba bha tam, ha khmat u paidbah ki kylla long ka jingartatien.
Ha ka Jylla Riewlum, ha kaba ka Jinglong Riewlum ka dei ka ba kongsan tam, baroh ki dei ban sngewthuh shai halor ka mat ka ba thew ïa ka Jingbit Jingbiang ki Riewlum bad ka dei ban long ka phang pdeng jong baroh ki jaid kam ki ba pyntrei hapoh ka jylla.
Kadei kane ka jingbymshai kaba wanrah ia ka suba sniew ha baroh ki kam ba tyrwa ka sorkar jylla bad namar ba sngew syier u paidbah , phai noh sha ki riti dustur u mynor ban ioh jingtngen.
Na ka bynta ka jylla ba sohkyrdot kum ka jongngi, ki Riti ki Dustur, ka Teknoloji bad ka Jingithuhpaw ki dei ban ïa mir lang kawei, ki dei ban ia synrop lang ban beh sha ka thong jong ka bha ka miat bad ka jingbit jingbiang jong u paid nongshongshnong.
Dei hangta ba ka mat ba kongsan bad ka thong ba hakmat eh ka long ka jingpynlong kam ïa ka Thong treikam Bym don Jingdkoh shuh na ka bynta ka Roi ka Par, ka dulir shong aiñ kaba kdew shai khlem jingbuhkhoh shuh ïa ki kyndon pyntreikam ha ki phang baroh bad kumno ban sngewthuh ïa ka jingmut shaphang ka bit ka biang jong ki Riewlum.
Kumta kata ka Thong treikam ka kdew shai ruh kumno kan pyn ïa mir lang ïa ki Riti Dustur ryngkat bad ka Jingiohi jngai ïa ka lawei ban sa wan.
Kan long ka Thong Trei kam ka ban lam lynti ïa kiwei kiwei pat ki tnat treikam Sorkar ha kaba pruid dak ïa ki Thong Treikam bapher bapher jong ki, ka Sdad jong baroh ki Thong Treikam ka Sorkar;ka tyllong jong ka jingtngen ïa baroh ki nongshongshnong ha kaba ym shym leh klet ne iuhroit noh ïa ka jingbit jingbiang jong ki.
Ym don mano mano ruh ba kwah ban im ha ka Mynnor hynrei ha kajuh ka por, na ka bynta ka Meghalaya, ïa ka Lawei dei ban ïalam da ka Jingithuh paw ïa kaba yn kyrshan radbah da ki Riti Dustur.
Ka sngew kumba kam lah ban long pynban em kam long kumta.
Ka donkam tang ka jingpynleit jingmut ba janai, ka jinglah ban sngewthuh ïa kiwei bad ka sien jam ba nyngkong.
Sngewsih shibun ba kane ka jinglong kam don ha ki nongmihkhmat kiba ngi la jied.
Ka por ban ioh ïa ki jingkylla kane ka la wan mynta.
Tang katta!U Nongthoh u dei u President jong ka ICARE, ka kynhun ka ba peit pyrman halor ki mat kiba ïa dei bad ka Synshar Khadar bad lah ban ïa syllok ha kane ka email address toki@neline.
com.
Kumba la ju sakhi ha kine ki phew snem ba la leit, la ju shem ba ki jaitbyn-riew bym dei Khasi, Garo, kim ju kham jied ïa ki seng riewlum bad ki jied beit ïa ki seng nabar jylla ne National Parties kum ka Indian National Congress, ka BJP bad kane ka paw shai ha kiba bun ki jaka ne konstitwensi ha nongbah Shillong ha kaba kiwei ki jaitbyn-riew ki kharoi bha bad kumjuh sha kiwei ki jaka kiba ki ïabun bha.
Katto katne bnai mynshwa, u nongïalam ka seng riewlum, u bah Bindo M Lanong u la ong ba um kwah ban leit ïakhun biang na East Shillong namar ba um sngew don jingkyrmen shuh ba la bun palat ki bym dei Khasi, ki bym ju jied ïa ka seng riewlum.
Kane ka jingkren jong u bah Bindo ka la dei ban pynkyndit ïa ki nongïalam seng trai ri ha kane ka jylla ba kiwei ki jaitbynriew kim ju kham jied ïa ka seng riewlum.
Ha sor Shillong la bun ki jaka ne ki konstitwensi la rai kiwei ki jaitbynriew ïa ka jing-jop jingrem jong u kyrtong.
Kyn-maw mynshwa ba u Myntri Rang-bah barim ka jylla uba la bam kwai ha Duwar u Blei, u bah BB Lyngdoh u la lah ban pynjop ar sien ïa u kyrtong ka Hills People Union (HPU) kaba la pynduh noh ban thaw ïa ka UDP, na Laban (kon-stitwensi barim) halor ka nongrim ba kiwei ki jaitbynriew kiba dei ki trai shnong ha kane ka jylla, ki dei ban jied ïa ki seng trai jylla lada ki kwah ban don ban sah ha ka jingsuk bad ka jingshngaiñ.
Ïa ka Meghalaya la pynurlong lyngba ka jingïakhih kaba jai jai ban dawa ban ïoh ïa ka jylla lajong ban synshar hi dalade ïalade katkum ka jingstad jong ki trai shnong, hynrei kam long satia kumta bad ka daw ka dei namar ba ki trai shnong ki shah pynbieij ha ki seng heh ne national parties.
Ki seng heh nabar jylla ne ki national party ki lah ban ong ba ki trai shnong ki lah ban synshar katkum ka jingstad jong ki, hynrei ha ka jingshisha, kam long kumta, namar ba kin shah hukum beit nabar (high command), kin don ki big bosses ba ki hap ban pyndem ha sla kjat hynrei ha ki seng trai ri, kam ju kham jia kumta, namar ba ki MLA ki lah ban pyni, ban kren, ban kynduh noh hashen bad u nongïalam.
Mynshwa ha ka por ba synshar ka seng Congress, ka jingleit shong eroplein ki MLA, ki myntri sorkar ka Congress kam dei shuh kaba kai, tang ban ïakren ïa ki kam party kiba khlem shoh ler eiei na bynta ka jylla bad don lei ki khep, ba ki leit sha Delhi tang ban ïa pynlut kai ïa kam por, khlem don jingmut.
Dei ban kynmaw ba shisien ba u myntri sorkar, u MLA u mih na jylla ban leit shabar, ka jinglut kam dei shuh kaba kai bad ïa kane ka jingpynlut la pyndonkam na ka pisa jong u paidbah.
Ha kiwei ki jylla, ki paidbah ki jied ïa ki seng trai ri lait noh tang ha ki jylla ha kaba ki briew ki don ka jingïadei ba kham kyrpang ha ka jingngeit kum ka nuksa ïa ka BJP, kiba bun ki Hindu kin jied ïa ka BJP lada ki don shano shano ruh.
Ka politik niam, ka treikam bha, ka politik jaitbyntriew ka treikam bha hangno hangno ruh bad dei na kane ka daw ba ka party ka dei ka niam ha ka politik.
Shisien ba u briew u rung ha kano kano ka party, u hap ban bud ïa ka jinghikai, ka jingbthah, bad ka nongrim jong kata ka party, lada dei uba kumno kumno ne na kano kano ka jaitbynriew ruh.
Ka Kur Lyngdoh Nonglait ka la leh burom ïa ka lyngkhuh sngi ïap kaba 172 snem jong ka Phan Nonglait da ka jingïalang ba lyngkot kaba la pynlong ha ka phyllaw ïingsah jong ka kaba don ha shnong Nongrmai, Eastern West Khasi Hills District bad kane ka jinglehburom ka lah dei ruh ka jingleh kaba nyngkong jong ka Kur hadien ba u Deputy Commissioner ka Eastern West Khasi Hills District u Bah Wilfred Nongsiej ula pynbna shuti ïa kane ka sngi.
Kum ban shu pynkynmaw ba ïa ka Phan Nonglait la kha ha u snem 1799 bad ka la khlad noh ha ka 6 tarik u Nohprah 1850 ha ka rta kaba 51 katkum ka histori kaba la thoh da u Bah Daniel Stone Lyngdoh, u nongïasaid aiñ jong ka ïing bishar Supreme Court, uba la shim por haduh 19 snem ban pyndep ban thoh ïa katei ka kot.
Ïa kane ka sngi lehburom kaba nyngkong ïa ka lyngkhuh sngi ïap jong ka Phan Nonglait la wan ban ïadonlang u Bah Daniel Stone Lyngdoh, u Acting Basan kur Lyngdoh Nonglait, u Bah Manly Lyngdoh, ka Kong Biolinda Lyngdoh Nonglait, u sordar ka shnong Nongkhlaw u Bah Klemen Dkhar, u sordar ka shnong Nongrmai u Bah Shailes Nongrang, kiba ha ïing ha sem ka Phan Nonglait bad kiwei kiwei.
U Syiem ka Hima Nongkhlaw, u Paiem P.M Syiemlieh ula ïaroh ïa u bah Daniel Stone Lyngdoh Nonglait uba la trei shitom ban wad bniah ïa ki jingtip shaphang ka Phan Nonglait bad ban thoh ruh ïa ka histori shaphang jong katei ka riewkhraw bad mynta lyngba ka kot kaba ula thoh, ki paidbah kila tip shaphang jong kane ka riewïaleh laitluid ka Hima Nongkhlaw ïa kaba baroh shi katta ki shu tip tang shi laiñ arlain shaphang ka jingim jong ka lyngba ki kot pule kiba ki ioh ban pule ha skul.
Ki nonghikai College ki la ai khublei ïa ka Meghalaya High Court halor ka rai ban pyndam noh ïa ka hukum ban khanglad ïa ki nonghikai (Professor) ban shim bynta ha ka saiñ hima sima.
Haba kren sha ki lad pathai khubor u Bah Brightstarwel Marbaniang u la ong ba ka sorkar Meghalaya naduh u snem 2018 kala wanrah ïa ka State Education Policy ban khang lad ïa ki nonghikai ban shim bynta ha ka saiñ hima.
U la ong ba dei ha u snem 2021 ka kynhun myntri ka sorkar jylla ka la mynjur ïa ki kyndon (Rules) bad ha kine ki kyndon la batai shai ba la khang ïa ki nonghikai ban shim bynta ha ka saiñ hima.
“Ha u bnai Jylliew 2021, ngi ki 6 ngut ki nonghikai jong ki College ba ïoh jingïarap naka sorkar ngi la ujor hapoh ka Meghalaya High Court bad dei ha ka 5 tarik mynta u bnai ka ïingbishar kala pynduh pyndam syndon ïa kane ka jingpyntip ne Notification jong ka sorkar" la ong u bah Brightstar.
U bah Bright u la ong ba na ka liang ki nonghikai kim banse ban leit ujor sha ïing bishar ha u snem 2021 namar na ka liang u symbud myntri rangbah ka jylla u la kren shai ba lada ki nonghikai ki thut ïa kane ka jingpyntip ne Notification ki lah ban leit ujor sha ïing kashari.
U la ong ba kane ka jingpyntip (Notification) jong ka sorkar jylla ka long ka jingïuh roit ïa ka hok long briew namar ïa kane ka hok la ithuh daka riti synshar ka ri India.
Ka Meghalaya High Court ba donburom ka la ai syndon da ka rai (verdict) kaba biang ha ka por ba ih bha ban pynduh pyndam noh pyrshah ïa ka rai leh donbor (arbitrary) bad bym shongnia ne shong nongrim (unjustified)  jong kane ka sorkar MDA halor ka jingïashim bynta ki nonghikai bym dei sorkar (govt.
aided professors/lecturers/teachers, etc)ha ki kam paidbah (active politics).
Kane ka rai jong ka Kashari ba heh duh jong ka state Meghalaya ym tang ba ka pynkhie im bad ai mynsiem biang ïa ki nonghikai bym dei sorkar hynrei ka dei ruh ka rai kaba la pynim biang ïa ka hok bad ka jingangnud ban shakri ne trei (interests) jong ki nonghikai ban ai lem ki jinghikai, ki jingpynsngewthuh paidbah ha ka kam sain hima-sima baroh.
Shwa ban mih  kane ka sorkar MDA ba la lamkhmat da ka party NPP, baroh ki nonghikai bym dei sorkar (govt.
aided colleges/schools) ki  lah ban shim bynta laitluid ha ki kam politics katba ki mon ha ki party bapher bapher (irrespective of any political affiliation).
Naduh ka por ba long Chief Minister u (L) Capt.
W.A Sangma, (L)D.D Pugh, (L)B B Lyngdoh, (L)P.A Sangma, Shri S C Marak, (L)Dr.F.AKhonglam, Dr.DD Lapang, (L) JD Rymbai, (L) Dr.Donkupar Roy, Dr.Mukul Sangma, etc.kim ju pynwit pynthut satia ïa ki nonghikai ba kin don bynta ha ki kam politics.
Mar ïa shimti kane ka sorkar MDA ha u snem 2018 hapoh ka jingïalam u Conrad K Sangma jong ka NPP, la sdang ban bishni bad pihuin da kaba teh ba khum da ki kyndon ba eh pyrshah ïa ki nonghikai bym dei sorkar.
Ym tang ba ki shun thlong mluh thlong sying ïa ki nonghikai hynrei ki da leh sat ruh ïa ki da kaba pyndik bad pynslem kai ïa ka tulop jongki haduh ban pynthiah miet syndon ha surok Secretariat bad wat ban  siat tiar gas ruh ïa ki nonghikai kiba pli.
Ym tang katta, u Chief Minister bad Deputy Chief Minister lei lei jong kane ka sorkar MDA ki la kren kop sarong lypa ïa ki nonghikai ba kim lah shuh ban pyllait ba kin shim bynta ha ka kam politics bad lada ki kwah, ki ai jingmut (advised) pyllein pyllein ban leit sha ka ïing Kashari (Court).
Dei tang kane ka sorkar kaba shan khmat eh ïa ki nonghikai ha ki kyrdan bapher bapher.
Kane ka rai jong ka Meghalaya High Court ba donburom ban pynduh pyndam noh pyrshah ïa ki jingkwah rhah jong kine ki nongïalam ka sorkar MDA ïa ki nonghikai bad ban ailad biang ïa ki ba kin ïa don bynta laitluid  biang ha ki kam politics kumba mynshwa katkum ka jingsngew tynnad jongki (their own interest) la dei ban ai ka jingïaroh bad jingsngewnguh sngew burom shi katdei eh.
Kito ki kynhun jong ki Nonghikai College kiba la rai kut (strong determination) khlem kyntiang dien ban ïakhun pyrshah ïa kum katei ka rai donbor bad ban bein (arbitrary decisions) ruh dei ban ai ka jingïaroh bad ka jingpyrto junom la junom.
Hynrei, dang don  bun bah ki jingdonkam ba dei hok (genuine grievances) ba ki nonghikai bym dei  sorkar ki dei ban ïoh.
Lada ka sorkar  kam shah shkor ne leh bym suidniew, imat, donkam shisha ïa ka Kashari ba kan tuklar (intervene) lem sa ïa kiwei kiwei ki Hok ba ki nonghikai ki dei ban ïoh kum ka bai nong (reward) jong ka jingshakri hok (dedicated and valuable service) jongki ban ai jingstad  ïa ki samla pule haduh ba kin da nang da stad ha ki kyrdan bapher bapher.
Ha ka 7 tarik Nohprah kaba dei ka sngi rakhe pyndonburom ïa ka jingdap 28 snem ka lyngkhuh sngi ïap u rangbah Bull N Lyngdoh uba dei uwei na ki radbah jong ka Khasi Students Union (KSU), la pynlong ïa ka jingbuh syntiew burom ha khmat u mot sah jingkynmaw, ha lynti Malki ha ka jingïadon bynta lang ki bahaïing bahasem, ka para trai jong u Bah Bull, ki nongïalam ka KSU, ki dkhot na ki circle bapher bapher hapoh ka jingïalam u President rangbah ka seng u Bah Lambokstarwell Marngar.
Haba kren ha kane ka sngi, u President Rangbah ka seng u la ong, “Bun ki jingtyrha bad ki jingeh ba ka jaidbynriew ka kynduh.
Ngi dang pyrkhat ba ka jingpynbeit ïa u pud u sam yn thoh da ka sia hynrei la sakhi pynban ba la hap ban thoh da ka snam briew hadien ka jingjia ha Mukroh.
Kane ka wan lap ïa ka jaidbynriew jong ngi, namar ki nongialam jong ngi kiba ngi la jied ban ïada bad ïatai na bynta ka jaidbynriew pynban ki dang bunkam ban leh da kiwei pat ki kam ki bym iadei dur bad ka jingtei ïa ka jylla bad ka jaidbynriew.
U la ong ruh ba mynba u Bah Bull u dang long u nongïalam, kiba bun ki kynthoh ba udei u nongïalam uba kwah tang ban pynkulmar shnong bad ban thaw ïa ki jingkulmar, hynrei kine ki juh ki thylliej mynta pat ki ong ba ym don nongïalam shuh kat une u Rangbah.
Kumta u la kyntu ïa ki samla ba katba dang khlaiñ ka bor met ka bor pyrkhat kidei ban wan shakhmat ban ai jingmut bad ban buddien ïa ka lynti ba la prat da une u rangbah ym tang ban shu kynthoh.
U President ka People’s Democratic Front (PDF) uba dei ruh u MLA ka Sohra konstitwensi, u bah Gavin M Mylliem, u la ong ba ki nongïalam kiba pynïasoh sha ki seng saiñ pyrthei ki dei ban long kiba khlaiñ ha ka nongrim kaba ki ïeng.
U Bah Mylliem u la ong ruh ba um kyntait ïa ka jingshisha ba man ki seng saiñ pyrthei ki pyrshang ban khring ïa ki kyrtong kiba don jingkyrmen ban jop na kiwei ki seng saiñ hima.
“Hynrei ngi dei ban sngewthuh ba kum ki nongïalam, ngi dei ban don ïa ka nongrim haba ngi pynïasoh sha ka seng.
Ka lah ban long ha shuwa ban pynïasoh, ngi dei ban don ka nongrim namar ki paidbah kin tip ïa ka nongrim kaba ka seng PDF ka ïeng," la ong u President ka PDF.U la ïathuh ruh ba ka PDF haduh mynta kam pat ïoh khubor ei ei na ki arngut ki MLA jong ka, kiba ki khubor hamsaïa ki ïathuh ba kine ki arngut ki MLA kynthup ïa u Bah Hamletson Dohling (Mylliem) bad u Bah Jason Mawlong (Umsning) ba kin mih noh na ka PDF.Haba ïadei bad kane u Bah Mylliem u la ong, “Ngi tip ba ki zonal committees ha kito ki artylli ki konstitwensi ki dang treikam bad ngi khlem ïoh kano kano ka jingpynshisha na ki.
Ngim pat lah ban ïaid shakhmat ban pynbna kyrtong ban mih bujli ïa ki.
"U President ka PDF u la ong ban pynïasoh sha kiwei pat ki seng saiñ pyrthei khlem kino kino ki daw, kam long ka lynti kaba dei.
“Kaba kongsan eh ka dei ba lada ki kwah ban ïakhun na kiwei ki seng, ka dei ban long katkum ka nongrim kaba ki don.
"U Bah Mylliem u la ong ba na ka liang ka seng PDF, ha kine ki bnai ba lah dep ki lah lum ïa ka jingïalang bad ki nongïalam ka zonal committees jong kine ki artylli ki konstitwensi.
U la ong ruh ba ka seng PDF ka dei kaba dang thymmai bad ‘ba kan kiew kynsan kynsan kam long ka lynti kaba dei’.
U la ong ba ka dei ka kamram jong ki nongmihkhmat ban ïaineh bad ki nongïalam kiba biang ban ïa kaba bun ngut.
“Ngi kum ka seng ngim duh jingkyrmen, wat la ngi ïakynduh shibun ki jingeh bad ngin ïaitrei shitom ban kyntiew ïa ka PDF kaba dang lung," ong u Bah Mylliem.
U la ong ruh ba ka PDF ka don ka lad ban jop ïa ka Mawphlang konstitwensi hadien ba u MLA ba mynta uba dei na ka seng UDP, u la rai ban ym ïakhun shuh ïa ka elekshon ban wan.
Ka PDF ka la rai ban pynïeng ïa u general secretary ka seng, u Bah Auspicious Lyngdoh Mawphlang na ka bynta ka elekshon ha u snem 2023.
“Kum ka seng ngim duh jingkyrmen bad ngi don ka jingkyrmen ban leh ïa kaba bha ha kane ka elekshon ban wan ka ban long ha u snem 2023," u la bynrap.
U President ka BJP Meghalaya, u Bah Ernest Mawrie u la kren siat pharshi pyrshah ïa ka National People’s Party (NPP) kaba la lamkhmat da u myntri rangbah ka jylla, u Conrad Sangma, da kaba ong ba ka NPP ka long thik kum ka seng Congress, ‘namar ba ka lah shu khap ribon pathar bad plie mawnongrim huri hura ha man ki jaka, ba la jan ka elekshon’.
U la ong ba kane ka dei tang ka dak ban pynkhapbrib ïa ki paidbah na kiwei ki mat kiba kongsan; ‘kiba kane ka sorkar NPP, ba khlieh ïa ka jingsynshar ha ka sorkar jylla, ka la shet kylla’.
“Ka NPP ka la ïohi shai ïalade ba ka la long kum la lieng ba lah jan ngam, na kata ka daw, ha kine ki sngi ka la leh mynleh kumba ka kwah eh ban trei na ka bynta ki paidbah.
Ka tip bha ba ka khlem leh ei ei na ka bynta ki paidbah ha kine ki saw snem shiteng kiba la leit.
Ka la sngewthuh ba ki paidbah kin sa sangeh ban kyrshan ïa ka.
Kumba long ka Congress ha u 2014; kane ka NPP kaba lah jan ngam, mynta ha kine ki sngi, ka lah shu lapmiet ha ka khap ribon bad plie mawnongrim," la ther tyngeh u Bah Mawrie.
U la ong ba kiba bun ki projek kiba lah shu khap ribon, khlem da pyndep lut ïa ki jingtrei ‘bad ruh ïa ki mawnongrim lah shu plie khlem don kano kano ka jingpuson ne jingpynbit pynbiang’.
U la ong ba kane ka jingleh jong ka NPP ha kine ki sngi ka long kaba shu ïabeh tang ïa ka lyer, ‘khlem poi shaei shaei ruh’.
U la ong ba kane ka jingleh ka long beit tang ban pynbiej ïa ki paidbah bad ban pynngeit biang ïa ki ba kin bud biang ïa kane ka party.
U Bah Mawrie u la bynrap shuh shuh da kaba ong ba ki kam pynroi baroh kiba la jia ha kine ki saw snem shiteng kiba la leit; ‘ki dei hi ki skhim jong ka sorkar pdeng ba la pynmih da ka BJP kaba bat ïa ka jingsynshar ha ka sorkar pdeng’.
Halor ka skhim FOCUS, u Bah Mawrie u la pynpaw ïa ka jingsngew lyngngoh ha kaba u la kylli; ‘nangno ka pisa ka wan?’.
U la ong ruh ba ka NPP kan ym lah da lei lei ruh em ban pynbiej ïa ki paidbah, ‘da kaba jer kyrteng ïa ki skhim jong ka sorkar pdeng, da ki kyrteng kiba ka la shna hi’.
“Ki briew ka jylla ki la tip lut ïa ka bor bad ka nam jong u myntri rangbah duh ka ri, u Narendra Modi bad ïa ki kam pynroi jong u.
Na kata ka daw ki paidbah ka jylla ki la kut jingmut ban wanrah ïa ka sorkar kaba don ka bor ym tang ha ka jingsynshar ha ka sorkar pdeng bad ha ka sorkar jylla ruh kumjuh," la bynrap u Bah Mawrie.
Ha shuwa ban ïaid sha ka bynta kaba ar jong ka jingïapynbeit ïa u pud u sam hapdeng ka jylla Meghalaya bad Assam, Ka Synjuk Ki Rangbah Shnong Border Area na ka Raid Nongtung ki la pynpaw ïa ka jingbym sngewhun ban buh ïa ka Border Outpost ha Tyrso bad Thadrang da kaba kdew ba ki la pajih palat na ki shnong ki thaiñ.
Hadien ka jingïakynduh bad u Myntri Rangbah ka jylla ha ka 5 tarik u Nohprah ha kaba ïadei bad u pud u sam bad ka jingtyrwa ban buh ïa ka BOP ha lynti Tyrso bad Thadrang, na ka liang u myntri rangbah u la bthah ïa ki ban ïakynduh pat ïa u Secretary ka tnad kam pohïing u Bah Cyril Diengdoh halor kane ka bynta.
Ka synjuk ka la pynpaw ïa ka jingbym hun ban buh ïa ka Border Out Post ha ka thaiñ Tyrso namar ki la kdew ba kam don jingmyntoi ban buh ïa ka BOP ha katei ka jaka namar ka la jngai palat na ki shnong, bad da kawei ka sur ka Synjuk Ki Rangbah shnong ki la buh ïa ka jingkyrpad sha ka sorkar ba ka dei ban buh ïa ka BOP ha ka shnong Ummat bad ha Umtlieh.
Haba kren sha ki lad pathai khubor, u President ka Synjuk u Bah Blickstar Sohtun u la ong ba ka sorkar Meghalaya ka dang sngewthuh bakla bad kam pat tip tikna ïa u pud u sam.
“Ka sorkar jong ngi ka ngeit beit ïa kaba ong u Assam, ka jylla Meghalaya ka kheiñ ba ka Sabuda ka hap hapoh ka block 11 hynrei kam dei kumta, ngi peit ïa ka notifications jong u snem 1951 bad kumjuh ruh katkum ki kot ki sla jong ka Rait Nongtung, kine ki shnong kim hap shuh ha block 11," U la ong.
U la ong ba ka Raid Nongtung kan kheiñ beit ba ka jylla Assam ka la shu klun noh mar shiliang ïa ka Raid Nongtung, lada la shu pynhap ïa kine ki shnong sha ka Block 11.
“Ka sorkar imat kam shym la peit bha ïa ki kot ki sla kiba ngi lah dep ai," La ong u Bah Blickstar Sohtun.
U la buh ka jingkyrpad ba lada um long ban buh ïa ka BOP Permanent ka sorkar ka dei ban buh shuwa da ka BOP kaba shipor ha kitei ki jaka katkum ka jingkwah jong ki, “ngi kwah beit ban buh ïa ka BOP ha Umat bad Umthlih, khnang ba kan long ka jingïada ïa ngi ha shuwa ban wan ka bynta kaba ar jong ka jingïa pynbeit pud.
" U la bynrap.
Haba kylli, u President ka Synjuk u la ong ba na ka liang u Bah Cyril Diengdoh u la kular ba un sa bishar bha ïa kane bad lada i long, yn sa ai shuwa ïa ka BOP kaba shipor.
U la ong ba lada ka sorkar kam lah ban leh kumta, ka Synjuk kan shim da kawei ka rai ban pynkhlaiñ da ki briew shnong ban pahara ha Mawlasnai.
U symbud myntri rangbah ka sorkar jylla, u Bah Prestone Tyngsong u la kyntu ïa ki nongïalam ka Synjuk ki Rangbah Shnong na ki thaiñ khappud jong ki shnong kiba hap ha ka Block II, ba kim dei ban ïaleh politik ïa ka kam pynbeit pud ha ka jylla.
U Bah Tynsong u la ong ba ka jingkynnoh jong ka Synjuk ki Rangbah Shnong kiba pynïaid ïa ki shnong ha Block 2, ka dei tang ka jingleh politik jong u President ka Synjuk, u bah Blik Sohtun bad u la ong ba ka jingkynnoh jong kine ki rangbah, ka long ka bym don nongrim ei ei.
Na ka liang u Bah Tynsong u la pynshai da kaba ong ba ha kine ki khyndiat sngi ba la dep, lah pynlong ïa ka jingïalang ba nyngkong jong ka Regional Committee, ha kaba ïadei bad ka jingpynbeit ïa ki jaka ba don ka jingïakajia pud hapdeng ka Assam bad ka Meghalaya.
“Na ka liang ka Synjuk ki Rangbah Shnong ka la kynnoh ba u Chairman ka Regional Committee u la ïalam bakla ha kaba ïadei bad ki shnong ha Block II.Kumba ka long mynta, ki shnong kiba ngi kam kiba hap ha ka jylla Meghalaya, ki don 22 tylli; kata ka dei ha Block 2.
Na kine ki 22 tylli, 18 tylli ki dei kiba lah dep ithuh da ka sorkar namar ba ki kyrteng jong kine ki shnong ki lah don ha ki kot jingïapynbeit pud.
Nangta kiba sah 4 tylli ki dei ki shnong ba kine ki Rangbah jong ki shnong ka thaiñ Block 2 ki dang shu ai kyrteng shen," la pynshai u Bah Tynsong.
“Ha kane ka jingïalang, kine ki rangbah kiba don ha kane ka Synjuk ki la ong ba kine ki shnong kim dei kiba hap hapoh Block 2, hynrei ki dei kiba don ha Meghalaya; ïa kane ka jingkren jong ki, ngam sngewthuh namar ba kane ka rukom leh jong u Bah Sohtun, uba dei u President ka Synjuk ka paw ba u thmu ban leh politik na kane ka jingïapynbeit pud," la pynshai shuh shuh u Bah Tynsong.
U Bah Tynsong u la ong ruh ba ha ka jingïalang jong ka Regional Committee, la dep ban batai shai ïa ka jingkam jong ka jylla Meghalaya ïa ki shnong Khasi.
“Haba ong Block I bad Block II, ka mut ba ngin dang hap ban ïakren ïa ka jingpynphai ïa kito ki shnong kiba don ki Khasi, ki Pnar jong ngi.
Ngin hap ban kyntu ïa ka sorkar Assam ba kan pynphai noh ïa kine ki shnong sha ka Meghalaya," la bynrap shuh shuh u Bah Tynsong.
“Hynrei ha kane ka jingïalang don uwei u riew rangbah uba ong ’em kine ki shnong ki hap hapoh ka jylla Meghalaya’.
Ïa kaba mynta hi kumno ngin kam ba kine ki shnong ki hap ha ka jylla Meghalaya lane Assam namar ngi dang thoh, ngi dang kam ba kine ki shnong ki dei ban hap noh sha jylla Meghalaya," la bynrap shuh shuh u Bah Tynsong.
U bah Tynsong u la ong, “namar ba dei ka por elekshon, uwei u rangbah, u jait Sohtun, uba la don lang ha kane ka jingïalang, u la sngewthuh bha ïa kane ka mat, hynrei u leit ban lum ban lang pynban ïa ki rangbah shnong bad pynsngewthuh bakla ïa ki.
"“Nga shu kwah ban ong wat ju leh politik ïa kane ka mat.
Phi lah ban don ha kano kano ka party, kam lei lei tangba wat pynlong mat politik ïa kane namar kita ki 18 tylli ki shnong bad kiba ngi dang mut ban pynrung sa saw tylli ki hap ha ka Block II; kaba mut, mynta ki hap ha Assam, bad ka jingïakren kan dang sdang.
Ïa u Syiem ka Hima Khyriem bad u Syiem ka Raid Nongtung, nangta ki Rangbah Shnong, ngi lah dep bthah ba kin aiti ïa ki kot ki sla,  khnang ban ynda lah dei ka por ban ïakynduh hapdeng ki Regional Committee jong ka Assam bad ki Regional Committee jong ka Meghalaya , ngin ïoh ban kren shai, ban ïakren halor kine ki shnong," la pynshai shuh shuh u Bah Tynsong.
“Hynrei uto u rangbah u kdew bad ong ba u Bah Prestone Tynsong um sngewthuh, kaba nga ruh ngam tip u don jingmut aiu; hynrei imat u thmu ban leh politik ïa kane ka mat.
Nga hangne ngam don ban ong ei ei namar ba nga dei u dkhot jong ka party NPP, hynrei nga don hangne tang ban trei na ka bynta ka jingbha ka jylla," la bynrap shuh shuh u bah Tynsong.
U Bah Tynsong u la ong ba ka long kaba sngewsih ba une u rangbah, u lum ïa ki rangbah shnong bad pynsngewthuh bakla ïa ki bad u la ong ba na ka liang ka sorkar ka ithuh ïa ki tang lyngba ka District Council, lyngba u Syiem ka Raid Nongtung bad u Syiem ka Hima Khyriem.
“Nga sngewthuh ba ka jingthmu jong u hi ka dei tang ban leh politik, hynrei ka jingleh politik jong u kan kut tang hadien ka elekshon, namar ngi pat ba ngin hap ban pyrkhat ïa ka jingbha ka Ri bad ka jaitbynriew," la bynrap shuh shuh u Bah Tynsong.
U Bah Tynsong u la kyntait ruh ïa ka mat ba ki kdew halor ka BOP.U la ong, “ïa ki BOP ngin buh ha khappud hi bad ngi la aiti ha ki District Administration ban wad ïa ki jaka ban buh ïa ki BOP ha kine ki khappud jong ka Block 2.
"Haba kylli halor ka jingleit jurip ki bor pulit ïa kine ki jaka, u bah Tynsong u la ong ba ka por kam slem shuh ban leit ban jurip bad ban ïakynduh ïa ki nongshong shnong ban shim ïa ka rai ban buh ïa ki BOP.“Ki bor pynïaid District kin leit ban ïakynduh ïa ki nongshong shnong ha kine ki thaiñ khappud halor ka jingbuh BOP, namar ngi kwah ban don ka jingïahunlang, na kata ka daw, kan don ka jingjuriplang," la bynrap biang u Bah Tynsong.
U bah Tynsong u la ong shuh shuh ba ka sorkar ka kren shai ba kan ym lah ban leit buh BOP ha Block I lane Block II, hynrei kan buh ha ki jaka jong ka Meghalaya.
“Namar u Assam ruh u nym shah bad lada u Assam ruh u wan buh BOP ha ki jaka ba la kam da ka Meghalaya ruh, kane kan ym long.
Da kaba shai ka long ba ka Block I bad Block II kam don kano kano ka jingïakajia, hynrei ka dei beit tang ban pynphai ïa ki shnong kiba sah ki Khasi, u Assam u dei ban pynphai noh sha Meghalaya," la pynshai shuh shuh u Bah Tynsong.
U President ka UDP u Bah Metbah Lyngdoh u la ong ba lada ha kiwei ki jylla kum ha Mizoram, ha Nagaland, ha Bihar, ha Tamil Nadu bad ha kiwei ki jylla ha ka ri India, ki paidbah ki la ailad ban synshar ki seng trai ri lajong jong ki, te balei pat ha jylla Meghalaya ki paidbah kim leh kumjuh ban ailad ïa ka seng trai ri ka UDP ban synshar dalade ïalade.
Haba kren ha ka jingïalang pynbna ïa ki kyrtong jong ka thup ba nyngkong jong ka UDP na bynta ka elekshon 2023, u bah Metbah u la ong, “Nga sngew ba dei tang ka seng trai ri kaba lah ban kyntiew ïa ki briew lajong.
Lada kiwei ki jylla la synshar ki seng trai ri, balei ym long ha Meghalaya".
Ha ka jylla Meghalaya, ka jingïapait ki seng trai ri ka la pyllong ïa kiwei ki party nabar jylla kum ka Congress, ka NPP ban ïoh synshar ha kine ki phew snem ba la leit noh.
U Bah Metbah u la ong ba ha jylla Meghalaya la ju ioh leh trai khlieh ki seng national parties katba ha kiwei ki jylla la synshar ki seng trai ri.
“Ka la donkam ïa ka nongrim ne ka ideology ka seng trai ri ha Meghalaya.
" Ha UDP ym don High Command, ym don Big Boss kumba long ha kiwei.
Ngi lah hi ban pynïaid, ban synshar da lade ïalade bad na kane ka daw ka khring ïa ki paidbah ban wan ïasnoh",u la ong.
Haba kren halor ka jingdon ka UDP ha ka sorkar MDA kaba ïalam ka NPP, u bah Metbah u la ong ba ka UDP ka don ha ka sorkar hynrei ka jingdon duna palat ki MLA kam lah ban leh ïa ka bynta kaba khraw ban pynurlong ïa ki jingangnud jong ki paidbah ka jylla.
“Ngi don ha ka sorkar hynrei ngi duna ka jingdon ki MLA bad ka eh ban pynurlong ïa ka jingangnud u paidbah", u la ong, bad u la bynrap, “Bunsien ka politik ka kren ïa ka jingdon ki number ne bun ngut bad ha kane ka kynti, ngin jop bun ngut ki MLA ha 2023 bad kyrmen ba ki paidbah kin ai lad ïa ka UDP.Ha kane ka jylla la bun tylli ki snem ba la synshar kiwei ki nongïalam ki seng nabar jylla ym kumba long ha kiwei ki jylla".
Katkum ka jingong u bah Metbah ki paidbah kila ud la nam ban don noh ka jingkylla ban ailad ïa ka seng trai ri ban synshar ha ka elekshon ban wan.
“Ngi la ioh sngew ïa ka jingud jingnam ki paidbah bad ka donkam ïa ka jingkylla ban ailad ïa ka seng trai ri ,kaba sngewthuh hi ïalade, ban rai ïalade, ym ban wan synshar kiwei", u la ong.
U la bynrap, “Sngew tynnad ba bun ki nongïalam na ki seng national parties, kila wan ïasoh mynta sha ka seng trai ri ka UDP".
U Symbud Myntri Rangbah ka Jylla u Bah Prestone Tynsong ha ka 6 tarik Nohprah, u la wan ban plie ïa u Mawnongrim na ka bynta ban thaw noh ïa ka Mawshynrut Division bad kumjuh ïa ka Shallang Sub Division jong ka tnad PWD Road.
Ïa katei ka jingïalang plie mawnongrim lah ïoh ban pynlong hapoh ka Madan Football ka shnong Riangdo ha kaba la ïadon ryngkat lang ruh u MLA ka Mawshynrut u Bah Gigur Myrthong, u MLA ka Nongstoiñ u Bah Macmillan Byrsat, ki ophisar ka tnad PWD ki paidbah bad kiwei kiwei.
U Bah Prestone haba ai jingkren kum u kongsan ha katei ka jingïalang u la ong ba kane ka jingwan buh Mawnongrim kam dei ka jingpynbeij ïa u paidbah bad u la pyntikna ruh ba naduh u bnai Kyllalyngkot jong u snem thymmai ba ka ophis u Executive Engineer ha Riangdo bad u ophis u SDO ha Shallang kan treikam pura.
Shuh shuh u la ong ruh ba na kapor sha kapor ki liang pyrshah ki kren lai phew jait lai phew rukom hynrei un ïeh ha ka jingstad jong u paidbah ban bishar.
“Ngi shimti ïa ka sorkar MDA ha u 2018 bad kadei tang kane ka sorkar kaba shitom bad mad jingeh tam bad mar ïa shimti ka jingeh ba nyngkong tam kadei ka them metor, kaba ar ka ichamati, balai ka CAB bala kylla CAA, ba saw sa ka Corona Virus bad ngi khlem ïoh treikam bha hynrei ngi dei ki riew satar ngi pynpaw ïa ki kam mynta" ong u Bah Prestone.
Katba na ka liang jong u MLA ka Nongstoiñ u Bah Macmillan Byrsat u la ong ba ym lah ban len ba kane ka sorkar kadei kaba peit kyrpang ïa ka West Khasi Hills bad shibun ki kam pynroi kiba kongsan tam kadei hi ka jingpynpoi surok ha man ki dong bad ka ïoh ka kot ka sdang nyngkong lada ngi lah ban pynpoi ïa ki surok ha man ki jaka bad ki dong.
U Bah Gigur Myrthong MLA ka thaiñ haba ai jingkren u la ong ba ha kine ki saw snem shiteng u la pyrshang hi katla ka buit ka bor ban wanrah ïa ki kam pynroi hapoh Mawshynrut bad u la ong ba u long u ba donbok ban don lang ha ka sorkar kaba la wanrah jingkyrkhu ïa ka Mawshynrut Constituency hi baroh kawei.
Ha kane ka sngi na ka liang jong u Symbud Myntri Rangbah u la ïoh ruh ban plie ïa ka ophis treikam jong u Executive Engineer ka tnad PWD (Road) Mawshynrut Division kaba don hapoh ka shnong Riangdo Mawshynrut Civil Sub Division.
U Symbud Myntri rangbah ka jylla u Bah Prestone Tynsong, u la ong ba ka sorkar Meghalaya ha ka 7 tarik Nohprah, kan ujor da ka bai mynraiñ khmat (Defamation Case) pyrshah ïa u nongaiktien ka All India Trinamool Congress (AITC) u Saket Gokhale.
Haba kren bad ki lad pathai khubor ha ka 6 tarik Nohprah, u Bah Prestone u la ong ba ka jingshim rai ka sorkar Meghalaya ban ujor da ka mukotduma pyrshah ïa u Gokhale ka long namar ba u ju mlien ban kynnoh kulmar khlem jingshisha pyrshah ka sorkar Jylla.
“Une u briew u dei ba khampher bad u ju mlien ban kynthoh kulmar namar kane kam dei ka jingkynthoh kaba nyngkong, imat u don ka jingkthah khlieh bad u kynnoh ïa ka bym don ka jingshisha khlem da wad bniah, ngim lah shuh ban shu sngap kumta ngi la rai ban ujor pyrshah ïa u", la ong u Bah Prestone.
U Bah Prestone u la ong ba u Nongaiktien ka AITC, u la kynnoh pyrshah ïa ka sorkar Meghalaya ba ka pyndonkam bakla ïa ka pisa kaba long T.632 klur na ka bynta Meghalaya Eco Tourism Infrastructure Project.
Kane ka jingkynnoh kam dei shuh kaba nyngkong hynrei la bunsien u ju kynthoh bad man ka por haba ka sorkar ka la pynshai u ju jah noh namar ba u tip ba ka jingkynnoh jong u ka dei ka bym don nongrim.
Ha ka 5 tarik Nohprah u la kynnoh halor ka Meghalaya Eco Tourism Infrastructure Project, kaba ha ka jingshisha kane ka project ka dei ka skhim na ka sorkar pdeng kaba wan lyngba ka New Development Bank (NDB).
“Ka sorkar jylla ka la  ïasoi ïa ka  jingïateh hapdeng  ka sorkar India bad ka NDP na ka bynta ki project ba pher bapher bad ka pisa kaba la mang kam dei tang T.632 klur hynrei ka jylla ka la ioh haduh 731.2 klur ka pisa na ka bynta u snem 2022 haduh 2026 bad kane ka pisa kan long na ka bynta ki lai tylli ki tnad, ka tnad  Tourism, ka  PWD, bad ka tnad Sport", la pynshai u Bah Prestone.
Katkum ka kyndon jong ka NDB ka sorkar kan ym lah ban phah beit ïa kane ka pisa sha kine ki tnad sorkar hynrei kan hap ban don da ki SPV bad thaw da ka Meghalaya Age Limited, katkum ka Company Act, bad kane ka Company kan  pynbiang ïa ki kot ki sla ha ryngkat ka jingpeit ka tnad Planning.
“Une u briew u la kynnoh ruh halor ka jingkhot tender ba kam biang, hynrei  ka jingkhot tender ka SPV -“Meghalaya Age Limited" ka pynbiang ki kot ki sla ban aiti ïa kine ki project sha ki tnad bapher bapher ban ai tender ym dei ban ai tender ka SPV bad ka tender ka dei online, ngi la dep khot tender na kine ki lai tylli ki tnad  mynta ka long na ka bynta T.230 klur bad mynta ka sah sa tang ban ïa ka jingbthah ban sdang noh ïa ka kam" la ong u Bah Prestone.
U la ong ruh ba ka sorkar jylla mynta ka kynti kan shim khia ïa ka jingkren une u briew kaba long khlem ka nongrim bad la rai ruh ban ujor da ka mukotduma pyrshah ïa u namar ka jingkynnoh ka dei ka ba bakla.
“Sngew kumba kata ka sorkar ka bam lut ïa ka pisa bad kata ka pisa ruh kaba suk bha ban bam, sngew kumba ym don ba peit ba khmih ïa ka jingkhein jingdiah  lane ban bishar namar ban ioh katta klur kam dei kaba suk hynrei da ka jingstad ka sorkar ngi la lah ban ïateh ka jingïasoi ban pynmyntoi ïa ka jylla", la bynrap u Bah Prestone.
U Bah Prestone u la ïathuh ruh ba ka sorkar na kane ka pisa ka don ka jingthmu ban pynbha ïa ki jaka jngohkai pyrthei ha ka jylla ki ban kynthup ïa ki jingtei ha Ward lake, Crinoline, Convention center,   Orchid lake, Umïam water sport Complex, ha Nohkalikai, Chibagre, Mawphlang, Convention Center Tura, Heritage Village Sohra, Orchid lake, Nongmahir, Thadlaskein, Nongkhnum, Mawlyngdep.
Ka sorkar ka la jied ruh ïa ki shnong ban ioh ban pynitynnad ïa ki jaka jngohkai pyrthei ki ban kynthup ïa ka Kongthong, Mawlyngngot, Umkrem, Nongjrong, Mawlam, Umden,Wodengrim, Darang Mawra Dangsamgre, Kemragre bad ka Siju, kine kin dei ki jingtei ki ban kot T.5-6 klur bad kumjuh ka jingpynbha ïa ki surok.
Tang shu poi ka aïom Khrismas, ki ïing ki sem ki phuh ki phieng bad ki paidbah ki sngew tynnad ban tem da ki jingrwai Khrismas bad ban sngap ïa kum kine ki jingrwai.
Ka kynhun Suhsieng kawei na ki kynhun rwai ba dang thymmai na Mawlai ka la ïoh ban pyllait paidbah ïa ka jingrwai ‘Khrismas Basuk’ ha Youtube Channel kaba la ai kyrteng Suhsieng Youtube channel.
Ïa kane ka jingrwai la pynbit pynbiang da u wei na ki nongthoh jingrwai ba paw jong ka jylla u Bah Edward  Pakma.
La pyllait paidbah ïa kane ka jingrwai da u MDC ka Mawlai u Bah Teiborlang Pathaw ha ka jingïadonlang u phadar Parish Priest ka Mawlai Parish u Fr Teles Nonglang , ki rangbah balang ka Balang Katholik Mawlai  Mawïong , ki longkmie longkpa bad ki khun samla.
Na ka liang u Phadar Parish Priest ka Mawlai parish haba kren ha kane ka sngi u la ong , “ pyndon kam bha ïa ka sap ka phong kaba u Blei u la ai, ki don bun ki samla kiba don sap hynrei kim mih sha khmat hynrei lyngba kane ka kynhun, u kyrmen ba kin sdang ban mih noh sha khmat"Shuh shuh u phadar u la ong,“To long kum ka kyrteng kaba phi la ai ban pyn suhsieng ïa kiwei pat, ym tang ba kan long ka lad ban ïohkam ïoh jam,".
U la kit bok kitrwiang ba u Blei un kyrkhu bad theh shibun ki jingaiei na ka bynta ka kynhun hi baroh kawei ba kin don hapdeng ka met kaba koit ba khiah bad lyngba kane ka youtube channel ki wei kin sa ïoh shibun ki jingmyntoi.
Na ka liang u bah Teiborlang Pathaw haba kren ha kane ka sngi u la ong, “ka kyrteng Suhsieng ka long kaba sngewtynnad, kaba pyniwbih.
Ka sap kaba phi don pyndonkam pura, la ka dei ha ka kam ban rwai ne kiwei pat ki sap kiba phi don.
"“Ka youtube channel kam kut tang ha Mawlai , ha ka jylla hynrei kan poi ha kylleng sawdong pyrthei," u la ongU Bah Pathaw u la kyntu ïa kane ka kynhun ban shna ïa ki video kiba rit hynrei ki ba kit jingmut namar kane ka juk mynta ka donkam shibun ki lad ai jinghikai kum na ka video , namar lyngba kane ka rynsan shibun ki ba peit kin sa ïoh jingmyntoi.
U la ong ruh ba lyngba kane ka channel kaba ki la thaw kan long ka lad ban ai kam ai jam ïa ki samla jong ka thaiñ hi baroh ka wei.
U la kit bok kit rwiang ba kane ka kynhun kan dang lah ban kiew na kawei ka sngi sha kawei pat.
Kum ka dak ban ai jingkyrshan na ka liang u bah Pathaw u la aiti ruh ïa ka song pisa sha kane ka kynhun ba kin dang lah ban shna bad pynmih shuh shibun ki jingrwai.
Khliehriat Jylliew 30: U runar uba la tip kyrteng kum u Plom Dkhar uba na ka shnong Jalyiah, East Jaiñtia Hills District u la pyniap dusmon da kaba ksih ïa la ka jong ka kurim, ka kong The Siangshai, 43 snem kyrta, la antad ba u la leh ïa kane ka kam triem ha ka por ba dang miet synia, ha ka met jong katei ka longkmie la lap ruh ba don ka dak mong ha ka ryndang jong ka.
Katkum ka ejahar ba la buh da u bah Phrangki Siangshai, uba dei u hymmen jong ka (L) The Siangshai, ba la ujor ha Women Police Station Khliehriat, la ong ba u dang ioh jingtip ïa ka jingshah pyniap ka para jong u ha ka por kumba 3 baje mynne mynstep bad kumta mar mar ki la ïa leit sha iïng ka para bad ki lap ba ka para jong ki ka kong The Siangshai ka la iap.
Ki thymmei khubbor ki iathuh ba utei u runar, u bah Plom Dkhar, u la ksih ïala ka jong ka kurim da ka jaiñ na ryndang, kata ha ka por ba dang synia bha ha kaba baroh ki khun ki dang iohthiah lyngngai bad hadien ba u la leh ïa kane ka kam runar, u la phet noh nala iïng bad u la phone sah u khun uba la kham heh bad u la iathuh ba u la pyniap ïa la ka men kmie kaba dei ka kurim jong u, kumta hi mar mar uta u khun uba la kham heh u la pyntip sha kiba ha iïng ha sem.
La ong ruh ba katei ka longkmie kaba shah pyniap ka don shiphew ngut ki khun bad iba dnag rit i dang hapoh 3 snem kyrta.
Ki pulit ki la pyndep mynta ka sngi ïa ki kam kiba sah kiba katkum ka aiñ bad la pyndep ruh ïa ka postmortem ha Khliehriat Civil Hospital bad mynta ka sngi hi ïa ka met ba sah jong katei ka longkmie la aiti noh sha kiba ha iïng ha sem.
La ong ruh ba na ka liang ki pulit ki dang thwet ban iohkem ïa u bah Plom Dkhar uba la pyniap ïala ka jong ka kurim.
Na ka liang ka Dorbar Shnong Jalyiah, lyngba u Waheh Shnong Jalyiah, u bah S.Dkhar, la ong ba ka Dorbar Shnong Jalyiah ruh ka pynrem jur ïa utei u runar uba la nud ban shim ïa ka mynsiem ba kordor jong kakurim jong u bad na ka liang ki bor shnong ruh ki kyntu jur ïa ki bor pulit ba kin kem mardor ïa u bad pynshitom bad pynsajia ïa u katkum ki kyndon aiñ.
Shillong, Jylliew: Ka Deputy Commissioner (Excise), EKHD, Shillong da kane ka pyntip ba ka tnat Excise jong ka district ka dang ïai bteng ban pynlong ka jingkhynra halor ka jingdie kyiad beaiñ bad ka ba pynlong ruh ïa ki jingkhynra hapoh ki restaurant, ki dukan bad kiwei pat ki jaka ha ki jaka sor bad khap sor kumjuh.
Ha ka jingkhynra ka ba la long ha u bnai Jymmang ba ladep, kane ka tnat ka la rejistar 19 tylli ki casebad ïoh ban kurup 45.400 litar ka kyiad pyrsi bad 13.955 ka kyiad phareng.
Halor kane la kem ruh ïa 16 ngut ki briew hapoh ki kyndon aiñ jong ka tnat Excise.
Shillong, Jylliew 30 : Ka jingdon ki jingrwai Khasi kiba la shu thaw tang dep rukom, ka la pynlong ïa u Chief Executive Member ka KHADC, Bah Titos W Chyne ban pynpaw ïa ka jingsngewsyier namar kitei ki jait jingrwai ki lah ban pynhiar dor pynban ïa ka jingmut ba kyrpang jong ki kyntien Khasi.
“Kaba i sheptieng ka long ba ïoh ngi bakla ha ka rukom ban thaw ïa ki jingrwai namar katba nang mih ki sngi la ïohi ba ki jingrwai ki la nang pynhiar dor pynban ïa ka jingmut ba kyrpang jong ki kyntien Khasi," u la ong haba kren kum u Kongsan ha ka jingplie ïa ka ‘State Level Symposium ba la pynlong da ka Khasi bad History Department jong ka Sohra Government College hynne ka sngi Palei ha katei ka College hi halor ka phangpdeng – Ka jingbuh dor ïa ki jingrwai Khasi ba la thoh da ki nongrwai bapher bapher.
Da kaba pynpaw ba ha kawei pat ka liang ki sngewdonbok ba ka Jaidbynriew ka don shibun ki Myllung bad ki nongthaw jingrwai, hynrei u la ong ba lada nujor ïa ki nongthaw jingrwai kiba mynta bad kiba mynnor pat ki la don shibun ki jingïapher.
Kumta, u la ong ba la sngewdei kum ka Jaidbynriew ban maham ïa kito kiba thaw jingrwai ba ki dei ban da pyrkhat bad ngam jylliew bha ym ban shu thaw katba lap ne katba wan na khlieh.
“Ym dei ruh ban shu tuh ïa ki jingrwai kiba nabar namar kane kan buh kylla ha ka jingma," u la bynrap biang.
U ong ruh ba u sngewdonbok haduh katta katta ba ka Sohra College ka ïoh ban pynlong ïa katei ka symposium.
Haba ïadei bad ka jingsdang jong ka College ïa ka certificate course ban hikai tem bad put tynrai, u Kongsan u la ong ba kum u nongmihkhmat u ai ka jingïaroh kaba khraw halor katei ka sienjam.
“Kum u CEM nga la ïohlad mynta arsnem shiteng kum u khliehduh jong ka Council kaba baroh ki ong ba kadei ban ïada ïa ka riti dustur.
Hynrei teng teng ha kine ki phew snem ka tnad Arts and Culture jong ka Council lane kumjuh jong ka sorkar jylla ki long tang ka shynrong namar haba phai ïa ka mang tyngka kadei kaba duna bad kaba rit tam eh.
"Kumta, halor kane, u la ong ba naduh ka mang tyngka kaban wan ha Council un wad lad ban kyntiew noh khambun na ka bynta katei ka tnad.
“Baroh shi katta u MDC u ïoh tang 30hajar na ka tnad Arts and Culture, kumta ïano un ai haba hi set ki tiar tem tynrai ki poi lak tyngka," u la bynrap shuh shuh.
Shuh shuh u ong ruh ba kum u nongmihkhmat un bteng ban treilang bad katei ka college bad kyntu ruh ïa ki bor pynïaid jong ka College ba kin pynkhreh ïa ka projek kyrpang na ka bynta katei ka department bad phah sha u kum u CEM ka KHADC ban mang ïa ka bhah kaba kyrpang.
“Nga sngew sarong ba ngan sdang nyngkong na ka thaiñ lajong ha shwa ba ngan ai sha kiwei kiwei pat ki jaka.
"Hadien kane, u Bah Titos u la aiti ruh ïa ka work order kaba 10 lak tyngka sha katei ka college na ka bynta ban shna ïa ka jaka pynlang um slap ne ka ‘rain water harvesting’.
Ka jingthmu jong kane ka long ba ha ka por ba jur u slap kin lah ban pynlang ïa katei ka um bad buh pat ha ki jaka pynlang um kiba la shna kyrpang khnang ban ïoh pyndonkam pat ha ki por ba tyrkhong um.
Ha kane ka sngi la ïoh ruh ïa ka jingkren kaba sngewtynnad na bun ki riewshemphang kynthup naduh u Dr.Ailynti Nongbri Head of Department jong ka sobjek Khasi na Shillong College bad ruh ka jingkren na i Principal ka College, Dr.A Lyngdoh, Kiwei kiwei ki riewshemphang kiba kren ha kane ka sngi ki kynthup ia u Dr.David Diengdoh na Jaintia Eastern College), Banniewkor Nongbri, Research Scholar na North-Eastern Hill University, Iasaid Khongjee na St.John Bosco Boys’ Higher Secondary School, Sohra, Kong Kmensila Budson, Rtd.
Programme Executive, All India Radio, Shillong, Arkidor Burom Lyngdoh, Assistant Professor, Sohra Government College, Sohra, Firtmorningmarch Wanniang ba dei Music Instructor, Nongstoin College, Nongstoin bad kiwei kiwei.
ïa katei ka prokram ha katei ka sngi la wan ban pynhap pyrda da u MLA ka thaiñ Bah Gavin Mylliem.
nalor kiwei kiwei.
Ha katei ka prokram la wan ban shim bynta da ki nonghikai na ki college bapher bapher kumjuh ruh ki samla pule jong katei ka college.
Tura, Jylliew : Ka Star Cement dang shen ka la pynlong ïa ka jingai jingïarap na ka bynta ki lanot shlei um ha kito ki jaka ki ba la shah ktah ha Garo Hills, Meghalaya.
Ha ka jingleit aijingïarap ka ba nyngkong la plie da ka MP ka Tura ka Agatha Sangma ha ryngkat ka jingïadon lang ka kmie jong ka, ka ba dei ruh ka kurim jong u Lamphang barim ka Lok Sabha u PA Sangma.
Kane ka kynhun aijingïarap ka Star Cement ka la ïashim bynta ha ka ba aijingïarap sha kito ki longïing longsem ki ba la shah ktah ha ka jingshlei um da ka ba ïarap da ki mar bam bad kiwei pat ki jingdonkam ba kongsan khnang ba kin lah ban kyrshan ha ka ba kum kane ka jinglong jingman.
Ha kane ka kam aijingïarap la ïashim bynta lang ruh da ki bor pynïaid ka district jong kito ki jaka ba la shah ktah.
Man la ka sngi kane ka karkhana pynmih dewbilat ka ju pynpoi haduh sawtylli ki trok ki ba kit ïa ki marbam bad kiwei pat ki jingdonkam ba kongsan, kata kum u khaw, u dai, mluh, biskit, bon bad kiwei pat kynthup ïa ka umbam um dih ha ki ba bun ki jaka ki ba la shah ktah ha ka jingshlei um ha Garo Hills.
ïa kane ka kam aijingïarap la pynlong ha kito ki jaka ki ba shah ktah jur jong ka Garo Hills, kata kum ha Siju, Mahadew, Maheskola bad ki jaka ba marjan.
Ki ba bun na kine ki jaka ki dei ki ba la sahkut na kiwei pat ki jaka bad ka ba shem jingeh shibun ban poi.
Hynrei na ka liang ka Star Cement kam shym la randien hynrei ka la ïaksaid ban pynïoh ïa kine ki jingïarap sha kitei ki jaka.
Ha ba pynpaw halor kane ka jingpynïoh ïa kine ki jingïarap marbam bad kiwei pat ki jingdonkam, naka liang u Shree Pradeep Purohit, Chief Strategy Officer u la ong; “Ka Star Cement barabor ka don ïa ka jingkut jingmut ban shakri ïa ki paidbah ka jylla Meghalaya ha ki por jong ka jingdonkam.
" U la ong ruh ba kin dang ïai bteng ïa kine ki kam aijingïarap tad haduh ba ka jinglong jingman na ka jingshlei um kan kham biang.
"“Ngi kyntu jur ïa baroh ki nongshong shnong jong ka ri ba kin wan shakhmat bad ban kner ïa ki kti jong ka jingïarap sha ki lanot shlei um da ka ba noh synñiang ha kino kino ki bynta ki ba ki lah," u la ong shuh shuh.
Shillong, Jylliew : Ka NPP Youth Wing Mawlai Block kan sam khusnam na ka bynta kito ki samla pule kiba ioh 75% shaneng ha ka SSLC bad 70 % shaneng ha ka HSSLC, kiba kynthup ia ki Top 10 bad top 20 kaban long thik tang na ka bynta ki samla pule kiba hap hapoh Mawlai konstitwensi.
Katkum u Joflin Marbaniang, president ka NPP Youth Wing (Mawlai Block bad General Secretary u samla Barthol Sohlang, ki la pynpaw ba kane ka jingsam khusnam ka long kum shi bynta jong ka jingpynshlur ia ki samla pule ba kin nanglah ban leh bha na ka bynta ka lawei jong ki bad na ka bynta kiwei ruh ki samla pule ba kin leh bha lem ha ki eksam ban long ha ki snem kiban wan.
Ha kajuh ka por ka NPP Youth Wing Mawlai ka kitbok kitrwiang ia baroh ki samla pule kiba la trei shitom da kaba ioh kheit ia u soh lyngba ka jingpas ka jong ki ha ka eksam SSLC bad HSSLC jong ka MBOSE.Ka la kyrpad ruh ia ki samla pule ba kin phah ia ki kyrteng, ki phone number bad ki marksheet.
Ka tarik bakhatduh ban submit kan long naduh ka 1.07.2022 haduh ka 11.07.2022 ha ki Whatapps number 8794315093, 9615569412, 8787860433 bad 8014867025.
KSU, Central Executive Council Hadien ba ka sorkar Meghalaya Democratic Alliance (MDA) ka la shimti ban pynïaid ïa ka synshar ka khadar ha jylla Meghalaya, ka Khasi Students’ Union (KSU) ka la leit ban ïa kynduh ïa u Myntri Rangbah ka jylla lem bad katto katne na ka Cabinet ka jong ka sorkar ban pynsngew halor ki jingeh ba ka Jaidbynriew ka ïa kynduh bad ki jingdonkam kyrkieh ban kyntiew bad pynneh pynsah ïa ka Jaidbynriew Khasi.
Ha ka 5 tarik u Ïaiong 2018, ka seng ka la ai ïa dorkhas ha ka kti u Conrad K Sangma, Myntri Rangbah ka jylla kaba kynthup ïa ki katto katne ki mat kiba ktah bad ba donkam ïa ka Jaidbynriew kum ka jingdawa ban pyntreikam mardor ïa ka Inner Line Permit (ILP), ka jingpynrung ïa ka ktien Khasi ha ka khyrnit kaba 8, ka jingkhuid jingsuba ha ka jingpynlong eksamin ka Meghalaya Public Service Commission (MPSC), ka jingpynbeit ïa u pud u sam, ka Indo-Nepal Friendship Treaty 1950, ka Education Policy bad kiwei kiwei.
Mynta lajan dap 5 snem ba la synshar da ka sorkar MDA hynrei tad haduh ban pynmih ïa kane ka kyrwoh ka KSU kam shym la ïohi kino kino ki dak ki shin ha kaba ïa dei bad ban pynurlong ïa ki mat kiba ka seng ka la buh ha khmat ha sorkar ha u 2018.
Pynban ka Jaidbynriew bad ka jylla baroh kawei ki hap ban mad pynban ïa ki jingkhtang bad ki ummat ba laiphew katba dang mih ki sngi.
Ka KSU mynnin ka sngi ka la leit ban ïa kynduh ïa ki nonghikai kiba sah miet habar Secretariat kiba ïa khih ban kyntiew bad pynlait ïa ki tulop ki jong ki hapoh ka shatri jong ka FASTOM.Ka jingïasyllok hapdeng ki nongïalam ka KSU bad ka FASTOM ka la pynkthang ïa ka seng ha kaba la shem ba shibun na ki jingkular jong ka sorkar ïa kine ki nonghikai ka shu long tang ha suin, tang ha ki jingkular khlem da urlong wat tang khyndiat ruh.
Kine kiei kei baroh ki pyni ba imat ka sorkar kam khein snep ym tang ïa ki jingdawa ki nonghikai hynrei wat ïa ka hok ka jong ki.
Ha kaba ïa dei bad ka mat ILP, la shem ba kane ka mat ruh ka kut tang ha ki jingkular, pynban la wanrah da ka aiñ kaba long mar khongphong kata ka Citizenship Amendment Act (CAA).
Ka jingdawa ka long ban teh lakam ïa ka jingrung kyrthep ki mynder ki nongwei phewse la wanrah pynban da ka khyrdop ban ai jinglong nongshong shnong ba pura ïa ki poiei na Bangladesh bad nawei nawei.
Ka jingïakhih ba tyngeh jong ka seng, kiwei ki para sengbhalang bad ka jylla baroh kawei pyrshah ïa ka aiñ ïakjakor ka CAA ka la poi shaduh u pud ba da ki phew ngut ki dkhot ka KSU ki la shah pyndik ha ka tnad pulit ka jylla kaba la khot hajir ïa ki na ka por sha ka por.
Hapdeng kine ki jingïakhih la ïohi ïa ki jingshah thombor ki Khasi kum ha Them Metor, ha Rilbong (ka jingshah shoh khlem daw ki khynnah Khasi ha ki bar jylla).
Ha Golf links (ka jingshah pynïap bein u Phershanroy Myrthong), ha Ichamati (ka jingshah bom ïap u Lurshai Hynniewta ha kiba kyrshan CAA bad pyrshah ILP), ha Ghora Line, Laitumkhrah (ka jingshah shoh jong uwei u samla Khasi ba dang ïaid lynti), ha Laitumkhrah (dang ha kine ki khyndiat taiew ha ki bar jylla kiba la tied jem ïa uwei u samla Khasi haduh da poi ICU), ha Them Bijoy (ka jingshah pynïap uwei u samla Khasi ha ki bar jylla kiba la bom ïap ïa u tang namar ba u dei u Khasi).
Ha khappud Assam kum ha Jatalong, Ri Bhoi District (ka jingshah shoh pynmynsaw ki rangbah Khasi ha kiweiki jaidbynriew), ha Madan Umwang (ka jingshah pynïap u Rangbah Tyngshaiñ Mukhim ha kiwei ki jaidbynriew) bad kiwei kiwei ki jingshah ban bein ki trai Ri trai muluk.
Da bishar ïa kine ki jingthombor ki Khasi ha la ka Ri la long jem daw namar ym ju jia koit hango hangno ruh ba ki trai shnong kin shah iuhroit ha la ka jong ka rympei.
Kine baroh ki pyni ba ka sorkar kam shym leh eiei ban pynshitom thikna ïa ki runar mynder ba thombor ïa ki Khasi, pynban ïa ki Khasi pat ka thwet kum kito ki runar kiba la dep pyntriem ha jan baroh kawei ka sla pyrthei.
Shaei ki khubor halor kitei ki mat haneng ba shah thombor ki Khasi? Katno ngut la kem? Shaei ki kyrwoh jong ka Home Department ynda la shah shoh ne shah pynïap ki Khasi?Ïa ka Them Metor haduh mynta ym lah ban pynkhih.
Lada ki trei ki ktah ha ki tnad sorkar balei ym phah sha quarter ne iing sah kiba la mang da kata ka tnad? Balei hap ai jaka kyrpang ïa ki baroh shi Jaidbynriew ha Them Mawbah.
Ka sorkar ka ong ban pynsah ïa ki sha Jhalupara pynban ka jaka ba ki thmu ka dei ha Them Mawbah.
Kane ka long kumba thok ba shukor ïa u paidbah.
U pud u sam haduh mynta lyngkrang.
Wat la ka jingïapynbeit pud ka la ïaid shakhmat hynrei ki pulit Assam pat ki dang wan tuklar beit man ka por.
Shaei ka Police Department jong ka Meghalaya? Lada peit i kumba ki pulit Assam kim khein snep ïa ka sorkar bad pulit Meghalaya.
Ka ktien Khasi ha ka khyrnit ba 8 ruh ka dang ha lyer.
Ki surok la twa lut, ki jingshna la twa lut bad ki mat ka Jaidbynriew ruh imat ki la shah tap lut ha kine ki jingtwa.
Ka jingbym lah ka sorkar ban pynbiang ïa ki jingangnud ki paidbah ka la pynbitar shla ïa ki paid Khasi khamtam ïa ki khun samla.
Ka sorkar kan hap ban pyrkhat bun bun sien haba ka ïa kren ïa kata ka jingsuk bad ka roi ka kiew.
Ka suk ka saiñ bad ka roi ka kiew ka wan lyngba ka jingsngewshngaiñ bad sngewhun ki trai Ri trai Muluk ka jylla.
Ka seng ruh kam lah ban shu sngap bad long tang kum ki nongpeit kai ne ki nongbynniaw ha lynti ha syngkien.
Ka KSU ka dawa ïa hok ba ïa ki trai Ri trai Muluk, ka sorkar kan hap ban pynbiang ïa ki lad jingïada na ka jingrung kyrthep ki nongwei, ka jingbiang ha ka ïoh ka kot, ka jingbiang ha ka kamai kajih, ka jingkyntiew kyrdan katkum ka juk kaba mynta ha ka pule puthi hynrei lada kan ïai jia sah kumba ju long, shen ka jylla ka lah ban khihwin biang.
Ka Ri Khasi kan ym long kum ka Tripura da leilei ruh em ha kaba ki trai jylla kin hap pule bad kren da ka ktien ki nongbuhai shnong, ban hap rieh sha khlaw sha btaw, ban hap shong rit mynsiem ha la ki iing, ban shah knieh ka synshar ka khadar bad kumta ter ter.
Ka KSU kan thom ïa ka sang ka ma ban pynskhem hi triang ïa ka jinglong shngaiñ ha la ka Ri.
Shillong, Jylliew 30: Ka Jingiaseng Samla K.J.P.Synod Sepngi, lyngba ka Christian Multimedia Ministry Committee ka la plie ïa la u jong u channel ha ki Local Cable Network.
Kum ban shu pynkynmaw ba ïa ka Christian Multimedia Ministry jong ka Jingiaseng Samla K.J.P.Synod Sepngi la sdang ïa ka ha u snem 2012, bad naduh utei usnem la don ruh ïa ka channel bala ai kyrteng Good News TV.Ha kine ki snem la ju pyni ïa ki pogramme jong ka ha ki Local Cable bad naduh u snem 2020 la sdang ruh la ka jong ka YouTube Channel bad ha ka 30 tarik u Jylliew 2022 ka Jingiaseng Samla K.J.P.Synod Sepngi ka la plie noh la u jong u Channel ha ki Local Cable Network kata u Channel 278.
Kum ban pynkynmaw ruh ba ka Christian Multi Media Ministry ka la pynmih ru ia ka Film Nabon kaba la long ka Jingkyrkhu ia kiba bun.
Ha kane ka Programme la pyniaid da U Rev.A.T.Sohliya uba long u Chairman jong ka Jingiaseng Samla K.J.P.Synod Sepngi, la ioh ia ka jingpule na ka Ktien ka Jong U Blei bad ka Jingduwai na u Rev.B.D.Kurbah.
La ïoh ïa ka jingkren lamphrang ha kaba ïadei bad ka jingtrei jong ka Christian Multi Media Ministry bad kham kyrpang ia ka Good News TV, bad ia ka jingiaid lynti jong ka ïa kaba la kren da u Rev.V.T.S.Langstieh uba long u Chairman jong ka Christian Multimedia Ministry.
La ïoh ïa ka jingrwai kaba kyrpang na ki Dkhot jong ka Standing Choir Jingiaseng Samla KJP Synod Sepngi.
La plie ïa kane ka Channel da u Moderator jong ka K.J.P.Synod Sepngi, u Rev.I.W.Nongsiej, la ioh ruh ia ka jingkren na i.
Ha ka jingkren ka jong i ila ai khublei shibun ïa ka Jingiaseng Samla kaba lyngba ka Christian Multimedia Ministry ki la lah ban poi shaduh kane ka kyrdan kat ban don la ka jong ka Channel ha ki Local Cable Network.
Kumba ka ju long baroh shi katta ia ki Programme jong ka Good News TV la ju pyni ha ki Local Cable tang shi kynta bad tang shisien ha ka shi taiew, hynrei naduh ka shi 1 tarik u Naitung 2022, y pyni noh na u Channel 278, bad ia mynta yn pyni 4 kynta ha ka shi sngi, ïa kaba yn sdang naduh mynstep da ki Devotion, ha kane ka Channel yn wanrah ruh ia ki jingïaphylliew jingmut halor ki phang bapher bapher, ki jinghikai na Ka Ktien ka jong U Blei, ki jingrwai bad ïa ki khubor na Ka Ktien ka jong U Blei.
La ïoh ïa ka jingkren ai Khublei na U Rev.Bidonbok Syiem Uba long ruh u Secretary jong ka Christian Multi Media Ministry, uba la pynpaw ïa ka jingsngewnguh ia baroh kiba la iadon ha katei ka sngi bad kyrpang ïa kito baroh kiba la iadon bynta ban pynlong ia kane ka jingthmu.
La pynwai ïa ka jingïalang da ka jignduwai na U Rev.R.T.Shangdiar Uba long u Executive Secretary, KJP Synod Sepngi ub dei ban peit ruh ïaka Jingiaseng Samla KJP Synod Sepngi.
Kiba la ïa don ryngkat ha kane ka programme ki long, I Rev.E.R.Kharkrang Iba long U Senior Executive, ki nongkitkam jong ka KJP Synod Sepngi, Ki nongkitkam bad nongmihkhmat na ka Jingiaseng Kynthei KJP Synod Sepngi, ki Nongkitkam bad ki Dkhot ka Executive Committee jong ka Jingiaseng Samla KJP Synod Sepngi, ki Dkhot ka Christian Multimedia Ministry Committee, lem bad kiwei kiwei pat kiba la shah khot sngewbha sha kane ka programme.
Shillong, Jylliew, 30: Ka Deputy Commissioner jong ka East Khasi Hills District, ka Kong Isawanda Laloo ha ka sngi Balang ka la pyllait paidbah ïa ka Payment for Ecosystem Services (PES) Scheme ha ka jingïalang kaba la pynlong da ka ophis Deputy Commissioner ryngkat ka jingïatrei lang bad ka Meghalaya Basin Management Agency (MBMA) bad ka District Project Management Unit (DPMU), East Khasi Hills.
Lah ban kdew hangne ba ka PES Scheme ha ka jylla la pyllait paidbah da u Myntri Rangbah ka jylla, u Conrad K Sangma ha ka 13tarik mynta u bnai.
Kane ka skhim ka ai jingmyntoi lyngba ka jingkyrshan pisa kaba 8000 tyngka shi hectare shisnem na ka bynta san snem.
Nalorkata, la ai khusnam tam ruh sa 5000 tyngka shi hectare shisnem na ka bynta kito kiba pynneh ïa ki khlaw ki btap kiba la dep rejistar kum ki khlaw shnong ha ka tnad Forest.
Nalorkata la mang ruh 2000 tyngka shi hectare shisnem na bynta kito ki khlaw ba rben bha ba ju tip kum ki khlaw kyntang lane kiba don ïa ki jingkieng diengjri lane kiba don ha ki jaka ba sumar kyrpang kum ki national park lane ki wildlife sanctuary.
La pynbna ruh ba lada ki don ki khlaw ki bym pat rejistar, ki paidbah ki lah ban rejistar bad ka tnad khlaw lane ban pan jingthoh haba ki aplai na ka bynta ka PES Scheme.
Na ka liang ka DC ha ka jingkren jong ka, ka la batai bniah halor ka jingthmu jong ka PES da kaba ong ba katei ka skim kaba pyntreikam hapoh ka Community Led Landscape Management Project (CLLMP), ka buh thong na ka bynta ban kyrshan pisa sha ki shnong, ki imlang sahlang, ki kur bad ruh ki riewshimet kiba kloi ban pynneh pynsah ïa ki khlaw ki btap na ka bynta 30 snem.
Da kaba kam ba ka Meghalaya kaba dei ka jylla kaba hap ha ka Khyrnit kaba Hynriew bad kaba bun na kitei ki jaka ki hap ha ki jaka khlaw kiba dei jong ki paidbah bad ki shnong ki thaw.
Kumta ka ong ruh ba dei lyngba katei ka skim ba yn lah ban pynkupbor ïa ki shnong ki thaw bad pynkupbor ban pynneh pynsah ïa ki khlaw ki btap.
Shillong, Jylliew 30: U Bah Adelbert Nongrum, MLA jong ka North Shillong, u la ther tyngeh ïa ki nongmihkhmat kiba bat ïa u lakam synshar ha ka jylla, da kaba ong kumno ki nang ban ïoh thiah suk, katba ki nonghikai pat ki hap ban thiah ha surok na ka bynta ban ïoh ïa ka tulop jong ki.
U MLA ka KHNAM, uba bunsien um ju tyngkai ïa ki kyntien ban ther ïa ka sorkar, wat lada ïalade u don ha ka liang synshar, u la leit jngoh ïa ki nonghikai hynnin ka miet, kaba dei ka miet kaba ar ba ki sah ha footpath mar pyrshah ïa ka Secreteriat, u la ong ba u pang ka mynsiem ban ïohi ba ki nonghikai ki hap ban sahmiet ha surok.
“Kiba bun na kine ki nonghikai kidei ki longkmie, ki longkmie kiba kha ba pun, ki longkmie kiba don khun rit ha ïing bad ki nonghikai kiba hap ban peit ïa ka jingnang jingstad ki khynnah.
Shano ka lawei jong ki kan poi lada ki nonghikai kin sahmiet ha surok", la ong u Bah Adelbert.
Da kaba kyrshan ïa ka jingïakhih ki nonghikai, u MLA u la ong ba dei ka sorkar hi kaba la kular ban peit ïa ki jingeh jong ki, ha kaba u Myntri Rangbah u la ong ba ka Cabinet kan sa shong ban pyrkhat.
Hynrei wat haduh lai tylli ki Cabinet ki la shong ruh, pynban kim shym la lah ban leh eiei ïa ki jingdawa jong ki.
“Kane ka pynpaw ba ki la thok la shukor ïa ki nonghikai bapli", u la ong.
Na ka liang jong u, u la kyntu ïa ka sorkar ba kan shimkhia ïa kane ka jingeh jong ki nonghikai, khamtam ïa u Myntri ka tnad pule puthi ka jylla, u Bah Lahkmen Rymbui ba um dei ban da ap hukum nano nano ban weng ïa kane ka jingeh, lym kumta udei ka bha ba un hiar shuki noh.
DA KA WHITE PAPER DAWA KA VPPHa kajuh ka por ka Seng Voice of the People Party (VPP) ka la dawa ba ka sorkar kadei ban ai da ka jingthoh kaba shai lane ka white paper kumno kan leh ban weng syndon ïa kane ka jingeh ba ki nonghikai ki ïakynduh.
Ha ka kyrwoh ba la phah da u Dr.Ricky AJ Syngkon, General Secretary, ka Seng ka pynpaw ka jingsngewkhia kaba jur halor ka jingleh ïa ki nonghikai kaba la long ka jingleh beiñ bad ñiew beiñ ïa ki haduh ba kin hap mih ban thiah wat ha surok ruh.
“Kane ka jingleh ka sorkar kan pynduh ïa ka burom jong ka jylla, khamtam ka nongbah Shillong kum kata ka pneh jong ka pule puthi", la ong u Dr.Syngkon.
U la ong ruh ba kane ka jingmih ïakhih ki nonghikai kadei ka jingpulom ka jingtreikam ka sorkar u Conrad Sangma, kaba ju kop na ka por sha ka por ban pynbha ïa ka pule dangle ha ka jylla.
Ha kajuh ka por ka Seng ka ai ka jingkyrshan kaba khlaiñ na ka bynta ki Nonghikai Adhoc ha ka jingïakhih bad dawa ba ka sorkar kadei ban weng shisyndon ïa ka jingeh jong ki.
Shillong, Jylliew, 30: Saw ngut ki nongbylla bar jylla ki la mynsaw jur hadien ba ki la shah tangon bad shah shoh ha ki katto katne ngut ki runar hynnin ka sngi Balang.
Katkum u kyrwoh ba la phah da u Superintendent of Police ka East Khasi Hills District u Bah Sylvester Nongtnger, la ïathuh ba kane ka la jia ha ka por kumba 6:10 baje janmiet katba kine ki saw ngut ki nongbylla bar jylla kiba leit tah tiles ha kawei ka ing ha Jaïaw ki dang thmu ban leit phai noh sha la ing hadien ba la prem miet.
Katba ki dang poi hajan ka jingkieng Jaïaw Umpohliew, kine ki saw ngut bad kynthup ruh u nongniah jong ka local Taxi ki la shah khang kdong ha ki katto katne ngut ki briew bad shah pynmynsaw da u tyrnem.
U SP u la ïathuh ba ki dkhot jong ka Village Defence Party (VDP) kiba la ïohi ïa kane ka jingjia ki la leit ban tuklar mar mar bad beh thong ïa kine ki runar ha kaba ki la ïohbat ïa uwei uba donkti katba u dang mareh shaphang ka surok Mawlai Phudmuri, Madan Heh.
Tang shu ïoh jingtip ïa kane ka jingjia na ki bor pynïaid shnong, ki Pulit ki la leit mar mar sha katei ka jaka bad pynit noh ïa kine kiba la mynsaw sha Shillong Civil Hospital ban ïoh jingsumar, ha kaba uwei na ki, u la shah bat noh ha Hospital namarba la kham jur ka jingmynsaw.
Hadien kane, da ka jingïarap jong ki bor pynïaid shnong ki Pulit ki la pynlong ka jingthwet kaba jur bad ïohkem ïa san ngut kiba donkti napdeng ki hynriew ngut, katba lai ngut ki dei kiba dang hapoh ka rta kaba 18 snem.
Ha kaba ïadei bad kane, ki Pulit ki la register case ha Lumdiengjri Police Station bad pynngat kyndon hapoh ka Section 341/326/34 jong ka Indian Penal Code.
Ki Pulit ki la lap ksai ruh ba kine kiba la shah kem ki dei kiba ïadon bynta lang bad ka kynhun Gang niah thuk thuk ar shaka kiba donkti ban shoh pynmynsaw ïa ki arngut ki samla pule na Kerela ha ka 24 tarik mynta u bnai ha Jaïaw, Shillong.
Ha kane kajuh ka miet, sa uwei pat u runar uba ïa donkti ha ka jingktah kti bad shoh pynmynsaw ïa ki arngut ki samla pule na Kerela u la shah kem ha ki Pulit.
Kat haduh mynta ki don 11 ngut kiba la shah kem ha ki Pulit.
“Ki Pulit ka East Khasi Hills District ki dang pynlong ka jingthwet kaba jur ban nang ïohkem shuh shuh sa ïa kiwei pat kiba donkti," ong u SP u Bah Nongtnger.
U Director General of Police (DGP) ha ka jingïakren bad ki lad pathai khubor ha ka sngi Palei u la ong ba lada ki samla ki don kano kano ka daw ki dei ban wan ïakren bad ki bor Pulit khnang ban weng ïa kino kino ki jingeh ba ki ïakynduh hynrei ym ban shu shoh bad ktah kti khlem daw.
Shillong, Jylliew, 30: U Director General of Police (DGP) u Dr.Lajja Ram Bishnoi ha ka sngi Palei u la pynbna thma pyrshah ïa ka jingkhaii drok ha Meghalaya hadien ka jingïohkem ïa ki hynriew ngut ki snar khaïi ryngkat bad 676 gram u drok uba shongdor T.1 klur na East Jaiïtia Hills bad na East Khasi Hills District.
“Ka thma pyrshah ïa u drok kan dang ïai bteng bad ki Pulit ka Meghalaya ki la buh hakhmat ïa ka thong ban rat dyngkhong ïa ka jingjyllei jong u drok napoh ka jylla.
Ïa mynta ka jingkhynra ka dang ïai bteng ha baroh ki lynti ba ju shalan ïa u drok tad haduh ba ynda lah ban rat dyngkhong ïa u drok na kane ka jylla," ong Director General of Police ka Jylla u Dr.LR Bishnoi ha ka jingïakren bad ki lad pathai khubor.
Ki snar khaïi drok kiba la shah kem ha ka jingpynap shrip jong ki Pulit ki long u Garry Kharnaior 30 snem ka rta na Mawlai Bus Stand bad u Kmenlang Shabong, 20 snem ka rta na Mawlai Mawdatbaki kiba la shah kem na ka Bos Jaganath travels and Tours Bus kaba don ïa u nombar ML05-L 7887 ha ka por kumba 3: 50 baje mynstep ha Khliehriat, East Jaiñtia Hills ka sngi Palei.
Na ka met jong ki, la ïoh kurup ar tylli ki pla ba la thep ïa ki 60 tylli ki jingthep sabon ba la song ha ka pla plastik rong iong bad 30 tylli ki dawai kuli Nitrasepam.
Shuh shuh, ha ka jingtohkit, kine kiba la shah suba nongkhaii drok ki la phla ba u don sa uwei pat uba la tip kyrteng kum u Marvin Jyrwa uba dei u nongbei pisa na ka bynta ban wanrah ïa kine ki jingdih pynbuaid ba long be-aiñ bad uba dang ap khmihlynti ban ïoh pdiang ïa kine ki song ha Mawryngkneng.
Marmar, ka kynhun ki Pulit Anti Narcotic Task Force (ANTF) ka East Khasi Hills ki la leit sha Mawryngkneng bad ha ka jingpynap shrip ki la ïohkem ïa u Marvin Jyrwa bad lai ngut ki paralok kiba la tip kyrteng kum u Meibifil Buam, 22 snem ka rta na Mawlai Umsaw, u Khrawboklang Kharkongor, 29snem ka rta na Mawlai Kyntonmasar bad u Aiborlang Laitmon 28 snem ka rta na Mawlai Nongpathaw.
U DGP u la ïathuh ba la pynngat kyndon hapoh ka NDPS Act bad ka jingtohkit ka dang ïaid shakhmat.
Haba kynti ïa ki paidbah ban ïasnohkti lang ha ka jingïakhun thma da ka tnat Pulit pyrshah ïa ka jingkhaii drok, u Dr.Bishnoi u la ong, “nga kyrpad ïa ki shnong bapher bapher ba kin wan shakhmat ban ïasam jingtip sha ki Pulit bad ngin sa buhrieh kyrpang ïa ki kyrteng jong ki nongpyntip bad ngin pynthikna ba ngin pyndep noh mardor ïa ka kam tang shu ïoh jingtip.
"U DGP ula pynkup burom ïa u Additional SP u Banraplang Jyrwa bad ïa ki 35 ngut kiwei pat ki Pulit kiba la don bynta ha ka jingkhynra kaba la long kaba jop da ka jingïohkem ïa u snar nongkhaii.
Ïa kine ki Pulit la ai ruh da ki syrnot halor ka jingpyndep hok ïa la ka kamram.
“Ka jingkhynra ka dang bteng.
Kumba ka long ka rukom, ngi la rai ba kino kino ki Pulit kiba trei hok lane na ka tnat syntiat, kin ïoh ïa ka jingshah pynkup burom," u la ong.
Shuh shuh u DGP u la pynbna ïa ka rai ba la shim da ka tnat Pulit ban pynmih noh da ki Mobile App khnang ban pynjanai ïa ka jingtreikam ka tnat syntiat ki Pulit la kumno kumno hapoh 15 sngi.
“Ngin sa pynmih ïa kane ka App ha u Naitung bad hadien kata ngi khmihlynti ba ngin sa nang ïohlum bun ki jingtip na ki tnat syntiat bad na ki paidbah," u la ong.
Shillong, Jylliew 30 : U National Vice President ka NPP, u Bah Prestone Tynsong ba dei ruh u Symbud Myntri Rangbah ka jylla ha ka sngi Palei u la ther kylla ïa u National General Secretary ka Trinamool Congress, u Abhishek Banerjee da kaba ong ba kitei ki dei tang ki jingkren khyllung khynnah bad u tyrwa ruh ban ai jinghikai ïa u kumno ban kren paidbah.
“U donkam ban shah hikai bha kumno ban jam shakhmat na ka bynta ban shakri ïa ki paidbah ka ri India.
Na ka bynta kane ka jinghikai u donkam ban wan biang sha Shillong khnang ba ngi na ka NPP ngin lah ban ai jinghikai ïa u ba un sngewthuh kumno ban pyndonkam ïa ki kyntien kat shaba u leit kylleng ka ri India," ong u Bah Prestone haba kren bad ki lad pathai khubor.
Katei ka jingkynthoh ka mih hadien shisngi ba u Abhishek Banerjee uba ha ka jingwan jong u sha nongbah Shillong u la kynthoh tyngeh ïa u Myntri Rangbah ka Jylla nalor ba u kynnoh ruh ba ka sorkar MDA ba ïalam da ka NPP kadei tang u tyngshop jong ka BJP.Da kaba kam ba u National General Secretary ka AITC u dang lung bha ha ka saiñpyrthei, u Bah Prestone u la ong, “U dang lung bha ha kiba bun ki liang, kawei ka long ba u shu kynnoh khlem da don ki sakhi satar kaba nga shim ba kadei ka jingleh khyllung.
Bad kum u nongïalam ba la paw jong ka TMC ha India phi don hangne hapoh 24 kynta phi leh pat kumba phi tip lut.
"Shuh shuh u ong ruh ba u kulmar namar ka sorkar MDA ba ïalam da ka NPP ki la sdang ban shakri ïa ki paidbah ka jylla naduh u 2018 tad haduh mynta, ki paidbah ki la ïohi kumno ka sorkar MDA hapoh ka jingïalam jong u Conrad Sangma, ki trei.
“Dei na kata ka daw nga sa ong ruh ba katei ka jingkren u Abhishek kadei ka jingkren khyllung.
"U Bah Prestone u la khyrwit kylla ruh ïa ka jingkynthoh utei u heh AITC ba ka jingpynbeit pud ha ki hynriew tylli ki jaka hapdeng ka Meghalaya bad Assam kadei tang ka jingpyrshang ban pynsngewbha ïa ki heh ha Delhi.
“Um tip ei ei shaphang ka ishu pynbeit pud hapdeng ka Meghalaya bad Assam.
U wan ïasoh sha ka sainpyrthei dang mynin katba kane ka jingeh pat ka la don mynta la 50 snem, kumta ngam kwah ban pynshai ei ei.
Ngam kwah ruh ban pynlut kai ïa ka por jongnga namar ngi baroh la kha bad la heh la san ha Meghalaya, ngi sngewthuh bad ngi tip khambha ban ïano ïano ruh," u la ong.
Ha kawei pat ka liang, u Bah Prestone u la khyrwit kylla da kaba ong ba ki 12 ngut ki MLA ka AITC kim shym la donlang ha ka jingwan jong u sha ka jylla.
“Lada dei manga shwa ba ngan wan ngan pyntikna ba baroh 12 ngut ki long kawei bad kin donlang ruh ha ka jingïalang," u la ong da kaba pynpaw artad ïa ka jinglyngoh kumno na ki 12ngut, tang 8 ngut kiba poi sha ka jingïalang.
Shillong, Jylliew, 30: Arngut ki runar kiba donkti ha ka kam leh be-ijot ki la shah rai pynrem ha ka Iingbishar da kaba shah set along ryngkat bad ka jingshah dain kuna.
Ha ka 18 tarik, Naiwieng, 2016, ka la don ka jingujor ejahar ha Amlarem Police Station ba kawei ka kynthei ka la shah leh be-ijot ha ka 17 tarik Naiwieng, 2016 ha u briew uba la tip kyrteng kum u Murtibiang Surong.
Ïa ka case la rejistar ha Amlarem PS hapoh ka kyndon 376 jong ka Indian Penal Code bad la bynshet ha ka Sub Inspector O.Tyngkan jong ka Women Police Station ban pynlong ïa ka jingtohkit bad la pyngngat kyndon ruh halor kane ka jingjia, ong u kyrwoh ba la phah da u Superintendent of Police ka West Jaiñtia Hills.
Ka Kashari jong u District Session Judge, West Jaiñtia Hills, ha ka 30 tarik, Jylliew, 2022 ka la lap ba u Murtibiang Surong u la leh ïa kane ka kam runar bad la rai pynrem ïa u katkum ka kyndon 376 jong ka Indian Penal Code da kaba set along 12 snem ryngkat bad ka jingdaiñ kuna T.50,000 hajar.
Ha kawei pat ka jingjia, ha ka 27 tarik, Rymphang, 2018, la mudui ejahar ha Jowai Police Station hadien ba kawei ka khynnah rit ka la shah leh be-ijot naduh u Naiwieng, 2017 ha u Francis Suchiang.
Ïa ka Case la rejistar ha Jowai Police Station hapoh ka kyndon 506 Indian Penal Code (IPC) bad hapoh ka Section 7/8 jong ka POCSO Act bad la bynshet ha ka Sub Inspector R.M.Suchiang jong ka Women Police Station ban tohkit bad pyngngat kyndon halor kane ka jingjia.
Ka Kashari jong u Special Judge(POCSO Act),West Jaintia Hills ha ka 28 tarik u Jylliew, 2022 ka la lap ba u ba u nongshah mudui u Francis Suchiang u la donkti ha kane ka kam runar bad rai pynrem ïa u da kaba set along hapoh ka Section 8 jong ka POCSO Act na ka bynta saw snem bad ka jingdaiñ kuna kaba T.6000 hajar bad lada um lah ban siew ïa kane ka kuna un hap ban bteng ïa ka jingshah set along sa ar bnai bad hapoh ka Section 506 jong ka Indian Penal Code (IPC) un ngat ha ka jingshah daiñ kuna kaba T.2000 bad lada um lah ban siew ïa kane ka kuna un hap ban bteng ïa ka jingshah set along sa shi bnai.
Shillong, Jylliew 30 : Ka United Democratic Party (UDP) kawei na ki party heh ba donlang ha ka sorkar Meghalaya Democratic Alliance ba ïalam da ka NPP, ka dang bishar bniah bad peit sani bha mynta ha shwa ba kan rai ïano yn ai tiket na ka bynta ka elekshon MLA na Mawsynram Constituency.
Ki tyllong khubor ba ïohlum ki ïathuh ba tad haduh mynta hi, ki nongïalam ka UDP ki kham noh ka tarajur sha u nongïalam ka party na katei ka thaiñ hi, u Bah Oland Suin uba bat ruh kum u President ka UDP Mawsynram bad ruh kum u Vice President ka UDP East Khasi Hills.
Haba pyrshang ban pyntikna la kadei neem ba u MLA na katei ka thaiñ, Bah HM Shangpliang u pan ïa ka tiket na ka UDP, ki nongïalam ka UDP kim shym la treh ban ong ei ei hynrei ki la pynpaw beit ba ka party hi ka dang kham noh ka mon sha u Bah Suin.
“Tangba ka rai kaba khatduh hi ka shong pat ha ka komiti kaba kyrpang kaba ïadei bad kane ka kam," ong ki heh UDP bym kwah ban pynpaw kyrteng.
Kumban shu kdew hangne, haduh mynta hi, ki kyrtong kiba la pyntikna ban aireng ki kynthup ïa u MDC ka thaiñ Bah Alvin Sawkmie, nangta u MLA ba mynta Bah HM Shangpliang bad mynta sa u Bah Oland Suin.
SHANIAH HA U MLA: Ha kajuh ka por, ki nongïalam bad nongkyrshan jong u Bah Himalaya M Shangpliang uba dei u MLA ka Mawsynram Constituency ha ka sngi Palei ki la pynlong ka jingïalang ban ïatai ïathir ha kaba ïadei bad ka jingïaid lynti na bynta ka ilekshon MLA 2023.
Ïa ka jingïalang ba la pynlong ha Riat Mawksir, Mawsynram ki nongïalam ba hakhmat bad ki nongkyrshan jong u Bah HM Shangpliang ki la wan da kawei ka jingmut ban shim ïa ka rai na bynta ban pynkhreh ïa ka ilekshon MLA 2023.
U Bah Rudy Shangpliang uba dei uwei na ki nongïalam haba ïakren bad ki nongthoh khubor hadien ba la wai ka jingïalang u la ong ba ka jingpynlong jong ki ïa ka jingïalang ka long ban pynkhlaiñ bad ban ïaid shakhmat na bynta ban ïoh ïa ka jingjop ha u 2023 hynrei ki shanñiah tylli ha u MLA ban jied ïa ka party lane kum u kyrtong indenpendent ban ïakhun ïa ka ilekshon.
“Ka jingïalang kaba la khot da ki nongïalam jong u MLA mynta ka sngi ha Mawsynram kadei na bynta ban ïapyrkhat ban pynkhlaiñ bad ban ïaid shakhmat ha kaba ïadei bad ki kam ki jam ba ngin ïoh biang ïa ka jingjop ha u 2023".
“Ha kane ka jingïalang ngi la ïoh shibun ki jingmut lyngba ki jingïatai ïathir lyngba ki longkpa, ki longkmie bad ki samla kiba la ai shibun ki jingmut kiba skhem da ka thong ba ngin pynjop don burom biang ïa u MLA (Bah HM Shangpliang) ha u 2023," ong u Bah Rudy.
Ha kaba ïadei pat bad ka jingpep jong u Bah HM Shangpliang ha ki jingïalang jong ka TMC khamtam ha ka sngi Balang ha ka jingwan u National General Secretary, na ka liang u Bah Rudy u la ong ba kane kadei ka kam jong u MLA hynrei kum ki nongïalam bad nongkyrshan ki dang shkem beit ryngkat u MLA.“Ka jingpep jong u ha ki jingïalang ka TMC kadei ka kam jong u shimet hynrei ngi baroh ki nongkyrshan ngi dang skhem beit bad u MLA namar ha kine ki sngi bun ba u don beit hapoh constituency namar udei u briew ba trei shitom na bynta ban peit bad khmih ïa ka khia ka shon jong ka contituency hi baroh kawei bad ruh na bynta ban pynkhreh ïalade na bynta ka ilekshon MLA 2023," la ong u Bah Rudy.
Haba jubab shuh shuh ïa ki jingkylli u Bah Rudy u la pynshai ba ka jingleh kiar jong u Bah HM Shangpliang ïa ka TMC kam dei namar ba ka UDP ka khot ban ai ticket hynrei kum ki nongïalam ba hakhmat kim don jingtip eie namar kadei ka kam jong u MLA shimet.
“Ngi ki nongïalam ba hakhmat ngim don jingtip eie halor kane kadei ka kam jong u shimet namar ïa kano kano ka kam bad kano kano ka rai ngi ki nongkyrshan ngi shanñiah beit ha u MLA kata kadei ka jingskhem jong ngi kum ki nongkitkam.
"“Ka por ka dang don bad ka plolitk hi ka ju kylla naduh ki jingïamih ki jingïarung bad ïa kane ngim lah ban ong eiei namar ka jingpynkhreh ïa ka ilekshon ka dang don mynta sa hynñiew bnai eiei," ong u Bah Rudy halor ki khubor ban mih noh u MLA na ka TMC.Na ka liang ki nonïalam ki la kyntait ruh halor ka jingknieh ticket UDP u Bah HM Shangpliang da kaba ong ba kumno u Bah HM Shangpliang un ïaknieh namar ïalade u dang don bad ka TMC.“Kumno u MLA jong ngi uba dang don bad ka TMC un ïaknieh ïa ka ticket UDP bad kum ki nongïalam ngim pdiang ïa kata bad ka lynti ruh kam shah.
U Bah Suiñ u la dei lypa u nongtrei jong ka party UDP uba la don la ki Unit ki Circle ngi lei ngim don hi ruh ha ka UDP te kumno un shu leit knieh bad u briew uba la trei na bynta ka party.
"U la ïathuh ruh ba mynta ki dang ailad bad shanñiah ha u MLA ban jied la un ïakhun na kano ka party ne kum u kyrtong shimet (Independent) bad shen un sa pyntip ha ki nongïalam bad pynbna paidbah ruh, hynrei u la ong ba kum ki nongkitkam kin ym peit party hynrei kin skhem beit bad u MLA namar udei u briew uba trei shitom na bynta ka Constituency hi baroh kawei.
Shillong, Ïaiong 27: Ka Khasi Students Union (KSU) hynne ka sngi balang kala maham ban “Khie Thma" lada ka Sorkar Jylla ka mynjur ïa ka jingdawa jong ka Harijan Panchayat Committee (HPC).
“Ka Sorkar Jylla kam dei ban pyndem tdong ha ka jingdawa jong ka Harijan panchayat Committee.
lada ka mynjur, kaei kaba ngi lah ban ong ba kan sa “khie ka thma".
Ka KSU ka pyrshah jur ïa ka jingdawa bad ym tang ka KSU, hynrei ki paidbah bad ki trai muluk ka Jylla kin ieng pyrshah bad ka lah ban wanwah ïa ka jingkular kaba jur ha ka Jylla" ong u samla Donald V Thabah, General Secretary ka KSU haba ïakren bad ki nongthoh khubor.
Kane ka jingmaham kala mih hadien ba ka HPC ha ka jingïalang ba dang shen bad ka Sorkar Jylla, kala dawa ïa ka Sorkar Jylla ba kan ai ei ïa ka jaka ba 10 acrea na ka bynta ban pynsah ïa ki 342 tylli ki Longïing ki ban ïoh mar 200 square meter kum ka jingïabujli ïa ka Them Metor, Them Iew Mawlong.
Haba pynpaw ba kane ka kam ka ïaid shabi kum u time bomb, u samla Donald ula ong “Kala dep jia mynshuwa bad kan sa jia biang.
Namar kata, ngi kwah ban ban jur ba ym dei satia ban pdiang ïa ka jingdawa jong ki (HPC)".
Ula dawa ruh ba ka Sorkar Jylla kam dei ban nang pynslem ha kaban pynthikna ïa ka jingpynkynriah noh ïa ki nongtrei Sorkar bad ban kyndang ïa ki nongsah be-aiñ na Them Iew Mawlong.
Une u Nongïalam ka KSU ula ong ba ka seng KSU ruh kan sa pynkhreh lupa ïa kaei kaba dei ban leh, ka ban shong ha ka rai jong ka Sorkar Jylla ïa ka jingdawa jong ka HPC.U ong ba ka jingdawa jong ka HPC ka dei ka bym lah satia ban pdiang bad kala pynlong kamkai ïa ka Sorkar Jylla bad ïa ka Jylla baroh kawei.
“Ka HPC ka dawa 10 acrea ka Jylla ban iasam mar 200 sqaure meter sha kawei ka Longïing, kaba long haduh 2000 sqft kawei ka Ïing.
Lada phi peit hange ha Nongbah Shillong, ki don ruh ki briew kiba sah ha ki Ïing kiba rit bha khamtam ki briew kiba sah ha ki Ïingwai" ong u samla Donald haba bynrap “Jin ba ki sah be-aiñ ha Punjab, kin jin sa la shah kyndang naduh ka sngi ba nyngkong hynrei hangne ka Sorkar Jylla bad ki paidbah kila jem shaba palat".
U President ka seng samla Lambokstar Marngar ula maham ba ka Sorkar Jylla kam dei ban pynsngap ïa kum kine ki jingdawa haba ong “Kim dei ban pyrshang pyni bor bad buh ïa kum kine ki jingdawa.
Lada ki dang ïai bteng ban leh ïa kane, kan sa poi ka por ba ngim banse ban shim ïa kano kano ka sienjam".
Ha kajuh ka por, kine ki Nongïalam ka KSU kila kyntu ïa ki Nongtrei Sorkar kiba sah ha Them Iew Mawlong ba kin bud ryntih ïa ka rai bala shim da ka Sorkar bad ki Tnad ba ki treikam ha kaban pynkynriah noh ïa ki.
“Ki Nongtrei Sorkar kiba sah ha Them Metor ki dei ban bud ryntih ïa ka jingbthah ka Sorkar Jylla" ong u samla Donald haba bynrap “Ïa kito kiba sah be-aiñ dei ban kheiñ be-aiñ bad ban kyndang mardor ïa ki.
Ka jingkyndang ïa ki nongsah be-aiñ ka dei kaba jia ha baroh kawei ka Ri India la phi phai sha Assam, wat ha Chandigarh ne kiwei kiwei ki Jylla.
Hangne ha Meghalay ruh, lada phi peit ïa ki Nongshongdukan madan, ki ju shah kyndang beit hynrei kam mut pat ba kin buh ïa ki jingdawa ba ka Sorkar ka dei ban pynshna dukan ïa ki, hap bei ïa ka jinglut jingsep, phi dei ban ai jaka".
Haba pynpaw ba ka Harijan Panchayat Committee kala ap kum ka ‘Khun Khatduh" kaba ïoh pateng ïa ka hok nongkynti ki Khasi, u samla Donald ula pynkynmaw da kaba ong “Kim dei ki trai shnong, ki dei ki poiwir bad katto katne ki dei kiba buhai be-aiñ".
“Ngi don ruh ka khubor ïa kito ki kynhun ne ki Seng kiba wan na kylleng ki Ri ka Pyrthei bad ruh ka Ri India ban tuklar ïa ki kam hapoh ka Jylla, ba lada ki sngewkhia haduh katta katta ïa kine ki briew, sngewbha ïalam noh ïa ki sha ki jaka ba ki wan, ai ha ki ïa ki jaka, ai ha ki mar 2000 lane 3000 sqft, pynshna ïing ïa ki hynrei ki dei pat ban leh shabar jong ka Jylla Meghalaya.
Lada ki leh ïa kane, ngin da iaroh ïa ki" ula ong.
Halor ka jingkam trai ka HPC ïa ka jaka ha Them Iew Mawlong, une u Nongïalam ka KSU ula ong “Ka HPC kam shym la ïoh syrnot na u Syiem ka Hima Mylliem.
Kane ka jaka ka hap hapoh ka Sixth Schedule, phi donkam ïa ka syrnot, phi dei ban ïoh ïa ka certificate na ka Shnong.
Lada ki kam trai ïa kane ka jaka ki dei ban pynshisha mynno ba ki thied ïa kane ka jaka bad kumno ba ki ïoh ban thied ïa kane ka jaka kaba hap hapoh ka Sixth Schedule".
Shillong, Ïaiong 27 : Khnang baki Seng Riewlum kiba iasynrop lang haka sorkar MDA kin ym ioh lad ban sait khuid halor ka jingpynbeit pud pynngat lang u Myntri Rangbah u Conrad K Sangma ia ki ha kajuh ka jar da kaba ong hynne ka Sngi Balang ba ki seng riew lum ka Jylla ki khlem dawa satia ban shong bishar biang ïa ka Memorandum of Understanding (MoU) bala iasoi hapdeng ka Sorkar Meghalaya bad Assam ban pynbeit noh ïa ki 6 tylli ki jaka ba ïakajia.
Haba ïakren bad ki nongthoh khubor, u Conrad ula ong ba ki Seng Riewlum kiba donlang ha ka Sorkar Meghalaya Democratic Alliance (MDA), ki khlem pat dawa ïa kum kane hynrei ki don ki shimet na kine ki party kiba la pynpaw ban shong bishar biang ïa ka MoU.“Ki party hi kim pat ai eiei ha nga da ka jingthoh ne ïakren ïa kano kano kaba ngim mynjur ïa ka MoU" ula ong bad bynrap “Nga la ïakren bad baroh ki Nongïalam jong ki party ba iatreilang ha ka Sorkar bad kila pynpaw ïa ka jing sngewkhia hynrei tang halor ka jingpynbeit noh ïa ka kam.
Kila iadonlang bad ngi, ngi la iadonbynta lang ha ka rai bad kam don satia kano kano ka jingartatien lait noh tang ki nongïalam shimet" ula ong.
“Ngi long kiba la khreh ban batai ha ki ïa baroh ki sienjam ba ngi la shim bad nga ngeit skhem ba kin sa sngewthuh bad iatyllun lang bad ngi" ula bynrap.
U Myntri Rangbah ula pynkynmaw ruh ba ïa ka MoU la iasoi ha ka jingiadonlang ki arngut ki Myntri na ka United Democratic Party (UDP), uwei na ka Peoples Democratic Front (PDF) bad uwei na ka Hill State Peoples Democratic Party (HSPDP).
“Baroh ki seng riewlum ki don bynta lang ha ki Regional Committee.
Namar kata, khlem pep kila ïakren hala ki jong ki party" ula ong haba bynrap ba kim shym la pynpaw satia ïa kano kano ka jingpyrshah ïa ka MoU.Dang shen, u Nongïalam ka Liang Pyrshah Dr Mukul Sangma ula kynnoh ba ki Seng Riewlum ka Jylla kila kren ïa kane ka kam tang ban pynpaw nam ïalade hynrei kim nud satia ban ieng pyrshah ïa ka MoU bala iasoi bad ka Assam.
Shillong, Ïaiong 27 : U National President ka National People’s Party (NPP), Conrad K Sangma ba dei ruh u Myntri Rangbah ka jylla ha ka sngi Balang u la ong ba wat hadien ba ka Liang Pyrshah ka kynnoh ba ka NPP ka la shukor ïa ki paidbah haba ïadei bad ka ishu pynbeit pud, hynrei katta nang bun pynban ki MDC bad ki nongïalam jong kiwei ki party kiba wan ban ïasoh sha ka party.
“Lada ngi la shukor ïa ki paidbah jong ka jylla, ki paidbah kin ym ieh la ki jong ki party bad wan ban pynïasoh pat sha ka NPP.Ka Liang Pyrshah ka donkam ban buh jingkylli ïalade bad peit ïa la ka lyngkdong kaei kaba ki leh bad kaei kaba ki la dep leh," ong u Myntri Rangbah haba kren ha ka jingkynduh lang jong ki samla NPP ne National People’s Youth Front (NPYF) ha Soso Tham Auditorium.
Nalorkata, u Conrad u la ong ruh ba ka jingsnohkti lang jong ki samla kadei kaba donkam haduh katta katta ym dei eh tang ha ki seng sainpyrthei hynrei khamtam eh ban shakri ruh na bynta ka imlang sahlang.
Da kaba pynshai ba ka jingïakhun ban pynbeit noh ïa u pud u sam kam dei satia ka kam kaba suk, u Myntri Rangbah u la ong, “Kane baroh ka urlong da ka jingïatrei bad ka jingsyllok lang bad ka kynhun ha ka sorkar ha shwa ban shim ïa ka rai kaba radbah bad ruh ban jam shakhmat ban pynbeit noh ïa u pud u sam.
"Ha kawei pat ka liang u la ong ruh ba ka long ka kam kaba eh bha ia ka sorkar ban phai dien biang sa shisien ban ïakren halor katei kajuh ka ishu bad ka sorkar Assam namar na ka liang ka sorkar jylla ka la dep ban phah ïa ka thup kyrteng jong ki jaka ba don jingïakajia pud.
Na ka liang u Symbud Myntri Rangbah ba dei ruh u National Vice President, Bah Prestone Tynsong u la ong, “Teng teng sngew duh mynsiem bha lada peit na ki jingkynthoh ha ki youtube.
Hynrei mynta ka sngi pat ngi ïohi ïa ka bor jong ka NPP bad ngi ïohi ruh ïa ka jingkhlaiñ jong ki samla jongngi ha ka jylla Meghalaya.
Phi la ai mynsiem shisha ïangi.
Kin dang don bun ki ishu kiban ngin shim nangne shakhmat bad ngin leh beit ïa ki kam pher la ki briew ki kren kumno kumno ruh.
"U ong ruh ba ym pat don satia ki sorkar kiba nud ban trei kum kane ka sorkar khamtam ïa kiba bun ki ishu kiba ki paidbah ki tip khambha.
Shuh shuh u kyntu ruh ïa ki samla ba kin kynthoh teng teng ïa kaba bha ha Social Media.
“Phi lah ban ong tang shi laiñ ruh, tang kata ka la biang palat," u la bynrap biang.
Ha kane ka sngi la ïoh ruh ïa ka jingkren na u State President ka NPP, Dr.WR Kharlukhi ba dei ruh u MP Lok Sabha, nangta na u National General Secretary, James K Sangma Myntri ka tnad ka Koit ka Khiah, Bah Kitborlang Nongrem, State President NPYF ha ryngkat ka jingdonlang jan baroh ki MLA bad MDC jong ka NPP.Ha kane ka sngi da ki spah ngut ki nongïalam jong ka National People’s Youth Front ki la wan na kylleng ki bynta jong ka jylla ban shim bynta ha katei ka jingkynduh lang.
Shillong, Ïaïong 28: Ka Nongrim Hills SC kala khur jingjop ha ka lympung ïalehkai First Division ha ka jingïakhun ha ka sngi Palei ha madan MFA, Polo, Shillong.
Ka Nongrim Hills SC kala khur ruh ïa ki lai point hadien ba kala pynliem noh da 2-1 kol pyrshah ïa ka Sawmer SC.Ka Nongrim Hills SC mar syn sdang ka jingïalehkai jong ka kylla step kala ïoh ban plie pyrda ïa ka shi kol bala thep da u Bankit Nongrum ha ka jingïalehkai ba dang ïaid 3 minit bad haduh ba kut ka kylla step kala lamkhmat da 1-0.
Ha ka kylla miet u Jeremy Nongtdu (62min) u la thep ïa ka kol kaba ar na bynta ka Nongrim Hills katba ka Sawmer kala ïoh ban pynphai tang shi kol bala thep da u Banraplang Nongsteng ha ka minit ba 73.
Kumta haduh kaba kut jong ka jingïalehkai ka Nongrim Hills kala jop da 2-1 kol.
Shillong, Ïaïong 28: Ha ka sngi Palei ïa ka jingïalehkai Inter District U-19 Boys Cricket na ka Group A jong ka Zone 1 hapdeng ka Ri-Bhoi pyrshah ïa ka Shillong CA (B) la pynkit noh na kadaw ka jingpynthut jong u slap, ha kaba ka Shillong CA (B) kala ïoh rung suk sha ka final (zonal final).
Katba ka South Garo Hills kala pynliem da 5 wkt pyrshah ïa ka North Garo Hills ha ka jingïakhun jong ka Zone 2.
Ha kane ka sngi kaba dei ka jingïakhun group kaba khadduh ka Ri Bhoi ka donkam ban jop bun ron pyrshah ïa ka EKH ban kynjoh sha ka kyrdan ba hakhlieh na ka Group A lyngba ka run rate.
Kala lah ban tied bha ha ka jingïalehkai kaba long ha Jowai ha kaba ka kamai 162 ron hap noh 6 wicket ha ki 22.3 over, hadien ba kala jop ïa ka jingkynting pisa bad kam ban tied nyngkong.
Phewse na ka jingpynthut jong u slap ïa ka jingïalehkai la pynkut noh.
U Reshab Subedi u kamai 59 ron na ki 42 bol da kaba khyrwit 8 tylli ki four bad ar tylli ki six katba u Raj Kishor Yadav u ïoh 2 wicket ai kamai 32 ron bad u Rahul Kumar 2 wicket ai kamai 47 ron.
Ha ka jingïalehkai ha Tura, ka NGH kaba la jop ïa ka jingkynting pisa kala kam trai ban tied nyngkong hynrei kala shah pynhap lut baroh ki wicket bad kamai 104 ron ha ki 30 over.
U Chugrak Momin marwei u kamai 23 ron katba u Anikit Sarkar u khur 4 wicket ai kamai 7 ron ha ki 5 over bad u Sunbirth M Sangma u ïoh 2 wicket ai kamai 16 ron.
Haba wan beh ïa katei ka thong, ka SGH ka duh noh 5 wicket ha ki 36 ron hynrei na ka jingkamai ron lang da 72 4on hapdeng u Salchang Sangma (56 not out) bad u Sunbirth (26 not out) ka kynhun kala khur ïa ka nam jop.
Watla ka khur nam jop hynrei ka SGH kynthup ruh ka NGH ki khlem rung sha ka final.
Ha ka sngi Saitjaiñ, ka SCA (B) kan ïakhun pyrshah ïa ka All Jaintia CA ha ka final jong ka Zone 1 bad ka kynhun kaba jop kan ïakhun pyrshah pat bad ka East Garo Hills ha kane ka lympung kaban long ha ka 2 tarik u Jymmang.
Shillong, Jymmang, 29: Na pdeng ki ophis sorkar, ka ophis jong u District Transport Officer (DTO) khamtam ha Shillong ka dei kaba i thamula tam haduh katta katta kaba kylla long kum ka ophis jong u/ka riew shimet bad ka ophis kamai spah beaiñ jong ki riew thrang spah.
Kane ka ophis ka la kylla long ka ophis kamai spah beaiñ mynta lah da ki phew phew snem kat kum ka jinglap bad ka jing shem kiba bun ki riew paidbah.
Lehse phin sngew kyndit haba nga ong ba ka Sorkar ka dei ban kheiñ beaiñ ïa ki dalal hapoh ka ophis DTO bad lehse bun napdeng jong phi phin sngewmong halor kata.
