U Nongialam ka Liang Pyrshah Bah Ronnie V Lyngdoh, hashuwa ban sdang ka Dorbar Mang tyngka, ula thoh shithi sha baroh ki Party kiba don ha ka Liang Pyrshah ba kin ïatreilang ha ka Dorbar Mang Tyngka.
Hynrei, ka VPP kala jied ban trei la ka jong bad kan ïatreilang bad kiwei ki dkhot ka Liang Pyrshah tang ha ki katto katne ki ishu.
Shillong, Rymphang, 21: Ka Iewduh, kaba long kawei na ki iew sahnam bad ka kad khaii kaba heh tam ha kane ka jylla, shen kan sa kylla long kum kawei na ki iew ba thymmai ka ban khring ruh ïa ki nongjngohkai pyrthei ynda ka Sorkar ka la mang pisa T.50 klur, la ïathuh u Myntri Rangbah ka Jylla Conrad K.Sangma haba ai jingkren halor ka mang tyngka ha ka sngi Balang.
U la ïathuh ba ka jingshna pynbha ïa ki surok kaba jrong 10-kilometre ha dohnud ka sor Shillong bad ka jingshna pynbna ïa ki 20 tylli ki khongdong surok la mang pisa palat T.50 klur.
U Sangma u la ong ruh ba ka Comprehensive Mobility Plan na ka bynta ka Shillong bad ka Tura ka dang don hapdeng ka jingpynkhreh.
Ïa ka Shillong Urban Mobility Policy ladep mynjur.
Ban bud ïa ka State’s Electric Vehicle Policy 2021, haduh 100 tylli ki Electric Bus yn sa pynïaid ha Shillong bad ha Tura.
U la ong ruh ban weng ïa ka jingpynieng kali harud surok, ka Sorkar ka la pynkha 1,250 jaka ieng kali ha Shillong bad 150 tylli ha Tura, bad 100 ha Jowai ha kaba ka jinglut kan kot T.150 klur.
Shuh shuh u Sangma u la pyntip ba ki projek bapher bapher hapoh ka Shillong Smart City ki dei kiba la jan dep.
Ka Integrated Command and Control Centre bad ka Shopping Complex ha Polo ba la tei ha ka jinglut kaba T.214 bad bad T.100 klur yn sa pyndep noh hapoh une u snem.
l La mang ba ka jingmih kan long 23,545 Klur Tyngka.
Ka jingpynlut pat 25,574 klur.
Kaba mut ka Mang tyngka ka duna 2,029 klur.
l Ka thong jong ka mang tyngka ka long ban poi sha ka 10 US Dollar Economy ha u snem 2028 ne kata ka ïoh ka kot kaba 10 Billion Dollar ha u snem 2028.
l Ka mang tyngka thong ruh ban pynmih kam ne ai jam ïa kumba 5 lak ngut ki briew hapoh u snem 2028.
l La mang ban pynlut 1200 klur na ka bynta ka New Shillong, ha kaba yn tei ïa ka Administrative Complex kaba kynthup lang ïa ka Secretariat ba thymmai, ki ophis jong ki Directorate.
La mang 550 klur na ka bynta kane.
Kan don ruh ka Unity Mall kaba 220 klur.
Ka jaka treikam jong ki Pulit ryngkat ki jaka ïalehkai Sports bad kiwei kiwei de.
l Lyngba ka State Electric Vehicle Policy 2021, yn pynïaid 100 tylli ki Electric Bus ha Shillong bad Tura.
Yn shna ruh 1250 tylli ki jaka pynïeng kali ha Shillong, 100 tylli ha Jowai bad 150 tylli ha Tura ha ka jinglut kaba 150 klur.
l Yn tei sa ïa ka Second Phase jong ka Shillong Tech Park ha ka jinglut kaba 121 klur ka ban ai kam kumba 20 hajar ngut ki briew.
Yn tei ruh ïa ka Tura Tech Park ha ka jinglut kaba 127 klur.
l Yn tei Meghalayan Age Experimental Centre ha Mawmluh, Sohra ha ka jinglut kaba 150 klur.
l Pynpoi um sha Shillong lyngba ka New Shillong Water Supply Scheme kaba la mang ban pynlut 1,650 klur ban shna lyngba ki ar tylli ki Stage ha Wah Umkhen.
Shillong, Rymphang, 21: Ka Sorkar Jylla ka la pan jingïarap pisa na ka Sorkar Pdeng na ka bynta ban tei ïa ka Administrative City bad ïa ka Knowledge City ha New Shillong Township (NST).
Haba kren ha ka jingwanrah ïa ka mang tyngka ha ka sngi Balang, u Myntri Rangbah ka Jylla Conrad K Sangma u la ong ba ïa ka jaka kaba heh 232 akar la aiti na ka bynta ban shna ïa ki building ha New Shillong Administrative City, ka ban don ïa ka Administrative Complex kaba heh ha kaba yn buh lang ïa ka Secretariat building bad ïa baroh ki ophis treikam jong ki Directorate.
Ka jingtei ïa kane ka Integrated Administrative complex la khmih lynti ba ka jinglut kan kot haduh T.550 klur.
“Yn tei ruh ïa ka Unity Mall ha ka jinglut kaba kot kumba T.Rs 220 klur.
Ka Administrative bad shlem treika ki Pulit yn sa tei lang haduh, ryngkat bad ki jaka ïalehkai sports, bad kiwei kiwei ki jingdonkam ha kaba ka jinglut kan kot T.1,200 klur," u la ong.
Shuh shuh u Myntri Rangbah u la ong, ka Administrative City kan long beit thik tang na ka shlem treikam jong ka Sorkar, katba ka Knowledge City yn sa tei ha Mawkhanu-Mawpdang ha ka jingheh ka jaka kaba 808 akar ba la ïoh da ka Sorkar.
Ka New Shillong Knowledge City kan long beit thik tang na ka bynta ka Sports, IT, Tourism bad ka Agro-logistic.
“Ïa ka Detailed Project Report (DPR) na ka bynta ban tei ïa kine ki shlem treikam ka ban kot haduh T.5,400 klur ladep aiti sha ka Sorkar Pdeng," u la ong bad bynrap ba ka jingshna ïa ki projek bapher bapher ha kine ki City yn sa bei da ka Sorkar Jylla, ka Sorkar India bad lyngba ki jingbei pisa na ki kynhun shimet.
U Myntri Rangbah u la ong ba kine ki ar tylli ki nongbah ba thymmai kin pynkha 50,000 hajar tylli ki kam.
Ïa ka surok kaba pynïasoh ïa ka Shillong bad ka Administrative City ha Umsawli bad hapdeng ka Administrative City bad ka Knowledge City ha Mawkhanu la mang pisa kumba T.520 klur, u la ong bad ïathuh ruh ba ka jingmang pisa kaba kot T.365 klur la bynta na ka bynta ki projek bapher bapher ha Administrative City bad ha Knowledge City na ka bynta u snem 2024-25.
Shillong, Rymphang 21: u Myntri Ranghah ka jylla, u Conrad Sangma, u la ïathuh ba ka sorkar bad kumjuh ruh ki Pulit ki la trei borbah ha ka thma pyrshah ïa ka jingsniew jong u drok.
Haba jubab ïa ka jingïatainia halor ka jingkren lamphrang u Lat, u Myntri Rangbah u la ïathuh ba ki Pulit haduh mynta ki la la oh kem palat 1600 ngut ki briew kiba donkti kam khaïi drok.
La register case palat 800 tylli bad la chargesheet palat 696 tylli.
Nangta la ïoh kurup palat 40 hajar Gram u Ganja, Palat 11 hajar Gram u Opium.
Nangta la ïoh kurup ruh 323 tylli ki kali, nangta ki mobile phone bad kumjuh ruh la kurup palat 1 Klur tyngka ka pisa.
Kane ka pyni ba haduh katno na ka liang ka tnad pohïing bad ki Pulit ki la trei shitom ha ka jingïakhun pyrshah ïa u drok.
Hynrei ha kajuh ka por u la ong ba kam long kaba suk ban ïakhun pyrshah kine ki jingsniew, namar kadei ka kam kaba pynïohnong shibun ïa ki briew bad ki briew kin ïai leh bad ïabeh sha kane ka kam kamai.
U la ong ruh ba ka jingïaleh pyrshah ïa u drok kam kut tang ha kaba kurup bad kem, hynrei dei ka bynta ruh jong ka jingïasyllok, ka jingthaw thymmai ïa kito kiba donkti bad kiwei kiwei de ki prokra.
Dei namar kane ka daw ba ka sorkar ka la pyntreikam ïa ka Dream Project, ha kaba yn lah ban ïalam lynti ïa ki samla bad kito kiba ngop ha ki kam dih drok ba kin ïoh ïa ka jingim ba thymmai.
Shillong, Rymphang 21: U Myntri Rangbah, u Conrad K Sangma ha ka sngi Balang, ula wanrah ia ka mang tyngka kaba duna 2,029 klur tyngka(deficit budget), hynrei u la kop pat ba kane ka mang tyngka kan long ruh kum ka thong ban poi sha ka 10 Billion Dollar Economy bad ka ban pynïoh kam kumba 5 lak ngut ki briew haduh u snem 2028.
“Kine ki thong baroh artylli kin long ruh kum ka jingrakhe ïa ka jingdap 10 snem ka sorkar MDA ha u snem 2028", la ong u Myntri Rangbah uba bat ruh ïa ka Pla tyngka jong ka jylla.
“Ka Sorkar jong ngi kan pyrshang kat kaba lah ban pynurlong ia ka.
Ka Meghalaya kan synniang sha ka thong jong ka ‘Viskit Bharat’ da kaba pynkiew iala ka GDP sha ka 10 billion US dollar hapoh u 2028″, la ong u Conrad haba wanrah ïa kane ka mang tyngka.
Kane ka mang tyngka kaba duna 2,029 Klur tyngka kadei namar ba ka jingpynlut kan long 25,574 Klur tyngka, khlem da kheiñ ïa ki ram bad kiwei pat ki jingsiew ba dei ban pynlut, katba ka jingioh ne ka jingioh lum khajna khlem da kheiñ ïa kaba ïoh na ki ram ne kiwei pat ki jingïoh ka long tang 23,545 Klur tyngka.
Ka jingiohlum pisa baroh lang ka long T.27,072 klur, ha kaba la mang ba ka revenue receipt kan long T.23,515 klur bad ka capital receipt ka long T.3,557 klur, ong u Conrad ha ka jingkren halor ka mang tyngka.
Haba pyllait noh ia ka jingshim ram ba T.3,527 klur, ka jingioh lum pisa bala mang kan long T.23,545 klur, ula ong haba bynrap ba ka jingmang ban pynlut ka long T.27,072 klur, ia kaba ka revenue expenditure la mang T.19,653 klur bad ka capital expenditure kan long T.7,419 klur.
Ula ong ba ka jingsiew ia ka sut jong u snem 2024-2025 la mang ban long T.1,236 klur bad ka jingsiew ia ka bai bam tynmen ka long T.1,865 klur.
“Nga kwah ba baroh ki dkhot jong kane ka Iingdorbar bad baroh ki Nongshongshnong ba kin kynmaw ia kane ka mang tyngka kum ka ‘Mission 10’-ka plan ban kyntiew ia ka ioh ka kot ka Jylla sha ka 10 billion US dollar.
Ka jingkynjoh ia ka ‘Mission 10’ ha u 2028 kan iatyngkhuh bad ka jingdap 10 snem jong ka Sorkar MDA" ula ong.
U Myntri Rangbah ula kam ruh ba ka thong jong ka Jylla ka long ba kan dei kawei na ki 10 tylli ki Jylla ba hakhlieh duh jong ka Ri haba phai sha ka thong jong ka GDP bad SDG hapoh u snem 2032, kaba dei ka jingangnud bad kaba lah pat ban pynurlong.
Shuh shuh ha kane ka mang tyngka, u Conrad u la ban ruh na ka bynta ka jingtei ïa ka New Shillong Township ha kaba ka jingmang tyngka kan poi sha ka 1200 Klur tyngka, kynthup ha kaba shna ïa ka Secretariat kaba thymmai, ki iing ophis, ki jaka ialehkai Sports, ki jaka jngohkai, ki shopping mall bad kiwei kiwei.
Ula ong ba ka thong ban pynlong arshah ia ka GSDP bad pynlong ia ka Meghalaya ka 10 million US Dollar economy ka dei kaba la buh ia ka GSDP u snem 2022-2023 kum u snem sdang ia ka jingianujor, haba ka GSDP jong ka Jylla ka dang dei INR 42,697 klur lane 5.3 million UD dollar.
“Ka GSDP u snem 2024-2025 la antad ba kan kot T.52,973 klur lane 6.6 billion US dollar.
Ka jingnang kiew ba manla u snem hapdeng u snem 2023-2025 kala kot ia ka 11.4%.
Kine ki jingkhein kila nang ai mynsiem bad pyni ba ka Jylla ka don ha ka lynti iaid kaba dei ban kynjoh ia ka thong 10 billion US dollar economy" bynrap u Conrad.
U Myntri Rangbah ula wanrah ruh ia gender budget bad ai ia ka mang tyngka ba T.5,271 klur na ka bynta u snem 2024-24.
Ka jingbhah pisa sha ki kam halor ka jinglong jingman ka mariang ka long T.4,501 klur.
U Conrad ula ong ba ka mang tyngka na ka bynta ki samla kaba kynthup ia baroh ki kam ki ban leh na ka bynta ki samla kan long T.2,853 klur.
Haba khein kongsan duh ia ka kam pule dangle, u Conrad ula ong “Nga la ai T.3,539 klur ban pynkhlain ia baroh ki sienjam bala shim ha ka kam pule dangle ba kynthup ia T.1,335 klur kum ka jingsiew tulop grant-in-aid"Ula ai ruh T.1,970 klur ban pynkhlain ia baroh ki lad ai jingsumar ha Jylla ba kynthup ia ka mang pisa ba T.173 klur na ka bynta ka MHIS.U Myntri Rangbah ula air uh ia ka mang pisa ba T.2709 klur sha ka kam shna surok bad ki jingtei, ka bording T.1558 klur, ka primary sector-T.1,670 klur, Urban sector-T.934 klur bad ka Drinking water sector-T.905 klur.
U Myntri Rangbah ula ong ba ha une u snem ba mynta, ka pisa bala mang ban phah na ka SorkarPdeng ba kynthup ia ka bhah jong ki khajna ka Sorkar Pdeng, Fifteenth Finance Commission Grant bad ka bhah na ki Central Sponsored Scheme la khmih lynti ba kan kiew sha ka T.18,168 klur na ka jngmang pisa ba T.15,467 klur.
“Ka bhah jong ka khajna na ka Sorkar Pdeng la khmih lynti ba kan kiew sha ka T.9,355 klur na ka bynta u snem 2024-2025 na ka revised estimate ba T.8,471 klur jong une u snem, kaba pyni ia ka jingkiew ba 10%" ula ong haba pyntip ba ka jingpynmih pisa hi n aka Sorkar ha une u snem ka long T.3,262 klur, kaba kiew haduh 23% na ki snem bala leit noh.
Ka jingkyrni ha kino kino ki kam khamtam haba ïadei bad ki jingmlien ba sniew ka dei ka mat kaba baroh ki longiing longsem ki mad lut la ka long naduh kiba don ïa ki khun kynthei lane kiba don ïa ki khun shynrang.
Kane ka jingkyrni kam thew ruh tang ïa kiba dang khie samla hynrei wat ha kito ki longiing kiba don tang kiba heh suda.
Kum ka nuksa, ka jingkhlaiñ ki social media ha kane ka juk ka la teh mraw bad long thik kumba teh da u kynjri ïa ka jingim jong baroh khlem mab shuh la ka long naduh kynthei ne shynrang ne naduh kiba dang rit haduh kiba la ïaw.
Kane kam kut tang hangne ka jingkyrni ki khynnah ba dang khie ha ki jait games khamtam ki shynrang ka la ktah ym tang ïa ka bor pyrkhat jong ki hynrei ka pynjaituh bad ka pynlong ïa ki ban thait wat ban pynleit jingmut ha ki jingpule.
Kawei pat kaba ktah ïa ki ka long ba kim don por bad kim kwah wat ban don lang bad ki kmie kpa ne hynmen para pynban ki pynleit jingmut ha ki jingïalehkai jong ki.
Kane ka pynlong ïa ki ban long kum kito kiba shu pang lynter taid nalor ba kim long pariah ne smat ban kren bad khana.
Kane baroh kadei namar ka jingpynleit jingmut da ki kynta khamtam ha k apor miet bad teng teng haduh mynstep ha ki games jong ki.
Kaba kham i ma ka long ba kito kiba kyrni kim dei shuh tang kito kiba la kham heh hynrei wat kito kiba dang 9 snem ne 10 snem ruh ki la ngat lang hajuh ka shangkhawiah namar ki la ïohi ne kumba ïoh jinghikai na ki hynmen para ne ki paralok.
Ka daw tynrai hi kadei naduh ba wan ka khlam COVID ba ki kmie ki kpa ki hap ban ai ïa ki mobile ïa ki khun ban leh ïa kita ki online class ka la long kumba hikai ïa ki kumno ban pyndonkam wat ïa kiei kiei kiba dei shabar jong ka jingpule.
Teng teng ki kmie ki kpa bym da tip bha ïa ki social media ki nang kmen ban ïohi ba ki khun ki pynlut por ha ki mobile da ka jingtharai ba ki pule ïa ki jingthoh ba ai ki nonghikai phewse ka long markhongpong namar ki pynlut por ha ka peit phlim.
Nalor kine, ka jingmih bun ki rynsan social media ka khring ruh ïa ki khun samla ba dang khie wat ban ym lehraiñ shuh ïa la ka longrynïeng hynrei tang ban ïoh bun kita ki nongpeit lane kita ki follower ki leh shongshit lang.
Haba phai pat sha ki samla shynrang, kaba kham i shyrkhei ka long ha ka jingleh shongshit ban ïa kynthoh ne ïa comment pathar ha ki rynsan social media khlem da pyrkhat arsien ïano kan ktah, shaei kan poi hynrei tang namar ka jingshongshit paralok la shu ïa leh kyndeh lang.
Ha kawei pat ka liang na ka bynta kito kiba kham duna ka ïoh ka kot, lehse ki khun ki hap ban pyrshang bun ki lad ki lynti tang kumno ban ïoh recharge khnang ba kin ïoh ban ïalehkai Games bad ruh ban ïoh pynlut por ha ki social media.
Hynrei na bynta kiba kham biang ka ïoh ka kot, ka jingpyndait da ki wifi ka la nang pynsniew shuh shuh namar la shu ïohei beit ïa ka internet khlem da donkam khuslai mano ban siew.
Kaba kham i ma ka dei ruh ka jingbym don por shuh ki kmie ki kpa ïa la ki khun.
Don ki longiing kiba ïa kynduh khun tang por bamja miet lane tang ha ki sngi Saitjaiñ bad sngi U Blei.
Ka daw ka long ba ki khun ba leit skul ha sor naduh dang step ki la mih bad hadien ba wai skul ki hap beh sa ki jingleit tuition bad kat ba kin da poi iing la kot sha ka phra baje.
Don ki khep ba ha kito ki longiing ba ïa trei lut bad Kmie bad kpa, la shu shaniah ha ki nongtrei ban pynbiang bam ne pynsong ja skul ïa ki khun namar kat ba kin khie thiah ki khun la poi sha skul.
Kane ruh kadei shi bynta ba ki khun kim ïoh por shuh bad ki kmie ki kpa bad bun na ka por jong ki la pynlut ha skul nangta ha ki jaka leit khreh kot bd ruh bad ki paralok.
Dei ruh ha kum kine ki jingjia ba ki kmie ki kpa ki ai pahuh ka bai thep pla ïa ki khun ba kin bam kin dihsha ha ki dukan khnang ba hadien ba la wai skul kin leit beit sha jaka khreh kot.
Lada jia ba dei khynnah tipsngi ka pisa kan ym bakla lynti hynrei lada jia pat ba ngat ha kiwei kane kan pynkylla khongpong bad pynjot thiaw ïa ka jingim jong u khynnah skul bad ka lah ban poi haduh u pud ba kin ngop ha kiwei ki jingdih kiba sniew kiba kynrei ha kum kine ki por mynta kum u drok, ki biri sikret lane wat ha ka kyiad ruh.
Ka lawei nangne shakhmat ka dang kham shyrkhei shuh shuh da ka jingnang syrtok ka jingkyrduh kam bad lada jia lei lei ba ym don sa ki lad ki lynti ban ïakhun ïa kane, ka lawei ki samla ka don hapdeng ka jingma kaba khraw kaba kin kham bun ka por bad ki paralok bad ha ka jingkhluit ka snam lada don ïa bun ki lah ban leh ruh bun ki jait kam nalor ba ki kloi ruh ban ngop ha bun ki jingsniew.
Jowai, Rymphang 22: Ka ophis jong ka State Council of Science, Technology & Environment, Meghalaya ha ryngkat ka jingïatreilang bad ki bor District ka West Jaiñtia Hills, Jowai kin pynlong ïaka jingïamareh ‘National Science Day Run– 2024’ shi bynta ban rakhe ïaka National Science Day 2024 halor ka phang kaba ong “Indigenous Technologies for Viksit Bharat".
La pyntip ha kane ka jingmareh lah ban ïashimbynta naduh ki shynrang bad kynthei (Open Category) ka ban long haka 26 tarik u Rymphang, 2024 haka por 6 baje shiteng mynstep.
Yn sdang ïa ka jingmareh naduh Main Gate Kiang Nangbah Stadium (Starting point) da kaba ïaid lyngba u surok Ladthadlaboh Main Road – Jowai Public School – Gate Polytechnic – Kshaid Rymphum – Salaroh – Dulong Poh-hali Road – Dulong – Pamhadem – Panaliar (Civil Hospital) – Iongpiah – Mission Compound – H.K.Singh School – D.C Office – New Hill – National Highway bad pynkut ha Kiang Nangbah Indoor Stadium (Finishing point).
Ha kajuh ka por yn sam ruh ïa ki ‘Special Prizes’ bad ki Syrnot sha baroh ki nongjop ha ka National Science Day Run – 2024, ha kaba yn sam ei ruh ïa ki T-Shirt sha baroh ki nongïahsim bynta.
Halor kane na ka liang u District Sports Officer, West Jaiñtia Hills District, Jowai ula kyntu ïa baroh ki District Association, ki Sports Club, ki School bad Colleges napoh ka West Jaiñtia Hills District ba kin wan ban ïashim bynta katkum katei ka tarik bala kdew haneng.
Ïa ka jingshim kyrteng (Spot Registration) ïa baroh ki nongïashim bynta kan long ha katei hi ka sngi 26-Rymphang-2024 ha Kiang Nangbah Indoor Stadium, Jowai, bad ka por ban kyntiew kyrteng kan sdang naduh 6 baje mynstep.
Nongstoiñ, Nailur 25: Na ka bynta ban pynneh pynsah ïa ki khlaw ki btap, ki dieng ki siej bad ka jingjyrngam ka mariang, mynta ka sngi ki nongïalam ka kynhun nongrep ha ka jylla kaba la tip kum ka Hills Farmers Union, ki la hiar sha ka shnong Mawduh West Khasi Hills ban ïakynduh ïa ki nongrep katei ka thaiñ bad ban pynshai ruh kumno ban pynneh pynsah ïa ki khlaw ki btap, ki dieng ki siej na ka bynta ban pynjyrngam ïa ka mariang.
Ha ka jingïakynduh lang ha ka ïing dorbar jong katei ka shnong, ki nongrep na bun tylli ki shnong ba marjan ki la ïa poi ban sngap ïa ka jingpynshai jong ki nongïalam ka Union, ha kaba ïadei bad ka jingpynhneh pynsah ïa ki khlaw ki btap da kaba thung dieng ha baroh ki jaka kiba la synlen na ka jingpom pathar jong ki briew.
La pynïaid ïa ka jingïalang da u bah Sakhaïus Tympuiñ President ka HFU West Khasi Hills District unit, ha ka jingïadon ryngkat jong u bah Alfonbirth Kharsyntiew secratray ka HFU Sengkmie, u bah Lumlang Kharsyiemlieh secretary ka HFU West Khasi Hills, u S.Goswami u ba dei u stad pynneh mariang bad ki nongialam jong ki seng nongrep na katei ka thaiñ.
U S.Goswami haba batai kumno ban thung ïa ki tynrai dieng, hangno ban thung bad ha kano ka por dei ban thung, u la ong ruh ba ka jingthmu ba hakhmat eh ka long ym ban shut hung khlem da sumar, hynrei haba la thung dei ban sumar namar ka jingmyntoi kam dei tang na ka bynta ban pynjyrngam, hynrei ki nongrep bad kiba thung kin ïoh jingmyntoi ruh ha kiba bun ki liang.
U bah Phrangklin Kharbani uwei na ki riew rangbah u ba la sdang ïa katei ka projek thung dieng mynta u snem, u la kyntu ïa ki nongrep ba kin shim ïa ka nuksa na u kumno ban sdang ïa katei ka projek thung dieng.
Nalor kata la ïoh ïa ka jingai jingmut na u bah Roshem Myrthong, ha kaba ïadei bad ki lad ban bad ïada ïa ki tynrai dieng ba la thung na ka jingpluh ding ha ka por tlang bad ka jing shah pynjot ha ki jingri jingdup kum ki masi ki blang bad kiwei kiwei.
U bah Alfonbirth Kharsyntiew ha kaba u la pynshai halor ki mat ba kongsan ban pynïaid shaphrang ïa katei ka projek thung dieng, kumno ban pyntyllun ïa ka kam na ka bynta ka jingmyntoi ha kiba bun ki liang bad ban kyntiew ïa ka ïoh ka kot jong ki long ïing long sem, khamtam eh ha ki nongkyndong kiba dang pahuh bha ki jaka ban pyntrei ïa katei ka projek.
Khliehriat nailur 25: Ka jingïakhih jong ka khasi Students Unon East Jaiñtia Hills District Unit ka la long kaba ïaid beit mynta ka sngi da ka jingia snohkti lang kiwei kiwe ki sengbhalang bad ki paidbah jong ka district, ïa kane ka jingïakhih la pynlong ha Khliehriat kaba dei ka Head Quarter jong ka East Jaiñtia Hills District, la wan ban ïa shim bynta lang ruh da u MLA ba rim jong ka Khliehriat, u bah Justine Dkhar, u Principal Jaiñtia Easteren College, u Dr P.Nongtdu bad kiwei kiwei ki riew rangbah.
Ïa ka jingïakhih la pynong da kaba shong kyllaiñ myngnor bad kaba thiah ha pdeng ka surok national highway ha Khliehriat bad ha kane ka sngi ki kali kynthup ki kali heh bad ki kali rit ki khlem iaid lyngba na kane ka surok na Khliehriat tat haduh ban da kut ka jingiakhih haduh ka por 4 baje janmiet, ki kali kiba wan ki hap ban phai dien noh bad iaid pat na kawei ka lynti namar ïa kane ka surok national highway la khang da ki paidbah kiba shong ïakhih ba la siang da ki jingsniang hapheng surok.
“Haooid ka jingïakhih mynta ka sngi ka la kut kumto, hynrei kumba ngi la dep pynbna bad ngi kyrpad ruh da ka mynsiem kaba sngewkhiah bad ka mynsiem kaba sngewrit ïa baroh ki para doh para snam ba kin sngewbha ban sangngeh ban iaid kali ha ka por mynmiet kata naduh ka por 7 baje mynmiet haduh ka por 5 baje mynstep bad kane kan bteng haduh shi taïew katba ha ka por mynsngi pat kan long kumba ju long, kane ka long kum ka dak ka jingia snohti lang bad ka seng ban pyrshah ïa ka jingleh kuman ka sorkar bad ka NHAI ha kaba ïadei bad ka jingmaramot ïa kane ka surok national highway ha East Jaiñtia Hills District" ong u General Secretary KSU East Jaiñtia Hills District Unit u bah K.S.SuchiangUtei u nongïalam ka KSU na East Jaiñtia Hills District, u la bynrap shuh shuh bad ong ba hadien katei ka jingkyrpad ban khang ïa ki kali ban iaid ha ka por mynkiet kaba shi taïew ba lada ka seng ka iohi ba kane kam treikam ba lada ka NHAI kam leh eiei ka seng kan shim da kawei pat ka synjam bad ia kata yn sa rai ha ka jingiashong jingïalang kaba yn sa pynlong sa shisien bad hangta ka seng kan sa shim ïa ka rai, namar hap ban pyn pei shkor syndon ïa ka NHAI bad ïa ka sorkar, ïa mynta ym pat lah ban ong kaei ïa ka rai ba ka seng kan sa shim.
U bah Kynjaimon Amse, uba la wan ban ïa snohkti lang ha kane ka jingïakhih, u la buh kawei ka khubor sha u myntri rangbah ka jylla, u Conrad Sangma da kaba u ong ba u Myntri rangbah u dei ban wan hi da lade naduh Jowai shaduh Ratacherra bad hangta un sa sngewthuh ïa ka jingeh ba ki paidbah ki mad ha ka leit ka wan, ha kajuh ka por u khot ruh ïa ki symbud myntri rangbah jong ka jylla ba kin wan hi dalade ban dup sngewthuh ïa ka jingeh ki paidbah, lym kumta ma u bad ka seng kin sa shu kut tang ha ka jinieng pyrshah.
Ha kajuh ka por, u samla Kynjaimon Amse, u kyntu ïa baroh kipadibah kiba ju mlien ban kren heh nia tang ha ki whatssap ha ki Socail medai bad ong ba mynta ka kynti ma ki ruh ki la dei ban mihnoh na ki whatssap bad ban mih noh sa madan bad kren halor rynsan ym shuh ban shu kren tang ha ki social media.
U nongialam jong ka Voice of The People’s Party na rinlum Jaiñtia, u bah Damewanhi Rymbai, lem bad ki dkhot ki la wan ban ïa shimbyta lang ha kane ka jingïakhih mynta ka sngi bad ong ruh ba kane ka dang dei tang ka jingsdang, u la ther tyngeh ruh ïa ka jingleh mynthi ka sorkar bad ong ruh ba lada ka jingiakhih kam pat ktah ïa ka khaìï pateng jong ki bar jylla yn nym don ba sngap mano mano ruh “ngi iohi mynta ba wat ki bor district, ka sorkarr uh kim hap ban iaid hapoh ka jingïalam ki karkhana bad ka don beit ka jingïa sylla sop sop jong ki karkhana bad ki bor sorkar, ban shim kabu ïa ka jing lui lui jong ki paidbah jong ka East Jaiñtia Hills District" u la kren ruh ba kane ka jingjot jingjulor palat ka surok ka la wanrah ïa ka jingsniew ki kali kiba iaid bad buh jingeh ïa kiba ñiah kali, la ki dei ki kali rit ne ki kali heh ruh.
U President jong ka Ïatyllilang Driver Assoctaion , u bah H.Rymbai, u la ong ba ka jingwan ban kyrshan lang ïa kane ka jingïakhih ha kane ka sngi ka dei namar ba baroh kiba ñiah kali ki la kynduh jingeh haduh katta katta ban iaid na kane ka surok kaba la jot shaba palat, haba kamai shi hajar tyngka katba ka jingpynlut ha ka kali pat ka kot shiphew hajar, ym don mano mano ruh ban peit lem ïa kane a surok, hynrei da kane ka jingmih ka KSU East Jaiñtia Hills shakhmat kaba iohi ïa ka jingeh ki paidbah, kumta kane ka seng ki nongñiah kali ruh ki wan ban kyrshan lem.
Kiba la ai jingkren ki kynthup ruh u President jong ka Jaiñtia Students Union Khliehriat Circle, u samla Livison Sama, u President FKJGP East Jaiñtia Hills District, u samla Deihok Sumer, President AJYWO, u bah Reachingson Siangshai, u President East Jaiñtia Taxi Driver Association, u bah Tiplang Rymbai bad kiwei kiwei.
Nongpoh, Nailur 25: Kum shi bynta ban rakhe ïa ka jingïaid lynti kaba la dap la 8 snem kynthih ba ka kynhun ka la ai ïa ka jingshakri na ka bynta ban kyntiew ïa ka ioh ka kot bad ka roi ka par ki paidbah ha ka thaiñ Umgyrnga, kawei ka kynhun ba la tip kum ka MOSONiE Socio-Economic Foundation ka la lah ban plie noh ïa kawei ka jaka ai jinghikai ba la tip kum ka ‘Resource Centre’ halor ka jingthmu ban ai jinghikai sha ki paidbah ha ki bynta bapher bapher ban kyntiew ïa ka ioh ka kot bad ka bha ka miat jong ki paidbah nongshong shnong ka thaiñ Umtyrnga.
Ïa kane ka Resource Centre katei ka kynhun la wan ban plie da u Extra Assistant Commissioner ka Ri Bhoi bad uba dei ruh u Block Development Officer ka Umling C&RD Block, u Bah Eric Kevin Dkhar kum u kongsan bad la sakhi lang ruh da ka jingdon lang u Rangbah shnong, u Bah Bur Khongtyngkut, ki riew rangbah bad ki paidbah nongshong shnong ka thaiñ Umtyrnga.
Kane ka kynhun MOSONiE Socio-Economic Foundation haba plie ïa kane ka Resource Centre ka oong ruh shi bynta ka jingrakhe ïa ka jingdap 8 snem ka jingïaid lynti ba kane ka kynhun ka la shakri na ka bynta ka bha ka miat bad ban kyntiew ïa ka ioh ka kot jong ki paidbah nong shong shnong katei ka thaiñ Umtyrnga.
Kumba la pynpaw da katei ka kynhun, kane ka jingrakhe ïa kane ka sngi ba dap 8 snem ka kynhun kam dei satia tang ba la plie paidbah ïa katei ka jaka ai jinghikai bad shi bynta ruh ka long ban pynpaw paidbah halor ki kam ba la trei da kane ka kynyhun kaba la leh shibun ki kam babha ban kyntiew ïa ka bha ka miat, ka roi ka par bad ka ioh ka kot jong ki paidbah nongshong shnong ha katei ka thaiñ.
Ha kane ka sngi, na ka liang u Block Development Officer ka Ri Bhoi, u Eric Kevin Dkhar haba kren ha katei ka sngi u la ai ka jingkhublei kaba kyrpang ïa katei ka kynhun MOSONiE Socio-Economic Foundation kaba la ïaid lynti la 8 snem kynthih ban ai ka jingshakri sha ki paidbah bad ha kajuh ka por u la kyntu ruh ïa kane ka kynhun ba kan dang bteng ka jingshakri kumno ban saindur na ka bynta ka bha ka miat, ka roi ka par bad ka ioh ka kot jong ki paidbah kumba ka la shakri bad shim ruh sa ïa ka sienjam ban plie ïa kane ka shlem ai jinghikai sha ki paidbah ka thaiñ.
Man ka por ba nga leit sha ka thain shatei lammihngi, nga ngam ha ki jingkynmaw shaphang ki jingleit jong nga sha kane ka thaiñ bad ki para yuva morcha karyakarta na kylleng ka India.
Ha kito ki sngi, khlem da peit ïa ki jingduna ha ki lad ka leit ka wan, ki jingeh ha ka jingshngaiñ, ki jingeh kiba wan na ki bandh bad ki chakkaa jam bad ruh ka jingduna ki jingdon jingem, ngi ju sngewtynnad bha ban ïoh lad ban ïakren bad ki briew na kane ka thaiñ, ban ïoh lad ban ïohi bad sngewthuh ïa ka deiriti bad ruh ban ïakren shaphang ki jingeh bad kumno ban pynbeit ïa kine.
Hynrei, ka jingkhmih lynti ban wanrah ïa ki jingkylla ka la ïakynduh jingeh namar ki jingieh bein da ki kam sain pyrthei, bad ka jingduna ka jingïasoh bad kiwei kiwei ki bynta ka India.
Ka long kaba sngewsih ba ki jylla ka thaiñ shatei lammihngi, kiba long shi bynta jong ka ri jong ngi, ki dei kiba ngi ju khot na ka por sha ka por kum ‘ki shipara na kawei ka kmie ne kpa’.
Hynrei katto katne snem hadien, ha kine ki por mynta, haba nga leit sha kine kijuh ki jaka, nga dap da ka jingsngewhun.
Ki jylla ka thaiñ shatei lammihngi, kiba ngi khot ka “Ashtalakshmi," ki la ïoh ïa ka jingpeit bniah bad ka jingkyrshan kaba ki dei ban ïoh.
Khyndai snem mynshuwa, u Myntri Rangbah Duh, u Narendra Modi u la ong, “Ka India kan ym lah ban jam shakhmat lada ka thain shatei lammihngi kam jam shakhmat.
" Ha kane ka jingngeit, ki sienjam ba la shim ha kine ki khyndai snem ba la dep ki la buh ïa ka nongrim ban plie lad ïa ka roi ka par ha ki por ban wan.
Lyngba ka jingpynlut palat 5 lak klur ha kine ki khyndai snem shiteng ba la dep, ka Sorkar India ka la ïarap bha ïa ka thain ha kaba ïadei bad ka jingpynbiang pisa.
Ka la don ka jingkyntiew kaba kumba 233% ha ka jingmang tyngka da 54 tylli ki tnat Sorkar Pdeng na ka bynta ka thain shatei lammihngi hapdeng u snem 2014 bad 2023.
Ka skhim PM-Devine kaba T 6,600 klur ka ba dang shu sanction kan plie ïa ki lad kamai kajih bad ki lad ka roi ka par na ka bynta ki briew ka thain.
Ka jingpynbiang pisa bad ruh ka jingbei tyngka ka la plie lad ïa ka Sorkar ba kan pynbeit ïa ki jingeh kiba heh tam ha ka thain kum ki lad ka leit ka wan bad ki jingdon jingem.
Ka Bhupen Hazarika Setu, kaba long ka jingkieng kaba jrong tam jong ka India ban jam ïa ka jaka shong um ka la sahkut naduh u snem 2003, bad la plie paidbah ia ka ha u Jymang 2017.
Kane ka la pynduna ia ka por ba donkam ban leit na Assam sha Arunachal Pradesh na ka 6 kynta sha ka 1 kynta.
Ka jingkieng rel kaba jrong tam jong ka India kaba long ka Bogibeel kaba la plie paidbah ha ka 25 tarik u Nohprah, 2018 ka la pynduna ïa ka por ban leit na Delhi sha Dibrugarh da 3 kynta.
Lah ban shu kdew hangne ba ia ka kam ban shna ïa kane ka jingkieng la sdang ha u snem 2002 hapoh u Bharat Ratna Atal ji hynrei ka la sahkut haba ka UPA ka la wan ha ka bor ha u snem 2004.
Ka kam ka la iaid ryntih biang ha u snem 2014 haba u Myntri Rangbah Duh, u Narendra Modi u la wan ha ka bor.
Kumjuh, shuwa u snem 2014, ka dei tang ka Guwahati kaba ïasoh lyngba ka lynti rel, hynrei mynta, hapoh ka projek ban pynïasoh ia ki nongbah, ka Arunachal, Tripura bad Manipur ki la ïasoh lyngba ki lynti rel bad ka kam ban pynïasoh ia ki 5 tylli kiwei kiwei ki jylla ka dei ka ban pyndep shen.
Ngi la pynbeit ïa ki jingeh kiba ïadei bad ka jinglong ka jaka da kaba pyndonkam ia ka teknoloji bad kum ban shu kdew, ka dei ha ka thain shatei lammihngi ba ngi la ioh ia ka world record bad shna ia ka jingkieng pier kaba kynjang tam ha ka lynti rel Jiribam-Imphal.
Shuh shuh, ha ka jingkyntiew ia ki kam jngoh kai bad ki lad kiba don ha ka ioh ka kot, ki lad ka leit ka wan lyngba ki liengsuin ki la kiew bha ha kine ki 9 snem ba la dep.
Na ka jingdon tang 9 tylli ki kad liengsuin ha u snem 2014, mynta ngi don 17 tylli ki kad liengsuin.
Ka kad liengsuin ba thymmai ha Arunachal Pradesh, kad liengsuin Donyi Polo bad ka terminal ha ka kad liengsuin Maharaja Bir Bikram (MBB) ha Agratala kiba la plie paidbah da u Myntri Rangbah Duh ha u snem 2022 ki dei ki dak jong ka jingkiew shaphrang ha ki kam kiba iadei bad ki lad ka leit ka wan lyngba ki liengsuin.
Da kaba pyni ia ka jingbakla jong ki Sorkar ba rim kiba ong ba ka jin duna ha ka roi ka par ka dei namar ka thain shatei lammihngi kam don ki jaka ba iasoh bad ki duriaw ne ki jaka shong um, ka Sorkar Modi ka dang trei ban plie ia ki lad kiba don ha ki jaka shong um ha ka thain.
Shuwa u snem 2014, ka ju don tang kawei ka national waterway bad mynta ki don haduh 20 tylli ki national waterway ha ka thain shatei lammihngi bad kine ki plie ia ki lad kiba heh jong ki wah Brahmaputra bad Barak.
Ha ka jingtei ia ka jingiadei kaba kham jan bad ka South East Asia ha ka ioh ka kot, ngi dang kyntiew ia ka thain shatei lammihngi kum ka jaka pdeng jong ka Act East Polisi da kaba kyntiew ia ki lad ka leit ka wan.
Ka Kaladan multimodal project bad ka Myanmar kaba T 2,904 klur, ka Agartala-Akhaura projek rel bad ka Bangladesh kaba T 1,100 klur, ka India-Myanmar-Thailand-trilateral highway kaba T 1,548 klur ki dei ki projek kiba heh kiba pynlong ia ka thain shatei lammihngi kum ka jaka pdeng jong ki kam ‘paramarjan shuwa’ bad ‘Act East Policy’ jong ka India.
Ka jingpynthymmai ia ka India Bangladesh protocol halor ki lad lyngba ki jaka shong um bad ka khaii pateng ha u 2015 kaba la jia biang sa shisien hadien u snem 1972 bad ka jingioh ban pyndonkam ia ki kad Chhatogram bad Mongla Port jong ka Bangladesh ki la dei ki jingjop jong ka Act East Policy.
Ki la don ki jingpyrshang kiba skhem ban kyntiew ia ka shongsuk shongsain ha ka thain.
Hapdeng u snem 2014 bad 2022, ki kam pyntriem ki la hiar da 76%.
Ka la don ka jingduna haduh 90% ha ka jingkhlad ki bor pahara bad ka jingkhlad ki briew ka la hiar da 97%.
Palat 8,000 ngut ki lehnoh ki la wan pyndem wait.
Ka la don ka jinghiar kaba 75% ha ka jaka pyntreikam ia ka AFSPA.Na ka bynta ki jingpynbeit kiba iaineh, la soi ia ki accord bad ki kynhun pyntriem bad la ai ki song ai jingiarap pisa ia ki ban pynsuk ia ka jingrung biang jong ki ha ka imlang sahlang.
Ha ka jingpeit bniah ia ka roi ka par bad ka shongsuk shongsain ha ka thain shatei lammihngi, u Myntri Rangbah Duh u la leit palat 60 sien sha ka thain ha kine ki khyndai snem shiteng ba la dep kaba pyni ba ka jingkut jingmut ha ki kam sain pyrthei ka lah ban wanrah ia ka roi ka par ha ka thain.
Lyngba ka jingkut jingmut, ka jingieng skhem bad ka jingpynkupbor, ka thain shatei lammihngi mynta ka don ha ka khep jong ka Amrit Kaal.
Kine ki khyndai snem ba la dep ki dei ki snem jong ka jingshim ia ki rai bad kine ki 25 snem ban wan kin pyni ia ka bneng kaba don ha ka sla pyrthei kaba ngi tip kum ka thain shatei lammihngi.
* U Nongthoh u dei u Myntri Sorkar Pdeng ba dei khmih ia ka tnat Development of North East Region.
Shillong, Nailur : HKa tnat shipai BSF Meghalaya na ka 110th Battalion ha ka sngi Saitjaiñ ba la lah ka la pynlong da ka prokram aijingsumar ei shi bynta ka jingtreikam kaba thmu na ka bynta ka bha ka miat jong ki nongshong shnong kiba shong ba sah ha ki thaiñ khappud ka India bad Bangladesh hapoh Border Outpost Bholaganj ha EKHD.ïa kane ka prokram la wan plie da u heh shipai ki BSF u Sh.
Pradip Kumar, IPS, IG BSF Meghalaya ha ryngkat ka jingïadon lang u Commandant ka 110 Bn nalor ki paidbah nongshong shnong jong ka thaiñ.
Ha kane ka prokram na ka liang ki doktor na kane ka tnat shipai bad ki riew paidbah kila pynlong ka jingeksamin bad sam ei ia ki dawai dashin sha ki nongshong shnong kiba kham duna ha ka liang ka ïoh ka kot kiba dei napoh ka shnong Bholaganj, Nayabasti, Chaklabasti bad Kurikhal.
Nalor kane ka prokram aijingsumar, ki shipai BSF ki la pynlong ruh ïa ka ‘Weapon Exhibition’ ne ka jingpyni paidbah ïa ki tiar siat na ka bynta ki khynnah skul jong ka Ramakrishna Mission ha Bholaganj ha kaba la sakhi ïa ka jingangnud jong ki khynnah skul ban tip shaphang kine ki tiar ïaleh bad ïa kaba la pynshai ruh da ki dkhot jong kane ka tnat shipai.
Na ka liang ki nongïalam shnong kumjuh ki riew paidbah jong kine ki shnong ki la pynpaw ka jingkhublei ïa kane ka sienjam ba la shim da kane ka tnat shipai kaba long da shisha ka jingmyntoi kaba khraw ïa ki paidbah nongshong shnong jong kine ki thaiñ khappud.
Shillong, Nailur 25 : Ka Ministry of Power jong ka sorkar pdeng lyngba ka jingkyrshan jong ka Bureau of Energy Efficiency (BEE) ha ka sngi Nyngkong ka la pynlong ïa ka rynsan ia syllok bad ki heh sorkar jong ki tnad bapher ka sorkar jylla na ka bynta ban tehlakam ia ka jingnang kiew ka jingkhluit ka mariang katba nang iaid ki sngi.
Ia katei ka rynsan iatai ba la tip kum ka State Energy Efficiency Action Plan (SEEAP) la wan ban plie da u Director, Finance ka MeECL, u Ramakrishna Chitturi, IAS kum u Kongsan ryngkat ka jingdonlang u Bah MF Mawlieh Senior Electrical Inspector, Inspectorate of Electricity bad Meghalaya State Designated Agency for Energy Conservation, Bah I.Tariang, Deputy Electrical Inspector kumjuh ruh u Manager ka Deloitte, u Nitish Kumar.
Kiba shim bynta ha katei ka prokram ki kynthup naduh ki heh sorkar bad Engineer na ka tnad PWD, MeECL, Industries, Urban Affairs, MUDA, Shillong Municipal Board bad kiwei kiwei ki tnad jong ka sorkar Meghalaya.
Ka phang pdeng jong ka jingïatai ka long kumno ban pynduna ïa ka jingpynmih ïa ka lyer khluit ne lyer jaboh bad ruh ka jingnang ban tyngkai ïa ka um.
Nangta ka mih ruh ka jingïakren kumno ban tyngkai ha ka rukom pyndonkam ïa ka bording lane ïa kino kino ki bor kiba mih na ki marpoh khyndew la ka long na u dewiong, petrol, diesel bad kiwei kiwei kiba pynjakhlia mariang bad wanrah jingkhluit ïa ka pyrthei.
Ka la don ruh ka jingïakren halor kumno ban tyngkai wat ha ka rukom pyndonkam ïa ki kor ki bor ha ki iing ki sem ha kane ka juk mynta kiba pyndonkam da ka bording bad khamtam eh ban thung kham bun ki dieng ki siej ha ki sawdong sawkun.
La banjur ruh halor ki lai tylli ki phang ban pynduna ia ka jingpynjaboh mariang kata naduh ki karkhana, ki kali bad ruh ha ki jingtei ban lait na ka jingkiew stet ka jingkhluit ka mariang.
Haba kren bad ki lad pathai khubor, hadien ka jingïalang u Bah MF Mawlieh, Senior Electrical Inspector, SDA Meghalaya u la ïathuh ba ha katei ka jingïalang ki la shim ruh ïa ki jingai jingmut na ki heh sorkar kumno ban ïaid shakhmat ïa ka kam.
U la ong ba ki sienjam ba kin leh kan ïarap ruh ïa ki tnad sorkar ba kin lah ban treikam ne pyndonkam da ki buit kiba thymmai kiba lah ban pynduna ïa ka jingpyndonkam ïa ka bor (energy) hynrei kiba kham neh slem bad kiba ai jingmyntoi.
Shwa kane, u Bah Mawlieh u la ai nuksa ba kum ïa u dewiong, bun ki karkhana ha ka jylla ki pyndonkam ban pynmih ïa ka bording ban pynmih pat ïa ki mar ki mata ba ki shna.
“Kane ka wanrah ïa ka jingkhluit bad ka pynjakhlia ruh ïa ka mariang da kaba pynlong ïa kata ka global warming lane ka jingkhluit ïa ka pyrthei," u la ong.
Shuh shuh u la bynrap ruh ba katei ka rynsan ïatai jong ki, ka long ban wad ïa ki lad ki lynti khnang ban pynduna ïa ka jingpyndonkam ïa u dewiong lane ïa ki marpoh khyndew kiba pynjaboh bad pynkhluit ïa ka mariang.
Ha kawei pat ka liang u ong ba ka bor kaba mih na ka um kadei kaba khuid tam hynrei ïa kane pat ym lah ban pyndonkam baroh shisnem namar tang shu poi ka aiom tyrkhong la hap ban thied bording na shabar.
La ïoh ruh ïa ka jingkren kaba bniah bha na u Kongsan kumjuh na u Manager ka Deloitte kumjuh na u Bah I Tariang.
Nongstoiñ, Nailur 25: Ka Nongstoiñ College Nongstoiñ ha ka sngi nyngkong, ka la ïoh ban pynlong ïa ka Graduation Day jong ka College na ka bynta u snem 2023 bad pynkup burom ruh ïa ki saw ngut ki samla pule kiba dei ki Merit holders jong ka College, ba kynthup ïa I Ibajanai Lyngdoh I ba la ïoh 4th position ha ka Zoology, u Kosphalan Lyngkhoi, 6th position ha ka Zoology, Pynshaitbor Thongni 6th Position ha ka Chemistry bad I Pynishisha Wanniang 10th Position ha ka Political Science.
Ha kajuh katei ka sngi la ïoh ruh ban plie ïa ki ar tylli ki building ba thymmai jong ka College ba kynthup ïa ka Commerce building bad ka Girls Hostel, ha kaba u Myntri ka tnad pule puthi jong ka sorkar jylla u Rakkam A.Sangma u la long u kongsan, ha ryngkat ka jingïadonlang jong u bah H.M.Shangpliang nongai buit ha ka tnad pule puthi ka sorkar Jylla kum u symbud kongsan.
Kiwei ki long u DC ka West Khasi Hills Bah Garod LSN Dykes, u MLA barim ka Nongstoiñ bad President ka Governing Body jong ka Nongstoiñ College u bah Macmillan Byrsat, u Dr L.L Mawsor Secretary Governing Body, I Dr I.Mawthoh Principal ka Nongstoiñ College, ki Principal na kiwei pat ki skul, ki dkhot ka Governing bad Sponsoring Body, ki nonghikai, ki khynnah bad kiwei.
Na ka liang jong u kongsan u la aiti ruh ïa ki mementoes sha baroh kito kiba la pyndep ïa ka Graduate jong u snem 2023 ba kynthup ha ka Art Stream, Commerce Stream bad Science Stream.
Lai ngut ki nonghikai jong ka College ba kynthup ïa I Dr.Mrs Kyntiewhunlang Lyngkhoi, Dr Skhemborlin Wahlang bad Dr.Rishababiang Lyngdoh Nonglait, ki la ïoh ïa ka jingpynkup burom ba kyrpang namar ka jingïoh jong ki ban pyndep ïa ka kyrdan Doctorate Degree.
Shuh shuh, na ka liang jong u kongsan u la aiti ruh ïa ki memento sha ki dkhot ba nyngkong jong ka Sponsoring Body jong ka College ba kynthup ïa u Bah Naiñtarsing Nongrem, u Bah Semsing Dkhar (Bam kwai ha dwar u Blei), u Bah Permanent Syiem bad u Paiem E.P.Syiem, Syiem ka Hima Nongstoiñ.
Katkum ka jingïathuh jong I Principal, la ong ba ha kine ki 3 snem kiba la dep, ka jingpass jong ki samla pule ka long 100 percent ha ka Science bad Commerce stream bad 96 percent ha ka Art Stream.
Guwahati, Nailur 25 : Ka Lokpriya Gopinath Bordoloi International Airport (LGBI), lane ka Guwahati Airport, ka la pynkhreh mynta ïa ka plan ban kit ïa ki mar ba pynmih na ka thaiñ Shatei Lam Mihngi sha kylleng ki jaka jong ki Ri ka pyrthei hapoh ka 24 kynta.
Kane ka kad liengsuiñ ka la sdang mynta ban pyntrei ïa ki jingtei kiba donkam ha kaban pynurlong ïa kane ka thong.
Ka Domestic cargo terminal jong kane ka Kad ka la lah ban wanrah bad pynpoi ïa ki mar (cargo) ba palat 1000 metric ton ha kine ki lai bnai ba la leit noh ba kynthup ïa 146 ton ha u Jylliew, 411 ton ha u Naitung bad 426 ton ha u bnai Nailar mynta u snem.
“Ka Assam bad ka Thaiñ Shatei Lam Mihngi ki don shibun bah ki lad ban pynpoi ïa ki mar ba lah ban pyut lyngba ki kad liengsuiñ.
Nalor u Khaw, u slasha bad ki orchid, ka thaiñ ka don ruh shibun ki mar ba phylla kiba lah ban die ha kylleng sawdong ka pyrthei.
Bhut Jalakia, Sohtrum, sying, kazonemu bad kiwei ki jhur lane ki mar rep jong ka thaiñ ki lah ban bsa ïa ki jaidynriew ha kylleng ki ri ka Pyrthei naduh ka Dubai haduh Singapore" ong u Chief Airport Officer ka LGBI.Ula ong ruh “Ngi la tei mynta ïa ki jingtei ba ki mar ki mata kin poi hapoh ka 24 kynta sha ki Ri ka pyrthei.
Da kaba ïatreilang bad ka Sorkar Assam, ngi la thaw mynta ïa ka ïew kit mar da ki liengsuiñ ki ban wanrah bad kyntiew ïa ka ïoh ka kot jong ki nongshong shnong ka thaiñ".
Kane ka cargo terminal ka don mynta haduh 550 sqare meter bad ka plan thymmai ka long ban tei ïa ka International cargo terminal building ha ki snem ban wan.
Shillong, Nailur 25 : Ka Bharatiya Janata Party (BJP) mynta ka Lah Sngi U Blei ka la weng kyndit ia u bah Ernest Mawrie kum u President ka BJP hangne ha Meghalaya bad thung ïa u Rikman Momin kum u Presdient ba thymmai.
Kat kum ka shithi ba la phah da u National General Secretary sha u State Incharge/State General Secretary (Org), Meghalaya, la pyntip ba kane ka jingthung ïa u Rikman Momin kan treikam noh marmar.
U Arun Singh u pyntip ba ïa u Rikman Momin la thung da u National President ka Party u Jagat Prakash Nadda.
Lah ban kdew hangne ba ïa u Bah Ernest Mawrie, la thung kum u President ka BJP-Meghalaya ha ka 15 tarik Kyllalyngkot 2020 bad ka samoi treikam jong u, ka la kut naduh shuwa ka elekshon MLA 2023.
Ka jingïakhih ban weng noh ïa u Bah Ernest Mawrie na ka shuki President kala jur bha ha ki snem bala leit noh khamtam na ki arngut ki MLA ka party bad ki Nongïalam na kylleng ki District.
Ki jingkynnoh ki la mih ruh pyrshah ïa u Bah Ernest Mawrie ba u treikam kum u Nongïalam tang ban pynhun paralok ne ba haïing hasem khlem da pyrkhat ïa ka bha ka miat jong ka Party ha Jylla.
Kane ka jingbujli Nongïalam kala mih tang hadien katto katne sngi ba u Bah Ernest Mawrie ula ong ba ki Nongïalam na Delhi kin sa shim rai la un dang bteng ne em ban bat ïa ka shuki President.
“Nga la pyndep ïa ka samoi jong nga ba lai snem.
La ngan bteng ne sangeh noh kan shong ha ka rai jong ki Nongïalam na Delhi" ula ong.
U Bah Ernest ula ong ïa kane haba kynthoh ïa ka jingkren u MLA ka BJP na Pynthorumkhrah Bah A.L.Hek ba ka don ka jingthmu ban weng noh ïa u Bah Ernest kum u President ka BJP Meghalaya.
Lah ban kdew hangne ba ka BJP ha u snem 2022, kala ai ticket ïa u Rikman G Momin kum u kyrtong ban ïakhun ïa ka elekshon Lok Sabha na Tura hynrei u khlem jop.
Haba ïakren bad u President ba thymmai ka BJP u Rikman Momin u la ong ba ka thong ba hakhmat eh jongu ka long ban pynkhlaiñ ïa ka party.
“ Ngin trei shitom da kaba leit sha man la ki kyndong kynshrot ban pynkhlaiñ ïa ka party" ong u Rikman.
U la ong ba ka party kan leit ban pynshai bad pynsaphriang ïa ki skhim bad prokram kiba u Myntri Rangbah duh u Narendra Modi u la pyntreikam na ka bynta ki paidbah khamtam kiba duk ba rangli.
U la kular ban bud dien ruh na ka sorkar pdeng ïa ka ILP bad ka jingpynrung ia ka Ktien Khasi bad Garo ha ka Khyrnit kaba Phra.
U la ïathuh ba un ym ïakhun ïa kane ka election MP Lok Sabha ka ban sa long ha u snem ban wan tangba u la ïathuh pat ba ka BJP kan sei beit ïa ki kyrtong na ka Shillong bad Tura Parliamentary Constituency.
Khliehriat, Nailur 25: Ha ka jingïakhih paidbah ba la khot pynlong da ka KSU East Jaiñtia Hills District Unit, mynta ka sngi ha Khliehriat, la lap bad sakhi ba ki kali, wat kito ki kali kiba na bar jylla ruh ki khlem iaid shuh na kane ka surok na Khliehriat, namar ki paidbah ki la shong hapdeng surok national highway.
La lap bad sakhi ba wat ki san tylli ki kali (trok) jong ki shipai Gorkha Rifle, kiba wan naduh Silchar  Masimpur, ki kali (trok) jong ki pulit na Mizoram bad kiwei kiwei ki kali kiba wan na bar jylla, khlem da phai ktien wat tang shi kyntien ruh, ki la phai dien noh tang shu poi ha Khliehriat, haba iakren bad ki riew rangbah bad ki dkhot jong ka seng wat ma ki kiba na bar jylla ruh ki sngewthuh ia ka jingeh ha kaba ïadei bad kane ka jingsniew palat ka surok national highway ha East Jaiñtia Hills District.
Haba kren sha ki pathai khubor, u Principal jong ka Jaiñtia Easttern College Khliehriat, u Dr Phervision Nontdu, uba la wan ba ïa shimbynta lang ha akne ka jingiakhih ha Khlierhiat, uba la kleit ruh ban kren ïa ki shipai ba iaid lynti na kane ka surok, u la pynpaw ka jingsngew nguh bad sngew burom ïa kane ka jingsngewthuh lem jong kitei ki shipai ba kane ka jingïakhih ka dei shisha kaba shong nia, kum u nongpyniaid ïa ka shlem ai jinghikai ha college, u la ong ruh ba bunsien ki khynnah ki ju wan poi slem sha  college bad kumjuh ruh sha ki skul bad baroh ka daw ka dei namar ka jingjur palat ka jingdheng kali kaba na ka daw ka jing sniew palat ka surok, kane ka jinglong jingman ka surok shisha ka buh jingeh wat ïa ki khynnah skul, ki khynnah college kiba hap ban ïa beh ïa ka por.
Shillong, Nailur 25: Ka Megha Health Insurance Scheme (MHIS), ka Nodal Agency kaba pyntreikam ïa ka skhim Ayushman Bharat Pradhan Mantri Jan Arogya Yojana (ABPM-JAY) ha Meghalaya, ka la ïoh pdiang ïa ar tylli ki khusnam kum ka jingithuh halor ka jingtreikam bha ha ka jingïalang jongka ‘Arogya Manthan 2023’.
Ha kane ka jingïalang kaba ar sngi la pynlong da ka National Health Authority jongka sorkar India, ha New Delhi ha ka 25-26 tarik u Nailur.
Ka ‘Arogya Manthan 2023’ ka dei ka jingïalang kaba kyrpang ban rakhe ïa ka jingdap 5 snem jong ka jingïaid lynti ka AB PM-JAY prokram, kaba la ïaid shakhmat bha ha ka ban pynbiang ïa ka jingai jingsumar sukher ïa ki million ngut ki nongïoh jingmyntoi naduh ba la sdang ïa ka ha ka 23 tarik u Nailur 2018.
Ka State Nodal Agency Meghalaya ka la ïoh ïa ka khusnam Best Performing State na ka bynta ki jylla kiba rit kaba kynthup ïa ka :-1.
Ayushman Utkrishtata Award 2023 for Highest Number of Treatments (Risaw 2022 haduh Nailur 2023) bad2.
Ayushman Utkrishtata Award 2023 for Gender Equity in Service Delivery (Risaw 2022 haduh Nailur 2023).
Nongpoh, Nailur 25: Tang na ka daw ka jingtei ïa kawei ka top um jong ka skhim JJM ha ka shnong Barapthar ba hap ha khappud ka Assam bad Meghalaya, ki jinghuri hura ki la mih hapdeng ki paidbah ka Shnong khappud na Meghalaya bad ki paidbah na ka shnong khappud ka Assam.
Kane ka huri huri ka la mih ka dei hadien ba la sdang ban tei ïa katei ka Top Um jong ka skhim JJM ha kawei ka jaka ba la ai sngewbha da kawei ka Longkmie na ka shnong Barapathar, hynrei ki huri hura ki la mih na ka daw ka jingdon ki 2 ngut ki briew na Assam kiba kam ba katei ka jaka ka hap sha Assam katba ka dei pat ka jaka ba hap ha ka Shnong Barapathar hapoh ka jylla Meghalaya.
Ki kynrum ki kynram ki la mih ruh naduh ka Sngi Saitjaiñ hadien ba ki ar ngut ki biew na Assam ba kynthup ïa u Tutu Mazumdar bad u Nirul Islam ki la pyrshah ban tei ïa katei ka top um da kaba kam ba ka hap sha ka jylla Assam bad ki paidbah nongshong shnong ka Barapathar ki la pyrshah jur ba katkum ki kot ki sla katei ka jaka ka hap ha ka jylla Meghalaya bad ba la ai sngewbha ruh da Kong Juki Marwet, kaba dei ka nongshong shnong ka Barapathar.
Kumba la ioh lum jingtip da u Nongthoh Khubor halor katei ka jingjia, ka la don ruh ka thma ktien hapdeng ki briew kiba na Assam bad na Meghalaya ha katei ka shnong khappud bad ka daw hi ka long halor ka jingshna ka sorkar Meghalaya ïa katei ka top um lyngba ka skhim JJM kaba thmu ban pynbiang umbam umdih ïa ki paidbah nongshong shnong ka Barapathar, hynrei ïa katei ka jaka ba la shna ïa ka top um bad ba la ai sngewbha da ka ka Kong Juki Marwet la pyrshah da ki nongshong shnong ka Assam kiba la kam ba ka dei sha ka jylla Assam.
Ka thma ktien ka la mih ruh mynta ka sngi ha katei ka jaka kumba la ioh lum jingtip, ka dei hadien ba u Syiem ka Raid Marwet u la leit ban jurip ïa katei ka jaka kaba dei hadien ba la mih ka huri hura na ka jingshan ïa katei ka top um ba katei ka jaka ka hap ha ka jylla Meghalaya, hynrei ki paidbah na Assam ki la pyrshah jur haduh ba la hap ban poi ki bor pulit na Assam bad na Meghalaya ban khangland ba kan nym dei ban mih kano kano ka huri hura kaba ktah ïa ka shongsuk shongsaiñ ki paidbah, ong ka khubor ba la ioh lum.
Shuh shuh, la ioh lum jingtip ruh ba ïa kene ka jingïakynad hapdeng ki briew kiba na Assam bad na Meghalaya ha katei ka shnong khappud la lah ban pynthynda da ka jingïakynduh lang ki bor pulit na Assam bad na Ri Bhoi, kiba la ïa kren ban nym ailad ban mih kano kano ka huri hura bad ba la khanglad ruh ïa ki paidbah ban ïa lum ha katei ka jaka ha kaba ki la shim rai ruh ban phah kaiphod sha ki Deputy Commissioner ba kin ïa kren halor kane ka kynrum kynram khamtam ban ïa pynbeit halor katei ka jingshna ïa katei ka top umbam umdih ba la pyntreikam lyngba ka skhim JJM, ong ka tyllong khubor ba la ioh lum.
Shillong, Nailur 25 : Ka Research and Development Committee jong ka Khasi Hills Autonomous District Council ha ka sngi Nyngkong ka la shong ïa ka jingïalang kaba nyngkong eh na ka bynta ban pynshlur ha kaban pynlong ïa ka jingwad bniah ïa ka riti dustur tynrai u Khasi bad la buh por ban pyndep ïa ka jingwad bniah hapoh ka saw bnai.
U Chairman jong kane ka Committee u Bah Carness Sohshang uba long ruh u Executive Member (EM) uba khmih ïa ka pule puthi, ula ong, ba ha kane ka jingïalang kaba nyngkong jong ka committee kaba kynthup ïa ki 7 ngut ki dkhot, kala shim ïa ka rai ban pynmih ïa ka jingpynbna paidbah ban khot ban wer ïa ki Scholar ne ki Researcher ban pynlong ïa ka jingwad bniah halor ki phang kiba kongsan.
“Ka jingwad bniah kan long halor ka niam ka rukom u Khasi, ka jingkyntiew kurim, ka ktien ka thylliej, ka jingmih jong ki Kur bad ka Jait, ka kolshor, ka rukom synshar tynrai ki khlieh nongsynshar, ka jinghiar dor ka akor ka burom ha kane ka pateng kaba mynta, ka jingngeit beij, ka jingbat ïa ka khyndew ka shyiap, ki ïew tynrai kiba shisien shi taïew, ki tiar tem tiar put tynrai kynthup ïa ka jingrwai tynrai u Khasi, ki jaka kiba don ïa ka histori bad ki mawbynna, ka jingïoh kaba hiar pateng, ki kam thaiñ kti, ka rukom bam rukom dih ka jaidbynriew, ka rukom ai jingsumar tynrai, ka histori shaphang ka jingim bad ka jingnoh synniang u Rev JJM Nichols Roys bam kwai ha dwar u Blei, ki Syiem kiba la ïaleh ban pynïoh ïa ka jinglaitluid ïa ka jaidbynriew" la ong u Bah Carness.
Ula ong, ba la rai ba yn pyrshang ban pyndep ïa kitei ki jingwad bniah hapoh 4 bnai bad ka jingsiew ïa ka bai wad bniah ka long T.1 Lak haduh ban da dep bad yn ai ruh T.10,000 kum ka Contimngency.
U Chairman ula ong, ba ka Committee kan sa pynmih ïa ka jingpynbna paidbah ha ki lad pathai khubor ban khot ban wer ïa ki nongleh Research bad yn sa khmih bniah ïa kine ki jingtyrwa jong ki nongleh Reasearch ïa ki mat kaba ki mut ban wad bniah.
Ula ong ba na ka bynta kane ka kam, ka KHADC kala mang T.50 Lak ban pynlut ha ka jingleh Research halor kitei ki mat bapher.
U Dkhot ka Committee u Dr DRL Nonglait ula ong, ka KHADC kala shim ïa kane ka sienjam, kadei namar ba ki nongwad bniah ki ju wan kylli na ka Council ïa ki kaiphod bapher bapher bad ka Council ka don tang malu mala eh ïa ki jingtip.
Ula ong, ba kane ka jingduna ki jingtip kam dei tang haka Council hynrei wat ha ka State Central Library, ki University bad ki jingthoh kiba ïadei bad ka riti ka dustur, ka niam ka rukom ka jaidbynriew, ki histori jong ki hima bad ka kolshor kadei kaba la thoh da ki nongsynshar kiba mynshwa kiba hap ban shaniah ha ki kaiphod jong ki nongwei.
“Kane ka jingleh ka Council mynta ka long, ba ngi hap ban wad hi na ka bynta la ka jong ka jaidbynriew bad kane kadei tang ka jingsdang bad ka Council kala sdang shwa ïa ka jingwad bniah kiba rit bad nangne kan sa nang ïai bteng ka jingwad bniah" ong u Dr Nonglait.
Shillong, Nailur 25: U Myntri ka tnat Social Welfare u bah Paul Lyngdoh mynta ka Lah Sngi U Blei , ula pyntip ba ka sorkar Jylla ka thmu ban ai jingmyntoi haduh 1 lak ngut ki khynnah lyngba ka Meghalaya Early Childhood Development Mission (MECDM).
U Bah Paul ula pyntip ïa kane hadien ka jingïalang hapdeng ka tnat Social Welfare bad ka tnat Pule Puthi ha ka jingdon lang u Myntri ka tnat Pule Puthi Rakkam A Sangma, u Nongaibuit ka tnad Pule Puthi bah H.M Shangpliang lem bad ki heh ophisar jong kine artylli ki tnat treikam sorkar.
Haba kren sha ki lad pathai khubor u bah Paul ula ïathuh ba ka thong jong kane ka jingïalang ka dei ban wad ïa ki lad lynti kumno ban pyntyllun shakhmat ïa ka MECDM na ka bynta ka jingmyntoi ki khynnah da ka jingïatreilang ka tnad Social Welfare bad ka tnat Pule Puthi jongka jylla.
U bah Paul ula ïathuh ba ha ka jingïalang, u Principal Secretary ka tnat Social Welfare lyngba ka kor ai jingbatai (Presentation) ula pynsngewthuh kumno ban pynïaid shakhmat bad kumno ban pynbeit ïa ki kynrum kynram ha kaba ïadei bad ki jyrwit jyrwat kiba long kum ki maw jynthut ha ka jingpyntreikam ïa ka MECDM.“Haka jingïalang la rai ban don da ka “Draft Guidelines ka ban long ka kyndon lane ka lynti ba kine ki artylli ki tnat kin ïatreilang ha ka ban pyntyllun ïa ka MECDM na ka bynta ka jingmyntoi ki khynnah jong ka jylla bad la buh thong ruh ba lyngba kane ki don palat 1 lak ngut ki khynnah ki ban ioh jingmyntoi" ong u bah Paul.
U bah Paul ula kubur ruh ba ki jingeh ha kaba ïadei bad ka jingpyntreikam ïa ka MECDM bad kawei ka dei ruh namar haduh 1500 tylli ki shnong kim pat don ïa ki Anganwadi Centre bad ha kane ka jingïathir bad ka tnat Pule Puthi la shim rai ban pyndonkam shwa da ki kamra jong ki School kiba thylli ha ki shnong ki bym pat don ïa ki Aganwadi Centre.
Ula ïathuh ba hapoh 1 snem, ka tnat Social Welfare kan sa pyrshang ban thaw thymmai haduh 600 tylli ki Aganwadi Centre bad na ka liang ka tnat ka don ruh ka thong ban ai jinghikai ïa ki khynnah hapoh kine ki Centre.
“Ngi la bthah ïa baroh 2 tylli ki tnat ban wanrah da ka thong lane ka Roadmap kumno ban pynïaid shakhmat ban pyntreikam ïa ka MECDM bad hadien kane ka tnat kan thoh sha u Myntri Rangbah ka jylla ha kaba ïadei bad ka jingdonkam pisa ban pyntreikam noh ïa ka MECDM" ula ong.
Shillong, Nailur 25: Ka Seng Voice of the People Party (VPP) kala ai da ka jingthoh sha u Bah Paul Lyngdoh, Myntri ka tnad Social Welfare halor kiba bun ki jingduna ka jingtreikam jong ka Child Protection Services, kaba dei ka ophis treikam ban peit ïa ka bha ka miat jong ki khynnah kiba shah ktah na ka jingshah thombor, ka jingshah iehnoh beiñ bad kiwei kiwei de ki jingshah lehbeiñ.
Ka Seng ha ka kyrwoh ba la phah da u General Secretary, ka long ba kane ka ophis treikam mynta ka don hapdeng ka jingkyrduh pisa na ka bynta ban pyndap ïa ka jingdonkam ki khynnah ha ki Child Care Home, kum ka bai dawai, ka bai skul bad ka bai leit bai wan jong ki.
Nangta ka Seng ka la ong ruh ba ki nongtrei kiba trei ha kane ka ophis mynta la kumba saw ne san bnai kim shym la ïoh satia ïa ka tulop jong ki.
Shuh shuh ka Seng ka ong ba ïa kine ki jingdonkam la ju pyndap ruh da ka jingïarap bad ka jingnoh synñiang ki riew shimet bad ki kynhun kynhun bapher bapher.
Hynrei kaba bun hi ka jingdonkam kadei ka jingïarap pisa na ka sorkar pdeng, namar ïa kane ka bor treikam la seng lyngba ki aiñ bapher bapher jong ka sorkar pdeng.
Hynrei mynta ka sorkar pdeng ka la sangeh ka jingai jingïarap bad kawei na ki daw bah ka long lehse ka jingbymbiang ka rukom treikam jong ka tnad Social Welfare kaba dei ban peit ïa kane ka ophis treikam.
Kumta na ka liang ka Seng ka kyntu ïa u Myntri ba un tuklar lem ïa kane ka jingeh kaba kane ka ophis, ki nongtrei bad ki khynnah ki ïakynduh jingeh.
Khliehriat/ Shillong: Hadien shi bnai tam ba ka KSU Narpuh Circle ka la aipor ïa ka NHAI ba kan moramot ïa ka surok NH-06, mynta ka sngi ka la sei madan syndon da ki kam ban pynlehraiñ ïa ka NHAI bad kumjuh ïa ka sorkar jylla, namar ba kane ka surok kadei kaba ïaid na Khliehriat shaduh Malidor bad kiwei pat ki jylla ka thaiñ shatei lammihngi jong ka ri India.
Kane ka jingpynlehraiñ ka long da ka jingïakhih ban thiah hapdeng jong kane ka surok ha Khliehriat ban pynpaw ka jingpyrshah ïa ka jingleh bym suidñiew ka NHAI bad ka sorkar jylla.
Hapdeng kane ka jingïakhih, la ïohi da ki dkhot ka KSU East Jaiñtia Hills ryngkat ka jingkyrshan lang kiwei pat ki Sengbhalang, nangta ki nongïalam ka VPP East Jaiñtia Hills bad ki riew paidbah, ki la wan kit da ka khyndew bad theh hadpeng surok bad hadien kata pat ki la pynlong ka jingthung kba, namar ba kane ka surok ka jan baroh shi lynter ka la ïasyriem ïa ka Pynthor kba khamtam lei lei haba wan u slap.
Ki paidbah naduh ki shynrang bad ki kynthei ki la ïa thung kba ha ka khyndew kaba la theh ha surok.
Hadien kane pat la mih sa ki ragbah bad wat ki longkmie ki la pynnoh khwai ha ki bynta kiba long kum ki pung hapdeng surok bad la ïohi ruh ba don kiba la teh da ki dohkha bad pynnoh khwai ha ki jaka ba long thliew jong ka surok kiba la long syriem hi ïa ki pung ri dohkha kiba rit.
Nangta ki la don ruh ki dkhot Sengbhalang bad ki riew madan kiba la ïathiah ha surok bad ym shym la shah ïa ki kali ban ïaid lait noh kito ki kali kiba kit nongpang.
Kane ka jingïakhih ka la sdang ha ka por 10 baje mynstep bad ka la kut ha ka por 4 baje janmiet.
Hadien kane ka KSU ka la pynlong ïa ka jingïalang ha kaba la ïoh ïa ka jingkren na u President ka KSU East Jaiñtia Hills, u Samla Streamly Suchen na u Bah Damewanhi Rymbai, Organising Secretary ka VPP East Jaiñtia Hills, nangta ki nongïalam ka AJYO, FKJGP East Jaiñtia, JSU, HNYM, bad kumjuh ruh na uwei na ki nongsaid aiñ.
Hadien kane ka jingïalang, ha ka por 7 baje janmiet pat ka la sdang da ka jingbym shah ban leit jingleit jingleit da ki kali haduh 5 baje mynstep, lait noh ïa ki kali kit nongpang bad kiwei pat ki kali kiba ym lah kiar satia.
Kane ka jingbym shah ban leit jingleit da ki kali kan neh haduh shi taïew.
Haba kren ha kane ka jingïalang, u Bah Damewanhi, u la ong ba ha ka jingleit ïakynduh dang shen ka Seng VPP ïa u Myntri Rangbah ka jylla, u Conrad Sangma, u la ïathuh ba ka sorkar pdeng naduh u snem 2015 ka la mang pisa haduh 200 klur tyngka ban moramot ïa kane ka surok.
Hynrei haduh mynta balei ba ka NHAI ne ka sorkar jylla kam pyndep ban moramot ïa kane ka surok.
U Nongïalam ka VPP na East Jaiñtia Hills, u la ong ba ka don kaei kaei ha lyndet jong kane ka jingleh suki ka NHAI ne ka sorkar ban moramot ïa kane ka surok bad kawei na ki daw kan dei beit ba ka sorkar ka kwah ban pynpoi nioh da ka lynti rel sha East Jaiñtia Hills District.
“Kaei kaba ngi la ïohi ha kine ki khyndiat bnai baladep, ka long ba ki bor sorkar jong ka jylla Meghalaya ki la pynpaw ka jingangnud ban kyniah noh ïa ka lynti rel na Byrnihat sha ki bynta jong ka East Jaiñtia Hills District", u la ong, da kaba bynrap ba ki paidbah kidei ban sngewthuh bad husiar bha ïa kane ka jingleh jong ki bor sorkar.
Shillong, Nailur 25 : Baroh ki MDC ka Liang Pyrshah ki la phet jyndat na Iing Dorbar kum ka dak ban pyrshah ïa ka jingmynjur ïa ka Khasi Hills Autonomous District (Administration of Elaka) (Second Amendment) Bill, 2023.
Katei ka kynhun hapoh ka jingïalam jong u Bah Titos W Chyne ka la mih lut napoh Iing Dorbar hadien ba ka Liang Synshar kam shym la pdiang ïa ka jingtyrwa jong ki ban phah shwa ïa katei ka Bill sha ka Select Commitee hadien ba la dep ban ïathir ïatai halor katei ka Bill.
Na ka liang u Nongïalam ka Liang Pyrshah haba kren bad ki lad pathai khubor u la kynnoh ba ka jingmih jong ki kadei namar ba ka Executive Committee ka la leh da ka bor ban ym sngap ïa ki jingai jingmut jong ki halor ka Amendment Bill.
“Ngi la dep pynpaw ba la shu wanrah kyrkieh ïa kane ka Bill ha kaba la shu ai ïangi tang ha shwa ban sdang jong ka Dorbar Kyrpang," ong u Bah Titos W Chyne.
Hynrei haba pynshai halor kane, u Deputy Chief Executive Member, Bah Pynshngaiñ N Syiem pat u la ong ba ka jingphet jyndat jong ki kam shongnia ei ei namar u la dep ban batai bniah bin pa bin halor ki mat ba ki wanrah ha ka jingïatai.
“Ngi la pynpoi ïa ki ha ka step sngi Thohdieng ba kin ïoh pule ha ka sngi Thohdieng, sngi Saitjaiñ bad sngi U Blei kaba long lai sngi.
Wat ha Parliament ruh haba wanrah ïa ka Women Rersevation Bill ki ai ha kato hi ka step, kumta jongngi leit tang katto ym don jingeh," u la ong.
Nalorkata, u ong ruh ba dei hadien ba ki la ïoh ban pynshai ïa baroh ki mat ba ki rah, ba kum ka Liang Synshar ka la rai ban ïaid shakhmat bad mynjur ïa katei ka Bill.
Nalorkata, u ïathuh ruh ba ïa katei ka Amendment Bill kin sa phah noh sha ka District Council Affairs.
Hadien kane pat, u Bah Titos u la buh ka jingkylli ïa ka Executive Committee kaba la rai ban phah sha ka Select Committee ïa ka Nongkhlaw Syiemship Bill, 2023 wat haba na ka Liang Pyrshah kam shym la kren ei ei.
“Ha ka jingshisha ka la biang ki la dei ban shu mynjur noh namar ym don mano mano (lait tang manga ba wanrah ïa ka Amendment) ba lah ban ieng ban ong ba dei ban rah sha ka Select Committee," u la bynrap shuh shuh.
Shuh shuh u ong ba ka Bill kaba u khlem pyrshah ki la dei ban mynjur beit hynrei katei ka jingleh jong ki ka pyni ba ka Bill ka don jingduna bad kumta ban lait lehrain ki phah sha ka Select Committee.
U Nongïalam ka Liang Pyrshah u la ong ruh ba kum katei ka rukom leh kam pat ju jia mynno mynno ruh la ka long ha KHADC lane wat ha Iing Dorbar jong ka Ri ruh.
U Bah Titos u la kynnoh ruh ba ka Liang Synshar kala shu leh donbor khlem da burom shuh ïa ki kyndon.
Shillong, Risaw : Ka Lum Jingtep Committee jong ka Visitation Church Mawprem Parish ha u kyrwoh lyngba u Bah Edress Marbaniang Secretary ka pyntip sha ki paidbah ba ka jingpynkhuid ïala ki jong ki jingtep lah ban leit pynkhuid ha kano kano ka por, bad ka tarik ba khatduh ban pynkhuid lane shna ne maramot ïala ki jong ki jingtep kan long ha ka 4tarik u Naiwieng 2022.
Hadien kane ka tarik yn ym shah shuh ïano ïano ban pynkhuid ne shna ïa ki jingtep.
Kumta la kyrpad ïa ki paidbah baroh ba kin burom ïa ka jingbthah jong ka Committee.
Ka sngi kyrkhu ïa u lum jingtep kan long ha ka 6 tarik u Naiwieng 2022, ha ka por 1:30 nohphai sngi bad yn shah tang ïa ki syntiew im ban buh ha ki jingtep.
Shillong, Risaw: Ka Seng Kur Wahlang kala ïoh ban rakhe ïa ka Jubili Rupa bad ka jingpynlong ïa ka Dorbar Bah jong ka ha ka 4 tarik mynta u bnai ha Community Hall, Mission Compound Shillong ha ka jingïadon ryngkat lang ki para kur kiba najan bad na jngai kumjuh.
Na ka liang ka Seng Kur kala pynsngew ruh ïa ki jingtreikam jong ka ha kiba bun ki mat lyngba ka snem 1997 -2022.
Nalor kata kala don ruh ka jingpynkup burom ïa ki laingut ki Rangbah kiba la trei shitom ban pynkhieim biang ïa ka Seng Kur kata kiba kynthup ïa u Rangbah Kornilius Wahlang (bam kwai ha dwar U Blei), Rangbah Dilip Wahlang (bam kwah ha Dwar U Blei) bad u Rangbah Roland Wahlang.
Ha kane ka sngi la ioh ruh ka jingkren lyngkot na I Rangbah Roland Wahlang iba la pynpaw ïa ka jingkmen ban ïohi ïa ki kur kiba kitkhia ban beh sha ka Dorbar Kur bad I la kyntu ruh ba kin dang ïai ïabeh sha ki Dorbar Kur ha ki por bad ki snem ki ban dang wan.
Ka Seng Kur kala pynsngew ruh ïa ka report lyngkot shaphang ka histori jong ka seng Kur na I General Secretary Rangbah R.Willie Wahlang bad la ïoh ruh ka jingkren na u President jong ka Seng Kur, u Rangbah River O Wahlang, IFS (Ted) iba la pynpaw ka jingsngew nguh ïa ki longkni bad ki rangbah kiba la kitkhia ban pynwandur ïa ka Seng Kur ha kito ki snem.
Na ka liang u president ula pynpaw ka jingkmen ha kaba ula ïohlad ban don bynta ha kaba pruid dak ïa ka Clan Bill jong ka Khasi Hills Autonomous District Council bad Ila kyntu ïa ki para kur kiba don lad ban buddien khnang ba kane ka Bill kan lah ban longkam.
Nalor kata ula ai ruh ïa ki kyntien sneng kyntien kraw ïa ki para kur khamtam ïa ki khynnah samla kynthei bad shynrang ba kin kitkhia ha ka pule ka pule bad ki kam ki jam ki jong ki.
Ha kane ka sngi la ioh ruh ka jingkren na ki nongmihkhmat jong ki Circle/Unit kiba la ïa poi sha kane ka Dorbar, bad la ïoh ruh ka jingrwai ba kyrpang na ka Seng Samla ka Kur kaba la pynshong biej ia ki para Kur kiba wan sha kane ka Dorbar.
Kiwei pat ki kam ba la pyndep ha kane ka sngi ki long ka jingjied ïa ki nongkitkam bathymmai jong ka Seng na ka bynta ka snem 2022-2024.
Kine ki kynthup ïa u Rangbah River O.Wahlang kum u president, Rev.Dimosen bad Rangbah Pynshngain Roy Wahlang kum ki vice president, Rangbah R.Willie Wahlang, General Secretary, Rangbah Shaiphar K.Wahlang bad Rangbah Dilton John Wahlang, Joint Secretary, Kong Meristella Treasurer, Rangbah Banrikupar Wahlang Finance Secretary Asstt Organising Secy, Kong Mary N.Wahlang Social & Cultural Secy, Kong Darity Wahlang Asstt, Kong Sara Wahlang Education Secretary, Rangbah HB Wahlang bad Rangbah Choland Wahlang kum ki Adivser bad kong Margareth Wahlang kum I Auditor.
Nalor kata la jied ruh ïa u Danial Wahlang kum u president Seng Samla, Synsharlang Wahlang Secretary nalor ki san ngut ki nongmihkhmat sha ka Executive Committee kaba kynthup ia u Chairman bad Secretary na man ki Circle/Unit.
Kum ka Seng Kur kaba don ïa ka jingkitkhlieh na ka bynta ki para ki pyrsa samla kiba long ka lawei jong ka Kur bad ka jaidbynriew ka khot bad pynshlur ïa ki samla ba kin kiar hotkit hordang na ki jingsniew kiba harukom, hynrei ba kin ïabeh shaphrang ban long ki nongjop ha ka pule puthi bad kiwei kiwei ki lad ki lynti ban pynkhraw ïa lade, ia ka Kur bad ïa ka jaidbynreiw hi baroh kawei.
Shuh shuh ha katei ka sngi kala don ruh ka jingai khusnam sha kito kiba wan shakhmat ha ki jingpule bad ki jingïalehkai sports bapher bapher.
Ha kine ki khyndiat sngi ba la dep u khlieh duh ka seng Rashtriya Sewak Sangh (RSS) kaba dei ka tnad trei kam mon sngewbha (social wing) jong ka BJP, u Mohan Bhagwat u la wan ïuh kjat ha Shillong, namar ba lehse lah don ki seng kiba khot sngewbha ïa u.
Ha kawei ka prokram kaba long ha ka Soso Tham Hall, u Bhagwat u ong ba ki Khasi baroh ki dei ki Hindu, namar ba baroh ki nongshong shnong ka ri India ïa kaba u jer kyrteng ka ‘Bharat’ ki dei ki Hindu.
Kane ka la pynkhih win ïa ka jingmut jingpyrkhat jong kiba bun.
Hato mangi ki Khasi-Pnar kiba la poi buhai shong ha kine ki lum na ka ri Cambodia kumba la lap da ki stad kot kiba pule sani bha ïa ka lynti jingwan (migration routes) jong ki briew bapher bapher sha ka ri India ngi dei shisha ki Hindu? Hato ngim dei ki riewlum kiba don la ka jong ka jinglong tynrai, ka ktien ka thylliej, ka niam ka rukom bad ka rukom kheiñ kur kheiñ kha? Balei keiñ ba kine ki seng kum ka RSS ki kwah ban kdup ïa ngi bad ban pynlong ïa ngi ki briew kiba khlem ka tynrai bad ka nongrim?Lehse kane baroh ka dei na ka daw ba ka seng RSS ka kwah eh ban pynsuhthied ïa ka seng BJP ha kane ka jylla bad ka sngew ba lada kam ïa baroh ki Khasi-Pnar ha ka thup seng niam Hindu kan kham suk ban ïaleh pyrshah ïa kito ki Khasi-Pnar kiba na ka niam Kristan kiba pyrshah ïa ka seng BJP.Ka jingkren u Bhagwat ka lah dei ban pynkyndit bynriew ïangi kum ka jaidbynriew bad ngi la dei ban ïathir bha ïa kane ka phang.
Hato ngi duh noh ïa ka jinglong Khasi-Pnar lada ngi pdiang ïa ka niam Kristan? Mano ba rai ïa kata? Ka niam ka dei ka kam mynsiem kaba pynïasoh ïangi ki briew bad u Blei nongbuh nongthaw.
Kam ktah ei ei ruh ïa ka riti ka dustur tynrai jongngi lane ïa ka jingkam kur kam kha.
Hooid ha ki por kiba mynshuwa, kita ki nongïalap niam na shiliang duriaw ki la pyrshang ban pynsgewthuh bakla ïa ki longshuwa jong ngi da kaba ong ba dei tang ka niam Kristan kaba lah ban ïalam ïa ngi sha ka lynti jong ka jingim bymjukut.
Ha ka jingkwah jong ki ban ïoh khring bun ki mynsiem sha ka niam Kristan ki la pynsngewthuh bakla ruh ïa ki briew jongngi da kaba ong ba ka jingknia jingkhriam jong ki Khasi-Pnar ka long ka jingngeit bieit (superstition) bad ki la mana ïa ngi ban ïashim bynta ha ka shad ka kmen namar ba don ka jingknia jingkhan.
Hynrei haba pyrkhat shisien pyrkhat man la ka jaidbynriew ka don la ka rukom kyrpad Blei bad ka dei ka kamram jongngi ban burom lem ïa ki baroh.
Ym lah ban len ba ha kine ki kyndiat snem bad khamtam lei lei naduh u snem 2014, ka la don ka jingkhihwin kaba jur bha ban pynsngew ba ki Khasi kiba la kylla long Kristan kim don hok shuh ban kam ba ki dei ki Khasi paka-nylla namar ba kim mane Blei shuh kumba leh kita kiba dang neh ha ka Niam Khasi, Niam-tre.
Tip mano ba sdang ban wanrah ïa kane ka mynsiem pynïapher hapdeng kane ka jaidbynriew kaba don tang kumba 10 lak tam ei ei ka jingbun briew bad ka jaidbynriew kaba rit paid.
Ha ka jingshisha ngi dei ban ïatylli ban ïaleh pyrshah ïa ki bor kiba kwah ban kheiñ kyllum ïangi kum kita ki Hindu na ri thor.
Lehse kawei ka phang kaba pynkiew skong ïa ki seng kum ka RSS ka long namar ba ki Khasi-Pnar kiba dang bat ïa ka niam tynrai ki pynïajan ïalade bad kane ka seng.
Dei namar kata ki da khot bad pynkup burom ïa u Mohan Bhagwat, u heh duh ka RSS sha u Lum Sohpet Bneng ha ki sngi kiba u don ha Shillong.
Bad kane pat ka leit long namar ba kito kiba dang bat ïa ka niam tynrai ki sngewrem bad bitar namar ba ym shym kheiñ ïa ki kum ki rit paid (minority) bad namar kata ka daw ki duh lut ïa ki jingmyntoi kum ka ‘scholarship’ khamtam haba leit pule pyntbit ïalade sha ki kyrdan kiba kham shalor.
Kane pat ka leit jia namar ha ki form scholarship lane ha ka electoral roll ïa kiba ym long niam Kristan lane Muslim lah shuh kynthup lang baroh ha ka niam Hindu.
Kumta ki Khasi-Pnar kiba ym dei ki Kristan lah khot ki Hindu.
Bad ym shym don mano mano ruh ban ïaleh pyrshah ïa kane.
Kiba bud ïa ka Niam Khasi-Niam Tre ki don ka hok ban shah khot da kata ka kyrteng ym ban shuh klun lut ha ka niam Hindu.
Ki don hok ruh ban shah kheiñ kum ki ‘minority’ lane ki rit paid.
ïa kane lah dei ban ïatai bha ha ka dorbar bah Parliament naduh kham mynshuwa hynrei ym shym la leh kumta.
Ki nongïalam ka Niam Khasi -Niam Tre ki lah leit ïasaid bunsien bad ki bor sorkar ha Delhi hynrei ym don ba sngap ïa ki.
Dei hangne keiñ ba ngi shem ba ka long kaba shitom ïa ki rit paid riewlum kum mangi ba ngin long shibynta bad ka ri India ha kaba ki heh paid Hindu ki long ki nongsynshar.
Ha ka por ba ki syiem Khasi ki ïasoi ïa ka soskular Instrument of Accession bad ki nongmihkhmat ka ri India ïa kiba la ïalam khmat da u myntri ka kam poh-ïing ha kato ka por u, Sardar Vallabhai Patel, lehse ki khlem da pyrkhat jylliew ïa kaei ka ban jia ïa ngi kum ki rit paid.
Kumjuh ruh u Rangbah, JJM Nichols Roy uba la ksaid tyngeh ban pynïoh ïa ka Sixth Schedule ka ban pynkham bor ïangi ki riewlum ba ngin ïoh ban bat skhem ïa ki riti ki dustur bad ki rukom synshar shnong, lehse u khlem poi pyrkhat ba shi bynta na ki Khasi-Pnar ki bym pat long Kristan kin duh noh ïa ka hok jong ki kum ki rit-paid.
Toi ïa kine kiei kiei ngi dei ban ïakhun tyngeh kum ka jylla bad kum kawei ka jaidbynriew, ym da ka jingïapait ïapra.
Ka por ka la dei ba ngin ïakren shai halor kane ka phang khlem da wanrah ïa ka politiks, namar ka politiks hi ka thnem ha ka jingïapait ïapra.
Nongstoiñ, Risaw, 09: Ka jingïoh jingkyrshan jong ka kynhun na ri lum Garo ka Garoland State Movement Committee (GSMC) na ki khatar tylli ki kynhun na shabar ka jylla ka Ladakh Bundelkhan, Vidanbha Purbanchal, Harit Pradesh Gurkhaland, Bodoland, Tripraland, Dimasa Karbi Mithila,Vidhya Pradesh, ki ban sa ïasoh lang ha kawei ka kynhun ka National Federation for New State (NFNS) kaba la ïalam da u Munish Tamang kum u president, ka la ai mynsiem bad nang pynshkem shuh shuh ïa kawei ka mat treikam ba u (L) bah Hopingstone Lyngdoh u la buh, kum kawei na ki mat trei kam kaba hakhmat eh jong ka Hill Sate People Democratic Party naduh ba la seng ïa ka, ong u bah K.P.Pangñiang MLA barim ka Rambrai Jyrngam Constituency.
U bah Pangñiang u la ong ruh ba wat la u nongseng jong ka party um don shuh, hynrei ki mat treikam kiba u la iehnoh shadien ki dei ki nongrim kiba skhem kiba ka party kam lah ban klet bad ban shu sngap.
Nalor kata u la ong ba ha u snem ba la dep u la ïoh lad ban ïakynduh ïa u nongïalam ka Garo National Council, kawei na ki seng saiñ pyrthei kaba ju ïatrei lang bad ka HSPDP naduh mynshuwa, ha kaba utei u nongïalam ka GNC ryngkat ki dkhot ki la pynpaw ba ki kwah eh ban ïatreilang bad ka HSPDP, namar ka GNC ruh naduh ba la seng ka la buh ïa kawei ka mat treikam kaba hakhmat eh ba ka Garo State ka dei kaba don kam ban pynurlong.
Nalor kata u bah Pangñiang u la ong ruh ba ha katei ka jingïakynduh ki la ïatai sani bha bad ki la ïakut ba ka jingdawa ïa ka Khasi Jaiñtia Sate da ka HSPDP bad ka jingdawa Garo Sate da ka GNC, kin long ki mat ba baroh ar tylli ki party kin ïatreilang da ka jingïasngewthuh jingmut bad da ka jingïamynjur lang, ha kaba pynbeit ïa ki pud ki sam, katkum ka jingkwah jong ki paitbah nongshong shnong, ban ïatrei lang ryngkat ryngkat ha ka ban bishar bniah katkum u pud u sam uba la don naduh mynshuwa hapdeng ka West Khasi Hills bad ka East Garo Hills District.
U bah Pangñiang u la ong ba ha kane ka jylla ki don da ki phew tylli ki seng saiñ pyrthei kiba ïakhih khohreh man ka por bad wat ki party riewlum ruh ki don bun tylli, hynrei kim shym pat la kynmaw ba ka Khasi Jaiñtia State ka dei ka lynti bah ban weng ïa ka jingeh jong ka jylla, khmatam eh ha ka ïoh kam ïoh jam jong ki samla bad kiwei kiwei.
Ha kaba ïadei bad ki jingkynthoh jong kiba bun ba ka HSPDP ka dei ka party kaba la rim palat bad kam lah ban ïalam ïa ki paitbah ka jylla, u la ong ba ka jingkynthoh jong ki briew kam lei lei, namar kito kiba kynthoh ki dei ki briew ki bym sngewthuh ïa ki nongrim treikam jong ka party bad ki dei ki bym kwah ba ka jaitbynriew kan neh kan sah pateng la pateng.
Shillong, Risaw 09: U Myntri ka tnat Public Health Engineering (PHE) jong ka sorkar jylla u Bah Renikton Lyngdoh Tongkhar u la pan ïa ka kaiphot halor ka jingpynlut tam jong ka tnat palat ïa ka mang tyngka halor ka jingpyntreikam ïa ka projek pynpoi um sha ki bynta ka nongbah Shillong lyngba ka skhim Greater Shillong Water Supply Scheme (GSWSS).
Ïa kane ka rai la shim hadien ba ka Comptroller and Auditor General of India (CAG) ka la lap b ka don ka jingpynlut tam haduh kumba 1.71 klur tyngka.
“Ngam pat ïoh pule ïa kane ka kaiphot hynrei la jar katta na ka liang jong nga ngan pan ïa ka kaiphot balei ka don kaba kum kane" u la ong.
Ha ka kaiphot jong ka CAG la kdew, “Ha k jingpyntrei ïa ka skhim GSWSS na ka liang ka PHE ka la pynkhreh ïa ka DPR khlem da shim jingkheiñ kaba dei biang ïa ka jingjngai ki par maw bad shyiap na bynta ban pyndonkam ha ka jingpyntrei ïa kane ka skhim kaba la wanrah ïa kane ka jinglut kaba tam haduh 1.71 klur.
Ha ka kaiphot la ong ba na k liang ka CAG la la pule bniah ïa ki kot ki sla na ka ophis u EE, PHE, Electrical Division Mawphlang la lap ba na bynta ki 6 tylli ki reservoir la aiti sha ki 6 ngut ki kontraktor ha u Naitung jong u snem 2015 ha kaba la ai por ba haduh u Jylliew jong u 2016 ban pyndep.
Ha kaba ïadei bad kane ka jingpyntrei na ka liang ka NEC ruh ka l pyllait ïa ka pisa na ka bhah jong ka kumba 13.50 klur ha ki lai sien bad na ka liang k Sorkar jylla pat ka la pyllait 1.5 klur na ka bhah jong ka.
La ong ruh ba ka pisa kaba dei ban pyllait ka kot kumba 0.3 klur haduh ba la pynkhreh ïa ka kaiphot na ka CAG ha u Nailar 2020.
La kdew ruh ba ha ki kot ki sla ka CAG ka lap ba ka jinglut na bynta kane ka projek kan long kumba 14.7 klur ha kaba 2.62 klur la pyllut na bynta ban kit ban rong ïa ki maw ki shyiap na ki par ban pyndonkam ha ka jingpyntrei ïa kane ka skhim bad ka jingjngai ka jaka ba dei ban kit sha ka jaka pynhap ïa u shyiap ka long 80-82 KM, ïa ki maw pat ka jingjngai ba 33-80 KM bad ka jingjngai na kawei ka reservoir ka long kumba 3-4 KM ha Nongbah Shillong.
Ha ka DPR ka tnat kam don lupa ka jingkdew ïa ka jingai ka jaka ba dei ban kit ïa ki maw ki shyiap na bynta ban ïoh pyndonkam ha ka jingpyntrei ïa kane ka skhim.
Na ka liang ka CAG ka kdew ba kane ka jingbym kdew shai ïa ka jaka kit maw kit shyiap ka wanrah ïa kane ka jinglut kaba tam na kaei kaba dei ban pyllut wat la ha ka jingshisha ki don ki lad ki lynti ban kham pyndonkam da ki maw ki shyiap na ki par kiba kham jan hynrei na kane ka jingbym lah ka tnat ka pynlong ruh ïa ki kontraktor ban kit da na sha ki jaka ba kham jngai.
La kdew ruh ba na ka liang u EE um lah satia ban pynbiang ïa ki kot ki sla bad ki dulir kum ka challat ban pynskhem ba kine ki mar la kit na ki jaka ba la kam da ki kontraktor.
Khliehriat, Risaw, 09: Ka tnat Pulit jong ka East Jaiñtia Hills District ha ka sngi Saitjaiñ ka la thang ingkhong haduh 1477.76 kilo u Ganja ha ka pajwa saiñ dewiong jong ka Star Cement ha Lumshnong, East Jaiñtia Hills District kum shi bynta ka jingrakhe ïa ka ‘National Wide Drugs Disposal Day.
’Kane ka pajwa ba la thang ingkhong ïa u Ganja ha ka karkhana dewbilat ka don ïa ka jingkhluit kaba haduh 1300 Degree Celsius.
U Ganjan u dei uba la ïoh kurup da ki Pulit jong ka Nongpoh Police Station ha kaba la pynngat kyndon hapoh ka case No (i) 81(03) 2018 (ii) 45(10) 2020 (iii)151(11) 2021 (iv)152 (11)2021.
Ha ka jingthang ingkhong une u Ganja la sakhi da u Deputy Inspector General of Police (DIG) Eastern Range u DNR.Marak, u Superintendent of Police jong ka East Jaiñtia Hills District u Jagpal Singh Dhanoa, u Superintendent of Excise jong ka Ri-Bhoi District, u Additional Superintendent of Police jong ka East Jaiñtia Hills District u Bah B.Jyrwa u Deputy Superintendent of Police (Dy.SP) Khliehriat u bah Jersom Mairom.
La sakhi ruh ïa kane ka jingthang ingkhong ïa u Gangja da u Myntri ka tnat Kam Pohing ka Sorkar India u Amit Shah lyngba ka Live Video ha ka jingïalang jong ka Regional Meeting on Drug Traffiking and National Security kaba la long ha nongbah Guahati, Assam ha kaba la ïa don ryngkat lang ruh ki Myntri Rangbah, ki Chief Secretary, ki Director General jong ki jylla ka thaiñ Shatei Lammihngi.
Shillong, Risaw 09: Ka sorkar jylla kat haduh mynta ka dang bteng beit ban siew pisa sha ka Meghalaya Mineral Development Corporation Limited (MMDC), jaba la sahngeh treikam la katto katne snem mynshuwa.
Baroh ki kam ki jam kiba ju pyntrei da ka MMDC ha ka jingshisha la pynsahngeh naduh u Lber 2012 bad na ka liang ka MMDC kam shym la lah ban wanrah jingmih eiei na ka jingttreikam jong ka ha u snem 2012-13 la ïathuh ka kaiphot halor ka na social and economic sector ba la pynmih da ka Comptroller and Auditor General of India (CAG) na bynta u snem mang tyngka ba kut ha ka 31 Lber 2020.
Ha ka jingpeit bniah ïa ki kot ki sla jong ka MMDC ha u Lber ha u snem ba la lah la kdew ba naduh u 2011-12 na ka liang kane ka kompeni ka la shu shaniah tylli tyllan ha ka grant-in-aid (GIA) na bynta ban siew ïa ka tulop bad kiwei kiwei kiba ka dei ban siew sha ki nongtrei jong ka naduh ki chairman bad ki vice-chairman.
La ong watla na ka liang ka kompei ka la sahngeh ban trei ïa ki kam ki jam kiba wanrah jingïohnong hynrei ka dang bteng pat ban pyllut ha ka ban siew tulop ïa ki nongtrei jong ka.
“Ha kine ki san snem ba la lah na ka jingpynlut pynsep baroh kaba kot 10.30 klur , 60.67% kaba long kumba 6.35 klur la ha ka jingsiew tulop sha ki nongtrei kaba kot 5.51 klur bad sha ki Chairman bad Vice-chairman ban siew ïa ka jingïoh jingmyntoi kaba ka ai ka sorkar ka kot 0.74 klur’ kdew ka CAG.“Na ka liang ka sorkar kam shym la shim kino kino ki sienjam ban pynkhie im biang ïa kane ka kompeni hynrei ka shu btebng tang ban ai ki song jingïarap na ka mang pisa jong ka jylla bad kane ka wanlam ïa ka jingduh ei ka pisa na ka jylla kaba kot kumba 10.12 klur ha u snem 2015-16 haduh u snem 2019-20," ka la kdew.
Ka MMDC ka dei ka kompeni jong ka sorkar jylla hapoh ka Companies Act, 1956 bad ka kam ba kongsan eh jonga ka ka dei ban soramin ïa ki par ba don mar poh khyndew bad ban wad ki lynti ha ka khaïi bad ban wad lad ban pynïoh ïa ki licence na ki sorkar jylla bad bad ki jingïarap pisa ha ka dur ki subsidy.
Katkum ka jingpynbna ka sorkar ha u Jymmang 2020 kane ka kompeni ka don 7 ngut ki Board of Directors ba kynthup ïa u Director & Member Secretary uba dei ruh u Managing Director uba hap peit ïa ki kam ki jam ba man ka sngi jong kane ka kompeni.
` Na ka liang ka kompeni haba mynjur ïa kaei kaba na ka liang ka Audit ka ong ha u Risaw jong u nsem ba la dep, na ka liang jong ki ruh ki pyrhsng ban pynkhie khklieh biang ïa kane ka kompeni da ai wai ïa ka khyndew kaba 7 akar sha ki riewshimet ha ka dor ba 80.49 lak ha ka shisnem bad ka joint venture ïa kane ka kompeni ruh ka dang don ha ka jingeksamin na ka sorkar.
Na ka liang ka Audit ka la kdew ba kane ka kompeni ka shu bam lut phut ïa ka pisa naduh u snem 2012 bad ka donkam ïa ka sorkar ba kan peit biang ïa kanre ka bynta da kaba ai jingmut ba ka dei ïa ka tnat ba dei peit ban tahw tdur thymmai ban pynbha ban pynïoh nong biang ïa kane ka kompeni ne ban khang noh syndon sbak lada kam i don lynti shuh ban leh kumta.
Mairang, Risaw 09: Ka Mairang Civil Hospital ba ju khot ruh ka Tirot Sing Memorial Hospital mynta ka la kylla long kawei na ki Hospital kaba biang bha ka rukom sumar ïa ki nongpang.
Ka daw ka long ba kane ka Hospital kadei ka Hospital ba nyngkong duh ban pyntreikam ka Moduler Operation Theatre.
Ka Moduler OT, katkum ka jingïathuh i Dr.Mylliemumlong, Medical Superintendent, kadei ka jaka puid kaba lait lut na ki khñiang jingpang ba ïabit bad kaba lait ruh na kano ka lyer kaba sniew kaba wan na shabar.
Ïa kane ka kamra kaba la pyndait bad buh da ki tiar bad ki kor ki bor jong kane kajuk ba mynta, la shna pynbha da ka Company ADSAR LAB na Guwahati.
Ka don ki kor ki bor kiban thew ïa ka jingshit jingkhriat shapoh kamra, nangta ka kor ban pynkhuid ïa ka lyer kaba don hapoh.
Ka don ruh kor Kaba lah ban ïohi ïa ka met u briew kaba long kym ka kynja xray.
Ki kynroh la shna ha kata ka rukom ba ki khñiang jingpang ne ki virus kin nym lah ban rung shapoh.
Hapoh kane ka kamra puid kaba la pynkhuid lut ïa ki jaiñ ki nep jong kiba rung shapoh lane kaba la sterilize bha, ka don ruh ka jaka sait kti kaba long digital bad ka jaka ban buh ïa ki jakhlia.
Hapoh jong kane ka OT la buh ruh ïa ka Recovery Room kaba ki nongshah puid kin thiah ha shuwa ban rah sha ki kamra ba ki ju thiah.
Ki don ruh ki kamrah ba ki Doktor, ki Nurse ne ki nongtrei kiba dei duty kin bujli ïa ki jaiñ ba ki phong na ïing.
U Anand Nirupam Palit, Marketing Manager kane ka Kompeni ADSAR LABS, u la ïathuh ba kine ki tiar bad ki kor ki bor ki don ka jingneh ne ka warranty kaba haduh 21 snem.
Ïa kane ka OT kaba thymmai la plie da u Bah Metbah Lyngdoh, Speaker bad MLA jong ka Mairang ryngkat ka jingïadon lang u ADC ka Eastern West Khasi Hills Bah W.Mawkon, nangta I DHS (MI) Dr.H.Lyndem bad kiwei kiwei de ki ohisar na ka DHS.U Bah Metbah u la plie ruh ïa kamra xray bad ki kor ki bor ba thymmai, nangta ka Hospital Information System lane ka kamra bad ki kor ki bor ban ai jingtip ban pynsuk ïa ki paidbah ba wan shim dawai ne ba wan thiah bad kumjuh ruh u la plie ïa ki CCTV Machine jong ka Hosital.
Hadien ba ladep plie ïa kine ki kamra la pynlong ïa ka jingïalang ha ka Conference Room kaba la shna thymmai.
Haba kren ha kane ka jingïalang u Bah Metbah u la pynpaw ka jingsngewkmen ïa ka jingkylla dur kane ka Hosital haba ïanujor bad ki snem kiba ladep.
Ka daw ba kane ka Hospital ka kylla dur kadei namar ba na ka liang jong u kum u MLA, um ju tuklar ne pynwit haba ki Doktor ki leh ïa kaei kaei kaba bha na ka bynta ka Hospital bad na ka bynta ki paidbah.
U la ong ruh ba ka jingtuklar jong ki Politician ha ka jingtreikam ki jaka sumar ka long kum ka jingïalehkai bad ka jingim briew.
“Ban ïa kaba nga ïalehkai bad ka jingim briew, ka bha ba nga ka sangeh noh na ka kam saiñpyrthei", u la ong.
I Dr.M.Mylliemumlong i ban sa leit shimti noh kum ka Joint Director ha DHS, I la pynpaw ka jingsngewkmen ba in mih noh na Mairang Civil Hosital hadien ba ka Hospital ka la lah ban poi sha kane ka jingangnud kaba la slem ban pynkylla dur ia ka jingtreikam ka Hosital.
I la ai khublei ïa baroh ki Doktor, ki Nurse bad ki Nongtrei bad kumjuh ruh ïa ki ophisar ka DHS kiba la ïatreilang na ka bynta kane ka jingangnud bad ka jingthrang jong i ban wanrah ïa kane ka jingkylla dur ka Hospital.
I kyrmen ruhba lyngba kane kan nang pynbha bad pynjanai shuh shuh ïa ka jingshakri ka Hospital ïa ki paidbah.
I la ïathuh ruh ba ka jinglut na ka bynta ka jingpynbha ïa ka OT bad kiwwei ki kamra ka long 70 lak tyngka.
Shillong,Risaw 09: Wat hadien 50 snem ba ngi la ïoh ïa la ka jong ka jylla ba pura hynrei kiba bun bah ki shnong ha ka jylla kiba ym pat ïoh ïa ka surok bad ki lynti synkien kiba biang na bynta ka kit ka bah, ki jaka sumar bad ka bor ding ilektrik.
Ha ka jinghiar leit jurip jong ki nongthoh khubor sha ki thaiñ war 12 shnong kaba don sha ki thaiñ Sohra la lap ba ki don haduh 7 tylli na kita ki shnong ba kynthup ïa ka Mawmang, Sder, Maïong, Mawsohmat, Khohber, Warbah bad ka Tluh ki dei kiwei napdeng ki shnong kiba ym pat don satia kine ki jingdonkam ba ha khmat eh na bynta ki nongshong shnong kane ka thaiñ.
Ha ka jingleit hiar sha kane ka shnong la lap ba ki nongshong shnong kane ka thaiñ ki hap ban ïaid da ka kjat da ki bun bun kynta na bynta ban poi sha Kongthong ka shnong kaba jan tam napdeng ki shnong kiba la poi surok na bynta ban leit siew leit tda ne wat ban leit sha ki jaka sumar wat tang ïa ka jingshitom ba malu mala ruh.
Haba ïakren bad ki katto katne ngut ki paidbah ba ïaleit ïawan lyngba kawei ka lynti ïaid kjat kaba pynïasoh ïa ka shnong Kongthong kaba la don surok bad ki 7 tylli ki shnong kiba haduh mynta kim biang wat ïa ka lynti ïaid kjat ruh ki ïathuh ba kane ka jingbym don surok haduh mynta ka buh jingeh bha ïa ki paidbah khamtam ban kit marbam bad ban leit shim dawai.
Uwei na ki rangbah napoh ka shnong Sder u ba dang kit synsar ula ïathuh ba wat haka rta ba 48 snem u dang hap ban kit synsar ba u dang hap ban ïaid palat 5 kynta ban leit bad wan namar haduh mynta kane ka shnong kam don ïa ka surok.
Une u rangbah u ïathuh ba ka shnong Mawmang ne ka shnong Sder ka dang don shibun ki jingdonkam hynrei ïa kane ki paidbah kumba long mynta kim da donkam than eh ïa kiwei ki kam pynroi palat ïa ka surok.
“Watla ngi mad shibun ki jingeh ha man la ki shnong hynrei ngim kynnoh ïano ïano ruh namar khlem ka surok ka long kaba eh ïa ki paidbah ban pdiang ïa kiwei ki jait kam pynroi hapoh ki shnong hynrei kum ha kane ka juk mynta, kum ki nong shong shnong ka thaiñ Mawmang bad kiwei pat ki ki shnong, ngi kwah ba ka sorkar kan ïaleh ban pynïoh surok noh hapoh kane ka thaiñ" la ong u rangbah napoh ka shnong Mawmang.
Kawei ka longkmie kaba la ïalam bad la ki khun ban leit shim dawai, ka la ïathuh ba ka la mih napoh ka shnong Mawmang haduh 8 baje mynstep ban leit shim dawai na Kongthong Sub-Centre bad kan shim por kumba 2 kynta shiteng ban poi shapoh kane ka jaka shim dawai.
Kane ka longkmie kala ïathuh ba ka jingbym don surok ka buh jingeh ïa ki paidbah ym tang ban kit ïa ki marbam hynrei wat ban ïoh ki lad jingsumar namar ki 7 tylli ki shnong hapoh kane ka thaiñ kim don ki jaka sumar.
“Hooid ki don ki ASHA kiba ai dawai lada pang malu mala hynrei lada donkam ban leit phah sumar sha ki jaka sumar, ki paidbah ki hap ban kit ïa ki nongpang ha ki khoh ne shuki kumba 2 kynta tam ban poi sha Kongthong ban shim kali pat ban poi sha Khrang PHC lane da ka kali sha Shillong" la ong kawei ka longkmie.
Na ka liang u Sordar ka Raid Mawmang u Bah Arman Majaw u la ïathuh ba ha ka jingshisha ki Sordar bad ki rangbah shnong jong ki 7 tylli ki shnong naduh ki snem ba la dep ki la dep ban phah ki jingthoh sha ka sorkar hynrei haduh mynta kine ki jingthoh ki la shu sahkut tang ki jingthoh watla ka jylla Meghalaya ka la dap 50 snem.
U Bah Arman u ïa ïathuh ba kine ki shnong ym tang ba kim don ka surok hynrei ki dang sahdien shibun bha khamtam haba ïadei bad ki lad jingsumar, ki skul, ka bording bad ka skhim sam um.
“Haduh mynta kine ki shnong ki im daka ba rep kum u synsar bad kiwei ki mar rep hynrei kine ki shnong ki ïoh kam ïoh jam ruh lyngba ka skhim Mahatma Gandhi National Rural Employment Guarantee Act (MGNREGA)" la ong u Bah Arman.
Haba kylli halor ki sienjam kiba na ka liang ki nongmihkhmat ki la shim na bynta ban pynïoh surok, u Bah Arman u la ong ba kaei kaba ki kyrtong ki kular ka hynrei kaei kaba ki la leh pat ka long mar khongpong pat ynda ki la jop.
U la ïathuh ruh ba ha ka jingshisha ha ki khyndiat snem kiba la dep ka la don ruh ka Rope Way kaba la pynpoi ha ka shnong Mawmang hynrei na ki daw ba ym don ba pynbha ka la duh la katto katne snem mynshuwa.
Haba ïadei bad ka jingbym pat ïoh surok kane ka thaiñ, uwei na ki riew rangbah napoh ka shnong Mawmang u Bah Syiem Khongsit u la ïathuh ba ha ki bnai ba la dep ki paidbah na ki 7 tylli ki shnong ki la kynduh ïa u MP ka Rajya Sabha u Rakesh Sinha ban pan jingïarap haba ïadei ba ka jingpynpoi surok noh sha kine 7 tylli ki shnong.
“Nga la don bynta haduh 13 sien ha ka ilekshon MLA bad dei namar kane nga ong ba ban ïa ki MLA bad ki nongmihkhmat llajong ka dang lah ban shaniah u Prof Rakesh Sinha MP Rajya Sabha MP ban pynïoh surok hapoh kane ka thaiñ namar une u MP wat la u dei na kawei pat ka jylla hynrei u dang wan jngoh ïa kane ka thaiñ bad pyrshang ha la ka bor ban pynïoh ïa ki kam pynroi" ong u wei na ki riew rangbah ka shnong Mawmang.
U la ong ba na ka liang u Rakesh Sinha u la kular ban ai bun ki skhim pynroi hynrei na ka liang ki paidbah ki la pynsngew sha u MP ba ka jingdonkam eh naka bynta kane ka thaiñ kadei hi ka surok.
“Kam myntoi than kita ki kam pynroi bad kam da don jingmut ruh katba ngim pat ïoh ïa ka surok namar ban leh ïa kino kino ki kam pynroi kaba donkam tam eh hi ka dei beit ka surok bad kiwei lei kin bud hi" la bynrap lang u Bah Arman.
U Bah Arman u la ong ruh, “Wat ki kam pynroi kiba ngi ïoh bunsien ki pulom na ka daw ka jingbym ïoh surok" bad bynrap “Phin peit kum ïa kane ka skhim shna ïing ne ka Pradhan Mantri Awas Yojana(PMAY) kaba la mang ban pyntrei lyngba ka skhim MGNREGA ha kaba kawei ka ïing la mang kumba 1.3 lak bad ka sngi trei kumba 85-95 sngi, mutdur kum ma ngi bym don surok ngin pyllut ka pisa ban thied tiar thied tar ne ban siew bainong kit ïa ki mar kiba donkam ban ïoh shna ïa ka iing namar tang ka sngi ba mang ka sorkar kam pat long ïakren satia.
Namarkata kaba donkam hi ka ong ka surok ban khring ïa baroh ki kam pynroi.
"Ki marbah kum u khaw ruh ban pynpoi sha shnong kin hap ai nong ba kin kit bad ngin hap siew ha ka dor 300-500 tyngka na man ka 50 kilo bad ka long kumjuh ruh ïa kiwei pat ki marbam bad ki tiar ki tar ïathuh kine ki nongshong shnong.
Haba ïakren bad ki katto katne ki riew rangbah bad ki longkmie jong kane ka thaiñ ki la ïathuh ba kumba long hi ka kam ba ki trei ka dei ban rep shynsar hynrei na ka daw bym poi surok ha ka jaka ban kham im ja kaba bun na ka pisa ba ki die hap siew bai nong ïa kiba kit ban pynpoi sha ka jaka ban die kaba na man ka shi kilo kin hap siew baikit ka long hapdeng ka 10-20 tyngka.
Guwahati, Risaw, 09: U Myntri ka tnat Kam Pohing ka Sorkar Pdeng u Amit Shah u la kyntu ïa ki Myntri Rangbah jong ki jylla ka thaiñ Shatei Lammihngi ba kin pyndonkam ïa ki jingtip ba la ai da ka North East Space Application Centre (NESAC) ka ban ïarap na ka jinglynshop ka jingshlei um, ka jingpynbiang ïa ka um ha ki jaka rep, ki kam jngohkai pyrthei, ka jingthung dieng bad ki kam rep.
U la ong ba ki Myntri Rangbah jong ki jylla kane ka thaiñ ki dei ban thung ïa u Nodal Officer ban ïatreilang bad ka NESAC khnang ban ïoh pyndonkam bha ïa kane ka rynsan.
Kane ka jingai jingmut jong u Amit Shah ka la long ha ka jingïalang kaba 70 jong ka North Eastern Council (NEC) kaba la long ha nongbah Guwahati, Assam ha ka sngi U Blei.
U Amit Shah u la ong ba ki don lai tylli ki jingeh kiba heh kiba la don da ki phew phew snem ha ka jingïaid lynti ka thaiñ Shatei Lammihngi sha ka roi ka par–ka jingthombor ki kynhun lehnoh, ka jingduna ki lynti Rel, ki surokbah bad ka jingpynïasoh lyngba ki kad Liengsuiñ bad ka jingbym don ka jingtrei borbah na ka bynta ka roi ka par jong ka thaiñ da ki Sorkar kiba rim.
“Hynrei hapoh ka jingïalam jong u Myntri Rangbahduh, u Narendra Modi, ka Sorkar India ka la shim shibun ki sienjam ha kine ki phra snem ba ladep ban wanrah ïa ka shongsuk shongsaiñ ha ka thaiñ Shatei Lammihngi, ban kyntiew ïa ki lad pynïasoh bad ban peit bniah ïa ka roi ka par jong kane ka thaiñ," ong u Shah.
U la ong ruh ba baroh kawei ka India ka ithuh ba ka ktien, ka deiriti, ka bam bad ki riam jong ka thaiñ Shatei Lammihngi kum ka pateng bad ka Sorkar u Narendra Modi ka la kut jingmut ban pynneh pynsah bad kyntiew ïa ka thymmei jong kane ka thaiñ.
U la ong ba ha kine ki phra snem ba la dep, ka Sorkar ka la pyrshang ban pynbeit ïa baroh ki jingeh jong ka thain shatei lammihngi da kaba tih naduh na tynrai ïa kine ki jingeh.
U la ong ba ka Sorkar Pdeng ngeit ba ka roi ka par kaba pura jong ka ri ka lah ban urlong tang lyngba ka jingshim lang ïa baroh ki ktien jong ka ri bad ba la buh ïa ka bynta ha ka National Education Policy (NEP) bathymmai ba dei ban ai jinghikai ïa ki khynnah rit da kaba pyndonkam ïa ka ktien tynrai.
U Shah u la ong ba ka ïoh ka kot jong ka India mynta ka don ha ka kyrdan kaba san ha ka pyrthei bad ka jingpynïaid bha ïa ka pisa da ki jylla ka thaiñ Shatei Lammihngi ka long kaba donkam ban kyntiew ïa kane sha ka kyrdan kaba ar ha ka pyrthei.
Da kaba kdew sha ka jingdonkam jong ki kam rep kiba lait na ka jingpyndonkam ïa ki dawai bad ka jingpyndonkam ïa ki kam digital ha ki kam rep, u Shah u la ong ba kane ka long ka kam kaba kongsan ïa ka Sorkar India bad ka kam ban seng ïa ka Multi-state Cooperative Society da kaba pynïasoh ïa ka Amul bad san tylli kiwei kiwei ki Cooperative ban ai jingithuh ïa ki mar rep ba lait na ki dawai ka la sdang.
U la ong ba hadien ba kine ki mar ki la ïoh jingithuh, kane ka Cooperative Society kan pynthikna ïa ka jingshalan ïa kine ki mar, khnang ba ka jingïohnong kan leit beit beit sha ki bank account jong ki nongrep.
U la ong ba palat 500 tylli ki Laboratory ha kylleng ka ri kin ai jingithuh ïa ka jinglong jingman jong ka khyndew bad ki mar rep ba lait na ki dawai.
Shuh shuh u la ong ba ka thaiñ Shatei Lammihngi kaba lait na ka jingshlei um bad ki drok ka long kaba kongsan bha ïa ka Sorkar Pdeng.
Ha kaba batai shaphang ki sienjam ban ïada na ka jingshlei um, u Shah u la ong ba ka jingthmu jong ki Hydro Power Plant kam dei tang ban pynmih bording elektrik, hynrei lah ruh ban pyndonkam ha ka jingïada na ka jingshlei um, nalor ka jingpyndonkam ïa ki 271 ki jaka shong um kin ïarap ban ïada na ki jingshlei um.
Ha kane ka jingïalang, la ïashim bynta lang da u Myntri ba dei khmih ïa ka tnat Culture, Tourism bad DoNER u G.Kishan Reddy bad u Myntri Khynnah ka tnat DoNER bad tnat Co-operation, u B.L.Verma, ki Lat bad ki Myntri Rangbah jong ki jylla ka thaiñ Shatei Lammihngi, ki ophisar jong ki tnat bapher bapher jong ka Sorkar Pdeng bad ki jylla ka thaiñ Shatei Lammihngi.
Shillong, Risaw 09 : Ka dei ka sien kaba ar ba u Senior Working President ka UDP, Bah Bindo M Lanong un hap ban ïaknieh ïa ka tiket na ka party, kata ka sien ba nyngkong ha shwa ka elekshon 2008 bad ka sien kaba ar pat dei mynta shwa ka elekshon 2023.
Haba kren bad ki lad pathai khubor, u Bah Bindo u la ïathuh ba shwa ka elekshon 2008 ka jingïaknieh tiket ka la mih hapdeng jong u bad u General Secretary ba mynta ka party, Bah Jemino Mawthoh uba la leit ban kynduh ïa u President ka party ha katei ka por, (L) Dr.Donkupar Roy ban pan tiket na Nongthymmai.
“Hynrei u Dr.Donkupar Roy u la ai ka jubab ba kan khambha ban duh kawei ka seat ban ïa kaba duh ïa u (Bah Bindo).
Kata kadei ka jubab ba u ai.
U Dei shisha u nongïalam ba ïohi jngai," la ong u Bah Bindo da kaba pynpaw ruh ba naduh ba u rung sha ka saipyrthei u ïai neh ha kajuh ka nongrim bad ha ka UDP.Shuh shuh u la ïathuh ruh ba ha katei ka elekshon u la jop na Nongthymmai da kaba pynliem ïa u Bah Jemino uba ïakhun na ka tiket NCP.Da ka jingjop ha katei ka samoi, u Bah Bindo u la ïoh ruh ban bat ïa ka shuki Lamphang jong ka Iing Dorbar Thawain ka Jylla bad ruh hadien kum u Symbud Myntri Rangbah ka jylla haduh ban da kut ka samoi.
Hynrei haba kren pat ha ka jingpynkhreh ïa ka elekshon MLA 2023 kaba u thmu ban aireng na Nongkrem u Bah Bindo u la ong ba u la rai ban aireng beit khlem kyrtiang dien shuh.
“Lada ïoh ne ym ïoh tiket na ka UDP ruh ngan ïakhun beit namar ngam kwah ban shu ieh kumto ïa ki kynhun jongnga kiba la trei mynta la kumba shisnem," u la ong da kaba pynpaw artad ba um don jingmut satia ban leit pynïasoh sha kano kano ka party.
Utei u rangbah u ba dei ruh u MDC shu ieh ha KHADC u la ïathuh ba u la ïathuh ba u la jop kum u MDC jong ka All Party Hill Leaders Conference (APHLC) naduh u snem 1972 bad u ïai neh bad ka tad haduh ba kan da khylliap ha u 1994 da ka jingthaw noh ïa ka Hill People’s Union (HPU).
U ong ruh ba u la don bynta ruh bad ka UDP kaba la thaw ha u snem 1997 hadien ba katto katne ngut ki MLA hapoh ka jingïalam jong u Bah EK Mawlong na ka HSPDP, nangta ka PDIC bad ka HPU ki la synrop lang noh kawei.
Halor ka jingkylli pat kaei kaba pynlong ïa u ban iehnoh ïa ka East Shillong bad phai khmat sha Nongkrem, utei u rangbah u la ong ba hadien ba la phiah thymmai ïa ki constituency bun na ki nongthep vote kim dei shuh ki jaidbynriew lajong bad kumta dei tang lada u pynïasoh bad ka National party lehse un ïoh ïa ka jingkyrshan jong ki.
“Kumta, lada nga ïai neh bad ka aparty riewlum nga tip ba ngan ym don jingkyrmen shuh ban jop.
Tangba, ngam pat ju kylliang party bad ha ka jaka ba ngan kynthih na kawei ka party sha kawei pat nga la rai ban kylliang noh ïa ka constituency," u la bynrap biang.
Haba pynshai shuh shuh halor ka jingartatien jong u mynta ïa ka tiket, u Bah Bindo u la ong ba haduh mynta na ka party kam shym la ïa syllok ei ei ruh bad u halor katei ka mat.
U la ïathuh ba ha u Naitung mynta u snem u President ka UDP Bah Metbah Lyngdoh u la pyntip ha ka central election committee jong ka party ba ka sur kiba bun ha Nongkrem ki kham noh ka mon sha u MLA ba mynta.
“Mynta kaba sah ka long sa tang ban pynbna noh ïa ka kyrteng namar ïa ka rai hi ki la dep shim.
"U ong ruh ba ka rai ban ym ai tiket ïa u ka long ka jingshet kylla khamtam nalor ba udei uwei na ki nongïalam party ba la rim bad slem tam.
“Ha ka jaka ba kin ai burom ïanga ki pynshitom pynban," u la ong.
U la ïathuh ruh ba kat haduh utei u pud ruh ym shym la don satia mano mano na ki nongïalam ka party kiban mih shakhmat ban syllok ne kren bad u kumba u ju kren na ka bynta kiba bun haba don kiba tyngkhuh ïa kum kitei ki jingjia.
Kumta, u la ong ba mynta ka sah sa tang ka rai u paidbah kaei kaban jia nangne shakhmat.
Shillong, Risaw 09 : Ka sorkar Meghalaya ka kylla long kawei na ki jylla ban sdang siew tulop ïa ki ASHA kiba don ha ka jylla lyngba ka App ba la tip kum ka ‘ASHA Payment App’.
Lyngba katei ka App, mynta ki la don haduh 7000 ngut ki nongtrei ASHA kiba la ïoh beit beit ïa ki jingsiew ha ki account jong ki.
Katkum ka kyrwoh na ka tnad ka Koit ka Khiah la ong ba ka jingsiew ïa ki ASHA kiba dei ki nongtrei ba hakhmat eh ka koit ka khiah ha ki shnong ki thaw, ka long katkum ka jingtreikam jong ki ha kaba ki hap ban kdew (claim) ïa ki kam ba ki trei man la u bnai.
“Mynshwa ka rukom siew ka slem bha na ka daw ka jingjrong palat ka rukom treikam.
Dei na kane ka daw ba ka sorkar jylla ka la pyntreikam noh da ka ASHA Payment Application ban pynsuk bad pynstet ïa ka rukom siew sha ki ASHA.Kumta hadien ba la dep ban pyllait 80 klur tyngka ka jingsiew kaba sahteng, na ka liang u Myntri Rangbah ka jylla ryngkat ka tnad ka koit ka khiah ki la buh ïa ka thong ba ka jingsiew ïa ki ASHA kan long tikna noh nangne shakhmat khlem pynslem shuh," ong ka kyrwoh.
Haba pynpaw ïa kane, ka Kong Happy Makdoh, kawei na ki ASHA ba hap ha Mawroh PHC ka la ong, “Nga dang shu dep phah ïa ki kam kiba nga trei mynta u bnai lyngba ka phone jongnga hi.
" Shuh shuh ka ong ruh ba lyngba katei ka App ka jingsiew ki ïoh noh tang hadien san sngi.
Shwa kane, ka la ong ba ki ASHA ki hap ban ap da ki bnai ki bnai ban ïoh ïa kitei ki jingsiew bapher bapher kaba ju poi haduh u pud ba ki hap ruh ban mih madan.
Lah ban kdew hangne ba ïa katei ka ASHA App la pyntreikam ha ka jylla baroh kawei naduh u Lber mynta u snem bad haduh mynta ki la don haduh 7067 ngut ki ASHA kiba la dep ban rejistar ha katei ka App.
La pyntip ruh ba napdeng kitei ki la don haduh 6915 ngut kiba la dep ban ïoh ïa ka jingmynjur bad kumba 9.13 klur tyngka ka pisa la dep ban pyllait haduh mynta.
Katkum ka jingïathuh da u Mission Director, National Health Mission, u Ramkumar S, IAS la ong, “Ka rukom treikam kaba rim ka long kaba jrong bad shimpor bha bad ka don ruh bun ki kyndon kaba poi haduh u pud ba ka jingsiew ruh ka slem.
Mynshwa ka jingsiew ïa ki ASHA ka shimpor haduh 120 – 150 sngi hynrei da kane ka App mynta ka jingsiew kan shim por tang hapoh 5-7 sngi," u la ong.
Nalorkata, u ïathuh ruh ba nalor ba ka rukom siew ka long kaba kloi ka pyntikna ruh ïa ka rukom siew kaba khuid namar la phah beit beit sha ki bank account jong ki ASHA.U la ong ruh ba kane kan pynsuk ïa ki ophisar ha ki distrik bad ruh ha ka jylla ba kin peitngor khnang ba ka jingsiew kan long beit ha ka por.
La pyntip ruh ba ïa ki jingtip kiba kham bniah lah ruh ban peit da kaba ïaid lyngba ka website jong ka www.
meghealth.
in na ka bynta kino kino kiba kwah ban tip shuh shuh.
Haba bynrap shuh shuh, ka ASHA na Mowtyrshiah, West Jaintia Hills, Kong Judis Shadap ka la pynkynmaw ba kumno mynshwa ki hap ban ap slem slem bha ban ïoh ïa ka jingsiew hadien ba ki la phah ïa ki jingtreikam jong ki sha ki ASHA Facilitator.
Hynrei mynta pat ka la ong ba ka lah ban phah ïarap wat ha ka khun ruh ban pyntip ïa ki jingtreikam jong ka lyngba katei ka App.
“Ngam pat da lah bha ban kam ïa ki jingsiew jongnga lyngba ka phone bad bun ki kam nga dang trei beit ha ka rejistar hynrei ka khun pat ka ïarap ban kam ïa kine lyngba ka app," ka la ong.
Wat hapdeng ka jingthut ki kor internet na ka liang u Piulish R Marak, District Community Process Coordinator jong ka NHM, Tura, u la ong ba bun ki ASHA ki la sdang ïa katei ka jingtreikam lyngba ka APP bad mynta ki la sngewthuh haduh katno ka pynmyntoi ïa ki.
U ong ruh ba mynta ki ïoh ban tip kumno shaphang ka rukom siew ïa ki.
Silchar, Risaw 9 : Hadien 27 snem leit jngoh biang u bah Paul Lyngdoh ïa ka phatok ha Silchar kaba ma u kum u President ka KSU ha kato ka por lem bad kiwei ki nongïalam ka KSU ki la shah set palat lai bnai ha u snem 1995 halor ka jingïakhih jongki ban pyrshah ïa ka rukom pynrung kyrteng ha ka Electoral Roll ha ka por ba pyntreikam ïa ka EPIC.Kane ka jingleit jngoh jongu ïa katei ka phatok ka long ha ka 7 tarik mynta u bnai 2022 shwa ba un hiar sha Barak Valley ban ïadon lang bad ka jingïalang ba heh tam jong ki jaidbynriew Khasi Pnar kiba im ba sah ha katei ka jaka.
Kiba la shah kem bad shah set phatok lang bad u bah Paul ha kato ka por bad shah set ha katei ka phatok ki dei u bah Samuel Jyrwa President ba rim ka KSU, Pyndapbor Saiborne General Secretary ba rim ka KSU, Bansuk Thabah Finance Secretary ba rim ka KSU, Bantylli Nari Vice President ba rim ka KSU bad Richard Nongbet.
Haba kylli ïa u bah Paul kaei kaba u iohi haba u la poi ha katei ka phatok kaba u la shong 27 snem mynshwa ryngkat bad kitei ki para nongialam ka KSU u la jubab “ Ka la pynshlei ïa ka mynsiem jong nga namar dei na ka jingshong phatok jong ngi bad jingkyrshan jong ki paidbah , baroh ki dkhot ka KSU, ki Rangbah Shnong bad ki Seng Longkmie ba ngi la lah ban wanrah ka jingkylla ha ka rukom pyntreikam ïa ka EPIC ym ban shu pynrung kyrteng kat ïa uba wan sah ha kane ka jylla bad dei ruh hadien kane ka jingïakhih ba ka sa ïaid ka rukom pynrung kyrteng kaba ïaid beit ïaid ryntih ryngkat ka jingïatrei lang bad ki Dorbar Shnong.
Nangta u la ong “ Nga la dap ka mynsiem bad ka la nang pynskhem ïa ka mynsiem ieid jaidbynriew jong nga.
Dei ruh na kata ka daw haba nga la poi ha ka jingïalang jong ki paid Khasi Pnar ha Kashiya Punjee ba la pynlong da ka KSU Barak Valley Circle nga la rai ba ngan ïalam ïa ki nongïalam na katei ka jaka ban leit ïakren bad ka sorkar Assam khnang ba kan pynsangeh ïa ka jingthmu pynkylla Wildlife Sanctuary ïa ki 150 tylli ki shnong Khasi ka ban ktah palat 1.50 lak ngut ki paid Khasi Pnar kiba la im la sah hangthie naduh ka por ki Syiem hyndai jongngi".
Nongpoh, Risaw 09: Ha kawei ka jingjia kaba sngewsih, kawei ka longkmie ryngkat bad iwei I khun ksiew ba dang 3 snem ka rta kila khlad noh hadien ba shah bat bording elektrik ha ka shnong Nar-ang ha Ri-Bhoi hadien ba uwei u sainar elektrik u la hap ha uwei u dieng snepkor ha phyllaw jong katei ka longiing.
Katkum ka jingtip bala ïoh lum la ïathuh ruh ba katei ka jingjia kala jia haka sngi U Blei haka por 12 baje eiei haka por ba baroh ki dang leit jingïaseng, hynrei namar ka jinghap jong u sainar elektrik ha uwei u sla snepkor, itei u khyllung ba dang 3 snem i ba dang lehkai ha phyllaw i la kum ktah ïa utei u slab a don ka bording, bad katei ka longkmie kaba dei ruh ka kmie ieid jong itei I khyllung ka la pyrshang ban leit ïarap hynrei kala shah bat lang noh haka bording elektrik ha phyllaw iing.
La ong ruh ba ha katei ka por la don ruh ki ba ïohi ïa katei ka jingjia ba itei I khyllung bad ka kmie kila thiah ha phyllaw, kila pyrta shnong bad mar mar kila pyrshang ban leit ïarap ban pynlip ïaka bording hynrei kaba sngewsih ka long ba kitei ki 2 ngut ka kmie ieid ryngkat bad ka khun ksiew kila khlad noh na kane ka sla pyrthei.
Katei longkmie kaba la khlad noh la tip kyrteng kum ka Kong Lut Shadap 53 snem ka rta bad halor katei ka jingjia naka liang ki pulit kila leit mar mar sha katei ka jaka bad kumjuh ruh naka tnad MeECL ban pynlong ka jingtohkit ban lap ïaka daw tynrai jong ka jingjia.
Halor katei ka jingjia naka liang ka FKJGP Umling Circle lyngba u Samla Banroy Wahlang kala pynpaw ka jingsngewkhia halor katei ka jingjia bala kynnoh ruh ba dei tang ka jingleh torti jong ka tnad MeECL, bad dawa ruh ba dei ban siew bai lutksan sha katei ka longiing kaba la duh noh 2 ngut ki mynsiem briew.
Shillong, Risaw 09: Ka la long ka jingïam kthang jong ki khun ki kti bad ki bahaing hasem ha ka ïing ka sem jong ka Kong Indalin Lyngdoh Marshyllong kaba dap da ka jingpait ka dohnud tang shu poi ka synduk ba la thep ïa ka metïap jong u kurim jong ka, u Bah Tiklu Jyrwa, u nongkiew lum na kane ka jylla Meghalaya uba la duhei ïa la ka jingim bad ki 29 ngut ki nongkiew lum kiba la shah tep im ha ka jingtwa jong u lum thah Draupadi ka Danda, u lum thah uba don ha Jylla Uttarakhand ha ka 4 tarik mynta u bnai ha ka por 8:45 baje mynstep.
Ïa ka met jong u Bah Tiklu Jyrwa uba sah ha ka shnong Upper Lumparing, Shillong la wan kit da ka liengsuiñ na Dehradun haduh ynda poi ha kad liengsuiñ Guwahati ha kaba la shimti pat da ki bahaing hasem bad ki dkhot jong ka Meghalaya Sports Clim-bing and Mountaineering Association (MeSCMA) ryngkat ka jingsynran lang jong ki bor synshar ka East Khasi Hills District bad ki bor Pulit.
La sakhi ba ki paitbah ka shnong Lumparing bad na ki shnong ba marjan ki la ïeng ha shi lynter ka surok jong ka shnong Lumparing ban pdiang burom ia ka met jong u Bah Tiklu Jyrwa.
Katkum ka jingïathuh jong u Bah Wallambok Lyngdoh Marshyllong, ïa ka met jong u Bah Tiklu Jyrwa yn sa tep donburom ha ka sngi Baar mynta ka taiew ha u Lum Jingtep jong ka Balang Presbyterian Lumparing.
U Bah Tiklu u dei uba la don arngut ki khun kiba dang rit, kata, iwei i shynrang bad iwei i kynthei.
Kum ban shu pyntip hangne, ka kynhun ba 29 ngut ki nongkiew lum bad hynñiew ngut ki nongai jinghikai lane ki Mountaineering Instructor jong ka Nehru Institute of mountaineering (NIM) Uttarkashi District, Uttarakhand ki la shah tep im na ka jingtwa jong u lum thah katba ki dang wan phai na ka jingleit kiew ïa u lum Draupadi Ka Danda ha ka 4 tarik mynta u bnai ha ka por 8:45 baje mynstep.
U Bah Tiklu uba dei u dkhot jong ka Meghalaya Sports Climbing and Mountaineering Asso-ciation (MeSCMA) u la leit ïashim bynta ha kane ka jingshah hikai kiew lum da ka jingbei pisa jong ka Directorate of Sports and Youth Affairs lyngba ka MeSCMA.Ka Nehru Institute of mountaineering (NIM) ha u kyrwoh ba la phah ha ka sngi Saitjaiñ ka la pyntip ba ki met ïap ba la ïoh sei na ka jingtwa u lum thah tad haduh ka sngi Thohdieng ki long 26 tylli, kata, ba kynthup ïa arngut ki nongai jinghikai bad 24 ngut ki nongshah hikai.
Ha kaba ïadei bad kane ka jingjia, ka kynhun ai jingïarap jong ka State Disaster Response Force lem bad ki shipai suiñ Indian Air Force ki dang pynlong ka jing leit wad ïa ki lai ngut kiba dang jah rngai ha kane ka jingjia.
Ki bahaing hasem jong u Bah Tiklu Jyrwa ki la pynpaw ïa ka jingsngewnguh bad ka jingai khublei ïa ka Sorkar Meghalaya kaba la ai jingïarap ban pynpoi biang ïa ka met jong u Bah Tiklu Jyrwa sha la ïing.
Silchar, Risaw 9 : U bah Paul Lyngdoh, President ba rim ka Khasi Student Union (KSU), Myntri sorkar ba mynshwa, u Executive Member (EM) ka Khasi Hills Autonomous District Council (KHADC) mynta bad MDC na ka Jaiaw Constituency ha ka jingleit ai mynsiem ïa ki paid Khasi kiba sah ha Barak Valley, Silchar Assam ha ka jingïalang kaba heh tam kaba la pynlong shisien shisnem da ka KSU Barak Valley Circle u la kular ban ïarap ïa ki paid khasi kiba don palat ïa ka 1.50 lak ngut ha katei ka jaka ban ïakren bad ka sorkar Assam halor ka jingthmu ban pynkylla Wildlife Sanctuary ïa ki shnong ba sah ki Khasi-Pnar tangba u la kyntu ïa ki ba ki dei ban pynbiang ki kot ki sla shwa ba un leit ïakren bad ka sorkar Assam.
Kane ka jingïalang kaba heh tam jong ki paid Khasi ba sah ha Barak Valley ka la long ha ka Sngi Saitjaiñ ha Kashiya Punjee, Krishnapur ka la rai da kawei ka jingmut ban pyrshah beit ïa ka jingthmu ka sorkar Assam ban pynkylla Wildlife Sactuary ïa katei ka jaka ba sah ki paid Khasi namar lada pynkylla kum ka wildlife sanctuary ki khasi kin ym lah shuh ban rep ban riang bad pom wat tang ïa uwei u dieng ruh bad kane kan ktah jur ïaki bad ki sa kylla phetwir na ka jaka kaba ki la im la san da ki phew bad spah snem mynta.
Kumta ha katei ka jingïalang da kawei ka sur la rai ban pyrshah beit ïa kine ki projek jong ka sorkar Assam bad ki la rai ruh ban pynjur da ki jingïakhih lada jia ba ka Assam ka leh donbor ïa ki namar ki la dei ki trai shnong ha katei ka jaka.
U bah Paul Lyngdoh uba long kum u kongsan ha kane ka jingïalang u la ong “ Kum u nongïalam uba ieit ïa ka jaidbynriew kam pher lada phi sah ha kano kano ka jaka ruh nga kloi ban leit ïakren bad ka Assam ban pynsangeh ïa kane ka jingthmu tangba nga kyntu jur ïa phi ki paid Khasi Pnar kiba sah hangne ha Barak Valley ba phin ïa pynbiang ïa ki kot ki sla khnang ba haba ngin leit ïakren ngin don ha ka nongrim kaba skhem".
Shwa ïa kane ula pynher ruh ïa ka lama jongka KSU ha katei ka jaka shwa ban sdang ka jingïalang.
Da ki phew hajar ngut ki paid Khasi Pnar ki la ïapoi sha katei ka jingïalang khamtam haba ki la tip ba kin wan ki nongïalam ka KSU ba rim bad ba mynta nangne na ri lum Khasi bad Jaintia.
Baroh ki nongkren ha ka jingïalang ki la pynpaw beit da kawei ka sur ban pyrshah ïa katei ka jingthmu ka sorkar ban pynkylla Wildlife Sanctuary ïa kitei ki shnong Khasi namar ka jignthmu ka long ban buh ar tylli ki Wildlife Sanctuary bad kawei ka Reserve Forest.
Na ka liang U President ka Khasi Student Union (KSU) u Lobingwell Mukhiya u la pynpaw ba ka jingthmu ba kongsan jong kane ka jingïalang ruh ka long ban pyrshah ïa kine ki ar tylli ki wildlife sanctuary ka Barak Bhubon Sanctuary bad ka Borail Wildlife Sanctuary.
U la ong “ Ym dei tang ki paid riewlum Khasi Pnar bad kiwei ki para riewlum ki ban shah ktah hynrei wat kiwei ki jaidbynriew ruh kin shah ktah lang lada kine ki projek ki treikam.
Ka sorkar kam dei ban leh matlah namar ngi la sah ha kane ka jaka naduh ka por jong ki Syiem hyndai jong ngi bad mynta kane ka sorkar kam lah ban shu pynkylla phetwir ïa ngi kumta ngi dawa ba ka sorkar ka dei ban pynsangeh noh ia katei ka jingthmu".
U Samla Wanbor Podang, General Secretary ka KSU Barak Valley Circle u la ong “Lada ka sorkar Assam kam sngap ïa kine ki jingdawa jongngi ngim banse ban pynlong da ki jingïakhih paidbah namar kine ki wildlife sanctuary kin ktah kumba 150 tylli ei ei ki shnong bad ki don palat 1.50 lak kiba sah ha katei ki shnong bad kane ka la long kumba pyniap im im peit peit ïa ngi".
Mawkyrwat, Risaw 10: Ka Nativity Higher Secondary School, Mawkyrwat ha kine ki sngi kan sa long kawei na ki jaka ai jinghikai ne Center na ka bynta ka jingai jingïalehkai ha ka ‘Khelo India’ ha kaba ha kane kin sa don kumba 30 ngut ki khynnah kiba la shah jied ban shah ai jinghikai pyntbit ïa lade na ka bynta kane ka jingïalehkai.
Ïa kane ka jaka ai jinghikai la plie pyrda da u bah L.Tariang, MCS, Additional Deputy Commissioner, South West Khasi Hills District uba long kum u kongsan bad u la ot ruh ïa u ribbon ïa ka “Khelo India Centre" ha madan jong ka Nativity Higher Secondary School, Mawkyrwat ha ka jingïadonlang u District Sports Officer (DSO), u bah Damang Syngkon, u Rev.Fr Venkey Friding Kharsyiemiong u ba dei ruh u Principal jong ka Nativity Higher Secondary School, Mawkyrwat ryngkat da ka jingïasakhie lang ki khynnah skul, ki nonghikai.
Ïa kane ka prokram la pynshit pynshngaiñ shuh shuh da ka jingshad na ki khynnah skul jong ka Nativity Higher Secondary School, Mawkyrwat.
““Lah ban kdew ba hapoh jong ka South West Khasi Hills District ki la ïoh ban buh ar tylli ki jaka kata ha ka Madan jong ka Nativity Higher Secondary School, Mawkyrwat bad ha ka Maharam Government Higher Secondary School, Mawkyrwat.
Shuh shuh na ka bynta ban ai jinghikai ïa ki khynnah ba 14 snem haduh 16 snem na ka bynta ka jingïasiat khnam ne ka Archery bad na ka bynta ka Athletics kata haduh 4 snem lynter ki ban sa shah ai jinghikai pyntbit na ki ar ngut ki Nonghikai kata u bah Jomsingstar Ramsiej bad ka kong Badasharai Marweiñ.
““Dur: U bah L.Tariang, MSC, ADC katba i dang ot ïa u ribon ban plie ïa ka jaka ai jinghikai ha ka Khelo India.
Shillong, Risaw 10 : Ka jingïalehkai chess ba nyngkong eh kaba la tip kum ka ka FIDE Rated Chess Tournament ba la ïashim bynta da ki nongïalehkai ka Meghalaya bad Arunachal Pradesh hapoh ka jingpeit jingkhmih jong ka FIDE World Chess Federation ka la poi noh sha kaba kut ha ka sngi Saitjaiñ jong ka taïew ba dang shu dep ha SMELC Building, Dakopgre, Tura.
Ïa katei ka tournament kaba la sdang ha ka 3 tarik haduh ka 8 tarik Risaw 2022 la pynïaid ïa ka da ka Garo Hills Chess Association (GHCA) ha ryngkat ka jingïasnohktilang ryngkat ka bor pynïaid District jong ka West Garo Hills, District Sports Officer, Tura bad ka Meghalaya Chess Association, Shillong.
Hadien ka jingïalehkai ba shi taïew jong ka Classical Chess ha kaba ki player ki ïoh kumba shi kynta shiteng bud pat sa ka jingïalehkai Swiss League kaba 9 sien ïalehkai.
Hage Lassa Nado ka wan kyrdan ba nyngkong ha ka Open category bud pat sa u Dupit Tabu ha ka kyrdan ba ar bad Barbith Sangma ha ka kyrdan ba lai.
Ïa katei ka FIDE Rated Chess Tournament la pynïaid ïa ki jingïalehkai da u Th Biju Singh, Arun Singh, Taba Anam, Ravi Kant Tiwari Senior National Arbiter badAmar Bhandari, Senior National Arbiter.
U Dolrich B G Monin uba dei u Project Director jong ka DRDA badAdditional Deputy Commissioner, West Garo Hills haba kren kum u kongsan ha katei ka sngi u la ai khublei ïa ka association kaba la pynlong ïa katei ka tournament na bynta ki nongïalehkai chess kumjuh ruh kiba la ïashim bynta bad ïa ki kmie ki kpa kiba la ïashim bynta ha katei ka FIDE Rated Tournament.
U la pyntip ruh ba ka bor district hapoh ka jingïalam u Swapnil Tembe DC ka West Garo Hills ka la shna ïa ka jaka ïalehkai Chess ha D C Park, Tura kaba dei kawei na ki jaka ïalehkai ba ïaryngkat bad kiwei ki ri jong ka pyrthei kaban ai jingmyntoi na bynta ki nongïalehkai chess jong ka jylla bad kiwei pat.
Haba phai sha ki nonngjop ha ka kyrdan jong ki U-12 (Male), u Baiyangsrang M.Sangma u jop kyrdan ba nyngkong, u Saldo Angku M Sangma ha ka kyrdan ba ar bad u Nikman G Momin ha ka kyrdan ba lai.
Ha ka Under -16 (Male) ïa ka nam ba nyngkong la jop da u Anubhav Sharma, Arano Rrikrim G Momin ïa ka nam ba ar bad u Chuesa Sangma ïa ka nam ba lai.
Ha ka liang ki kynthei jong ki U-12 ïa ka nam ba nyngkong la jop da ka Cheaha Nikgame G Momin, ba ar ka Amaziah Gapesa Ch Marak bad nam ba lai ka Veronia Severa S Sangma, katba ha ka Under -16, ka Amamya Cherikra K Sangma ka la jop kyrdan ba nyngkong bad ka Joana John Marak ka la ïoh ïa ka khusnam ba kyrpang.
U Jigo Josam u la jop ïa ka khusnam Best Veteran, Salchi Sangma Best Woman player katba u Princestar Sangma ïa ka Best Unrated player.
Shuh shuh, u Rijied Katrai u la ïoh ïa ka nam Best player na Khasi hills, Silseng Marak na Garo Hills, Gautom Rabha na Jaintia Hills bad Tachung Dupit na Arunachal Pradesh.
Ha katei ka sngi phainal la don lang ruh u President ka Meghalaya Chess Association, Bah K M Warjri, u Secretary ka Meghalaya Chess Association u Bah Bonney Kharbani nalor kiwei kiwei.
Ka jingdon jong ki Bank ka long shisha ka jingïarap kaba khraw ym tang ïa ka imlang sahlang, hynrei khamtam eh ïa ka kam ban kyntiew bad kyrshan ïa ki kam khaii bad lad kamai.
Hynrei khyndiat eh la lah ban ïohi ïa ka jingiadonbynta jong ki Bank ha kaba ïadei bad ka imlang sahlang ha kaba iadei bad ka jingpynïar shuh shuh ïa ka rukom shakri jong ki sha ki paidbah khamtam lei kito kiba trei ha ki kam khaiï.
Namar ba kat kumba ka long haduh mynta la ïohi ba ka kamram jong ki Bank hi ka long eh tang ban pynbuh pynsat lem ïa ka jingdon jingem jong ki paidbah bad nangta da kata hi ka spah kaba la lum bad kynshew da ki paidbah la pyntyllun pat ïa shibun kiwei ki kam khamtam eh kaba pynïoh ram sha kito kiba kwah ban pynheh ne sdang ïa ki kam khaii jong ki.
Ka State Bank of India ka dei kawei na ki Bank kaba la rim eh, kaba la shaniah da baroh bad ruh kaba bunkam tam ha ba ïa nujor bad kiwei pat ki Bank.
Hooid kine ki Bank ki la rung sha jan baroh ki kyndon kynshrot ban pynïoh ia ka jingshakri kaba donkam sha ki paidbah ha kaba ïadei bad kaba pynlum pynlang ia ka pisa tyngka bad ruh ïarap ban kyrshan ram sha kito kiba donkam ia kata.
Hynrei ym baroh ki briew ki shlan ban shim kabu na ka jingiarap jong ki Bank namar ba ki don shibun ki jnit ki jnat kiba ki paidbah kin hap ban pynbiang khnang ba ki Bank kin lah ban ïarap ne ban kyrshan ram ïa ki.
Kumta na ka bynta ki briew ki bym pat da shemphang eh ka long kaba eh ba kin lah ban pynbit pynbiang ïa ki jingdonkam jong ki Bank khnang ba kin lah ban ïoh ïa ka jingiarap pisa ne ka ram.
Kan long ka jingïarap kaba khraw lada ki Bank ki shim khia ban wanrah ïa ki lad jinghikai sha ki paidbah na ka por sha ka por bad ruh ban ïai pynlong ïa ki prokram kiba kyrpang shaphang kumno ba ki paidbah kin lah ban pynheh ïa ki kam ki jam jong ki ha kaba ïadei bad ka kam khaiï.
Ha ka jingïashem bad kiba bun ki nongkhaiï kiba rit ba ria ki pynpaw ba kam dei kaba suh ïa ki ban leit sha ki Bank, hynrei lada ki Bank ki plie ïa ki lad ki lynti ban wanrah ïa ki lad jinghikai kiba long paidbah kan long ka jingmyntoi kaba khraw.
Ki paidbah khmatam kito ki nongkhaiï barit ba ria ki donkam ban tip ia ki lad bad ki lynti kumno ba kin lah ym tang ban lum ban lang, hynrei khamtam eh kumno ba kin lah ban pyniaid kham janai ia ki kam khaiï jongki lyngba ki lad jinghikai ba ki ïoh.
Shisha ki nongseng kam rit kam ria ki donkam eh ban sngewthuh khambha ha kaba ïadei bad kumno ban pynïaid bad pyntyllun ïa ki kam.
Naduh kumno ban buh jingkheiñ jingdiah, kumno ba kin nang ban don ka jingiadei kaba jan bad kito ki briew ne ki kompeni kiba lah ban kyrshan mar ïa ki.
Kaba kongsan ka long ba kin don ia kata ka jingtbit ha ka die ka thied bad kan don ka jingïadei kaba jan bad baroh kiba ïadon bynta bad ka kam khaii jong ki.
Ka jingshim khia jong ki Bank ban wanrah ïa ka jingshemphang ne kata ka Ecomomic Awareness sha ki nongkhaiï kiba rit ba ria khlem pep kan lah ban kyntiew shuh shuh ia ka ïoh ia kot ym tang ha ki jaka sor hynrei wat ha ki thaiñ nongkyndong ruh.
Khamtam lei ha kane ka juk jong ka jingstad technology ka jingai jinghikai sha ki nongkhaii ba rit ba ria kan iarap shibun ia ki ban suk ïa ïadie ia thied.
Wat ka jingmih jong ki app kiba bun jait ha kaba ïadei bad ka rukom siew ka la ïarap shibun eh ia ki paidbah nongleit nongwan hynrei kane kam pat poi lut sha baroh kito kiba donkam ban pyndonkam ïa ka.
Kumta ki Bank ki donkam ban shim khia ban wanrah sha ki paidbah ia kata ka jingshemphang ne ka awareness khnang ban pynsuk ïa baroh bad ban lah ban nangkiew stet ha ka roi ka par ym tang ha ki don ki shnong, hynrei ha ka jylla bad ruh ka ri baroh kawei.
Ki don shibun bah ki lad ki lynti kiba ym lah ban iew tang lut kiba ka Bank ka lah ban iarap na ka bynta ki paidbah ban kyntiew ïa ka roi ka par.
Jowai, Risaw 10: Ka lympung ïalehkai jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’, kaba la long mynta ka sngi ha madan Kiang Nangbah Stadium Dongmihsngi, Jowai.
Ïa kane ka lympung la pynïaid da ka West Jaiñtia District Sports Association (WJDSA) shi bynta na ka jingrakhe jubilee ksiar jong ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun mynta ka sngi ka la poi sha ka jingïakhaid da mar shikol (1-1) hapdeng ka kynhun ïalehkai jong ka Wahiajer SC pyrshah ïa ka Nangbah Iawmusiang SC.Ïa ka kol na ka Wahiajer SC la thep da u Dawhoi Dhar haka minit ba 52, katba na ka liang ka Nangbah Iawmusiang SC la thep da u Wanbiang Passah ha ka minit ba 38.
Ka jingïakhun lashai ka sngi 11 tarik kan long hadpeng ka Mukhla Evergreen SC pyrshah ïa ka Mukhla Raij SC ha ka por 2 baje shiteng jong ka nohphai sngi.
Nongpoh, Risaw 10: Tang hadien ba 2 ngut ki mynsiem briew kila duh noh ïala ka jong ka jingim hadien ka jingdkut noh jong u sainar elektrik ha phyllaw jong kawei ka longiing haka shnong Narang, bala kynnoh ruh ba dei ka jingleh torti jong ka tnad MeECL, ka CoRP mynta ka sngi kala mih shakhmat ban pynrem jur ïa katei ka jingjia bad kumjuh ïaka tnad MeECL kaba la shul eh thurmur bad khlem shimkhia namar katei ka jingdkut u sainar elektrik kam dei shuh ka sien ba nyngkong.
Haba phah ïaka kyrwoh naka liang u Bah Marcus Makri General Secretary ka CoRP, Ri-Bhoi District u la kyntu ïaka tnad MeECL ba kam dei ban kheiñ sting ïaki jingjia kiba lah ban ktah ïaka iap ka im jong ki paidbah hynrei ban shimkhia khnang ba kitei ki jingjia kin nym jia shuh nangne shakhmat.
Haka juh ka por naka liang ka tnad MeECL kala phah ruh ïaka jingsngewlem sha ki bahaiing jong katei ka longiing kaba mad ïa katei ka jingjia ba sngewsih bad dawa ruh da ka tnad MeECL ba ka dei ban siew ïaka bai lutksan halor ka jingduh noh ki 2 ngut ki mynsiem briew.
Haka juh ka sngi naka liang ka seng Ri Bhoi Youth Movement hapoh ka jingïalam u Bah David Syngkli General Secretary kila leit ban noh synñiang da ka pisa sha katei ka longiing kaba la mad ïaka jingjia ba sngewsih bad phah ruh ïaka kyrwoh sngewlem sha ki bahaiing hasem jong ka longkmie kaba la khlad noh bad iwei ki khyllung ba dang 3 snem ka rta.
Nongpoh, Risaw 10: Da ka jingkmen kaba khraw ba kum ka kynhun jong ki longkmie kaba la tip kum ka Synroplang Village Organization kaba kdup ruh ïa ki 7 tylli ki SHG’s jong ka shnong Rongmesek ka la pynlong ïa ka jingrakhe kaba iphuh iphieng ïa ka jingdap 1 snem ka jingïaid lynti ban ai ka jingshakri na ka bynta ka imlang ka sahlang ha Rongmesek.
Ïa kane ka prokram la pynlong ha ka shnong Rongmesek ha Ri Bhoi District, ha kaba la wan ban ïa pynshit pynshngaiñ ïa kane ka jingrakhe jong katei ka VO da u Bah Jason Sawkmie Mawlong MLA ka Umsning kum u kongsan haka jingdon lang u Bah Lansius Syiemlieh, u Bah Abitius Taro Rangbah Shnong ka Rongmesek, u Cluster co-ordinator u Bah Johny Rymbai, ki Nongkitkam jong katei ka VO ba kynthup ïaka President ka Kong Blandina Sohlangpiaw bad ki dkhot jong kitei ki 7 tylli ki SHG kiba don ha ka shatri jong katei ka VO, bad la ioh ruh ban ot ia u Cake kum ka dak ka jingkmen iaka jingdap ba shi snem jong katei ka kynhun.
Haba kren ha kane ka prokram kum u kongsan, u Bah Jason S Mawlong kum u nongmihkhmat, u la ai khublei kaba kyrpang ïa baroh ki nongkitkam ka VO, kiba la treishitom baroh shisnem naduh ba la thaw ïa ka ha kaban ai ka jingshakri hapoh ka shnong ka thaw ba dei lyngba ka jingïatreilang jong ki SHG’s hapoh kane ka Village Organization ba la lah ban wanrah shibun ki jingkylla hapoh kane ka shnong.
“Ki longkmie ki dei shisha kita ki paia ba synranlang ha kaban tei ïa ka longiing longsem, bad ruh kiba don ka jingkitkhlieh ban synñiang lem ïa ka jingshakri ban kyntiew ia ki shnong ki thaw bad ruh lyngba ka jingïatreilang bad ki bor shnong da ka jingïatylli kin lah ban nang pynjanai ïa ki jingshakri paidbah bad ruh ban nang kiew kum ka kynhun na kawei ka por sha kawei", ong u Bah Jason, da kaba ai ruh ïa ka jingkitbok kitrwiang ïa kane ka VO ba kan nang lah ban ai ka jingshakri kaba janai hapoh ka shnong ka thaw.
Ha kane ka jingrakhe, la sakhi ruh ïa ka jingot ïa u Cake kum ka dak ka jingrakhe ïa ka jingdap shisnem bad la pynphuh pynphieng ruh ïa kane ka prokram da ki jingrwai bad jingshad tynrai lyngba ki longkmie na kane ka VO.Jowai Risaw 10: Kawei na ki seng jong ki longkmie napoh ka Rilum Jaiñtia kaba la tip kum ka ‘Hynñiewtrep Women Welfare & Development Organization’ (HWW&DO), hadien ka jingïohi jong ka dala ki jong ki khmat ïa ka rukom treikam jong ka ophis treikam u Superintendent of Police ka East Jaiñtia Hills District ïa ki jingdonkam jong ki paidbah nongshong shnong.
Na ka liang ka seng ka ai jingïaroh kaba khraw eh ïa katei ka ophis hapoh ka jingkhmih jong u khliehduh ki pulit ka District u Jagpal Singh Dhanoa, IPS halor ka jingïaid beit ïaid ryntih jong ki kam ki jam katei ka ophis kaba la pynhun shisha ïa kiba bun ba lang ha ka por ba ki leit donkam sha katei ka ophis.
Ka kong Oibarly Suchiang kaba dei ka President ka seng bad ka Secretary kong Bynta Lyngdoh kila pynpaw ruh ka jingai khublei ba kyrpang eh ïa katei ka tnad pulit ha East Jaiñtia, halor ka nongrim ba ka seng kala lap da la ki jong ki khmat ïa ka rukom treikam haka por ba ki leit donkam sha katei ka ophis dang ha une hi u bnai Risaw.
La ïathuh ha katei ka jingleit donkam ki dkhot ka seng kila poi haka por janmiet 5 baje tam eiei hynrei ki nongtrei ki jong katei ka ophis ki dang pyndep shait shait ïa ki kam kaba dei ba leh na ka bynta ki paidbah, nalor sa ka jingwan trei biang por jong ki nongtrei ha ka por mynstep.
Halor kane ka seng ka buh ruh ka jingkyntu ïa kiwei de ki tnad sorkar hapoh ka Ri-Lum Jaiñtia ba kin bud lem ïa kane ka nuksa kaba bha jong katei ka ophis kaba long ruh kawei na ki lad bad ki jingmyntoi ba ki paidbah ki lah ban ïoh na ki ophis sorkar.
Ka seng ka ai ruh ka jingkitbok kitrwiang ïa katei ka ophis ba kan nang ïaid shakhmat ha ki liang baroh jong ka jingshakri naduh ki ophisar, ki nongtreikam (Staff) bad kiwei de kiba don bynta ha katei ka ophis ba kin nang trei khambha ïa ka kam ha ki sngi kiba dang wan.
Shillong, Risaw 10 : U Myntri barim ka sorkar jylla, Bah JA Lyngdoh u la pynkynmaw ba ïa ka ishu kaba ïadei bad ka hok jong ki doktor Specialist ba kin kiew kyrdan ha kino kino ki kam ba lait kadei ha ka por jong u kum u Myntri hapoh ka jingïalam jong u (L) BB Lyngdoh kum u Myntri Rangbah ka jylla.
U la ïathuh ruh ba ha ka por ba u jop ha u snem 1988 u la shah jied kum u Myntri Khynnah ban ïarap lang ïa u (L) Dr.Donkupar Roy uba bat ha katei ka por kum u Myntri ka Koit ka Khiah ka sorkar jylla.
U la ong ruh ba u Myntri Rangbah ha kitei ki por u la kyntu ïa u ban pyntikna ba kan ym don satia kano kano ka jingïaknieh hapdeng ki doktor (general doctor) bad ki doktor specialist.
Utei u rangbah ba dei ruh u MLA ba la jop lai sien na Nongspung constituency u la ïathuh ruh ba la pyntip sha u Dr.Donkupar Roy ha katei ka por ba u kwah ban shim ïa ka ishu kaba ïadei bad ki doktor specialist namar ka Meghalaya Medical Services Association (MMSA) hapoh ka jingïalam jong u DHS barim, Dr.Aman War kum u General Secretary u la pryshah ïa ka jingkyntiew kyrdan ïa ki doktor specialist haba don kino kino ki kam kiba lait.
Lah ruh ban kdew hangne ba u Bah JA Lyngdoh kumjuh u Dr.Aman War ki dei ki kyrtong kiba pynkhreh ban aireng mynta na North Shillong ha kane ka elekshon MLA kaban long ha u 2023.
Tangba u Bah Lyngdoh u thmu ban aireng na tiket Congress kaba u wan ban ïasoh biang hadien ba u la ieh ïa ka BJP katba u Dr.War pat un ïakhun na ka UDP pyrshah ïa u MLA ba mynta Bah Adelbert Nongrum.
U Bah Lyngdoh u la ïathuh ruh ba ula khot ïa ki (MMSA) sha kamra ban ïa kren bad ki bad ruh ban buh jingkylli halor ka jingpyrshah jong ki ban kyntiew kyrdan ïa ki doktor specialist.
U la ong ruh ba u la kylli ïa ka jingiapher hapdeng ki doktor general bad ki doktor specialist ha kaba na ka liang u Dr.Aman u ong ba ki dei kijuh.
“Nga la ong ba kim dei ki kijuh namar ha ka jingpule hadien saw snem ka jingpule doktor ki specialist doktor ki hap ban pule biang sa arsnem kumta nga la ong ïa ki kumno kan dei kajuh.
Kumta nga la rai ban pyntikna ba dei ban mang katto katne persent na ka bynta ki specialist ban ailad ïa ki ban kiew kyrdan," u la ïathuh.
U ong ruh ba hangtei hi u la bthah ïa u Commissioner ban pyntikna ban pynmih noh ïa ka jingpynbna mardor ba la mang katto katne persen na ka bynta ki doktor specialist ban ïoh kiew kyrdan hadien ba don ka kam kaba lait.
La ïathuh ruh ba ha katei ka por ki MMSA ki la byrngem ban ïakhih hynrei hadien ba la pynsngewthuh ki la weng noh bad kumta ka jingmang katto katne persen na ka bynta ki specialist ka la long.
“Katei kadei ka sngi kaba kmen tam na ka bynta jongnga,"u la ong.
Jowai Risaw 10: Ka Jaiñtia Students’ Movement (Jowai Circle) mynta ka sngi 10 tarik u Risaw kala hiar ban kynsan kynsan bad ban beh naphang ïaki bar jylla ba shong die beaiñ harud surok Ïewmusiang, Ïew Shyiap bad kiwei kiwei ki jaka ha Jowai.
Kane ka jinghiar kynsan ka JSM ka long hadien ba ka seng ka la ïoh shibun ki jingujor na kiba shong die jingdie, kumjuh na kiba ïaid lynti na Footpath naduh Iew Shyiap bad Shi lynter Surok marjan ka ophis u Deputy Commissioner ka WJHD.Ha kane ka sngi ka seng kala lap ba bun ki bar jylla kiba shong die khlem da don kikot ki sla babiang kum ka Trading license, labour license bad ki Temporary NOC naki Waheh Shnong.
Kumta nakaliang ka seng khlem kynran dien kale beh naphang bad ai ka jingmaham ba tyngeh ïa kitei ki bar jylla, da kaba ong lada sa shien ki wan ban shong biang naka liang ka seng kan sa leh da kaba tyngeh ïa ki bar jylla ba shong Beaiñ.
Ka seng ka dap daka jing sngewkhia ba bun khamtam ïa ki Paradoh Para snam namar kim ïoh ban shong ha kine ki jaka, pynban la shong da ki bar jylla ba nud ban shong watla kim don ki kot sla ba biang.
Halor kane ka seng kala kynthoh jur ïa ka jingtlot ka JHADC ban teh lakam ïa kane jingïoh lad ki bar jylla ban wan shong die, na ka daw ka jingbym shikhai katei ka tnad kiba bun na ki bar jylla ki shim kabu da kaba rah tang ki Adhar, ban pynsakhi, la pynkut ka kyrwoh na u samla Edi Tang ka JSM Jowai Circle.
Khliehriat, Risaw 10 : Kumba ka National Green Tribunal ka la khnang pyrshah ban tih dewïong bad khaiï dewïong beañ naduh u snem 2014, kumta ki bor district jong ka East Jaiñtia Hills District ka la pynjari da ka kyndon aiñ 144CrPC ha East Jaiñtia Hills District ban tehlakam ïa ka jingtih dewïong beañ namar ba ki la don bun ki jingjia ba sngewsih kiba na ka daw ka jing tih dewïong beañ na ki par dewïong kiba don hapoh ka District.
Katkum ka hukum ba la pyllait da u District Magistrate jong ka East Jaiñtia Hills District la mama ban tih dewïong, la mama ban khaiï dewïong lada khlem biang ki Chalan, ki kot ki sla ba donkam bad lada khlem biang ki license na ki bor ba dei peit.
Lada lap ïa kino kino kiba pynkheiñ ïa ka hukum yn pynshitom ïa ki katkum ka aiñ bad yn pynngat ruh hapoh ki kyndon aiñ jong ka 188 IPC.Kane ka hukum kan treikam noh mardor tat haduh ban da pynbna da kumwei pat.
Shillong, Risaw 10 : Ka Meghalaya ka kylla long ka jylla kaba nynkong eh ha ka thain shatei lam-mihngi jong ka Ri ban don ïa ka State Mental Health and Social Care Policy, ka thong treikam ban peit na ka bynta ka jingsumar kaba paka ïa ki nongshong shnong kiba don ka jingthut ha ka bor pyrkhat.
Ïa kane ka polisi ba dang pynkhreh (draft policy) la pynbna da u Myntri ka tnad ka Koit ka Khiah ka Jylla, James K Sangma ha ka sngi Nyngkong ha ka jingïalang rakhe ïa ka World Mental Health Day.
“Nga sngewkmen ban pyntip ba ka Meghalaya kadei ka jylla kaba nyngkong na ka thain shatei lam mihngi jong ka ri bad ruh lehse ka jylla kaba lai ha ka Ri ban don la ka long ka Mental Health Policy kaban treikam noh tang shu ïoh noh ïa ka jingmynjur ha ka kynhun Myntri," u la ong haba kren bad ki lad pathai khubor.
Shuh shuh u la ong ruh ba ka jingwan jong ka khlam COVID ka la pynkyndit bynriew ïa ka sorkar jylla ba ka bor pyrkhat kaba khiah krat ka long kaba donkam haduh katta katta kaba donkam kyrkieh ban tuklar mardor.
“Ngi don ka jingkyrmen ba kane ka polisi kan ïarap ïa ka jylla jongngi ban ïakhun ïa kiba bun ki ishu kiba ïadei bad ka jingshah ktah ka bor pyrkhat bad kumno ban lait noh na katei ka jingshah peit ibein ïa kito kiba don ïa kum kitei ki jingshitom.
Ngi kyrmen ba kane kan dei ka sienjam kaba paka tam kumno ban pynleit jingmut kham bha shuh shuh na ka bynta kane ka jingsumar," u bynrap biang.
Shwa kane u Myntri u ong ruh ba ïa katei ka draft policy yn buh ha rynsan paidbah ha kaba ki nongshong shnong ki lah ban ai ki jingkynthoh lane ki jingai jingmut.
La pyntip ruh ba ïa katei ka polisi ki lah ban peit da kaba iaid lyngba ka  bad  kaban don kumba 15 sngi ei ei.
Shillong, Risaw 10: Ki ba ha ïing hasem u Lyngdohsad Dominic Jala uba dei u Archbishop ka Shillong Archdiocese uba la khlad noh ha ka 10 tarik Risaw 2019 ha ka sngi Nyngkong ki la leit ban buh syntiew ha ka jaka ba la tep ïa u ha syndah ka Ïingmanebah ka Maria ka Nongïarap ki Khristan, Shillong.
Haba kren bad ki lad pathai khubor ka Kong Celina Jala Kharbhih kaba dei ka para trai jong u Lyngdohsad Dominic Jala ka la ong ba u u Archbishop Dominic u dei u briew ba shisyrtap ki jinglong kyrpang kiba u don kiba kum kiba ïing ka sem kat haduh mynta ki dang kynmaw ieid kyndiang ïa ki sngi mynba u dang don ha sla pyrthei.
“U long u hymmen, u long ruh u para, u long u kñi, u long ruh kpa mynsiem uba da kynsai shisha" ong ka para jong u.
Haba phai dien ïa ki sngi jinglong khynnah lang bad u ka Kong Celina ka la ong, “i Madeng(Archbishop Dominic) im dei u khynah uba shait ba khlaiñ bad i long iba dom riang, lehse ka jingdomriang ka dei na ka daw ka jingban ka jingshitom kum u khynnah rit hynrei im dei pat iba buhnud.
Im dei ruh u khynnah ba shang makia hynrei i ba shong khop beit ha ïing.
Naduh dang rit i long u khynnah uba stad bad uba riewblei bha haba i ïoh kano kano ka kot kaba kren shaphang Blei i da pule pynleit jingmut bha ruh"Shuh shuh ka la ong, “Naduh dangrit i la ïohsngew ïa ka jingkhot jong u Blei lehse bad dei ha u snem 1962 ba i leit ban rung sha ka ïing pynkhreh ban long riewniam tad haduh ba in da pyndep ïa ka jingpule pyntbit kyrpang haka Liturgy im ran dien na ka jingkhot kaba i la ïohsngew".
Ka la ïathuh ruh ba ynda u Archibishop Dominic Jala u la long lyngdoh bad ynda u la long u Lyngdohsad u dei u bym ju klet ïa ka ïing ka sem bad ïa ka shnong ka thaw.
“Haba don ba shitom mano mano napdeng jong ngi i dei iba nyngkong tam ban poi leit jngoh ne leit pynlong jingduwai bad kum u kpa mynsiem bad u hymmen u para bad u kñi i ju hikai ïa ngi baroh ban long kiba ieid ïa ki para marjan bad ban ïarap ïa kiba duk ba jynjar bad kane ka dei ka jingkynmaw ba tympang ba ngin ym klet lano lano ruh ïa i Madeng.
Haba don mano mano ba khlad ha shnong wat hapdeng ka jingbynkam ruh i ju ai por khnang ban wan ai mynsiem ïa ki" ka la bynrap.
Kumban shu pynkynmaw ba u Most Rev.Dominic Jala SDB.DD u la khlad noh na ka jingjia aksiden kali ha Colusa County, Oakland, California, United States of America ha ka 10 tarik Risaw 2019 ha ka jingleit jong u sha USA ban shim bynta ha ka ICEL (International Commission for English Liturgy) kaba u long ruh u Secretary General jong kane ka Commission.
Ïa u Most Rev.Dominic Jala, la kha ha ka 12 Naitung 1951 ha Mawlai Phudmuri bad la kyntang Lyngdoh ïa u ha ka 19 Naiwieng 1977bad la thung ïa u kum u Archbishop jong ka Shillong Archdiocese ha u Nohprah 1999 bad ïa ka jingkyntang Lyngdohsad ïa u ka long ha ka 2 tarik Naitung 2000.
Shillong, Risaw 10: U Working President jong ka United Democratic Party(UDP) uba dei ruh u MDC jong ka Jaiaw u Bah Paul Lyngdoh u la ong ba lada u jop ilekshon ne U Dr Aman War ha u snem 2023 kam dei ka jingjop jong ki hynrei ka dei ka jingjop hi jong ka pateng ban wan namar ma ki lei ka rta jingim kaba kin im ha sla pyrthei kam da jlan shuh, ïa kane u la kren ha ka jingïalang pynkshem ïa ki nongkitkam ka UDP Women’s Wing 17-North Shillong bad ka jingpdiang sngewbha ïa ki samla kiba pynïasoh sha ka UDP Youth Wing jong kane hi ka constituency ha ka sngi Nyngkong.
Haba kren ha kane ka sngi U Bah Paul u la khot la wer ïa ki paidbah ka jylla baroh ba kin kyndit thiah noh ka jingjied nongmihkhmat hynrei ba kin jied noh ïa ki nongthaw aiñ kiba kren ïa ka khia ka shon bad ka jingdonkam jong ka mynta khlem da leh klet pat ban buh ha khmat ïa ka jingdonkam ka lawei ban dang wan ki longdien.
“Lada phim kyndit thiah noh mynta ki juh ki kti ba tap kti ba phi ïoh pisa mynta kin dei ruh ki juh ki kti ban thap shyllang ha ki khyndiat tylli ki snem ban wan" u la ong.
Haba kren halor ka jingkyrduh nongïalam jong ka jaidbynriew u Bah Paul u la ong, “Ki don ki Khasi ha kiwei ki bynta ka pyrthei kum ha United Kingdom, ha Bangladesh, ha Assam, Tripura bad ki katto katne ki bynta ka ri hynrei wat mut ba kin lah ban sei nongïalam na kitei ki jaka lada ma ngi nangne kaba dei ka tynrai ki saiñ pyrkhat ka jaidbynriew ngi fail.
"U la ong ruh ba kum ka party kan pynthikna ba na Mawlai, Mawprem, Mawkhar kan ïoh ïa ka jingjop lymkumta ka lawei ka jaidbynriew ka la jot syndon thiaw.
“Kane ka kynti ka dei ba ngin shna ne pynpra ïa ka jaidbynriew bad ka dei ka por ba ngin thaw ïa ka pakit ne ngin long tang ka pakit, na kata ka daw ka dei ka deiti jong ngi baroh ban shim jingkit khlieh ïa kane.
Lada phim trei shitom ban jop ka pateng lyngbaa jong ngi wat wan wan Bah Paul ne Dr Aman shuh" u la ong.
Ha kane ka sngi la ïoh jingkren ruh na ka Kong Margaret Khyriem, u Dr Aman War uba dei u kyrtong ka UDP na katei ka Constituency, u Bah Alanntry F Dkhar bad kiwei pat ki nongïalam ka party.
Shillong, Risaw 10: Palat 200 ngut ki Sama ba pule ha ka Tonic Solfa, hikai tem ksing bad duitara bad kiwei kiwei ki la shah pynkup burom ha ka Convocation kaba 9 jong ka Board of Assemby Institute of Music jong ka Jingïaseng Samla KJP Assembly ha ka sngi Saitjaiñ.
Ïa kane ka Convocation la pyllong ha Auditorium jong ka Synod College ha kaba u Bah Michael Kharsyntiew, Trustee jong Ktiew Turst ba London bad u rangbah ba shakri ïa ka imlang sahlang ha ka jylla u la long u Kongsan.
Ïa ka Convocation la pynïaid da u Chairman ka Singing Ciommittee jong ka JSKPJA, u Rev.SG Ryngksai bad la ïadon lang ruh u Rev.RR Rapsang, Administrative Secretary Incharge JSKJPA, nangta u Director ka Institute,u T.Bn EW Kharsohnoh, ki nongkitkam ka jingiaseng Kynthei bad kiwei kiwei.
Kine 200 ngut tam, kidei ki Samla pule jong ki Institute kiba don ha ki Balang, District bad Presbytery kiba la pynïasoh bad ka Institute jong ka JSKPA.U Bah Michael, uba la kular ruh ban rah sha ka Turst ïa ka jingpan jingïarap ka Institute ban pyndep ia ka building bad kumjuh ruh uba la ai jingïarap shi lak tyngka na ka bynta ka Institute, ha ka jingkren jong u, u la pynpaw ka jingsngewkmen ba kane ka Institute ka la nang ïai kiew katba nang mih ki por bad kaba la nang ïai pynmih ïa ki Samla kiba pule ïa ki sur jingrwai khamtam eh ha kaba thaw bad pynmih ïa ki sur bad ki jingtem sur tynrai.
U la ong ba ka jaidbynriew Khasi kadei kaba riewspah ha ka Kolshor bad ka don la ki jong ki sur bad ki jingtem tynrai.
“Ngim dei ka jaidbynriew kaba riewspah ha ka liang ki karkhana bad ki kad khaïi kumba long kiwei ki jaka jong ka ri ne jong ka pyrthei, hynrei ngi dei pat ka jaidbynriew kaba riewspah ha ka liang ka Kolshor.
Namarkata ngidei ban ñiewkor ïa la ka jong ka Kolshor", u la ong.
U la kyntu ruh ïa ki samla pule kiba la pyndep ïa ka jinghikai na kane ka Institute ba kin leit sha ki Balang bad sha ki Shnong ban hikai ïa kiwei de kiba angnud ban nang bad tip ïa ki sur jingrwai bad kumjuh ruh ïa ki jingtem.
Ha kane ka Convocation la sam ruh ïa ki Certificate jong kine baroh kiba la pyndep ïa ka jingpule jong ki ha ki department bapher bapher.
La ïoh ruh ïa ki jingrwai sur tynrai bad ka sur jingput besli bad duitara ïa ka jingrwai niam ba pawnam “Nga jied ï’U Jisu ba la ïap", kaba long ka jingrwai ba la rwai ruh ha ka phlim Nabon.
Ki Sengbhalang kum ka SOMALA bad ka KKNMS bad ki riew paidbah, ki la thoh pyrshah ia ki jingthmu ban pynrung ia ka Municipal Council bad elected Village lane Village Council hapoh ka Sixth Scheduled lyngba ka Sixth Scheduled Amendment Bill 2015 bad 2012.
Ia ki jingthoh la phah sha U Prime Minister ka Ri India U Narendra Modi bad sha u Home Minister, U Rajnath Singh halor ka Amendment Bill 2015 bad sha U Home Minister Sushilkumar Shinde halor ka Sixth Scheduled Amendment Bill 2012.
Halor ka Sixth Scheduled Bill 2015, ka Sorkar India lyngba ka Union Cabinet ka la mynjur ia ka Amendment ia ka Sixth Scheduled Bill 2015 na ka bynta ki 10 tylli ki North East Autonomous Council.
Ka rai ka Union Cabinet na ka bynta ka Meghalaya ka long ba “ Ia mynta shipor la pynsangeh lane pynsah teng ban pyntrei kam ia ki kyndon kiba ia dei bad ki elected Village bad Municipal Council bad ia ka reservation ia ki kynthei kaba long shibynta na ka laibynta".
Kaba sngew lyng ngoh bad sngew shaiong ngain ka long ba hadien ka rai jong ka Union Cabinet ban pynsangeh lane pynsahteng ban pynrung ia ki kyndon ka Municipal Council bad elected Village hapoh ka Sixth Scheduled jong ka Meghalaya, pynban ka Sorkar Meghalaya lyngba ka kot khubor phareng tarik 27th August, 2022 ha ka kyntien (Caption) ka ba ong “Sixth Scheduled Set for Change" ka la ai jingmut biang ia ka Sorkar India sa shisien pat ban pynrung ia ka Municipal Council bad elected Village hapoh ka Sixth Scheduled jong ka Meghalaya ka ba long pyrshah ia ka jingsngew jong ki Sengbhalang bad ki paidbah kiba la thoh pyrshah mynshuwa shaduh Delhi.
Ka Union Cabinet ruh kala dep pdiang bad dep rai shaphang ka Municipal Council bad elected Village ban nym pat pyntrei kam ia ki kum ba la kdew haneng.
Ka jingpynrung ia ka Municipal Council bad ka elected Village hapoh ka Sixth Scheduled mynta kan pyn jyrsieh bad pynduh pyndam ia ka Sixth Schedule jong ka Meghalaya kaba mynta.
Ki Municipal Council kin wan rah bun tylli ki municipality ki barit ki ba long kum ka Shillong municipality ha man la ki shnong heh kum ka Mairang, Nongstoin, Sohra, Nongpoh bad ter ter.
Ka Municipal Council kan long trai halor ka khyndew ka Shyiap hapoh u pud u sam jong ka, kumba long haka Shillong Municipality.
Ki elected Village lane ki Village Council kin wanlam ia ka Panchayati Raj hapoh ka Sixth Scheduled ki ban pynkhyllem bad jynrat ia ki Dorbar Shnong, ia ki Hima Syiem bad Dolloi bad ka District Council kan kylla long tang ka nam ka kyrteng khlem iktiar.
La da ki jing tyrwa ka Sorkar jylla kat kum ha ki kyntien “Sixth Scheduled Set for change" kan urlong ngin sa duh noh ia ka Sixth Scheduled ka ba mynta ka ba ai jing iada ia U riewlum bad ngin sa long khlem jing iada ha ka long briew man briew, imlang sahlang bad ha baroh ki phang.
Ka jingkylli ka long kum ka jaid bynriew rit-paid hato ngi lah mo ban im khlem ka jing iada ka Sixth Scheduled ka ba mynta? Da lei lei ngim dei ban duh noh ia ka Sixth Scheduled ka ba la iada ia ngi baroh shi katta.
Ngi ngeit ba ka Ri bad ka jaid bynriew ka sngewthuh bad tip ia kane ka jingshisha.
Kumta ngim dei ban khap brip la ki khmat bad shong kli kti haba ka jingma ka ap ban tyllep ia ka Ri bad ia ngi shimet ruh kum juh.
-.
Shillong, Risaw 10: U Chief Post Master General jong ka North East (NE) Circle u Subrat Das ha ka sngi Nyngkong u ïathuh ba na ka liang ka ophis jong u ryngkat baroh kawei ka tnat Postal ne Ïingdak ha ka thaiñ Shatei Lam Mihngi ka ri ka la pynkhreh ïa kiba bun ki prokram ban rakhe ïa ka ‘World Post Day’ (WPD).
Ha ka jingïakren sha ki lad pathai khuboru Subrat Das u la ïathuh ba ïa ka “World Post Day" la ju rakhe man la u snem naduh ka 9 tarik haduh 13 jong u Risaw ban kynmaw ruh ïa ka sngi ba la sdang ïa ka Universal Postal Union (UPU) ha u 1874 ha Berne Switzerland.
U la ïathuh ruh ba ïa ka WPD la pynba nyngkong eh da ka UPU Congress kaba la long ha Tokyo Japan ha u snem 1969 bad naduh une hi u snem la rakhe kat haduh mynta mynne.
“Ka thong hi jong ka World Post Day ka long ban pynshai pynsngewthuh ïa ki synnïang kiba ka Ïingdak ka la noh sha kam ka jam, ka ïoh ka kot bad ka jingkiew sha khmat jong ka ri" u la ong.
U la ïathuh ruh ba kumba long mynta kiba bun bah ki kam kiba na ka liang ka Post Office ka leh bad ïathuh ruh ba ka North East Postal Circle ki don 15,97,574 tylli ki Post Office Savings Bank (POSB) bad ong ba ka jingailad ban kynshew pisa ha ki Post Office la pynleit jingmut kjyrpang ha ki thaiñ nongkyndong.
U la ong ruh ba kumba long mynta ki don kumba 1,28,416 ki Postal Life Insurance & Rural Postal Live Insurance Policies.
Shuh shuh u la ïathuh ba ha kane ka taiew kyrpang jong ki Ïingdak na ka liang ka ophis kan pynlong ïa ki jingpyshai paidbah bad ka jingpynrung kyrteng Adhar ha ki thaiñ nongkyndong na bynta ban pynsngewthuh ïa ka jingmyntoi ban ïoh kum ka Social Security Pensions, Jan Suraksha Scheme (PMJJY, PMSBY, APY) bad kiwei kiwei de.
Shillong, Risaw 10 : U Myntri ka tnad ka Koit ka Khiah ka sorkar jylla, James K Sangma u la ong ba um sngew ïahap satia ïa ka jingpyndonkam da ki bom lyer pynsat khmat ïa ki nonghikai kontrak kiba mih ban dawa ïa ka hok jong ki ha ka 06tarik mynta u bnai.
Haba kren bad ki lad pathai khubor, u Myntri u la ong ruh ba katei ka jingjia kadei ka bym lah satia ban pdiang bad ruh kadei ka jingjia kaba sngewsih bad u pynpaw ruh ba kum kitei kim dei shuh ban dang ïai jia.
Kadei ha ka taiew ba la dep ba ki nonghikai kontrak hapoh ka lama jong ki Meghalaya Government Lower Primary School Contractual Teachers Association (MGLPSCTA) ki la mih na ka jaka ïakhih jong ki ban leit tur sha Secretariat ban dawa na ka sorkar jylla ba kan thung kam biang ïa ki bad dei ha katei ka por ba la mih ka jingpyndonkam da ki bom pynsat khmat ban pynpra ïa kitei ki nonghikai.
Na ka liang ki nonghikai ha katei ka janmiet hi ki la pynbna ba la weng noh ïa ka jingïakhih jong ki kaba la neh shi bnai lynter.
Shillong, Risaw 10: Ki Samla kiba la pyndep ïa ka eksam Meghalaya Teacher Eligibility Test (MTET)kiba ym pat ïoh kam hikai ha ki skul sorkar, ki la kyntu ïa ka sorkar ba kan bud beit ïa ki kyndon ba la buh da ka National Council for Teacher Education(NCTE) ha kaba ïadei bad ka jingthungkam nonghikai ha ki skul sorkar.
Ha ka kyrwoh ba la phah da kine ki Samla ba la pyndep ïa ka MTET, ki la pynpaw ba ki kwah ban phah ïa kane ka khubor sha ka sorkar ba nalor ba kadei ban bud beit ïa ki kyndon jong ka NCTE, kadei ban bud pyrkhing ruh ïa ki kyndon aiñ thungkam jong ka sorkar kynthup ruh ïa ka jingpynmih khubor ha kaba ïadei bad ka jingpynbna ban khot pynrung kam hikai ha ki skul sorkar.
Kane ka jingkyntu kiba pass MTET ka long hadien ba u Myntri ka tnad pule puthi, u Bah Lahkmen Rymbui ha ka jingïakynduh bad ki Nonghikai skul Kontrak kiba la pynlong ka jingïakhih ba ka sorkar kan ailad biang ïa ki ba kin ïaleh ïa ka eksam MTET bad kumjuh ruh kan pyrkhat ïa ka rta bad ka mark na ka bynta jong ki.
Na ka liang kine ki samla ki la ong ruh ba kin ïai buddien ïa kane ka jingthmu pynrung kam hikai ka sorkar katba kam pat pynbna ban khot pynrung kam hikai ha ki skul sorkar.
Shillong, Risaw 10 : Uwei u rangbah uba kyrteng u Bah Biangbor Marthong ula pynpaw ka jingsngew nguh kaba krhaw ïa u Dr.Boss L.Marthong hadien ba ma u ryngkat kiba haïing kila ïoh koit pat na ka jingshitom kaba jur namar ka jingïoh bam ïa u Tit uba long bih.
Une u rangbah lyngba une u kyrwoh u pynpaw ba ula ïoh bam bakla ïa une u Tit ba long bih ba la wan kheit da i hymmen jong u na khlaw na ka bynta ban shet jyntah.
Ula ïathuh ruh ba kila ïa bam lang ïa une u Tit baroh san ngut shi ïing, kata sawngut kiba la heh bad iwei iba dang rit.
Hadien ba kila dep ban bam baroh sawngut kiba la heh kila kem pang tyngeh kat haduh ba kila jan ïap namar ka jingwan kynsan ka jingkingkhlieh, jingkem tlot ba jur bad ka jingbyrie ha ki khmat kat haduh ba kila jan ban ym ïohi ei ei shuh, ka jingsuh khriat kynsan bad mih umsyep baroh shi met.
U Bah Biangbor ula ong ruh ba um sngew nang shuh ban leh kumno kumno ruh.
Hynrei hadien ba ula kynmaw ïa u Dr.Boss Marthong ha New Nongstoiñ, kumta ruh ula leit sha ka clinic jong u bad rung beit beit kum u nongpang jur (emergency), kata watla ki don shibun kiba ap laiñ shabar.
Ula ong ba ynda u Dr.Boss ula eksamin ïa u, ula ïathuh ba u klongsnam ula tlot bad suki, ka BP kala hiar shibun bad ki pulse ha ki ryndang kti ki tied satang 50 ha ka shi minit, kumta ruh na ka liang u doktor ula thmu ban ym ai dawai shuh ïa u namar la jur palat ka jingtlot.
Hynrei, ula ong ba hadien ba ula ïai kyrpad kumta ruh na ka liang u Dr.Boss ula ai ïa ka dawai bad ong ba un wan biang hadien lai kynta khnang ban eksamin biang ïa u khnang ba lada ka dawai kam treikam hapoh ka laikynta dei ban pynkit beit beit shapoh hospital.
Une u rangbah ula ïathuh ba ula dih ïa kine ki dawai salai bih bad ka dawai Health Fit kaba ula shna hi ban pynkhlaiñ ïa ka jingtreikam u klongsnam bad kawei ka dawai um Vitamin kaba ula shna hi.
Mar ïa dih ïa kane ka dawai une u rangbah ula ong ba hadien shikynta ula ïohsngew ïa ka jingïarap bad ka jingsyaid kala wan biang ha ka met bad ka jingtheh syep kala sangeh bad ula ïoh koit pat na ka bih jong u Tit.
Nalor kata ula ïathuh ruh ba ïa kane ka dawai ula phah dih lang ïa kine kiba haïing kiba la ngat lang ha kane ka jingshitom bad mynta kine ruh kila ïoh pat ïa ka jingkoit.
Shuh shuh na ka liang une u rangbah ula ïathuh ba kane ka jingjia kala jia ha ka 5 tarik mynta u bnai ha ka por ba ula leitkai sha ïing i hymmen jong u iba la leit ban kheit ïa utei u tit.
Kumta ruh kum uwei na ki nongïoh lait im na kane ka jingjia ngat bih da ka jingkmen u kwah ban pyntip lem ïa kane ka khubor sha ki paidbah khnang ba kan long ka jingmyntoi ha kaba ïadei bad ka koit ka khiah.
