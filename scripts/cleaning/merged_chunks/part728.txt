Ïa katei, u MP u la pynsngew ha ka jingïalang jong ka District Co-ordination & Monitoring Committee (DISHA) kaba la pynlong ha ka conference hall jong u DC, Wokha.
Ha ka jingïalang, na ka liang u MP u la pyntip shuh shuh ba naduh u snem ba mynta, ka sorkar jylla kan donkam ban pyllait ïa ka ‘State Share’ kaba 10%, bad hadien katei ka Sorkar Pdeng kan sa pyllait sa ïa 90% ka ‘central share’ hapoh ki 30 sngi.
Na ka liang u MP u la kyntu ruh ïa ki bor sorkar kiba halor ba ki dei ban pyndep janai ïa ki kamram ba la bynshet ha ki na ka bynta ka bha ka miat bad ka roi ka par jong ka jylla.
Ki bor sorkar jong ka jylla Assam ha ki khyndiat sngi kiba la leit noh ki la pynbna U Myntri ka Tnat Korbar Ri jong ka Sorkar Pdeng – Amit Shah un sa wan ban jngoh ïa ka jylla Assam ha ka 25 tarik mynta u bnai (mynta ka sngi) bad ha katei ka jingwan jngoh ka jong u, u Myntri un sa leit ban ïashim bynta ha bun tylli ki prokram kiba ïadei bad ki sienjam ban kyntiew ïa ka roi ka par jong ka jylla.
Halor katei ka jingwan jngoh jong u Amit Shah, na ka liang u Myntri Rangbah ka Assam – Himanta Biswa Sarma ha ka 23 tarik mynta u bnai ha ka jingïalang bad ki lad pathai khubor u la pynbna ïa ki prokram kiba u Amit Shah un sa ïashim bynta.
Katto katne na ki prokram kiba u Amit un sa leit ban ïashim bynta ki kynthup ïa ka jingplie ïa u mawnongrim na ka bynta ban tei ïa ka National Forensic Sciences University (NFSU) ha ka shnong Changsari; ka jingsam ïa ki shithi thung kam sha ki 44,703 ngut ki nongshong shnong jong ka jylla Assam bad kiwei kiwei.
Ha ka jingïalang bad ki lad pathai khubor na ka liang u Myntri Rangbah ka Assam u la pyntip ba ka sorkar jylla ha ki bnai kiba la dep ka la lah ban thung kam ïa haduh 41,920 ngut ki nongshong shnong jong ka jylla bad u la pyntip ruh ba ka sorkar kan sa thaw sa ïa 22,776 tylli ki kam kiba lait.
U la pyntip shuh shuh ba ki kyrtong wad kam kiba lah ban pass ïa ki eksam, kin ïoh ïa ki kam hapdeng ka 1 tarik bad 15 tarik jong u bnai u ban sa wan.
Haba phai sha kawei pat ka khubor la ïathuh ba na ka liang ka sorkar Assam ka la shim ïa ki sienjam ban pynkhreh na ka bynta ka jingpdiang burom ïa u Amit Shah.
La ïoh jingtip ruh ba ka sorkar ka la shim ïa ki lad ki lynti ban pynjur ïa ki kam pahara ha ka nongbah Guwahati khnang ban ïada na kino kino ki jingjia kiba lah ban pynthut ïa ka jingwan jngoh jong u Myntri.
Shuh shuh na ka liang ki bor pynïaid distrik jong ka Kamrup (Metropolitan), kynthup ïa ka nongbah Guwahati ki la pynmih da ka hukum ba yn ym shah ïa kino kino ki briew ba kin pynher ïa ki ‘drone’ ha ka 25 tarik mynta u bnai.
La ïoh jingtip ba na ka liang u District Magistrate ka Kamrup (Metropolitan) – Pallav Gopal Jha ha ka Sngi Ba-ar mynta ka taiew u la pynmih da ka hukum ban khang pyrshah ïa ka jingpynher ïa ki ‘drone’ naduh ka 24 tarik tad haduh ka 25 tarik mynta u bnai.
Ka Khun Hynñiewtrep National Awakening Movement (KHNAM) ka la ong ba ka kyrshan pura ïa ka jingïakhih jong ka Voice of the People Party (VPP) hapoh ka jingïalam u Bah Ardent Miller Basaïawmoit ban pynbor ïa ka Sorkar Jylla ban khmih bniah ïa ka bhah thung kam ne ka ‘Reservation Policy’.
“Kano-kano ka lynti kaba shim da u Bah Ardent, ngin kyrshan beit 100%," la ong u Vice-President ka KHNAM, Bah Thomas Passah ha ka Sngi Balang.
U la ong ruh ba ka seng ka long kaba kloi ban ai ka kti kamon kti kadiang ïa utei u nongïalam khnang ban pynbor ïa ka Sorkar ban khmih bniah ïa ka bhah thung kam.
Haba pynpaw ka jinglyngngoh halor ka jingpyneh ka Sorkar ban ïakren halor katei ka bynta, u Bah Passah u la ong ba ka daw “lehse ka dei namarba u Myntri Rangbah u dei u Garo bad ka seng kaba ïalam ïa ka Sorkar mynta ruh ka dei ka seng na Ri-lum Garo bad kumta u (Myntri Rangbah) kwah ban wanrah jingmyntoi tang ïa ki Garo.
"“Kane ka long kaba bakla, ka Jylla ka don lang ki Khasi.
Ngim kwah ïoh Myntri Rangbah u ban ïa shah jaidbynriew namar u dei u Myntri Rangbah jong ka Jylla," u la ong.
Ha kajuh ka por, u la ong ba u Myntri Rangbah u dei ban wanrah ïa ka jingsynshar ka bym shah liang.
Haba kren halor ka ‘Reservation Policy’, utei u nongïalam u la ong ba ha u snem 1972 ka la don ka rai kaba kdew ba hadien 15 snem dei ban khmih bniah ïa ka bhah thung kam hynrei ym shym la leh ïa kane.
“Ki nongmihkhmat ruh kim shym la leh eiei, mynta la 51 snem…ka la biang eh ban khmih bniah ïa ka bhah thung kam," u la ong.
Shuh shuh haba ban biang ba ka seng ka kyrshan ïa ka jingïakhih ka VPP hapoh ka jingïalam u Bah Ardent da ka jingthmu ban pynbor ïa ka Sorkar Jylla ban khmih bniah ïa ka bhah thung kam, u Bah Passah u la bynrap, “Na ka liang jong ngi, ngi kwah ba u paidbah un ïatyllilang ha kawei ka shatri hapoh ka jinglamkhmat jong u Bah Ardent.
".
Ka Meghalaya High Court ha ka Sngi Balang ka la pan jingshai ha kano ka rukom la buh ïa ki kor thep ‘vote’ lane ki ‘Electronic Voting Machine’ (EVM), bad na ka liang u muktiar uba mihkhmat ïa u Chief Electoral Officer (CEO) u la ïoh por lai taïew ban wad bniah halor kane bad hadien kata, un sa hap ai da ka jingthoh sha ka ïingbishar.
Kane ka jingbthah jong ka High Court ka long ha ka por ba ka la shong bishar ïa ka mukotduma ba la ai da u CEO bad kiwei pat pyrshah ïa u Bah K.Phlastingwell Pangniang uba dei u President ka HSPDP bad kyrtong ka seng na Rambrai Jyrngam konstitwensi ha ka ilekshon MLA kaba la long ha u Rymphang mynta u snem.
U muktiar uba mihkhmat ïa u CEO u la wanrah ïa ka kot (Manual) kaba batai shaphang ka EVM bad VVPAT bad kumno dei ban buh ïa ki bad ban plie ïa ki ha ka por bym don ilekshon bad ha ki por ba donkam kyrkieh.
U la pynpaw ba ïa ka kor thep vote EVM, kaba la don ka jingpan jingpynshai na ki bor pynïaid ilekshon, la buh ha ki kynja miej ha ka Strong Room bad ym shym la buh lang bad kiwei pat ki EVM.Namarkata, u la ong ba kam don jingeh satia ban ithuh ïa kata ka EVM, bad  ki kor thep vote bym donkam, lah ban pyllait noh ïa ki.
Hynrei, u muktiar jong u Bah Pangniang, u la ong ba ka don ka Rule 57C kaba kren halor ka rukom buh ïa ki kor thep vote.
Katkum kane ka kyndon, la ong ba ïa ka ‘Control Unit’ bad ïa ki ‘Paper Slip’ (VVPAT) dei ban khang bha bad buh ha ki synduk bakyrpang ha kaba u Returning Officer un hap ban shim jingkheiñ.
Namarkata, utei u muktiar u la buh jingkylli ba kumno ka kot (manual) ba la wanrah da u muktiar u CEO ha kaba ïadei bad ka jingbuh ïa ki EVM kan kham long halor ban ïa ki Rule.
Na ka liang u muktiar u CEO u la pan por bad ka High Court ka la aipor lai taïew ïa u ba un lum jingtip bha halor ka rukom buh ïa ki kor thep ‘vote’ bad yn hap ban pyni lang bad ki dur.
U nongïalam jong ka Mizo National Front (MNF), u Rasik Mohan Chakma ha ka 24 tarik mynta u bnai u la shah pynbam smai ban shimti ïa ka kam kum u Chief Executive Member (CEM) ba thymmai jong ka Chakma Autonomous District Council (CADC).
Kat kum ki jingïohlum khubor la ïathuh ba u Chakma, ha ka Lah Sngi U Blei mynta ka taiew u la shah thung ha u Lat jong ka jylla Mizoram – Dr Hari Babu Kambhampati ban shimti ïa ka kam kum u CEM ba thymmai jong ka CADC.Na ka liang u Lat ka jylla u la pynkhamti ruh ha u Hiranand Tongchangya ban shimti ïa ka kam kum u ‘protem chairman’ u ban pynïaid ïa ka jingïalang kaba nyngkong jong ka CADC bad kumjuh ruh na ka bynta ka ilekshon ban jied ïa u chairman jong ka CADC.Ïa ka jingïalang bam smai ha ka 24 tarik mynta u bnai la pynlong ha ka ‘headquarters’ jong ka CADC kaba don ha ka shnong Chawngte/Kamalanagar.
Kat kum ki jingïoh lum khubor la ïathuh ba u Rasik Mohan Chakma (59 snem ka rta) u la shah jied haduh 6 sien ban long u dkhot jong ka CADC na ka thaiñ Borapansury constituency naduh u snem 1993.
U la shah jied ruh ban long u nongmihkhmat sha ka Ïing Dorbar Thaw Aiñ jong ka jylla ha u ssnem 2003 katba u dang bat ïa ka kam kum u CEM jong ka CADC.Dei ha u snem 2006 ba u la ieh noh ïa ka kam kum u nongmihkhmat jong ka Ïing Dorbar Thaw Aiñ na ka bynta ban ïai bteng ïa ka kam kum u CEM jong ka CADC.Kum ban shu ïathuh hangne, ha ka ilekshon CADC kaba la pynlong ha ka 9 tarik mynta u bnai, ka seng MNF ka la ïoh rah ïa ka nam lahduh ha kaba ka la ïoh ïa ka jingjop na ki 10 tylli ki thaiñ.
Ha katei ka ilekshon, ka BJP ka la jop na ki 5 tylli ki thaiñ bad ka seng Congress pat ka la ïoh jingjop na ki 4 tylli ki thaiñ.
Hynrei la ïathuh pat ba hadien katei ka ilekshon, ki la don 3 ngut ki dkhot jong ka BJP bad 2 ngut ki dkhot jong ka Congress kiba la leit ban pynïasoh noh ïalade bad ka seng MNF.Ki nongkitkam ka seng Voice of the People Party (VPP) ki la ong ba ka jingshong shah thngan jong u President rangbah jong ki, u Bah Ardent Miller Basaïawmoit, kam dei na ka bynta jongno-jongno, hynrei ka dei na ka bynta ka jingmyntoi lang jong ki khun samla ka bri u Hynñiewtrep.
Kum ban shu kdew, u Bah Ardent u la sdang ïa ka jingshah thngan kaba khlem buh por naduh ka step jong ka 23 tarik Jymmang 2023 hadien ka jingleh mynthi bad ka jingleh kuman jong ka sorkar Meghalaya Democratic Alliance (MDA-2.0) hapoh ka jingïalam jong u Conrad K Sangma kum u Myntri Rangbah ban pynbeit ïa ka bhah thungkam thungjam lane ka Reservation Policy bad ban pynsangeh ïa ka jingpyntreikam ïa ka Roster System.
Haba ïoh ban ïakren bad u President ka VPP na 17-North Shillong ha ka Sngi Balang kaba dei ka sngi ba ar ka jingshah thngan jong u Bah Ardent, u Bah Strong Kharjana u la pyntip ba tat haduh katei ka sngi na ka liang ka sorkar kam pat shym lah ong eiei ne kren eiei halor kane bad na ka liang ka seng ka dap ruh da ka jingsngewkhia halor kane ka jingbym shimkhia jong ka sorkar watla ka dei ka mat kaba donkam ban ïakren bad phylliew ha ka rukom kaba dei na ka bynta ka bit ka biang jong baroh.
“Ngi da sngewkhia haduh katta katta namar kane ka dei ka mat kaba kum ka jaitbynriew ka donkam shisha ban ïakren bad ïaphylliew ha ka rukom kaba dei na ka bynta ka jingïabit ïa biang lang jong baroh," la ong u Bah Kharjana.
U Bah Kharjana u la ong ruh ba kane ka mat ka dei ka mat jong ka jylla bad kam dei ka mat jongno-jongno ne jong ka seng.
Kum ka seng ka ngeit skhem ba ha kine ki ban sa bud, ka seng kan ïoh ïa ka jubab na ka sorkar bad ka seng ka ngeit skhem ruh ba ka jubab ka dei ban long kaba bha namar kane ka dei ka mat kaba la ïakhih naduh ki por kiba mynshwa.
Na ka liang u Bah Dr Ricky AJ Syngkon uba dei u General Secretary ka VPP u la pyntip ba u Bah Ardent u don ha ka met ka phad kaba koit ba khiah bad kam don kano kano ka jingduna ha kano kano ka bynta.
U Bah Syngkon u la ïathuh ba ka sorkar kam pat ong eiei sha ka seng bad u la ong ba naduh kaba sdang hi, ka seng ka la ïa shim ïa ka rai ba kane ka jingïakhih kan ïai bteng haduh ban da ïoh ïa ka jingjop.
“Namar na ka liang ka jong ngi, ngi long kiba neh ha kata ka jingmut bad ngi dawa ïa ka sorkar ba kan leh eiei halor ka Reservation Policy," la ong u Dr Syngkon.
Haba kylli la hato kin sa dang sa mano mano napoh ka seng ki ban sa ïa mih ban shah thngan lang bad u Bah Ardent, u Dr Syngkon u la ong ba halor kata na ka liang ka seng kan sa rai namar kata ka dei ka rai jong ka seng bad ka seng kan sa peit ïa kaei ka ban sa mih hadien.
“Lada ka sorkar kam sngewthuh ïa ka jingdonkam ban pynbeit ïa ka Reservation Policy ka long kaba eh namar ban kren ïa ka Roster System khlem da ktah ïa ka Reservation Policy kam don jingmyntoi," la ong u Dr Syngkon.
Ki bor pulit jong ka jylla Mizoram ha ka Sngi Ba-ar mynta ka taiew ki la pyntip ba ki la ïoh ban kem ïa uwei u samla (32 snem ka rta) ha ryngkat u drok ‘methamphetamine’ ba shongdor haduh T.19.5 klur.
Ïa utei u samla la ïoh ban kem na ka nongbah Aizawl.
Kat kum ka jingpyllait kyrwoh jong ka tnat pulit, la pyntip ba hadien ka jingïoh ïa ki jingtip kiba bniah na ka liang ka kynhun Special Narcotics Cell jong ka tnat pulit Mizoram ha ryngkat ka jingwanïashim bynta jong ki bor shipai ka 2nd Assam Rifles ki la leit ban pynlong ïa ki jingkhynra ha kawei ka jaka ap bud kaba don ha ka kyntoit Ch.
Chhunga, Thuampui bad dei na katei ka jaka ba ki la ïoh ban kem ïa utei u samla.
Kat kum ka jingïathuh jong ki bor pulit, ki la pyntip ba na utei u samla ïa u ba la tip kyrteng kum u Zothanmawia – nongshong shnong ka thaiñ Zokhawtar, Champhai District ki la ïoh ban kurup ïa haduh 9.750 kilo (100000 tylli) u droks methamphetamine.
Ïa utei u samla, ki bor pulit ki la kem bad pynrung hapoh ki kyndon jong ka Narcotics Drugs & Psychotropic Substances Act, 1985.
Ha ka sien kaba nyngkong ha ka jylla, ka Meghalaya Lokayukta ka la ‘chargesheet’ lane mudui ïa 10 ngut ki MDC barim ka Garo Hills Autonomous District Council (GHADC), u Secretary barim ka Council bad arngut ki kontraktor halor ki kam bamsap bad jingpyndonkam bakla ïa ka pisa katkum ki kyndon 7 bad 12 jong ka aiñ Prevention of Corruption Act 1988.
Ha ka hukum ba la pynmih da u Chairperson ka Meghalaya Lokayukta, u Bah Bhalang Dhar, ha ka 18 tarik Jymmang, 2023 ki 13 ngut kiba la shah mudui ki kynthup ïa u Chief Executive Member (CEM) barim ka GHADC u Boston R Marak, ki Executive Member barim kiba la tip kyrteng kum u Mark Goera B Marak na ka Batabari konstitwensi, u Winnison Ch Marak na Rongrikimgre konstitwensi, u Jimbert R Marak na Amongpara konstitwensi, u Lovastone T Sangma na Jengjal konstitwensi, u Righteous N Sangma na Babellapara konstitwensi, u Rupert M Sangma na Tura konstitwensi, u Kenedick S Marak na Siju konstitwensi, u Dhormonath Ch.
Sangma na Naguapara konstitwensi bad u Ismail Marak na Asanang konstitwensi.
Ki arngut ki kontraktor kiba la shah mudui ne ‘chargesheet’ ki long u Kubon Sangma bad u Nikseng Sangma, katba u Secretary barim ka GHADC u dei uba la tip kyrteng kum u Hewingson A Sangma.
Kane ka hukum ban ‘chargesheet’ ïa kine ki 13 ngut ka dei halor ka jingmudui jong uwei u nongshong shnong ïa uba la tip kyrteng kum u Nilberth Ch Sangma pyrshah ïa u Ismail Marak bad kiwei ha u snem 2019.
Ïa ka jingtohkit la leh da uwei u heh pulit MPS jong ka Crime Branch Police Station ha Tura.
Ka hukum jong ka Lokayukta ka long hadien ba une u heh pulit u la leit aiti ïa ka kaiphod jong ka jingtohkit.
Ka Lokayukta ka la ai hukum ïa u Director Prosecution ban aiti ïa ki kot ki sla kiba ïa dei bad kane ka ‘case’ sha u muktiar jong ka sorkar lane Public Prosecutor ka West Garo Hills, Tura khnang ban tian bishar bad pynshitom ïa kitei kiba shah mudui ha ka ïingbishar ba kyrpang lane ka Special Court jong ka West Garo Hills, Tura.
Lah ban kdew ba ha u snem 2019 u Nilberth u la mudui sha ka Lokayukta pyrshah ïa u Ismail Marak bad ïa ki arngut ki kontraktor halor ka jingkynnoh ba ki la sei lut ïa ka pisa na ka GHADC hynrei ki khlem pyntrei pat ïa kino kino ki kam.
U Nilberth u la ujor pyrshah ïa ka jingbym pyntreikam ïa ki projek ha Asanang konstitwensi ba la mihkhmat da u Ismail Marak.
Ki la don 49 tylli ki projek ba la ai ban pyntrei ha Asanang konstitwensi jong u snem 2017-18, bad ïa kine ki projek la ïoh ban pyntrei da ki arngut ki kontraktor, kata, u Kubon bad u Nikseng.
Hadien ka jingtohkit, la shem ba na ki 49 tylli ki projek ba la thmu ban shna, ka la don tang kawei ka jaka da sngi/slap ha u lum jingtep ha Balupara bad kawei ka top um ha Daljagre.
Katkum ka jubab ba la ïoh lyngba ka RTI, la shem ba ka mang tyngka jong baroh 49 tylli ki projek ka long T.1 klur na ka bynta ka Asanang konstitwensi.
Ha ka jingtohkit la lap ruh ba ka la don ka jingpyndonkam bakla ïa ka pisa kaba T.28 klur kaba dei kaba la bei da ka Sorkar Pdeng bad namarkata la shem sa ïa kitei kiwei pat ki MDC barim ba ki la donkti.
Ka jingïap jong ki sniang na ka jingpang African Swine Fever ka la saphriang mynta sa ha ki katto katne ki bynta jong ka West Khasi Hills District.
Kane ka jingpang (African Swine Fever) ka la wan jia ha kawei na ki shnong hapoh Nongstoiñ ha kaba ki sniang jong uwei u nongri ki la ïap lut baroh khoit na ka daw jong katei ka jingpang.
Katkum ka jingïathuh jong u Dr.P Sohlang, ophisar ka tnat A.H & Veterinary u la ong ba katkum ka kaiphod ba la ïoh la ong ba katei ka jingjia ka la jia hapoh ka shnong Tiehsaw, Nongstoiñ bad haduh mynta ki sniang kiba la ïap ki don haduh 22 tylli.
Nangta shuh u Dr.Sohlang u la ong ruh ba kitei ki 22 tylli ki sniang kiba la ïap ki dei hi jong utei u rangbah.
Katba na ka liang jong ka tnat ka la bthah ïa utei u rangbah ba un pynkhuid bad sait bha noh ïa ka sem ha ka rukom kaba dei katkum ka jingbthah na ka tnat.
U Dr.Sohlang u la ong ruh ba haduh mynta ym shym pat la don ka dawai ban pynkoit ïa katei ka jingpang.
Kumta ka lad jingïada ka dei beit tang ban phikir ban kiar na ka jingpynïakynduh sniang thymmai lane ban wan briew ha ki sem sniang.
Namar kata, na ka liang jong u Dr.Sohlang u la kyntu ïa ki paidbah ba kin kiar ban bam ïa ka doh sniang kiba la ïap na ki jingpang.
U la ong ruh ba lada bam ïa ka doh sniang ba thied na ïew ruh dei ban da shet bha namar ym tip ba ka doh sniang kaba wan naei.
Nalor kata, u la pyntip da kaba ong ba haduh mynta ym shym pat la lap ba ka jingpang African Swine Fever kan ktah ne bit ïa ki briew, hynrei wat la katta ruh ki briew ki dei ban long kiba phikir.
Ha kaba ïadei bad kane ka bynta na ka liang jong u Deputy Commissioner ka WKHD, u la phah pyrkhing bha ïa katei ka shnong da kaba pynjari ruh da ka kyndon 144 CrPC khnang ba kan nym don ka jingsaphriang sha kiwei pat ki bynta.
Shuh shuh la ong ruh ba na ka liang u District Magistrate u la pynbna ruh ïa katei ka jaka kum ka ‘Surveillance Zone’ tat haduh ban da pynbna da kumwei pat.
Ka Meghalaya Board of School Education (MBoSE) ka la pyntip ba ïa ka risol jong ka eksamin Higher Secondary School Leaving Certificate (HSSLC) jong ka Arts Stream bad ruh ka risol jong ka eksamin Secondary School Leaving Certificate (SSLC) yn pynbna ha ka 26 tarik mynta u bnai.
Katkum ka jingpynbna ‘official notification’, yn ym wah satia ïa ki risol ha ka shlem treikam jong ka MBoSE ha Shillong bad Tura bad ïa ki risol yn lah ban shu peit ‘online’ beit.
Ki website kiba la dep ban ai jingmynjur ki kynthup ïa ka; www.
meghalaya.
shiksha; -www.
results.
shiksha bad ka.
Haduh lai ngut ki briew ba kynthup ïa kawei ka longkmie kiba dei ki snar nongkhaïi drok ki la ngat ha kti jong ki pulit.
Na ka met jong kitei briew la ïoh ban kurup ïa u drok bad ka pisa nalor kiwei kiwei ki tiar.
Katkum ka kyrwoh ba la pyllait da u Superintendent of Police ka East Jaiñtia Hills la ong, ba ka jingïoh kem noh ïa kitei ki nongkhaïi drok ka la long hadien ba la ïoh ïa ka jingtip kaba bniah.
Katei ka longkmie kaba dei ka nongkhaïi drok la tip kyrteng kum ka Maya Gwala bad kaba ju khot sin kum ka Pushki.
Ka la phah ïa ki ar ngut kiwei pat ki nongkhaïi ba la tip kyrteng kum u Pasar Uddin ba khot sin u Samir na Emersoan Ghat, Polo, Shillong bad u Dipak Baidya na Polo, hajan ka Tenjing Restaurant ban pynpoi ïa u drok na Silchar sha Shillong ha kawei ka bos ‘night super’ kaba don ïa u number AS01-FC-8199.
La ong ba dei ha ka por 1.30 step phyrngab jong ka sngi Balang, la ïoh ban bat noh ïa kane ka bos ha Umtyra.
La ong ruh ba ha ka jingdon lang jong ki nongsakhi na ka liang ki paidbah, la pynlong ka jingtalasi ïa kane ka bos ha ka jingïalam jong kine ki suba bad la lap kawei ka pla ïong, bad lap 9 tylli ki synduk sabon ba la thep bha da u powder ba la suba u drok.
Ha ka por ba leh test ïa une u ‘powder’ la lap ba u dei u drok ‘Heroin’ bad haba la thew, ka jingkhia ka long haduh 100.56 gram.
Shuh shuh haba la pynlong ka jingtohkit, ka kynhun ki pulit na East Jaiñtia Hills ki la wan hiar sha nongbah Shillong, ha kaba ki la rah noh ïa ka Pushki na ka ïingsah jong ka, ha Polo, Shillong da ka jingïarap jong ki pulit ka Pasteur Beat House bad ki pulit ANTF ka East Khasi Hills bad ïalam sha Khliehriat ban kem ha kaba ïadei bad kane ka kam khaïi drok.
Hadien ba la kem, ki pulit ka thanat Khliehriat ki la pynngat noh ha ki kyndon PS Case No.37(5)2023 U/s 21(b)/29 NDPS Act kaba la dep ban pynrung kyrteng bad ka jingtohkit halor kane ka la ïaid shakhmat ban lap ïa ka jingdonkti jong kiwei pat.
Nalor u drok ba la ïoh kurup uba khia palat 100 gram, ki pulit ki la ïoh ruh ban kurup ka pisa kaba long haduh T.3.34 lak, lai tylli ki mobile phone, kawei ka ATM card bad kawei ka PAN card.
Wat hadien ba u la duh noh ia ka jinglong nong-ialam ba ha khlieh duh jong ka Board of Control for Cricket in India (BCCI) u Saurav Ganguly, hynrei u long pat uba donbok mynta ka kynti ha kaba utei u khlur ialehkai barim jong ka India da ka mynsiem kaba kylluid u lah pdiang ia ka jingshah tyrwa ban long kum nong-rah ktien ne “Brand Ambassador" jong ka Tripura Tourism.
Kumta na ka liang jong u Myntri Rangbah ka Tripura u Manik Saha u iathuh ba ka long ka kam kaba kmen tam eh ia ka jylla naba utei u rangialehkai barim ka India u lah pdiang ia ka jingtyrwa kaba la tyrwa hakhmat jong u da ka sorkar katei ka jylla.
Nangta u tikna ruh ba ka jingdonbyntalang jong u Gang ha ka tnat jong ka kam jngohkai ka jylla kan nang iai pynkhlain shuh shuh ia ka jingpyntyllun ia ki kam ki jam baroh ha ki bynta ki thain baroh kawei jong ka kam jngohkai ha katei ka jylla.
Ki paidbah kiba la wan ai jingkyrshan ïa u President ka Voice of the People Party (VPP), u Bah Ardent Miller Basaïawmoit, ha ka sngi ba ar ka jingshong shah thngan jong u ha ka jaka ïeng kali hajan ka Additional Secretariat ki la pynpaw ïa ka jingsngewkhia hadien ka jingleh kuman bad ka jingleh mynthi jong ka sorkar ban pynbeit ïa ka bhah thungkam thungjam bad ban pynsangeh ïa ka jingpyntreikam ïa ka Roster System.
Haba ïoh ban ïakren bad ki katto katne ngut ki ’riew paidbah kiba la wan ha katei ka sngi, ki la pynpaw ba kum ki paidbah ki wan ban ai jingkyrshan ïa u Bah Ardent namar ba u dei tang u Bah Ardent uba la rah ïa kane ka mat ban ïakren katba kiwei ki MLA ki la shu sngap mynthi khlem kren ne ong eiei ha kaba ïadei bad kane ka mat.
Kitei ki paidbah ki la ong ba ka jingmih jong u Bah Ardent shakhmat ban pynkhih ïa ka bhah thungkam thungjam kaba la noh tarajur sha kawei ka jaitbynriew ka dei ka jubab jong u Blei.
“Lada ngim wan kyrshan sa ma ngi, ka Ri jong ngi kan long kumno bad ka Jaitbynriew kan long kumno? Ka lawei ki khun ki kti jong ngi kan long kumno bad kin poi shaei? Namarkata, ka mynsiem jong ngi kam shah ban shu shong ha ïing hynrei da kumno kumno ngi dei ban mih ban ai jingkyrshan," la pynpaw kitei ki ’riew paidbah.
Kitei ki paidbah ki la ong ba dei tang u Bah Ardent uba la mih napoh ka Jaitbynriew ban kit ban bah ïa ka lawei jong ki khun ki kti bad jong ki samla ki ban sa wan, hynrei lym kumta ka Jaitbynriew kan sa ngam jyllop.
Shuh shuh kitei ki paidbah ki la kyntu ruh ïa ka sorkar ba ka dei ban shimkhia halor kane ka khia ka shon jong ka Jaitbynriew bad ba ka dei ban pynbeit ïa kane ka bhah thungkam thungjam bad ka Roster System.
Ki la ong ruh ba ki MLA Khasi ki dei ban kyndit bynriew ban kyrshan ïa u Bah Ardent halor kane ka jingdawa ym ba kin shu sngap mynthi bad ban kdup ïa ka shuki bad ïa ka spah ka phew.
Kitei ki paidbah ki la ong ba ki VPP ki la leit ban ïakynduh ïa ka sorkar, hynrei ka sorkar ka la kren khlieh-khlieh bad tdong-tdong bad ki la kren da kumwei bad ai jubab da kumwei.
Kumta ki la kyntu ïa ka sorkar ba ka dei ban shimkhia ïa kane bad ka dei ban pynbeit ïa ka Reservation Policy bad ka Roster System.
“Namar ki ieid ïa la shuki bad ki ieid ïa ka spah ka phew bad ki ieid ïa kata ka khlur ka tyngka kaba la pynbiej ïa ki.
Kine ki MLA Khasi jong ngi ki dei ban mih shisyndon bad ban kyrshan bad ban kyndit bynriew da kaba ai jingkyrshan ïa u Bah Ardent namar ngi te ngi kynnoh beit ba ki dei ki jong ngi," la ong kitei ki paidbah.
Kitei ki paidbah ki kyrmen skhem ruh ba u Blei un nang ïai ai bor ïa u Bah Ardent ba un lah ban ïeng haduh kaba kut khnang ba ka ri kan ïoh ïa u soh bad ïa ka lawei kaba phyrnai.
“Lada ngi peit ïa u Bah Ardent, ngi ïoh bor bad ngi ïoh mynsiem kum ki tymmen ban wan hangne ban ai jingkyrshan ïa i.
Kine ki MLA Khasi jong ngi ki la shu thiah lyngngai ha ka spah jong ki bad kim tip shuh ïa ka lawei ki khun ki kti bad ngi ngeit skhem ba u Blei ha kawei ka sngi un sa bishar ïa ki bad ka jingbishar kaba u Blei un ai ïa ki kan long ba kin nym ïoh thiah hynrei kin lynga bad pisa haduh ba kin nym ïoh jingsuk bad ka spah ka phew ka jong ki kan leit kum ka umsaw kumba ki la pyndik katne katne ïa u paidbah," la ong kitei ki paidbah.
Na ka liang jong u Secy ka BCCI u Jay Shah u iathuh ba ia ka rai ba khatduh na ka bynta ban pynlong ia ka lympung ialehkai Kriket ka Asia Cup ha kiwei pat ki ri yn sa rai hadien ba lah dep ban pynlong ia ka lympung ialehkai Indian Premier League.
Ha  kata ka jing-ialang kaba khatduh yn sa wan ban shimbynta da ki kynrem-ki-lyndan jong ka Asian Cricket Council (ACC).
Nangta u lah pynpaw ruh ba ia mynta ia ka rai halor katei ka kam na ka bynta ka ri ban pynlong ia ka lympung ialehkai ym pat shim ia kano kano ka rai ba khatduh namar ka ri baroh kawei ha ryngkat bad ki kynhun ialehkai Kriket ka ri ki dang bunkam ha ka  IPL.Katba ki heh ki hain jong ka Sri Lanka Cricket (SLC), Bangladesh bad Afghanistan Cricket Board  kin wan ban sakhi ia ka jingiakhun phainal jong ka IPL bad hadien kata yn sa shim ia ka rai ha kaba iadei bad ka jingpynlong ia ka Asia Cup ha ka por kaba kloi-lan.
Kumba ka paw haduh mynta ka long ba ka ri kaba lah ioh ha ka ban pynlong ia katei ka lympung ialehkai ka dei ka Pakistan, hynrei ka kynhun ialehkai Kriket ka India ka pynpaw ban ym leit shimbynta ha ka lympung sha katei ka ri khlem da ioh jingbit satia na ka sorkar-pdeng ka ri, watla na ka liang jong u nongpyniaid bahakhliehduh jong ka PCB  u Najam Sethi u lah ai jingmut na ka bynta ban pyntreikam da ka ‘Hybrid Model’; ha kaba saw tylli ki jingialehkai jong ka lympung lah dep ban pynlong ha kawei na ki madan ialehkai jong ka ri Pakistan.
Shuh shuh lah sngewwthuh shai ruh ha kaba iadei bad ka tyllong khubor na ka ACC ba ka jingai jingmut u Sethi ha kaba iadei bad ka jingpyntreikam da ka  ‘Hybrid model’ ha kaba ka Sri Lanka, Bangladesh, Nepal  bad Afghanistan kin ialehkai saw tylli ki jingialehkai ha kaba nyngkong ha Pakistan ha ryngkat bad ka kynhun ialehkai na India kan ialehkai baroh ki jingialehkai ha ki madan ba-pdeng (Neutral venues) bad ka paw ruh kum ka jingai jingmut kaba biang tam eh watla na ka liang jong ka ACC  kam pat shym la shim ia kano kano ka rai halor katei ka bynta.
Shuh shuh ruh, ar tylli ki jingialehkai ha ka jingiakhun pyrshah hapdeng ka India & Pakistan kin long ruh ha Sri Lanka, watla na ka liang jong ka PCB ka kwah ban pynlong ia kitei ki jingialehkai ha Dubai.
Na ka liang jong ka PCB kam shym la don kano kano ka jingeh ba ka India kan ialehkai ha ka madan-pdeng.
Watla na ka liang jong ki nongpyniaid ki pynpaw ia ka jingkwah jong ki ba ki jingiakhun hapdeng ki ar ri kin long beit ha Dubai namar ka lah ban lam ruh sha ka jingbun ki briew ki ban wan tuid na ka bynta ban sakhi ia ki jingiakhun hapdeng kitei ki ar ri bad ka jingiohnong ruh kumjuh ha ka ioh-ka-kot, watla lah plie ruh ka lad na ka bynta ban ialehkai ha kiwei pat ki ri kata ha Sri Lanka; nalor ki jingialehkai jong ka ACC ha kaba ka jingiohnong ka lah kot sha ka USD 0.5 million ha kaba ka Sri Lanka Cricket (SLC)  ka lah ioh ban khur  shalade ha u snem 2022 na ki jingialehkai hapdeng ka India-Pakistan ha Dubai.
Ka khubor ka iathuh ruh ba ka jynkhang na ka bynta ka Asia Cup mynta u snem kan long hapdeng ka  1-17 tarik u bnai Nailur.
Ka jingsdang jong ka jngiaid lynti da ka kynhun ialehkai Hockey ki shynrang ka ri ha ka Men’s Junior Asia Cup Hockey tournament ka lah long kaba seisoh shibun bad ka jingjop kaba khraw jong ka kynhun ba ka lah khur na katei ka lympung ialehkai ha ka jingialehkai kaba nyngkong ka jong ka, hadien ba katei ka kynhun ka la lah ban pynbam haduh 18-0 kol ia ka kynhun iakhun pyrshah ha ka pool A ka Chinese Taipei.
Haba phai sha kitei ki khat-phra kol ba ka kynhun ka la lah ban khur na ka jingiakhun baroh kawei ka long lyngba u Araijeet Singh Hundal uba lah iohlad ban pynkhih jar haduh saw sien kynthih kata ha ka minit ialehkai ba 19′, 19′, 30′, 59.
Katba u Amandeep pat u lah nang iai pynkhlain shuh shuh ia ka kynhun da ki lai kol ba u lah ioh ban thep; ha ka mini tba 37′, 38′, 41′.
Kumta ruh ka kynhun ka lah ioh ban kamai ia ki ar kol na u kapten jong ka u Uttam Singh ha ka 10′, 59’min, na u Boby Singh Dhami ha ka 11′, 46 min bad na u Chandura boby Poovanna ha ka ‘9’, 54′; katba u Aditya Arjun Lalage u lah ioh ban khur tang kawei ka kol ha ka 37min ialehkai, u Sharda Nand Tiwari ha ka 11min, Angad Bir Singh ha ka 37 min, Amir Ali ha ka 51min bad ka kol ba khatduh ha ka 60min ialehkai ba lah pynioh da u Rawat Yogember.
Naduh kaba sng jong ka jingialehkai, katei ka kynhun ialehkai ka ri ka lah pynkhlain ka rukom ialehkai jong ka da kaba kamai  ruh shalade ia kawei ka PC (penalty corner) ba ka donkam eh ha ka jingiakhun.
Hynrei ia ka jingtied jong u Sharda Nand Tiwari la lah ban tem noh da u nongapkol ka kynhun iakhun pyrshah.
Kumta u kapten ka kynhun u Uttam Singh u la lah ban pynpra ia ka  kynroh bakhlain jong ka kynhun pyrshah da kaba ioh thep kol ha ka 10min kaba long ka kol ba nyngkong na ka bynta ka kynhun ialehkai ka ri bad hadien katto katne sekhon ka kynhun ka lah ioh kamai kol shuh shuh sa ha ka 11 min na u Boby Singh Dhami bad ha katei kajuh ka minit, u Sharda Nand Tiwari u lah ioh ban thep kol kaba long ka kol balai ka kynhun na ka PC  ha kaba lah pynlong ia ka kynhun ban pyndep ia ka quarter iakhun ba nyngkong da kaba tam kol shakhmat da 3-0.
Katba nangiaid ka jingialehkai ha ka jingiakhun ba shadien, ka kynhun India ka lah nang iai bteng ia ka jingpyniaid jong ka ia ka jingialehkai ha ka kylla ba-ar bad ioh ruh ban  khur shalade sa kawei ka PC, hynrei ka jingtied na u Rohit la lah ban tem noh ha ka jylli jong ka kynhun iakhun pyrshah, hynrei katto katne por hadien u  Araijeet Singh Hundal u lah ioh ban the par kol ha kajuh ka minit ialehkai kata ha ka 19.
Ha tmier jong ka jingkut noh ka por ialehkai ha shuwa ka jingiashongthait, u Araijeet u lah ioh ban tied da kaba  tyngeh ia ka bol ha ka 30min kaba lah leit ban rung beit shapoh kol na ka bynta ban pynlong ia ka India ban tam jingjop da 6-0 kol.
Haduh kattei kol ba ka India ka la lah ban tam shakhmat, ka kynhun pyrshah ka lah sdang ban pyni ia ka jingdonkam jong ka ban khyllie ia ki kol shah thep ha kaba sdang jong ka quarter balai, hynrei kam shym la iohlad satia namar ka jingnang iai pynsted ka India ha ka ban kamai kol shuh shuh katba ka por ialehkai ka dangbun lyngba ki kol na u Boby Singh Dhami, Angad Bir Singh, Aditya Arjun Lalage,Amandeep bad pynlong ia ka kynhun ban iai tam kol shuh shuh shakhmat sa da 9-0 bad kaba lah iai bynrap shuh shuh sa lai kol ha shuwa ban kut noh katei ka  quarter iakhun na ka bynta ban nang iai  tam kol shakhmat da 12-0.
Naba sa 15 min dangsah ka por ialehkai, ka India ka lah nang iai bteng ha ka ban jam shuh shuh shakhmat ha kaba u Boby Singh Dhami  sa shisien u lah ioh ban thep kol ha ka 46 min bud sa ka kol na u  Amir Al  na ka PC kaba lah kyntiew kol shuh shuh ia ka kynhun sha ka 14-0.
Hynrei kaba lah nang iai bteng ha ka ban khur kol na ka jingiakhun lyngba u  Chandura boby Poovanna ha ka 54min uba lah kyntiew sha ka 15 kol ia ka kynhun katba u kapten ka kynhun u Uttam Singh sa shisien u lah ioh ban thep kol ha ka 59 min bud sa ka kol na u Araijeet ha kajuh ka minit ialehkai bad u Rawat Yogember uba lah pynkut syndon ia ka jingthep kol ka kynhun ha ka 60min.
Hadien katei ka jingjop kput ka kynhun pyrshah ia ka Chinese Taipei, ka kynhun  ialehkai u Uttam Singh kan pynkhreh bha shuh shuh sa na ka bynta ka jingiakhun bad ka Pakistan  ha ka 27 tarik mynta u bnai; ha shuwa ba kan iakhun pyrshah ia ka Thailand ha ka jingialehkai ba khatduh na ka Pool kata ha ka 28 tarik mynta u bnai.
Ka jingiaid lynti jong ka kynhun ialehkai Badminton ka ri ha ka lympung ialehkai ba mynta ka Malaysia Super 500 tournament ka lah nang iai long kaba seisoh bad kaba jop hadien ba katto katne na ki khlur ialehkai ka ri ba kynthup ia ka PV Sindhu, HS Prannoy  bad Kidambi Srikanth ki lah ioh ban buh jaka ialade ha ka rynsan iakhun quarterfinal, hadien ba ki lah khur ia ka jingjop jong ki na ki kyrdan iakhun ka jong ki.
Kumta ha kaba iadei bad katei ka bynta, ka Sindhu ka la lah ban ialehkai bha haduh ba kan da pynliem noh ia ka nongiakhun pyrshah na Japan ka Aya Ohori ha baroh shi lynter jong ki jingialehkai ha ka jingiakhun paramarwei da 21-16, 21-11.
Shuh shuh ruh na ki shynrang, u Prannoy u lah hap ban tih  jylliew ka rukom ialehkai bha ka jong u na ka bynta ban pynwandur biang  ia ka sa shisien tad haduh ba un da rah syndon ia ka jingjop pyrshah ia u Shi Feng Li  na China ha ki lai jingiakhun jong ki da 13-21, 21-16, 21-11.
Hadien kitei ki jingiakhun, ka jingiakhun jong u Srikanth ruh ka lah long kaba seisoh, ha kaba u la lah ban jop pyrshah ia u lahduh India Open na ka ri Thailand u Kunlavut Vitidsarn da 21-19, 21-19.
Ka jingjop ba ka Sindhu ka la lah ban khur na katei ka jingiaknieh rung quarterfinal ka long ka sienjop kaba 13 jong ka pyrshah ia ka tei ka nongialehkai na Japan ha kiba bun ki  lympung ialehkai  ba ki lah iakynduh.
Kumta ka Sindhu kan hap ruh ban pynkhreh bha ialade na ka bynta ban iakhun sa bad ka nongialehkai ba tbit na China ka Yi Man Zhang ha ka jingiaknieh jaka sha ka semifinal.
Kumjuh ruh ha kaba  iadei bad ka jingiaid lynti u Prannoy sha ka jingiakhun quarterfinal, ki khubor ki iathuh ba  utei u rangialehkai un hap ban ialehkai bha shuh shuh na ka bynta ban iakynduh pat sa bad u nongialehkai na Japan u Kenta Nishimoto.
Kumta ruh u Srikanth un hap ban ialehkai bha ruh na ka bynta ka jingiakynduh sa bad u nongialehkai na Indonesia u Christian Adinata.
Ha kawei pat ka jingiakhun jong ki shynrang, ka khubor ka iathuh ba u Lakshya Sen u mad noh ia ka jingshah pynrem ka jong u ha u nongialehkai na Hong Kong u Angus Ng Ka Long da 14-21, 19-21 kum ka jingpynkut noh ia ka jingiaid lynti jong u Sen ha ka lympung.
U Symbud Myntri Rangbah ka Jylla, u Bah Prestone Tynsong u la ong ba ka Sorkar Jylla ka pynleit jingmut shwa ban ïakren halor ka Roster System haba ïadei bad ka rukom pyntreikam ïa ka, bad u la ong ba ka jingdawa ka VPP ka dei tang ïa ka Reservation Policy katkum ka jingbun briew, ym ïa ka Roster System.
Lah ban pynkynmaw ba ka VPP kam pyrshah ïa ka Roster System bad ka pdiang ïa ka halor ka nongrim ba ka jingeh ka dei ka Reservation Policy, hynrei ka Roster System kam dei ka jingeh ha ka bhah thungkam.
U Bah Prestone u la ong ba donkam ban kheiñ jingkheiñ ba katkum ka hukum ka Supreme Court, ka la ong ba ka bhah ka dei ka ban long hapoh 50 percent bad kumba ka long mynta ka dei shwa ka Roster System kaba hap ban ïakren bad dei ban pyrkhat ïa kata, namarba ban pynkiew ïa ki Khasi bad pynhiar ïa ki Garo dei ban pyrkhat namar ïa ka Reservation Policy kaba la pyrkhat bad pynwandur  da ki nongïalam barim lada leh bakla kan long pynban ka jingbabe ïa ka jaitbynriew Khasi Jaiñtia bad Garo.
U la ong ba ka Sorkar Jylla ka la dep pynlong ïa ka jingïalang bad baroh ki seng saiñ pyrthei bad shen kan don ruh ka jingïakren bad kiwei ki kynhun namarba ka Sorkar ka kren beit ïa ka Roster System kaba long nangne shakhmat naduh ba wan ka hukum na ka Ïingbishar, ym ban ïakren ïa ka Reservation Policy ïa mynta.
Hadien ar sngi ba la ïaid ka jingshah thngan, u President ka VPP, Bah Ardent Basaïawmoit u dang khlaiñ ka met ka phad namar ki doktor ki la la peit bniah biang mynne janmiet mar shu kem dum jong ka Sngi Balang.
U Bah Ardent u la sdang shong shah thngan naduh 10 baje mynstep ka 23 tarik Jymmang kaba dang bteng haduh mynta ka sngi ka 24 tarik jymmang ban pynbor ïa ka sorkar ban pynkylla noh ïa ka bhah thungkam thungjam ban ai bhah khambun ïa ki Khasi namar ki la bun paid U Bah Ardent uba la shong shah thngan nyngkong hakhmat Secretariat, hynrei ha ka por 10 baje janmiet jong ka 23 tarik Jymmang u la wan shong noh ha jaka ïeng jaka hajan Additional Secretariat kaba la shna kyrpang ban lait na u slap.
Haba ïakren bad u Bah Ardent u la pynpaw ba u dang khlaiñ hadien ba u la shong shah thngan la ar sngi.
U la ïathuh ba haduh mynta ka sorkar kam pat pyni dak eiei halor ka jingdawa ka seng VPP.Katba u MLA ka VPP na Mawryngkneng, Bah Heavingstone Kharpran, u la ong ba ka seng kan sa shong pyrkhat lada ka sorkar kam sngap ïa ka jingshong shah thngan ba marwei u President ka VPP, Bah ardent Basaïawmoit.
U la ong ba ma u ryngkat ki nongkitkam kin kyrshan ïa u Bah Ardent katba u dang shong shah thngan hakhmat Additional Secretariat.
Katba dang ïaid ki kynta shah thngan, kawei ka longkmie bad uwei u samla ki la leit ban pynlong jingduwai ïa u Bah Ardent Basaïawmoit katba u dang shong shah thngan ha katei ka jaka.
Ha kane ka jingduwai kine ar ngut ki la bat ïa ka kti u Bah Ardent, hynrei ka longkmie kaba bat na kti kadiang katba dang duwai ka la jaw ummat.
Kane ka jingduwai ka long ban ai mynsiem ïa u Bah Ardent ba un dang ïoh bor haba u dang shong shah thngan.
Ki nongkitkam jong ka seng VPP ki la hap ban shna pynheh biang ïa ka rynsan kaba shong shah thngan u Bah Ardent namar kiba bun na ki ‘riew paidbah ki la wan tuid ban ai jingkyrshan ha Additional Secretariat.
Namar ka jingkhapngiah haba la bun kiba wan shong pynshngaiñ, la shna pynheh biang ïa ka rynsan naduh 4 baje janmiet da kaba buh tang ki shuki ban ïoh shong ki paidbah khnang ban lait na jingpynwit u slap.
Ha ka por janmiet ki paidbah kiba kynthup naduh ki tymmen bad samla ki la tuid ban leit ai mynsiem ïa u Bah Ardent Basaïawmoit haduh 10 baje janmiet.
Kine kiba wan ai mynsiem ki don kiba shong ha shuki ba la buh kyrpang bad kiba ïeng ha syndah ka rynsan ba shong Bah Ardent kat haduh ba ki pulit ki hap ban wan pynïaid ïa ki kali namar ka jingdheng kali ha katei ka jaka na ka jingwan tuid kiba wan ai mynsiem.
Ka jingïakren ban pynbeit ïa u pud u sam jong ka wat ba-ar hapdeng ki ar tylli ki Jylla, ka Meghalaya bad Assam ka la sdang ha ka sngi balang ha Khanapara.
Ha kane ka sngi kitei ar ngut ki Myntri Rangbah ki la rai ban leit sha ki jaka ïakajia pud ha Karbi Anglong bad West Jaiñtia Hills ha u Jylliew.
Ha kajuh ka por, la rai ban bthah ïa ki Regional Committee ban pyndep ïa la ki kam bad nang pynkhreh ïa ki kaiphod khnang ba ha u Naitung kan don biang ka jingïakynduh jong ki Myntri Rangbah.
Ïa kane ka jingïakynduh kaba nyngkong jong ka jingpynbeit pud ha ka wat ba-ar la pynlong ha State Guest House ka Assam ha Koinadhara, Khanapara.
Ka jingïakren ka la sdang da ka jingïakynduh jong ki ar ngut ki Myntri Rangbah kita, u Myntri Rangbah ka Meghalaya u Conrad K Sangma bad u Myntri Rangbah ka Assam, u Himanta Biswa Sarma ha ryngkat ka jingdonlang kiwei pat ki Myntri Sorkar kiba kynthup ïa u Symbud Myntri Rangbah u Bah Prestone Tynsong bad u Bah Sniawbhalang Dhar, u Bah Comingone Ymbon nalor u Myntri ka Sorkar Assam, u Atul Bora bad u Pijush Hazarika, bad u Chief Secretary ka Jylla u Bah Donald P Wahlang.
Haba kren sha ki lad pathai khubor hadien ka jingïalang, u Myntri Rangbah ka Assam, u Himanta Biswa Sarma u la ong ba kine ki jaka 6 tylli ki dei kiba kham eh, bad ym lah ban buh por lypa na ka bynta ban lah pynbeit ïa ki jingïakajia.
Hynrei u la ong ba ha u bnai ba hynñiew lane Naitung, kan sa don biang ka jingïakynduh hapdeng ki Myntri Rangbah hadien ba la nang lah ban pyndep ïa ki kam da ki Regional Committee bad ki lah ban don ki jaka kiba ki ar tylli ki Jylla kin poi sha ka jinglah ban pynbeit.
U la ong ba ka jingleit jngoh ïa ki jaka ha Karbi Anglong bad West Jaiñtia Hills district ka long kum ka jingai mynsiem bad pynshngaiñ ïa ki briew namar ka don ka jingbym ïaid beit ka suk ka saiñ bad u kyrmen skhem ba yn sa lap ïa ka lad ban weng ïa ki jingeh bad pynbeit ïa u pud u sam.
Haba kylli kumno ka Sorkar Assam kan shim ïa ki sienjam ban lah pynbeit ïa u pud ha ki jaka jong ka Karbi Anglong Autonomous Council namarba ka ju pyneh bad ka don la kajong ka bor haba ïadei bad ki jaka ki puta jong ka, u Himanta u la ong ba ka Sorkar Assam bad ka Karbi Anglong Autonomous Council (KAAC) ki dei ki juh ha kawei ka Jylla.
Hynrei u la ïathuh ba ki nongmihkhmat ka Karbi Anglong Autonomous Council ruh ki donlang ha ka Regional Committee jong ka Assam bad ki don ki rukom treikam ha kaba baroh ar tylli ki bor, ki shimlang ïa ka jingshaniah iwei ïa iwei pat, bad kaei kaba ka Sorkar Assam ka shim rai ka Karbi Anglong Autonomous Council ruh ka hap ban pdiang da ka jingsngewthuh lang, bad kaei kaba ka Karbi Anglong Autonomous Council ka shim rai ka hap hi ban ïathuh sha ka Sorkar Assam.
Haba u nongthoh khubor u buh jingkylli halor ka Notification jong u snem 1951 ha kaba ïadei bad ki jaka kum ha ka thaiñ Block-II ha kaba ki jaka ki shah pynngat sha Assam bad ka jingdonkam ban khyllie ïa kane ka Notification, u Himanta u la ong ba ïa ki jnit ki jnat kiba donkam yn sa peit bniah da ki Regional Committee jong baroh ar tylli ki Jylla.
Na ka liang u Myntri Rangbah ka Jylla, u Conrad K Sangma u la ïathuh ba ki don lai tylli ki Regional Committee kiba la thaw da baroh ar tylli ki Jylla.
Ïa kine ki Regional Committee yn khlieh da ki Myntri Sorkar, ha kaba kin donlang ruh ki nongmihkhmat.
U la ong ba ki kam jong ki Regional Committee ka long ban pyndep ïa ki kam ha kaba kin pynlong bun tylli ki jingïakynduh bad jingïasyllok kumba la leh ki Regional Committee kiba mynshwa.
Kumta u ngeit skhem ba hapoh ka jingïalam jong u Myntri Rangbah ka Assam bad ka Sorkar Pdeng, ki ar tylli ki Jylla kin sa lah ban poi sha ka thong ban pynbeit ïa u pud u sam ha ki 6 tylli ki jaka kiba dang sahteng.
Ki 6 tylli ki jaka ba dang dei ban pynbeit pud ki long ka Langpih, Nongwah-Mawtamur, Deshdoomreah, Block-I Block-II bad Khanduli-Psiar.
Shuh shuh u la ïathuh ruh ba ka Survey of India kan nang bteng ban pyndep ban sorjamin ïa ki jaka ha ki 6 tylli ki jaka kiba la dep pynbeit bad la dep soi ïa ka MoU.Ka Rangdajied United ka la nang jan ban ïoh rung sha ka semi-final ha ka Meghalaya State League 2023, hadien ba ka la lah ban pynliem noh ïa ka Rymbai Iawpynsing da 3-0 kol ha ka jingïalehkai jong ka Group-B kaba la long ha Kiang Nangbah Stadium kaba ha Jowai.
U Oresterwell Langshiang u la long u rangthep kol uba stet tam ha ka lympung ïalehkai MSL, bad ïa kiwei pat ki ar kol la thep ha ka kylla miet na ka bynta ban jam sha ka kyrdan ba ha khlieh jong kane ka group ban ïaryngkat mar 10 point bad ka Ladthadlaboh.
Hynrei ka RUFC ka la ïoh ban lamkhmat hadien ba ka la tam lyngba ka jingïapher kol (+11 la +9).
Ha ka kylla miet katei ka kynhun ka la ïoh ban thep sa ar kol lyngba u Aibiangmame Nongneng (70′) bad u Wansiewdor Nengnong (81′).
Ha kane ka jingïakhun, ka Rangdajied ka la pynpaw ïa ka jingtbit na ka bynta ban thep ïa ka kol kaba nyngkong tang ha ki 15 sekhon lyngba u Ores.
Tang mar ïa sdang kane ka jingïalehkai, u Tremiki Lamurong u la shut ïa ka bol sha u Wansiewdor, uba la pynbuh pat na ka bynta u Langshiang bad u Ores um shym la pynlehnohei ïa kane ka kabu ksiar.
Hadien katto katne por ka Rymbai ka la pyrshang ban ïakhun tyngeh, hynrei kam shym la lah ban pynphai bad ha kajuh ka por ka la lah ban khanglad ïa ka Rangdajied ban thep kol biang haduh kaba kut ki 45 minit.
Hadien ba la bteng ïa ka jingïakhun jong ka kylla miet, ka Rymbai ka la pyrshang ban khanglad ïa ka Rangdajied, hynrei kam shym la lah ban leh eiei namar ka la shah thep biang ïa ka kol kaba ar ha ka minit kaba 70 lyngba u Aibiangmame hadien ka jingïarap lang da u kapten u Knerktilang Buam.
Hadien shiphew minit ka la don ka jingpyrshang ban thep kol da u Bansuklang Bina, hynrei u la shah khanglad noh ha u rangap kol ka Rymbai u Christopher Lyngdoh.
Pynban u Nengnongum um shym la pynlehnohei ïa kane ka kabu ksiar na ka bynta ban pynlong ïa ka RUFC ban khur syndon ïa ka jingjop.
Na ka liang ka Tournament Committee jong ka MSL ka la pynshai ba ha kaba ïadei bad ka jingïalehkai ha ka Sngi Balang ha Jowai, ka Ladthadlaboh ka la jop da 3-0 kol pyrshah ïa ka Mulait United.
Ïa kine ar kol la thep da u Stephanson Pale (40’Penalty &60′) bad ïa kawei pat la thep da u Nickyboy Swer (46′).
Hadien ba ka wanphai biang sha ka lympung I-League, ka Shillong Lajong FC ka khmih lynti ban rah biang ïa ka nam lahduh ha ka Meghalaya State League mynta u snem.
Kane ka kynhun ïalehkai jong ka Shillong Premier League ka la lah ban pynpaw ïa ka jingtbit ha kaba sdang jong kane ka lympung da ka jinglah ban pynliem ïa ka Lumdiengngan haduh 10-0 kol ha ka jingïalehkai jong ka Group-C (Mawkyrwat zone).
Wat la kane ka lympung ka la ïaid mynta la kumba artaïew, hynrei ka Shillong Lajong ka la sdang ïa ka jingïalehkai kaba nyngkong namar ka don hapdeng ka jingïakhun jong ka wat kaba khatduh ha ka Second Division League ba la pynïaid da ka India Football Federation.
Kane ka kynhun ha ka Sngi U Blei ka la lah ban pyntikna ka bynta ban long ka kynhun kaba nyngkong eh ban ïoh rung sha ka I-League hadien ba ka la shah pynhiar kyrdan ha ka aïom ïalehkai 2018-19.
Haba ïakren bad u Coach kane ka kynhun u Bah Bobby Lyngdoh Nongbet u la pynpaw ïa ka jingkmen ba kum ka kynhun ka la lah ban ïalehkai bha ha ka jingïakhun kaba nyngkong pyrshah ïa ka Lumdiengngan.
“Nga sngewkmen eh ba wat hapdeng ka jingïai bteng ki lympung ïalehkai, hynrei ki rangïalehkai ki la lah ban ïalehkai bha ha kane ka jingïakhun kaba nyngkong.
"Nalor ka Lumdiengngan, katei ka lahduh jong ka MSL 2019 kaba la shah kynthup lang ha ka Group-C bad kiwei ki kynhun kiba na West  Khasi Hills bad South West Khasi Hills kiba kynthup ïa ka Pyndengrei SCSC, Mawten SC, Riangdo YSCA bad ka Seven United SCCC.“Ngi dang ïalehkai tang shisien ha kane ka lympung, hynrei kane ka jingïakhun kan dang long kaba jwat bha ïa ngi namar ngin hap ban ïakynduh ïa kiwei pat ki kynhun kiba don lang ha kane ka group," la pynpaw u Coach.
Haba kylli la ka Lajong ka don ne em ïa ka thong ban rah biang ïa ka nam lahduh ha ka sien kaba ar ha kane ka lympung, u Bah Bobby u la ong, “Ngi don ïa ka thong ban rah biang ïa ka nam lahduh, hynrei ïa mynta ngin hap ban pynleit jingmut shwa na ka bynta kine ki jingïakhun kiba dangsah jong kane ka group.
Ngi don ruh ïa ka jingangnud ban ïoh rung sha ka semi final bad kumjuh sha ka final ha kane ka lympung.
"Une u Coach u la pynpaw ba ïa ki rangïalehkai la pynïalehkai lang bad kiba ïashim bynta ha ka Second Division League lem bad kiba dangkhie dangsan, hynrei ha kajuh ka por la hap ban pynshong ruh ïa ki katto katne ki rangïalehkai kiba don hapdeng ki jingmynsaw.
“Ha kane ka lympung ngi la ailad lang ïa ki rangïalehkai kiba dangkhie dangsah napoh shlem ai jinghikai bad kumjuh ïa ki rangïalehkai kiba ïashim bynta ha ka Second Division.
"Wat la ki la don katto katne ki klob kiba la pynpaw ka jingsngewbynñiaw halor ka jingpynmih kyndon aiñ da ka Meghalaya Football Association (MFA) ban pynïalehkai ar ngut ki rangïalehkai kiba hapoh 21 snem ka rta ha man la kawei-pa-kawei ka jingïalehkai, u Bah Nongbet u la pynpawba ka SLFC kam don jingeh eiei halor kane ka kyndon.
“Ngim don jingeh eiei halor kane ka kyndon namar ngi don bun ki rangïalehkai Under-21 ki la san lyngba ka shlem ai jinghikai.
"Kumba ka paw ïa kane ka kyndon ym shym la pyntreikam ha ki lympung ïalehkai kiba la pynlong ha kylleng ki district ha u snem ba la dep bad kiba bun ki klob ki la soi beit tang da ki rangïalehkai kiba la san (senior) bad ym ki rangïalehkai kiba hapoh 21 snem ka rta.
“Hooid ha kiwei ki klob ki lah ban shem jingeh bha namar bym don ba pynïaid ïa ki Youth League bad wat ka Under-19 kaba ju pynlong da ka Shillong Sports Association (SSA) kam don shuh, hynrei ha nga hi kane ka kyndon ka long ka jingïarap kaba khraw ïa kito ki khynnah kiba dangkhie dangsan ba kin ïoh ïashim bynta lang ha kane ka lympung khnang ba kin nangkiew shaphrang ha ka kam ïalehkai phutbol.
"Ka SLFC kan pynkhreh ïa ka jingïakhun kaba ar pyrshah ïa ka Pyndengrei SCSC ha ka 27 tarik, kumjuh ïa ka Mawten ha ka 31 tarik, ïa ka Seven United SCC ha ka 3 tarik u Jylliew bad khatduh eh kan ïakynduh pyrshah ïa ka Riangdo YSCA ha ka 6 tarik.
Ka NorthEast United FC ka la thung ïa u Juan Pedro Benalina na Spain kum u coach ba thymmai na ka bynta ka aïom ïalehkai jong ka Indian Super League, la pynbna kane ka klob.
Kat kum ka kyrwoh ba pyllait da kane ka klob la ong ba kane ka jingïateh kular ka long na ka bynta shisnem bad ka lah ruh ban pynjlan biang sa shisien hadien.
Utei u coach uba la 54 snem ka rta, u la long uba ju mlien ban pynïaid ïa kiba bun ki klob ha ki lai tylli ki dewbah jong ka pyrthei, kita ha Asia, Africa bad ha Europe.
Katba mynta pat un shimti ïa ka lyngkor na ka bynta ka NorthEast United kaba la mad jingeh ha ki ar aïom ba la dep.
Haba pynpaw halor kane ka jingshah thung, u Benali u la ong, “Ka long ka burom kaba khraw ïa nga ban pdiang ïa kane ka kam kum u Coach ba ha khlieh duh jong ka NEUFC.Nga thrang eh ban kyntiew ïa kane ka klob sha ki kyrdan ba kham shakhmat.
"U Benali u la pynpaw halor ka jingdon ki rangïalehkai ka thaiñ shatei lammihngi ïa ki sap ïalehkai.
“Ka thaiñ shatei lammihngi ka long ka jaka pdeng jong ka jingïalehkai phutbol bad ka long kum ka ïing na ka bynta ban saiñdur ïa ki rangïalehkai.
Kane ka thaiñ ka long ruh kaba ïeit ïa ka jingïalehkai phutbol bad kaba don ruh ïa ki nongkyrshan.
Kumta ngan pyrshang ban kyntiew ïa kane ka klob khnang ban wanrah burom ïa kane ka thaiñ.
"Ïa u Juan la kha ha Spain bad u la long u khynnah uba ju sngewtynnad ha ka kam ïalehkai phutbol naduh ba u dangrit.
Kumta hadien ba u la sangeh na ka kam ïalehkai, u la shimti nyngkong kum u coach ka Las Rozas CF ha ka rta kaba 28 snem.
Naduh kane u la sdang ïa kane ka kam ha kaba u la nangkiew shaphrang ban pynïaid ïa ki kynhun ïalehkai bapher bapher na kylleng ki ri ka pyrthei bad u la shimti ruh kum u technical assistant jong ka kynhun ïalehkai jong ka Finland.
Une u manager u la don ka jingïadei bad ka Indian Super League bad uba la ju buddien ïa kane ka lympung kumba katto katne por.
“Nga la ju buddien a kane ka lympung bad kumjuh ïa ki rangïalehkai kum u Hugo Boumous, Noah Sadaoui, Mourtada Fall, bad u Zaid Krouch.
Ka long kaba biang eh ban ïakhun pyrshah ïa ki klob ba la shimti ban pynïaid da u Sergio Lobera, Stuart Baxter bad u Miguel Angel Portugal," la bynrap u Juan.
Ka kynhun ki rangalehkai U-17 jong ka ri kan pynkhreh banakhun pyrshaha ka FC Augsburg (U-17) ha ka prokram kilanmet ka ban long ha ka Sngi Thohdieng ha Augsburg, Germany.
Kane ka jingalehkai kan long ha ka por 8.30 mynmiet bad kan long ka jingkilanmet kaba lai na ka bynta kane ka kynhun ka ban dang don hapdeng ka jingpynkhreh ha Germany.
Dangshen mynta u bnai, kane ka kynhun ka laoh banashim bynta ha ki ar tylli ki jingalehkai pyrshaha ka kynhunalehkai U-16 bad U-19 na ka VFB Stuttgart (1-3) bad ka SSV Reutlingen U-16 (6-1).
“Ngioh ban kilanmet kumba katto katne sngi hadien kaba kut ka jingalehkai kaba khatduh jong ngi bad ngi la long kiba la khreh na ka bynta ki ar tylli ki jingalehkai ha Germany," la pynpaw u coach u Bibiano Fernandes.
Kane ka kynhunalehkai U-17 ka laai bteng ka jingpynkhreh na ka bynta ka AFC U-17 Asian Cup (ka ban long ha u bnai ban wan ha Thailand).
Kumta ka laai bteng ban kilanmet bha ha Spain kumba shibnai hashwa ban kynriah sha Stuttgart, Germany ha ka 16 tarik mynta u bnai.
Hadien ki ar tylli ki jingalehkai ha Stuttgart, bad hadien ba laoh ban sakhia ki katto katne ki jingalehkai jong ka lympung Bundesliga, kane ka kynhun ka la poi ha Augsburg na ka bynta ki prokram kilanmet jong ka taiew ha Germany.
“Ka jingkilanmet ha Germany ka la long kaba biang bha naduh ki jakaalehkai bad ki khynnah ki la ïoh shibun ki jingïarap lyngba ki coach ha Stuttgart," la ong u Fernandes.
Kane ka kynhun ïalehkai U-17 ka ri ka la poi ha Augsburg ha ka sngi Palei bad kan pynkhreh ïa ka jingïalehkai kaba nyngkong pyrshah ïa katei ka kynhun ha ka sngi Thohdieng.
“Ka Augsburg ka long ka kynhun kaba kynsai ha Europe bad ngi khmih lynti ba kane ka kynhun ïalehkai U-17 kan lah ban ïalehkai bha.
La khmih lynti ba kan long ka jingïalehkai kaba itynnad namar ki khynnah ki la nangkiew ha ka kam ïalehkai," la ong u Fernandes.
Kane ka kynhun hadien ba la pyndep ïa ka jingpynkhreh ha Germany, kan leit sha Thailand artaïew shwa ban sdang ka AFC U-17 Asian Cup khnang ban pynïahap bad ka jinglong ka mariang.
Kane ka kynhun kan ïakhun pyrshah ïa ka Vietnam ha ka 17 tarik u Jylliew, Uzbekistan (June 20), bad ïa ka Japan (June 23) kiba don ha Group-D.Ban kham iar shuh shuh ka rukom pyrkhat jong ki samla ka juk mynta dei ban pynshongnia ia kane ka bynta ba wat lada ka Ri India ka ñiew mynder-ri ia ki paidbah Khasi ha Ri Bangladesh, hynrei ki dang dei hi ki paradoh parasnam lajong.
Katno tam lei lei ia la ki paradoh parasnam kiba na Them Barak bad Raidbah Karbi Anglong ha jylla Assam.
Sa katno tam shuh shuh ia ki paradoh parasnam hapoh la ka jylla.
Nalor kata dei ruh ban sngewthuh ba ha ka rukom kheiñ Khasi, kham tam ha ka longkur longjait ka dei ban tehsong salonsar ia kiba na jylla Meghalaya, jylla Assam, ki ba na Ri Bangladesh bad wat kito ki Khasi ki ba don sha kiwei kiwei ki jylla kum ha Manipur, Mizoram, Tripura bad kumta ter ter ba ki dei ki jong lajong bad ym don kaei kaei kaba lah ban phiah.
Ki paidbynriew Khasi kiba tip tynrai la ki riti dustur ki dei ruh ban tip la ka thymmei longkur longjait, ka ba kyrsoi na ka jutang tipkur tipkha.
Lada kumta ym rung shuh ka pyrkhat ai jait sha u shynrang, da lei lei ruh.
Kito kiba khluh ban aijait sha u shynrang ki dei ki ba synjor ka jingsngewthuh ha la ka thymmei bad ki tip tang la ka tynrai.
Kata ka dei ka riti tipkur tipkha ba paka bad kan long pura lada dang iaineh ha la ka niam tynrai Khasi.
Kaba lyngngoh ka long ba kito kiba la kylla la ka jingngeit sha ka pateng jutang Isreal, Hindustan ne Arab ki dang tip la ka riti tipkur tipkha.
Ka ba khyllah bad kynshia pat ka long ba kito kiba dang iaineh ha la ka niam tynrai Khasi, kim tip shuh la ka thymmei bad ki tynneng ban aijait sha u shynrang.
Ka stadtip imlang sahlang (Social Science) ka batai shai ba ka tynrai ki paidbynriew Aryan (Hindu/Muslim) na dewbah India kan sa kyntur shaduh kjat lum Makashang ban tyllep baroh kawei ka thaiñ shatei lammihngi hapoh ka sanspah ne hajar snem, khamtam lada dang iai kynrei ka shongkha khleh.
Hapdeng kine kiei kiei baroh la sngewthuh ba ka Riti kheiñkur kheiñkha Khasi ka dei ka atiar bakhlaiñ bor tam ban kyrda na kata ka ban shah tyllep ha ki paidbynriew na dewbah India.
Ban pynshongnia kham skhem ia kane ka bynta la dei ban bishar bad puson ia ka khanamynnor katkum ki dak ki shin ba paw ha ka imlang sahlang.
Ha kane ka thaiñ shatei lammihngi ka Ri India ka jingshah thombor ka ba jubor tam katkum ba kynmaw ha ka janor briew ka dei ka da ka Hima Bilat.
Dei tang ki phareng ki ba la lah ban jopthiaw sha kane ka thaiñ ha ba nujor bad ki Mughal kiba la jop pyrthei ha shityllup ka dewbah India kim shym la lah ban kyntur sha kane ka thaiñ.
Ha kane ka jingthombor jong ki phareng sha ka thaiñ shatei lammihngi ki la jied ia ka Ri Khasi ban shna ka nongbah synshar, nyngkong ha Sohra bad hadien ki kynriah noh sha Shillong.
Ha kine ki jingjia ha ka khana mynnor, haba khmih ia baroh ki jaitbynriew kiba shah iuhroit than eh dei ki Khasi.
Na ka daw ba la jied ia ka nongbah Shillong ha kito ki por ban long nongbah ia ka jyllabah Assam ka ba kynthup naduh Sylhet shaduh khappud Bhutan, kumta ki paidbah Khasi ki la shah banbeiñ ha baroh ki liang.
Ka nongmuna ba tyng-kreiñ ka paw shynna hangne ha ka thaiñ shatei lammihngi ba kumno kita ki iktiar ba thombor ki lah ban pynkylla ia ka imlang sahlang bad byrsieh ia ka jaitbynriew.
Na ka daw ba ka Nagaland, Manipur bad Mizoram ka iengskhem ban aireng ia ki phareng bad ba ki la kham don sha kyndong ba jyllei ki raieh raidam, kumta ki phareng ki kham jynjar ban tynruh ne bsut ha kita ki jaka.
Ka Arunachal Pradesh kam pat da tyngkhuh than bad ki phareng ha ba shim kyllum bad namar ba jyllei ki raieh raidam, kumta ki phareng kim da iohlad ban bsuh.
Namar kata ki jaka basuk ia ki phareng ka dei ha ka rithor Assam bad Tripura, kumjuh ruh ha Ri Khasi namar ba ki la lmun ban shongneh bad seng ia ka nongbah jong ka jyllabah Assam.
Ha kita ki snem ki phareng kim da suitñiew ia ki jaitbynriew ba kyrpang kum ia ki Khasi, Garo, Karbi, Bodo, Kachari, Tripuri, Koch, Rabha, Lalung ter ter namar ba ki sngewsuk ban shu kynthup beit ha ka jyllabah Assam.
Hynrei ki Naga, Manipur bad Mizo te kim ailad ba ki phareng kin kdup jubor ha jyllabah Assam, bad u Syiem Tripura ha kita ki snem u long uba donbor bad um shym la shah ban kynthup ha jyllabah Assam.
Kiwei kiwei kynthup bad ki Khasi ki la shah kynthup ha ka jyllabah Assam bad kane ka la hiar pateng ka rukom synshar haduh ban da ioh laitluid bad ynda wan sa ka sorkar India, dang iai kynthup ia ki Khasi ha ka jylla Assam, katba ka nongbah ka dei beit ha Ri Khasi.
Lada tynjuh bniah ia kine kiei kiei lah ban poiphang ba katno ka Ri Khasi ka la shah thombor haduh ba ki jaka puta ba ker sawdong ia ka nongbah shillong kiba iar daiñ-ly-daiñ ki la shah knieh ha ka sorkar India bad mynta ki la hiar pateng sha ka shnat sorkar Ïada-Ri (Defense/ Cantonment land).
Kat kata ka jingshah thombor ha baroh ki liang, hynrei ka jaitbynriew ka dang ieng rasong ban pynneh la ka snap tynrai bad la kheit ia u soh ka jingjop ha ba la ioh la ka jylla Rilum Meghalaya.
Kiwei kiwei ki jaitbynriew ritpaid kum ki Bodo, Garo, Kachari, Karbi bad kiwei kiwei kim pat shah lynsher kumba shah ka Ri Khasi, hynrei la kumno kumno ka Ri Khasi ka dang ieng rasong haduh mynta mynne.
Kawei na ki khlur ialehkai siat Suloi jong kiba duna dkhot-met bad ruh kaba lah khur ia ka takma Ksiar na ka Paralympic ka Avani Lekhara, ha ka lympung ialehkai kaba mynta ha Changwon ka World Shooting Para Sports World Cup kaba dang iaid shakhmat mynta, katei ka nong-ialehkai ka ri ka la lah ban khur noh shalade ia ka takma Rupa.
Kumta ruh ha kaba iadei bad katei ka jingshimbynta jng katei ka nongialehkai ha ka lympung, ka khubor ka iathuh ba ka Lekhara da tang katto katne dor-thong ka lah duh noh ia ka lad ban khur takma Ksiar ha ka jingiakob siat jong ka ha ka 10m Air Rifle Standing SH1 Finals.
Shuh shuh ruh katei ka nongialehkai ba dang 21 snem ka la lah ban kamai da 10.3 ha ka kylla iakhun ba 24 na ka bynta ban kynthuplang ia ki dor-thong ba ka lah khur na ki jingkhun sha ka 250.1 da kaba duh noh ia ka lad ban khur ia ka kyrdan ba nyngkong  ba lah bat da ka nongialehkai na Sweden ka Anna Benson bad ruh ha kaba katei ka nongialehkai ka ri ka la lah ban pynioh sha ka ri baroh kawei ka ka takma ba 100 na ka kam ialehkai jong kiba duna dkhot-met ha kum katei ka jait jingialehkai.
Kham hashuwa, ka Avani ka la lah ban siat bha haduh ba kan da khur ia ki 626.5 da kaba wan balai ha ka qualification.
Ka khubor ka iathuh ruh ba katei ka lympung ialehkai kaba long mynta ha Changwon ka long kaba sdang ka aiom ialehkai  na ka bynta ka aiom ialehkai jong ka World Shooting Para Sports bad ka ban  tyrwa ruh hakhmat ki nongialehkai ia ka quota na ka bynta ka Paris 2024 Paralympic.
U manager ka West Ham United u David Moyes u la thrang ban soia u khluralehkai ka Manchester United u Aaron Wan-Bissaka ha kane ka aom lyiur bad kane ka long ban pynkhlaiñ ha ka bynta kaba shadien.
Kumba ka paw ka long ka aom kaba eh na ka bynta ka kynhun jong u Moyes ha kaba kane ka klob jong ka Premier League ka la wan ha ka kyrdan ba hynriew bad hynñiew ha ki ar tylli ki aom ba la dep.
Kane ka klob ka la khmih lynti ban khura ka jingjop kaba nyngkong na ka bynta ki 43 snem hadien ba ka la rung sha ka final jong ka Europa Conference League bad kanakynduh pyrshaha ka Fiorentina ha Prague ha ka 7 tarik u Jylliew.
Lyngba kane ka aomalehkai, ka West Ham ka la khmih lynti banalehkai bha hadien ba ka wan ha ki kyrdan ba kham shadien ha kaba u Vladimir Coufal um shym la lah banalehkai bha, katba u Thilo Kehrer bad u Ben Johnson ki la nang hiar arsut ha ka rukomalehkai.
Kat kum ki khubor la ong ba u Moyes u la khmih lynti ban pynkhlaiñ ha katei ka bynta bad u la phaikhmat sha u Wan-Bissaka namar ka laweialehkai jong u ha Old Trafford kam tikna shuh.
Ha kawei ka liang utei u rangalehkai ba dang 25 snem ka rta u la khmih lynti ban mih noh na ka United namar u la shem jingeh ban ïoh mih madan ha ka kylla step na ka daw ka jingmynsaw.
Katba na ka liang u Erik ten Hag uba dei manager ka Man United u la plie lada u Diogo Dalot ha ka bynta kaba shadien.
Hynrei hadien ka World Cup, u Wan-Bissaka u la duh noha ka lad wat la u laalehkai haduh 32 sien bad banarapa ka United ban khura ka jingjop ha ka Carabao Cup bad ruh ha ka final FA Cup.
Wat la katta na ka liang u Ten Hag ka la khmih lynti ban pynkhlaiñ ha ka bynta kaba shadien, hynrei kumba ka paw utei u rangalehkai na England u dangai long u rangalehkai ‘dien ba kynsai ha ka pyrthei.
Hynrei kumba ka paw mynta kane ka lyntiaid ka jong u ha ka kamalehkai na ka United ha kaba ka lawei jong u Wan-Bissaka ka lah ban kut noh watla ka kontrak ka jong u kan kut haduh u 2024.
Kumta kane ka klob ka lah ban die noha u wat la u dang don jingkyrmen ban pynjlan sha shisnem ha ka jingïateh kontrak.
Ka jingshah thngan ba khlem buh por da u President ka Voice of the People Party (VPP), u Bah Ardent Miller Basaïawmoit, ka la ïaid mynta la lai sngi hajan ka Secretariat ban dawa na ka sorkar ba kan pynbeit thymmai ïa ka Reservation Policy ne ka bhah thung kam katkum ka jingdawa jong ka por.
Na ka liang ka sorkar, haduh mynta, ka dang ïakren beit tang halor ka Roster System bad u Symbud Myntri Rangbah, Bah Prestone Tynsong, u la ong ha ka 24 tarik Jymmang, 2023, ba ïa mynta kam pat don kano-kano ka jingïakren halor ka Reservation Policy kumba la dawa da ka VPP.Ha kine ki lai sngi, ngi la sakhi ïa ka jingwan tuid jong ki paidbah na kylleng ka sor bad khapsor shynrang bad kynthei, longkmie bad longkpa, bad khamtam eh ki samla, sha ka jaka ba shong shah thngan u Bah Ardent namar ki sngew ba ka jingdawa jong ka VPP ban pynbeit thymmai ïa ka Reservation Policy katkum ka jingdon paid ka long kaba don nongrim.
Ki samla wad kam wad jam sorkar ki kham sngewthuh bha ïa kane namar ka jingduhnong ka long ïa ki lada ka bhah kam ïahap katkum ka jingdon paid.
Ka sorkar bad ki paidbah kim dei ban sngewlyngngoh ïa ka jingdawa jong ka VPP namar u Bah Ardent u la dep ban kren ïa kane ka jingdawa haduh ha ïingdorbar thawaiñ ka jylla ha u bnai Lber ha ka por jong ka Dorbar Mang Tyngka.
Ha ka por ilekshon ruh, ka VPP ka la kren da kaba shai.
Ka VPP ka la ong ruh ba kam pyrshah ïa ka Roster System, hynrei ka kwah ïa ka sorkar ba kan pynbeit thymmai ïa ka Reservation Policy.
Ngi dei ban ïa shai hangne ba ka wan shwa ka Reservation Policy bad nangta ka Roster System bad ym dei da khongpong.
Namarkata, ka VPP ka sa ïai ban ba dei ban pynbeit bha shwa ïa ka Reservation Policy na ka daw ba kumba ka long mynta, ka pyrla ka la noh shiliang shaba palat.
Khlem ka Reservation Policy, yn ym don hi ruh ban ïakren halor kata ka Roster System.
Baroh shi katta ha ki 50 snem, ym shym la don ka Roster System tad haduh ban da tuklar bad hukum ka Meghalaya High Court na ka daw ba ïa ka Reservation Policy hap ban pyntreikam katkum ka Roster System.
Ka sorkar Meghalaya, hapoh ka ïingbishar bahalorduh jong ka Ri, ka Supreme Court, ka la pyntip lyngba u Advocate General ka jylla ba ha Meghalaya, ka jinglong jingman ka kham pher ha kaba ki nongshong shnong kiba kham bun (85%) ki dei ki riewlum, bad namarkata, ka jingai bhah kaba palat ïa ka 50% ka long kaba don nongrim.
Kane ka jingpyni na ka liang u Advocate General ka dei ha u bnai Lber jong u snem ba la dep.
Hynrei ka jingbishar kam pat kut bad ka Supreme Court kam pat ai ïa ka rai bakhatduh.
Kane ka jingbishar jong ka Supreme Court ka long ruh na ka bynta kiwei pat ki jylla ka Ri halor ka bhah kam bhah jam.
Ngin hap ban ïa peit bad ap ïa ka rai jong ka Supreme Court halor kane ka bynta.
Wat la katta ruh, kam don jingkhang ïano-ïano ban buh ïa ki jingdawa namar kane ka dei Ri synshar paidbah.
Ka ïingbishar ka don la ka jong ka bynta da kaba peit ïa ki aiñ ki kanun ba hato kata ka bhah kam ka long ne em kaba shong aiñ lane kaba be-aiñ.
Ki paidbah ruh ki don la ka jong ka bynta ban dawa pynthymmai ïa ka jingbhah kam.
Haduh mynta, ka sorkar ka dang ïai ban beit ba ka jingïakren bad ki kynhun/liang bapher bapher kan long beit halor ka Roster System bad ym halor ka Reservation Policy.
Ka VPP ka la shah kynthoh ruh ha ka NPP ba ka la shim ïa kane ka mat tang namar ban ïoh jingmyntoi saiñpyrthei bad ban pynkhreh na ka bynta ka ilekshon MDC.Tangba don kiba la klet pat ba ka VPP ka la rah ïa kane ka mat naduh ka por ïalap ilekshon bad namarkata, ka dei ka kamram jong ka ban pyndep ïa ka jingkular ba ka la ai sha ki paidbah wat la ka seng ka shong ha liang pyrshah bad ka don tang saw ngut ki MLA.Ka dei ka kamram jong ki seng saiñpyrthei ban pyntrei lane pynurlong ïa ki jingdawa ha ka por ilekshon bad ym ban shu leh klet hadien ba la jop.
Nalor ka VPP, wat ka HSPDP bad ka UDP ruh ki la buh ïa ka Reservation Policy kum ka mat ilekshon ha kaba ki la ong ba dei ban peit bniah ïa kane.
Ha kine ki sngi, ka sorkar kan sa shong jingïalang sa bad kiwei pat ki kynhun ban batai shai sha ki ha kano ka rukom la pyntreikam ïa ka Roster System kumba ka la leh bad ki Myntri, MLA bad ki seng saiñpyrthei.
Haduh mynta, kiba bun ki la pynpaw ïa ka jingsngewhun halor kata ka Roster System wat la ka long kaba kham kyllaiñ ban pei phang bad sngewthuh.
Ha kajuh ka por, ka la dei sa ka bynta jong ka sorkar jylla ban pynpaw da kaba shai kaei ba ka don ban ong halor ka jingdawa jong ka VPP khnang ba ki nongshong shnong kin sngewthuh ïa ka nongrim jong ka sorkar.
“Kane ka pateng ba mynta ka dei ban leh ei ei, ba ki pateng ban dang wan kin sngew sarong.
Ka jingiatrei lang da baroh ki jaitbynriew ka Jylla, kan pyntikna, ia ka suk ka sain, ki khun ki kti, ki khunksiew, ki khunmiaw, ki khunkhnai bad ruh na ka bynta ki khun samla jong ki pateng ban wan.
" Kine ki kyntien badonburom/ bakongsan (Solemn Message) ba la mih na ka sur jong ka Voice of the People Party (VPP), ka pynkynmaw ia ngi ia kawei ka jingrwai ba pawnam kata ka “One Day at a Time"  ba la thoh da ka Marijohn Wilkin bad u Kris Kristofferson: Yn sot khyndiat ia ka jingmut kane ka jingrwai [ai ianga ka bor, iarap ia nga mynta ka sngi, pyni ia nga ka lynti, kaei kaba nga dei ban leh, nga pan tang ia kane na Me, namar kaba mynhynnin ka lah leit ko Jisu Baieit bad kaba la shai ka lah ban long ba kam dei shuh ka jong nga].
Dang don jingkyrmen, namar katei ka sur ka lah rung ha kiba bun.
Ka United States ha ka Sngi Balang ka la pynbna halor ka jingmynjur ban die ia ki tiar siat NASAMS ba $285 Million sha ka Ukraine hadien ba ka Ukraine ka la wad lad ban ioh ia ki tiar kiba kham khlaiñ khnang ba kan lah ban iada ia la u jong u pud- u sam na ka kti jong ka Russia.
Ka tnat Defence Security Cooperation Agency jong ka US ha ka Sngi Palei ka la ong ba kumba la iohi ba ka Ukraine ka donkam ban pynkhlaiñ  noh ialade ha kane ka kynti bad kumta ruh  la ong ba da kane, kan iarap shibun ia ka Ukraine ba kan ioh ban pynkhreh kham bha ialade khnang ba kan lah ban iada ialade bad ban iakhun pyrshah ruh ia ka Russia ha ka por ba ka Russia ka pynjur ia ka jingthombor.
La ong ba katei ka jingdie jong ka US ia ki tiar thma sha ka Ukraine ha kane ka por, ka long ruh kum shi bynta ban pyniaid shakhmat ia ka kam iadie- iathied bad ka jingai jingkyrshan ia ki para marjan ri hapoh jong ka dew bah Europe.
Haba iadei bad ka jingdie ia kitei ki tiar ha kane ka kynti, kan ym kynthup ia kino kino ki nongtrei sorkar ne ki kontraktor nalor ka jingiakut da ka sorkar US bad ka Ukraine.
Kumta la ong ba hadien ba ka State Department ka la ai jingmynjur ia ka Ukraine haba iadei bad katei ka kam ha katei ka sngi, ka DSCA pat ka la phah ia ki jingtip sha ka Congress, khnang ban pyndep ia ka jingiasoi haba iadei bad ki kam pisa- pilaiñ.
Kumjuh ruh la ong ba ka United States ka la ai jingkyrshan na ka por sha ka por ia ka Ukraine hapdeng ka jingiakhun thma jongka pyrshah ia ka Russia bad ki jingiarap bad jingnoh synñiang jong ka US ki la kot ia ka shiphew billion dollar tam.
Hynrei la ong ba kitei ki tiar kiba kan phah ha kane ka por pat kin long hi da ka jingiadie- iathied, ym kaba shu ai sngewbha ne ai jingiarap sha ka Ukraine.
Namar kumba la iohi ruh ba ka Ukraine ka khlaiñ bor da ka jingiakhun nalor suiñ bad kumta ruh kitei ki tiar thma ha kane ka por ki dei ki ban pyndonkam ha ka jingiakhun ha suiñ.
Ki bom Improvised Explosive Devices (IED) kiba khlaiñ bor ïa kiba la buh da ki lehnoh Naxal hapoh ka surok la lap ha Bijapur distrik jong ka Chhattisgarh ha ka sngi Balang, la ïathuh ki pulit.
La lah ban khanglad ïa ka jingjia kaba sngewsih ka ban lah ban mih na ka jingbthei jong kine ki bom naba la lap noh ïa ki ha ka por ba biang, la ïathuh u heh pulit.
Ïa ki ar tylli ki bom la lap napoh ka surok Awapalli-Basaguda haba ka kynhun jong ka tnat shipai Central Reserve Police Force (CRPF) kala mih ban pynlong ïa ka jingleit khmih bniah bad ka jingpahara.
Kumba ka la jia, la ïathuh ba ka jingbthei jong u bom IED ka la shim ïa ka jingim jong ki 11 ngut ki briew ha ka distrik ba marjan ha Dantewada ha u bnai, Ïaïong ïa uba la buh da ki lehnoh ban pynbthei, la ïathuh u heh pulit.
Ki shipai jong ka kynhun 168th bad 222nd battalion jong ka tnat CRPF ki la don bynta ban pynlong ïa ka jingleit pahara ha ka sngi Balang, u la ong.
Ïa kine ki bom IED la buh ha ka synduk buh jingbuh kaba dei da ka plastik, ha kaba la tynrong ïa ka ha ka jingjrong kaba san phut jong ka surok ha kaba la tih pynjylliew da phra phut ka jingjylliew bad phra phut ka jingïar narud surok.
Ïa kine ki bom la lah ban pynduhbor noh da ka kynhun Bomb Disposal Squad.
Ha ka jingjia kaba la jia ha ka 26 tarik, Ïaïong, ki la don kumba 10 ngut ki pulit jong ka kynhun District Reserve Guard jong ka tnat pulit bad uwei u nongñiah kali ki la ïap hadien ba ki lehnoh Naxal ki la pynbthei bom ïa ka kali ha kaba ki la shong ha ka ban leit jingleit ha Dantewada distrik.
Naba la sakhi halor ka jingjur ki kam khaïi dork ha ka jylla Andhra Pradesh, u Myntri Rangbah jong ka jylla u YS Jagan Mohan Reddy u la bthah ïa ki kynhun ba dei khmih ba ki la dei ban ïaid shakhmat na ka bynta ban pynkhlaiñ ïa ki jingpyntreikam bad ban buddien halor ka jingthmu ban khanglad ïa ki jingsniew kiba la mih na u drok.
Hashwa kane, hadien ba la ïohi ïa ka jingkynrei jong ki kam sniew kiba mih na u drok khamtam hadien ka jingïoh kurup ïa ki drok ba bun na ka por sha ka por, u Myntri Rangbah u la hukum ïa ki heh ba dei khmih ba ki dei ban pyntreikam pyrkhing ha ki jaka pule na ka bynta ban pyllait ïa ki na ka jingpyndonkam ïa ki jingdih pynbuaid khamtam na u drok.
Ki heh sorkar ki la hap ban pynbiang ïa ki kaiphot kumba la bthah hashwa naduh ba la sdang ka jingpyntreikam khnang ban lah ban buddien bad wad ki lad ki lynti kumno ban leh ha ka ban ratdyngkhong ïa kine ki jingsniew kiba la rung hapoh ka jylla bad kiba la ktah ruh ïa kiba bun kiba la shah pyngngop ha kine ki jingsniew kiba mih na u drok bad kiwei pat ki jingdih pynbuaid.
Kumba la ïakren la ong ba ka lad ban khanglad bad tehlakam ïa ki jingsniew ba mih na u drok ka long sa tang ban pynjur ïa ki jingpyrkhing bad ban pynshitom da kaba tyngeh lada lap ïa kino kino ki briew kiba kamai spah da kaba pynkharoi ïa kine ki kam sniew kiba ktah ïa ka imlang ka sahlang khamtam ïa kito kiba dang dei ban khie dang san bad kumjuh ki khynnah pule.
Ki bor bahalor kum shi bynta ban pyntikna ha ka ban pynbiang ïa ki jngbam ba la dei ban sam sha ki  khynnah, ka la bteng ha ka ban ïai buddien halor ki rukom pyntreikam jong ki nongpynïaid bad ki nongkhmih halor kane.
Na ka jingud jong ki nongpynïaid skul bad ki khynnah ïa ka jingbym biang jong ka jingsam jingbam na ka bynta ki khynnah skul, ki bor bahalor ki la buddien khnang ban tip ïa ka daw tynrai halor kane.
Kum shi bynta ban pynkhlaiñ ïa ka nongrim ha kaba ïadei bad ka jingpynshisha halor ka jingkynnoh ba ki la don ki jingbym pyntreikam hok hapoh ka Mid-Day Meal Scheme ïa kaba mynta la tip kum ka Pradhan Mantri Poshan Shakti Nirman (PM-Poshan), ka seng BJP ka la buh ïa ka hukum ba la dei ban tohkit halor kane da ka State Crime Branch.
Kum ka jingñiew kyrteng ïa kane ka kam bamsap kaba la mih na ka Mid-Day Meal (MDM) ha Jeypore Block jong ka Koraput distrik, u Chief Whip jong ka seng BJP hapoh ïingdorbar jong ka Odisha u Mohan Majhi ha ka jingïakren bad ki nongthoh khubor, u la ong ba ïa ka prokram ha kaba ïadei bad ka jingpynbiang ïa ki jingbam khlaiñ na ka bynta ki khynnah la pyntroiñ noh da ka sorkar BJD da kaba ai mynsiem halor ka kam bamsap.
“Ki jingtip ba bniah ha kaba ïadei bad ka jingdon jong ka kam bamsap kaba jur ha kaba ïadei bad ka jingpyntreikam ïa ka PM-Poshan ka la poi ha ki shkor jong ka seng na Nuapada, Balangir bad na kiwei pat ki distrik jong ka bynta ba shaphang Sepngi jong ka Odisha.
La ïoh jingtip ba u khaw uba ha ka borni kaba 50 kilo u ju duna da 4-5 kilo haman ka borni bad ïa kane la ïoh jingtip ba ka la jia ha kiba bun ki skul.
Ha kaba ïadei bad kane, la donkam na ka bynta ban pynlong ïa ka jingtohkit da ki kynhun ka sorkar," la ong u Majhi.
Kum ka jingpynrem jur ïa ka sorkar jylla ha kaba ïadei bad ka jingpynkynriah jaka trei ïa ki arngut ki Cluster Resource Centre Coordinator (CRCC), ïa ki nonghikai bad ki Data Entry Officer hadien ba la ïoh jingtip halor ka jingdon jong ka jingpynsepei ïa u khaw ha ki katto katne tylli ki skul jong ka Jeypore Block, u Majhi u la ong ba kam shym la don kano kano ka jingpyntreikam ha kaba la dei ban leh pyrshah ïa ki kynhun ki riewshimet kiba la phah ïa u khaw bad ïa ki heh nongpynïaid kiba la dei ban khmih bniah halor kane ka bynta.
Kum ka jingkynnoh ba ka kam bamsap hapoh ka PM-Poshan Sheme ka la suhthied bha bad da ki klur tyngka ka pisa la pyndonkam bakla da ki kynhun kiba dei khmih halor kane ka bynta ha ryngkat ki heh nongïalam jong ki kam saiñ pyrthei, u Majhi u la ong ba ka sorkar ka la khapbrip ïa ki khmat naba kane ka skhim ka la ai jingmyntoi ïa kiba bun ki briew kiba dei ki dkhot jong ka seng kaba bat ïa ka jingsynshar.
Baroh ki jingthmu jong ki seng ka liang pyrshah ha kaba ïadei bad ka jingkyntu ban don da ka jingïatyrko nia bad ïamir jingmut ha kaba ïadei bad kane ka bynta, ha ïingdorbar la pynshisha ba u Lamphang um ju ailad.
Kane ka la paw shai ba ka sorkar ka la sheptieng ba na kane ka jingïakren yn sa paw shibun ki kam sniew ba la leh ki ban long na ki tnat Civil Supplies bad ki School Education, u la bynrap.
Ka PM-Poshan ka dei ka skhim ba la kyrshan da ka sorkar kmie na ka bynta ban pynbiang ka jingbam kaba la shet bha bad kaba khluit ban ai sha ki khynnah kiba leit ha ki skul sorkar bad ki skul ba hap hapoh ka jingkhmih jong ka sorkar kaba la treikam naduh u snem 2021-22 bad ka ban bteng haduh u 2025-26.
U nongïalam jong ka seng AAP bad u Myntri barim jong ka Delhi u Satyendar Jain hynnin ka sngi u la shah pynkit sha ka jaka ai jingsumar ha Deen Dayal Upadhyay Hospital hadien ba u la kyllon khlem tip briew ha ka jaka leit bar kaba don ha Tihar Jail, la ïathuh ka tyllong khubor kaba la wan na ka seng.
U Jain u la shah set patok naduh ba u la shahkem ha ka kynhun Enforcement Directorate ha kaba ïadei bad ka jingshah kynnoh donkti ha ka jingkamai ïa ka spah bymhok ha u Jymmang.
“U Satyendar Jain u la shah pynkit sha Deen Dayal Upadhyay Hospital.
U la kyllon na ka jingking baïong bad kem tlot ha ka jaka leit bar ha Tihar Jail.
Wat hashwa kane, u Satyendar Jain u la kyllong teng ha ka jaka leit bar bad u la don ka jingmynsaw na ki bynta u shyieng budlum jong u," la ïathuh ka seng Aam Aadmi Party.
Ha ka lah sngi U Blei, u Jain u la shah pynkit sha Safdarjung Hospital naba um da sngew shait ka met.
Khyndiat sngi hadien ka jingpynbna jong ka Reserve Bank ban ym pyndonkam shuh ïa ki lut T.2,000, u MP jong ka seng Congress ha Rajya Sabha u Digvijaya Singh u la kynthoh jur ïa ka sorkar kmie  ha kaba u la ong ba ka sorkar ka la dei ban batai shai halor ka jingpynmih ïa ki lut T.2,000.
Ka Reserve Bank of India (RBI) ha ka sngi Thohdieng jong ka taïew ba la lah ka la pynlyngngoh ïa kiba bun naba ka la pynbna ban ym pyndonkam shuh ïa ki lut T.2,000, hynrei ka la ai por ïa ki paidbah haduh ka 30 tarik, Nailur ba kin thep ne ban kin kyliang noh ïa ki ha ki Bank.
Ka RBI ka la ong ba ka la bthah ïa ki Bank ba kin pynsangeh noh ha ka ban pynmih ne pyndonkam ïa ki lut T.2,000 naduh ka sngi ba la pynbna ban pynsangeh pyndonkam ïa ka.
Haba la buh jingkylli ha kaba ïadei bad ka rai jong ka RBI, u Singh ha ka sngi Ba-ar u la ong ha ki nongthoh khubor ha Indore kumne, “Ha kaba  nyngkong ka sorkar kmie ka la dei ban batai shai balei la pynmih ïa kane ka lut tyngka.
".
U Jarnail Singh, uwei na ki runar uba shyrkhei, ïa uba dang shah pyllait jamin, u la shah siat ïap ha Punjab hynnin ka sngi.
U Jarnail Singh u la shah siat ha ki briew ki bym shym la lah ban ithuh ha ka shnong jong u ha Sathiala kaba don ha Amritsar distrik.
Kumba la ïathuh ki pulit la ong, ba ki la don kumba saw ngut ki briew kiba la kah durkhmat kiba la thombor ïa u Singh ha kaba ki la siat da kumba 20 kuli ïa u.
Katkum ka jingkhmih bniah na ka Closed-Circuit Television (CCTV) halor ka jingjia, la ïohi ba u Jarnail Singh u don habar ka jaka die marbam kaba don ha ka shong jong u.
Ka la dei ha kane ka por ba kitei ki saw ngut ki briew ki la mih na ka kali Maruti Swift jong ki bad sdang ban siat ïa u Jarnail Singh.
U Jarnail, u dei u dkhot jong ka kynhun runar u Gopi Ghanshampuria, une u dang shah pyllait  jamin, la ïathuh ki pulit, ha kaba ki la bynrap shuh shuh da kaba ong ba ki dang pynlong ïa ka jingtohkit ba bniah halor ki rukom pyntreikam jong ki dkhot ka kynhun runar.
U President ka Hill State People’s Democratic Party (HSPDP), Bah KP Pangniang, u la ong ba lada ka jingdawa jong ka seng ban phiah noh ïa ka jylla Khasi-Jaiñtia bad ka Garo kan urlong, ka jingïakren ban ïa bhah ïa ka jingthungkam thungjam kan nym don shuh.
“Ka kham khor ban ong to ïa khlad noh ban ïa kaba ong ban ïa bhah mar biang namar ka la kham eh hynrei ngi haduh uta u pud ngi la kren ïa kane namar ngi ïohi shisha ba ka don ka jingeh ban shna ïa ki aiñ ban ïa biang lang bad ban ïa tarajur ïa kiwei pat ki Jaitbynriew," la ong u Bah Pangniang haba kren sha ki lad pathai khubor ha ka Sngi Palei,U Bah Pangniang u la ong ba kam don kano kano jingñiew beiñ ïa ki paralok na Ri-lum Garo ne ka jingpyrkhat ban ïoh jingmyntoi shibun shalade, hynrei ka jingbhah ka dei ban long katkum ka sur bad ka jingdon jong ki paidbah.
“Ïa kane ka Reservation Policy ruh, ngi kwah ban wanrah ïa kata ka jingïakren ha ka sorkar MDA ban sngewthuh ba ka la dei ka por bad ym dei ban pynbor bad ma ki ruh ki sngewdei ban ong ba ka dei kaba donkam ban pynbha shuh shuh ba kata ka 40/40 kan long kaba ïahap katkum ka jingdon jong u paidbah," la ong u Bah Pangniang.
Ha kaba ïadei bad ka jingdawa ban pynrung noh ïa ka ktien Khasi hapoh ka khyrnit ba phra jong ka riti synshar ka ri, na ka liang ka seng haba ka buddien halor kane ka la lap ba napdeng ki 38 tylli kiba la dawa ban ithuh ïa ka ktien jong ki, ka ktien Khasi ka dei kaba hakhmat duh.
“Namar ba ngi don artylli ki Jaitbynriew, ngi hap dawa ba dei ban ïa ïoh lang ma ki bad ïoh lang ma ngi kaba long mawjynthut," la ong u Bah Pangniang.
Ha kaba ïadei bad ka jingshong shah thngan jong u President ka Voice of the People Party (VPP), u Bah Ardent Miller Basaïawmoit, na ka liang u Bah Pangniang u la ong ba um don eiei ban batai ne ban ong ïa ka jingïohi ba kham bha jong ka seng VPP bad um don eiei ban ong pyrshah ïa kaei kaba ka seng VPP ka don ïa ka jingthmu na ka bynta ka Jaitbynriew.
“Ngam don eiei ban batai ïa kaei kata ka jingïohi ba kham bha jong ki bad ngam don eiei ban ong pyrshah ïa kaei kaba ma ki, ki don ka jingthmu kaba bha na ka bynta ka Jaitbynriew namar ki don la ka jong ka bynta kum ka seng," la ong u Bah Pangniang.
Da kaba pynïaibteng ïa ki jingleit khynra ha ki jaka sangeh rel bapher bapher kiba hap hapoh ka jingkhmih jong ka North Frontier Railway (NFR), ki bor pahara ka Railway Protection Force (RPF) hapdeng ka 16 tad haduh ka 22 tarik mynta u bnai ki la ïoh ban pyllait im ïa 42 ngut ki briew, kynthup ïa 36 ngut ki khynnah rit, 2 ngut ki brie ba don jingduna dkhot met, 2 ngut ki longkmie bad 2 ngut ki khynnah kynthei.
Ha katei ka jingleit khynra jong ka RPF, ki la ïoh ruh ban kem ïa 2 ngut ki runar kiba la donkti ha ki kam ban khaïi beaiñ ïa ki briew.
Ïa ki briew kiba ka RPF ka la ïoh ban pyllait ha kitei ki tarik la leit ban aiti biang sha ki bahaïing hasem jong ki hadien ba la dep ïa ki kyndon aiñ kiba donkam.
Ïa ki jingleit khynra na ka liang ki bor pahara ka RPF ki la leit ban pynlong ha ki jaka sangeh rel kiba don ha ka thaiñ Katihar, Purnea, Barsoi, Kumedpur, New Bongaigaon, Rangiya, Kamakhya, Guwahati, Mariani, Tinsukia, New Jalpaiguri, New Tinsukia bad Dimapur.
Kat kum ka kyrwoh ba la pyllait da ka RPF, la ïathuh ba ha ka jingleit khynra kaba la pynlong ha ka 17 bad 18 tarik, ki bor pahara ka RPF ki la ïoh ban pyllait im ïa 9 ngut ki khynnah rit bad ïa kawei ka longkmie.
Ha katei ka jingleit khynra, ki bor pahara ka RPF ki la ïoh ruh ban kem ïa uwei u runar u ba ju donkti ha ki kam ban die beaiñ ïa ki tiket shong rel.
Ïa ki jingleit khynra ha kitei ki tarik la pynlong ha Katihar, Guwahati, Dimapur, Kamakhya, Kishanganj, bad New Tinsukia.
Ha ka jingleit khynra jong ki bor pahara ka RPF ki la ïoh bat ruh ïa 9 ngut ki khynnah rit bad kawei ka longkmie kiba phet jyndat na la ki jong ki ïing ki sem.
Kat kum ki jingïoh lum khubor la ïathuh ba na ka liang ka RPF bad ka Association of Voluntary Action kaba la ju tip mynshwa kum ka ‘Bachpan Bachao Andolan’ ki la dep ruh ban ïasoi ïa kawei ka soskular sngewthuh jingmut na ka bynta ki kam ban ïatreilang ha ki kam khynra ha ki jaka sangeh rel bad leit pyllait im ïa ki briew kiba shah rahbor ha ryngkat ka jingthmu ban pynïaid iew beaiñ ïa ki.
Ka Association of Voluntary Action ka dei ka seng treikam ba la seng da u Kailash Satyarthi.
Kum ban shu ïathuh hangne, naduh ka 17 tarik u Risaw, 2020 la pynsdang ïa ka prokram kaba la tip kyrteng kum ka “Meri Saheli" na ka bynta ban pynbiang ïa ki lad jingïada na ka bynta ki ‘riew kynthei kiba leit jingleit jngai da ki rel, khamtam na ka bynta ki ‘riew kynthei kiba ju leit jingleit marwei.
Ka jylla Manipur sa shisien ka la ïoh ban mad biang ïa ka jingmih ki jingïakajia kiba jur ha ka Sngi Balang mynta ka taiew ha kaba la ki paidbhur ki la leit ban thombor bad pynjulor ïa ka ïing sah jong u Myntri ka tnat PWD – Govindas Konthoujam kaba don ha ka thaiñ Ningthoukhong Bazar – ka thaiñ kaba hap hapoh ka jingkhmih jong ki bor pulit ka Bishnupur PS.Kat kum ki jingïoh lum khubor la ïathuh ba ha katei ka sngi ki paidbhur ki la leit ban rung jubor hapoh ka ïing sah jong u myntri bad pynjulor ïa bun tylli ki jingdon jingem jong u, kynthup ïa ki shuki ki jingkhangïit, bad ki kali kiba la pynïeng ha phyllaw.
Shuh shuh na ka liang ki paidbhur ki la donkti ban wiang ding ruh ïa ki kot ki sla kiba donkam kiba don ha ka kamra trei kam jong u Myntri.
Shuh shuh sa ha kawei pat ka jingïakajia la ïathuh ba sa kawei ka kynhun kaba kynthup ïa ki longkmie bad ki samla ki la leit ban khang ïa ka surok kaba pynïasoh ïa ka thaiñ Moirang Lamkhai bad ka thaiñ Thinungei.
Na ka liang kitei ki ‘riew kynthei ki la khanglad ruh ïa ki bor pahara ka Central Reserve Police Force (CRPF) bad Rapid Action Force (RAF) ba kin leit pahara ïa ka shnong Moirang hadien ka jingmih jong ka jingïakajia kaba jur kaba la wanrah ruh ïa ka jingshah pynïap jong uwei u samla.
Ha katei ka jingkhang lynti, na ka liang ki bor pulit ka thaiñ Bishnupur mar syn ïoh jingtip ki la leit mar mar sha katei ka thaiñ bad pyndonkam ruh da ki lyer pynsat khmat ban pynher krad ïa ki paidbah kiba la ïalum lang shi jaka.
Ha katei ka jingjia la ïathuh ba kim shym la don satia kino kino ki briew kiba la mynsaw.
Kat kum ki jingïohlum khubor la ïathuh ba na ka liang ki paidbah kiba la don bynta ha ki kam ban pynmih ïa ki jingkulmar ki la pyrta ruh da bun jait ki kyntien ban pynrem ïa ka sorkar.
Ki la pynpaw ïa ka jingpyrshah kaba jur halor ka jingdawa ban ïoh da la ka jong ka jylla, ban ïada ïa ki trai muluk na ki nongwei, ban pynsangeh jingpyndonkam ïa ki kynhun lehnoh Kiki ban phiah ïa ka jylla Manipur, bad kumjuh ruh ki la pynmih da ka jingdawa ba u Myntri Rangbah u dei ban hiar shuki noh.
Na ka liang ki paidbah ki la dawa ruh na ka sorkar jylla ba ka dei ban pynbiang ïa ki lad jingïada kiba kyrpang na ka bynta ki nongshong shnong jong ka thaiñ Tronglaobi.
Ha ka jingjia shah leit thombor jong ka ïing sah u Myntri ka tnat PWD la ïathuh ba na ka liang u myntri um shym la don satia ha la ïing ha ka por ba katei ka jingjia ka la jia.
Sa ha kawei pat ka jingjia kaba la jia ha ka sngi Balang, la ïathuh ba na ka liang ki runar kiba la kieng atiar bha ïalade ki la leit ban wiang ding ïa ka shlem trei kam jong ka Manipur Mountaineering Institute (MMI) kaba don hajan ka Loktak Hydro-Electric Project, Henglep sub-division jong ka Churachandpur district.
Ki bor pulit jong ka jylla Assam ha ka 24 tarik mynta u bnai ki la pyntip ba uwei u runar uba na ka nongbah Delhi u la shah kem ha ki bor pulit ka Government Railway Police (GRP) na ka daw jong ka jingdonkti jong u ban pyrshang khaïi tuh ïa ka ksiar.
Utei u runar u la shah kem na ka rel Kaziranga Express kaba dang sangeh Kamakhya Railway Station, Guwahati, Assam.
U runar u ba la shah kem ha katei ka sngi u dei u ba la tip kyrteng kum u Bikash Goyal – u nongshong shnong ka kyntoit Rohini jong ka nongbah Delhi.
Na ka liang ki bor pulit ki la pyntip shuh shuh ba utei u runar u la shah kem ha ka por ba u dang thmu ban leit pynpoi beaiñ ïa ka ksiar sha ka nongbah Delhi na Assam.
Ki pulit ka Anti Narcotic Task Force (ANTF) jong ka East Jaiñtia Hills (EJH) ki la ïoh ban kurup haduh 10 kilo u ‘Ganja’ ne kynja bad ruh ban ïoh kem ïa uwei na Khliehriat.
Katkum ka khubor na ki pulit la ong ba hadien ka jingïoh ïa ka jingtip kaba bniah, ki pulit ANTF ki la pynlong ka jingpynap shrip ha ka Sngi Palei hajan ka Moowakhu, surokbah NH-6 ha ka por kumba 2.30 mynsngi ban ïoh kem noh ïa u nongkhaïi drok, uba la don ha lynti ban pynpoi ïa u byrni kynja ba khia haduh 10.8 kilo na Shillong sha East Jaiñtia Hills.
La ong ba mar ïa ïohi ïa kane ka kali kaba don ïa u number ML05-G-0965, ki pulit ki la phah sangeh bad hadien ba la pyndep lut ki jingdonkam katkum ka kyndon NDPS Act bad hakhmat jong ki nongsakhi paidbah, la pynlong ka jingkhynra bad ïoh kurup ïa u kynja ba la thep hapoh ka byrni.
Une u briew uba la shah kem u dei ba la tip kyrteng kum u Deiborlang Sutnga, 32 snem, na ka shnong Sutnga Pohshnong ha East Jaiñtia Hills.
Na une u briew nalor u kynja, la kurup ruh ïa katei ka kali kaba la pyndonkam bad kawei ka mobile phone.
Ka Mylliem Block Congress Committee (MBCC) ha ka Sngi Palei ka la pynrem jur ïa ka jingwan shong ryngkat bad ka rah jingthoh (banner bad placard) hakhmat ka ïing sah jong u Bah Ronnie V.Lyngdoh, MLA jong ka Mylliem konstitwensi, ha ka 23 tarik Jymmang, 2023 da ki briew kiba kam ba ki dei ki dkhot jong ka Voice of the People Party (VPP).
Ha u kyrwoh khubor, u President ka MBCC, u Bah Richard Marweiñ, u la ong, “Ha ka jingïakren ka jong ngi bad kine ki briew ha kane ka sngi, ki la pynpaw ba ki ïa wan ban pan ïa ka jingkyrshan na i MLA ka Mylliem na ka bynta ka jingïakhih jong ka VPP."Hynrei u la ong, lada kano kano ka kynhun kaba wan pan ka jingkyrshan ïa kano kano ka kam, ym da donkam ban ïa rah ‘banner’ lane ‘placard’.
Ka shlem treikam jong u MLA ka Mylliem ka don bad kaba ki paidbah ki lah ban ïa rung ïa mih ban ïamir jingmut halor kano kano ka phang, la ong u Bah Marweiñ.
U la pynkynmaw ruh ba ki nongïalam jong ka VPP naduh kaba sdang kim kwah ban ïa kyrshan bad ïatreilang bad kiwei pat ki kynhun hapoh ka liang pyrshah bad kane ka jingwan ïashong hakhmat ka ïing sah jong u MLA ka Mylliem ka lah ban dei kawei na ki lad jingpynkhreh ilekshon MDC jong ka VPP.“Na ka liang ka jong ngi bad jong i Bah Ronnie V.Lyngdoh, ngi wad ïa ki lad ki lynti kumno ban weng ïa ki jingeh jong ki paidbah bad ka jaitbynriew ha kaba bun ki liang na ka por sha ka por.
Ngi kyntu ïa ki paidbah ruh baroh ba ngin ïatreilang ha ki mat baroh ki ban long ka jingkyrkhu ïa ka jaitbynriew pateng la pateng.
Ngi sngewdei ban pynpaw ruh ba man u briew bad man ki kynhun ki don la ka jong ka rukom treikam watla ka thong ka long kajuh.
Ngi la jied ïa ki nongmihkhmat ba kin sngap bad kin sngew ïa ka jingkhia ka jingjynjar ka jong uba bun uba lang bad ba kine ki nongmihkhmat kin ïasaid bad thaw ïa ki aiñ ha ki rynsan kiba dei ïa kaba ki la shah jied," la ong u Bah Marweiñ.
Ki pulit ka Anti Narcotic Task Force (ANTF) ka East Khasi Hills ki la ïoh ban kem noh ïa uwei u nongkhaïi drok ha ryngkat u drok ba khia kumba 11.2 gram na kawei ka ïing kaba don ha Upper Kench’s Trace.
Kat kum ka khubor na ki pulit la ong ba ha ka janmiet jong ka Sngi Palei, ki pulit ka ANTF ki la pynlong ka jingkhynra ha ka ïing sah jong uwei u briew uba dei u nongkhaïi drok kaba don ha Upper Kench’s Trace.
La ong ba na kane ka ïing la ïoh ban kurup haduh 9 tylli ki synduk buh sabon ba la thep bha ïa u drok ‘Heroin’ ba khia haduh 110.2 gram, 100 tylli ki klong kiba thylli, 5 tylli ki thyrnia injek bad kawei ka mobile phone.
Kumta hadien katei la pynngat ïa ka case hapoh ka kyndon NDPS Act bad ka jingtohkit ka dang ïaid shakhmat.
Ka Khasi Hills Autonomous District Council (KHADC) ha ka Sngi Palei ka la pynsdang ïa ka jingkhynra laisen khaïi (Trading Licence) na bynta ki kali kamai ba la ñiah da ki bar Jylla ha kylleng ki jaka ka nongbah Shillong.
Ïa kane ka jingkhynra la pynlong ha ki jaka kaba don ki bar jylla kiba ñiah ïa ki kali kamai, ban pyntikna ba baroh ki nongñiah kali kamai kiba dei ki bar jylla ki dei ban bud ïa ka aiñ ka KHADC, ban shim ïa ka laisen khaïi ba kin ïoh ñiah kali kamai.
Kane ka jingkhynra ka la sdang naduh ka por 11 baje mynstep bad ki jaka ba la pynlong ïa ka jingkhynra ki kynthup naduh ka Mawprem Taxi Stand, Motphran, MUDA Parking Lot, Luckier Road, Laitumkhrah, Dhankheti, Malki, Barik, Polo, Golflink, Nongmensong, Nongthymmai, Rynjah, Madanrting, Happy Valley, Mawlong Hat, Khlieh Ïewduh bad Jhalupara Taxi Stand.
Lah ban kdew ba dang shen ka synjuk ki nongñiah taksi ka East Khasi Hills, ka la dawa ïa ka KHADC ban pynlong ïa ka jingkhynra Trading License jong ki kali bar jylla namar ka jingjyllei ki bar jylla ba kamai taksi khlem da don ïa ki kot ki sla, ka Trading License, Professional Tax bad kiwei kiwei, kaba la ktah jur ïa ka kamai jakpoh jong ki nongñiah taksi trai riewlum ka jylla.
Kane ka jingdawa ka la mih ruh dang shen na ki nongñiah taksi ha Khyndailad, kiba la byrngem ban nym shah kamai ïa ki kali bar jylla namar ka jingshah shoh ki nongñiah taksi ha ka kynhun ki bar jylla.
Ha kaba ïadei bad kane ka jingkhynra, na ka liang u CEM ka KHADC, Bah Titostarwell Chyne, u la ong ba ka council haduh mynta kam pat ïoh jingkheiñ pura katno ngut kiba don laisen khaïi bad katno ngut kiba kamai khlem laisen khaïi, bad ong ba ïa ka kaiphod ba pura yn sa ïoh ha ka Sngi Thohdieng, naba yn dang bteng ïa kane ka jingkhynra.
Ka Voice of the People Party (VPP) ha ka Sngi Palei ka la dawa ïa ka Sorkar Jylla ba kan nym pynlip bording ilektrik satia ha ka 26 bad 27 tarik Jymmang namar ka jingpynbna jong ka MBOSE ïa ka risol SSLC bad HSSLC ka ban pynkhih khohreh pat ïa ka jingthep klas jong ki samla pule ha ki skul bad kolej bapher bapher.
Ha ka kyrwoh khubor ba la pyllait da u Nongaiktien ka VPP, u Dr Batskhem Myrboh, u la ong ba ha kine ki ar sngi ki samla pule ki bun kam bha ban pynbiang ïa ki kot ki sla, kin donkam ha kaba ïadei bad ki jingshon (print) ïa ki marksheet ki jong ki bad ban pyndep ïa ka jingthep kyrteng jong ki ha ki skul bad ki kolej bapher bapher.
Kumta ka VPP ka la dawa ba ha kine ki ar sngi dei ban pyllait ïa ki samla na ki jingeh namar ka jingpynlip bording kan wanrah shibun ka jingeh bad ka jingduhnong ïa ki samla bad ka jingeh ïa ki jaka pule.
Ki ar ngut shi kmie shi khun na ka shnong Wahthre, Shallang ha West Khasi Hills ki la jah bad haduh mynta kim pat shym la wan phai ïing satia.
Ka tyllong khubor na u Superintendent of Police ka West Khasi Hills District ka ïathuh ba halor katei ka jingjia bad ka jingjah jong kitei ki shi kmie shikun, u Kresh G Marak, uba dei u kurim uba na ka shnong Wahthre, Shallang, u la wan ban ai ïa ka jingujor ba ka lok jong u, ka Pronitha Ch Sangma, 35 snem bad ka khun ka Achana Ch Sangma, 10 snem, ki la jah naduh ka 15 tarik u Jymmang, 2023 bad haduh mynta ym pat ïoh jingtip wat u Kresh G Marak uba long u lok jong ka, bad u kpa itei i khun bad wat ki bahaïing hasem ruh kumjuh kim tip shano ki don.
Shuh shuh ka khubor na u SP ka ïathuh ruh ba ka Pronitha Ch Sangma, ka don ïa ka rynïeng ba 4 phut 6 inshi eiei, kaba shai ka snieh doh bad ha ka por ba ka jah ka phong ïa ka blouse rong saw blad (pink) bad muffler rong soh ñiamtra.
Katba ka khun (Achana Ch Sangma) ka don ïa ka rynïeng ba 3 phut eiei, shai snieh doh, kham raikhoh bad ka phong ïa ka blouse rong saw blad ha ka por ba ka jah.
Kumta la kyntu ïa kino kino kiba ïohi ne don jingtip shaphang jong ki, kin sngewbha ban pyntip sha ki pulit bad kumjuh sha ki thanat kiba don marjan bad ki.
U nongïalam ka United Democratic Party (UDP), Bah Titosstarwell Chyne, u la ong ba ka seng ka la dep ban phah ïa ki briew ban mihkhmat sha ka Committee ban ïakren halor ka Roster System bad na ka liang ka seng kan sa ïakren ruh bad ka Sorkar haba ïadei bad ka Reservation Policy.
Haba ki nongthoh khubor ki buh jingkylli ha ka Sngi Palei halor ka nongrim ba ka UDP ka ïeng, u Bah Titos, uba dei ruh u Chief Executive Member ka Khasi Hills Autonomous District Council, u la ong ba katkum ka jingthoh kaba la ai da u General Secretary ka UDP ha kaba ïadei bad ka jingpyntreikam ïa ka Roster System, la ong ba dei ban pyntreikam beit katkum ka por ba mynta nangne shakhmat.
Nangta, u Bah Titos u la ong ruh ba ïa kane ka mat ym dei tang ki seng riewlum kiba sngewkhia, hynrei wat ki National Party ruh ki sngewkhia.
Kumta na ka liang ka UDP ka dang pynkhreh ïa ka jingthoh ban ai sha u Myntri Rangbah namar ba la 50 snem ka la ïaid, hynrei khlem pat pynbeit ïa ka Reservation Policy.
U la ong ba kaba donkam eh ka long ban nym kdew kti ïano-ïano, hynrei ban ïatylli bad long kawei.
Haba kylli halor ka jingong ka VPP ba ka Reservation Policy ka dei kaba leh da ki nongïalam kiba mynshwa kiba khlem pyrkhat, u Bah Titos u la ong ba ha u hi shimet, ban shu kynnoh ïa ki nongïalam kiba mynshwa um sngew dei satia, hynrei ban ong ba ka Reservation Policy ka biang ruh ym lah ban ong, namar ba baroh shi katta la pyntreikam ïa ka.
Namar kata, u la ong ba katkum ki kyndon ka Riti Synshar ka ri, ïa ka Reservation Policy dei hi ban khmih biang man la ka 10 snem.
U Superintendent of Police ka West Khasi Hills District u la pyllait khubor ba u Bah Shelmikstun Nongphud uba la kot sha ka rta 44 snem bad uba dei u nongshong shnong jong ka shnong Domshohksoin, Rambrai, West Khasi Hills District u la jah naduh u bnai Lber 2023 bad haduh mynta ym pat ïoh jingtip shaphang jong u.
Ka kyrwoh khubor na u SP ka ong ruh ba utei u Bah Shelmikstun Nongphud u don ïa ka rynïeng kaba 5 phut 4 inshi eiei, u long uba shai sniehdoh bad ha ka por ba u jah, u la phong ïa ka T-Shirt rong lieh, ka half jacket, ka patlun rong ïong bad u la phong ruh da ki slipar.
Ka tnat Secretariat Administration Department (SAD) ka la pynbna ban thung kam na ka bynta shipor ïa 10 ngut ki Office Assistant-cum-Stenographer bad kane ka jingpynbna ka la mih wat hadien ba la pynbna ka Sorkar Jylla ban pynsangeh shwa ïa baroh ki jingkhot thung kam kiba thymmai kumba la rai ha ka jingïalang jong baroh ki seng saiñ pyrthei halor ka Roster System.
Kane ka jingpynbna ban thung kam shipor la pynmih da ka tnat SAD, kaba don ïa ka tarik kaba 22 tarik Jymmang, 2023 ha kaba yn thung kam shipor na ka bynta lai bnai lane 89 sngi ha ka jingsiew kaba long T.20,000 shibnai.
La ong ba lah ban bteng ïa ka kam da kaba pynthymmai biang ïa ka jingthung kam katkum ka jinglah ban trei ïa ka kam bad jingbiang por ha ka rukom wan trei.
Ha kane ka jingpynbna, la ong ba ïa ki kot ki sla ki nongthep kam lah ban phah sha ka tnat SAD ha shwa lane haduh ka 31 tarik Jymmang, 2023.
Haba kynthoh ïa kane, ka Khun Hynñiewtrep National Awakening Movement (KHNAM) ka la ong kane ka jingpynbna ka long kum ka jingpynkhieñ ka Sorkar ïa ka jingkular kaba ka la khlei sha ka seng ha ka jingïalang jong baroh ki seng saiñ pyrthei (all party meeting).
U Vice President ka KHNAM u Bah Thomas Passah, u la ong ba ka Sorkar lyngba u Myntri Rangbah, ka la kular ban pynsangeh shwa ïa baroh ki byrta khot thung kam (advertisement) na ka bynta ki kam sorkar bad ïa kane u Myntri Rangbah u la pynpaw ruh lyngba ki lad pathai khubor.
“Hynrei kaba sngewlyngngoh ka long ba ka SAD hadien jong ka jingïalang ki seng saiñ pyrthei (all political party meeting), kaba la long ha ka 19 tarik Jymmang, 2023, ka la pyllait paidbah ha ka 22 tarik Jymmang 2023 ïa ki kam kiba dei ban thung shipor.
Mynta ka jingkylli kaba mih ka long mano ba shet kylla ka Sorkar ne ka SAD.Ïa kane, na ka liang ka seng, ngi pynrem jur bad ka pynpaw ïa ka jinglong khyllung khynnah ka Sorkar halor ki jingkular," la kynthoh u Bah Thomas.
U khlur ïalap ilekshon ka United Democratic Party ha Sohïong konstitwensi, Bah Amazing Kurbah u ngeit skhem ba u MLA ka UDP uba dang shu jop na Sohïong, Bah Synshar Lyngdoh Thabah un kren ïa kane ka jingdawa u President ka VPP, Bah Ardent Basaïawmoit ban pynkylla biang ïa ka bhah thung kam thung jam katkum ka jingbun briew.
Kane ka jingpynpaw u Bah Amazing Kurbah ka dei ha ka por ba u wan pynshngaiñ ïa u Bah Ardent Basaïawmoit ha ka jingshah thngan jong ka sngi kaba lai jong ka 25 tarik Jymmang 2023.
Haba ïakren bad u Bah Amazing u la ïathuh ba ka mynsiem ka jong u ka la kwah ban wan naduh ka sngi sdang ban shong shah thngan, hynrei u la wan mynta ka sngi naduh dangstep ban ai mynsiem lang.
“Nga dei tang u nongïalap ilekshon ha ka seng UDP, ngam dei u President ne u nongkitkam uba khmat, hynrei nga dei tang u nongkyrshan.
Tangba ka jingwan kyrshan jong nga ïa u Bah Ardent kam mut ba nga wan ïasoh sha ka seng VPP, hynrei nga wan na ka bynta ka jingmyntoi jong ka jaidbynriew" u la ong.
Nangta u la batai ruh ba ka jingieid jaidbynriew ka dei namar u sngewkhia ïa la ki jong ki khun ki kti, ïa ki para marjan bad ïa ki bahaïing hasem ka dei kata ka jingieid jaidbynriew.
Nalor kane, u la pynpaw ba kumba u MLA ba mynta ka UDP na Sohïong, Bah Synshar Lyngdoh u la kular ban kren ïa kane ka bhah thung kam u don jingkyrmen ba un kren ha kine ki sngi.
Ha kajuh ka por u la ong ba lada jia eiei ïa ka koit ka khiah jong u Bah Ardent, ka sorkar ka dei ban shim ïa ka jingkitkhlieh.
Ha kane ka sngi, ka synjuk ki nongñiah taksi ha sor bad khapsor ki la pyrta da ka sur kaba jam “im slem Bah Ardent, im slem Bah Ardent" ha ka por ba ki leit ban ai mynsiem lang ïa u Bah Ardent haba u pynlong ka jingshong shah thngan ha Additional Secretariat.
Ha kane ka synjuk nongñiah taksi ki don 32 tylli ki Association bad kin sa pynlong ka jingsangeh kamai ban wan ai jingkyrshan biang lada ka sorkar kam sngap ïa ka jingshah thngan u Bah Ardent.
Haba ïakren bad u Bah Pynsuk Youroy uba dei u General Secretary, u la ïathuh ba mynta ka sngi ki nongñiah kali ki la sangeh kamai namar ki wan ban ai mynsiem ïa u Bah Ardent namar ki sngewthuh kane ka jingïakhih ka long kaba donkam ïa ki pateng ban wan.
Uwei u briew uba la don bynta ha ka ban thok bad shukor ïa ki nongshong shnong ka jylla ban pynïoh kam da kaba leh mynleh ïalade kum u ophisar ka tnat IB jong ka Sorkar Pdeng u la shah kem noh ha ki pulit ka East Khasi Hills.
La ong ba une u briew u la ïoh ban lum haduh T.80 lak hadien ba u la thok bad shukor ïa ki nongshong shnong ka jylla ban pynïoh kam ha Secretariat, Shillong lyngba ka MPSC bad DSC.Une u briew uba la shah kem u dei ba la tip kyrteng kum u Richard Tiplang Swer, 39 snem ka rta, bad u shong u sah ha Wahingdoh.
Na ka liang ki pulit ki la ïoh ruh ban kurup ïa ka kali Bolero kaba don ïa u number ML05-Z-3007 ba la pyndait light saw, ka mobile, ka laptop bad ki kot ki sla ba donkam na ka ïingsah jong u.
Haba kyrwoh khubor ba la pyllait, u Superintendent of Police (City) ka East Khasi Hills, Bah Vivek Syiem, u la kyntu ba lada don kino kino ki briew kiba la ngat ha ki kam shukor jong une u runar, ba kin leit buh da ka ejahar pyrshah ïa u ha kino kino ki thanat kiba don marjan.
Nangta u Bah Vivek u ïathuh ba ka tnat ka la ïohpdiang ïa ka jingujor ha ka 16 tarik Jymmang 2023 ïa ka jingdon une u briew uba kam ïalade kum u ophisar ka tnat IB jong ka Ministry of Home Affairs (MHA), uba ïaid tyrwa kam ha Secretariat, Shillong lyngba ka MPSC bad DSC.Nalor kane, u la ïathuh ruh ba une u runar u la bthah ïa une u nongmudui ba un lum ïa ka pisa na baroh ki briew kiba kwah ïa ka kam katkum ka kyrdan pule.
Nalor kata, u Bah Vivek u la pyntip ba une u nongmudui u la dep ban lum ïa ka pisa haduh T.80 lak na ki 38 ngut ki briew naduh u snem ba la dep bad la siew ruh ïa kane ka pisa sha une u runar.
La ïathuh ba une u runar hadien ba la shim ïa ka pisa, u la leh kiar noh na une u nongmudui namar ka jingbym urlong ka jingpynïoh kam.
Nalor kane, u Bah Vivek u la pyntip ba ki pulit ki la ïoh pdiang biang sa kawei ka ejahar ha thanat Lumdiengjri ha ka 22 tarik Jymmang 2023, ba une u juh u runar u la kam ïalade kum u ophisar ka Police Special Branch bad kular ïa u nongmudui ba u lah ban pynïoh kam ha ka tnat Pulit halor ka kyndon ba ki nongkwah kam kin hap ban siew T.1 lak ïa ki bym pat pass matrik bad T.50 hajar ïa kiba la pass matrik.
Shuh shuh u la pyntip ba une u nongmudui u la ïathuh khana ïa kane sha ki paralok bad uwei na ki paralok u la ai lypa ïa ka pisa T.50, 000 sha une u runar lyngba u nongñiah kali jong u ha Motphran, Shillong ha u bnai Lber, 2023.
Kumta u Bah Vivek u la pyntip ba halor kane ka jingjia, ki la don ar tylli ki case ba la pynrung, kawei ha thanat Mawlai katkum ka C/No.45(05)2023 hapoh ka kyndon 419/420 IPC pule lang bad ka kyndon 66D IT Act bad kawei pat ha thanat Lumdiengjri katkum ka C/No.71(05)2023 hapoh ka kyndon 419/420 IPC.Ka jingtohkit ia une u runar ka la iaid shakhmat mynta.
Wat la ka jingïakren halor ka jingpynbeit pud ka dang ïaid hapdeng ki 2 Jylla (Meghalaya & Assam) da ka jingthmu ban pynbeit noh ïa kane ka mat kaba dang sahteng la slem bah mynta, ka jingpyrshang ban knieh jubor ïa ka jaka ka Meghalaya da kito kiba na Assam ka la paw pyrthei ha South West Garo Hills District.
Haba ïadei bad kane, na ka liang ka shnat treikam ka AHAM na kane ka distrik ha ka Sngi Balang ka phah ïa ka jing-ujor sha u Deputy Commissioner ka West Garo Hills, u Jagadish Chelani.
Ki dkhot ka seng ki la ïakynduh ruh ïa u DC ha ophis treikam jong u ha Tura ban kyrpad ïa ka jingtuklar jong u halor katei ka bynta.
Katkum ka jingïathuh u General Secretary ka AHAM, South Western Zone, u Wester G.Sangma, katei ka jingjia ka la jia ha ka Sngi U Blei ha kaba ki ophisar ka Assam ki la wan bad pyrshang ban kam trai ïa ka jaka jong kawei ka trai shnong, ka Indong Ch.
Sangma ba ka dei jong u (L) Akash Ali uba na Dhapguri Mankachar PS, South Salmara, Assam.
Katei ka jaka ka don ha ki sawdong-sawkun jong ka Ïew Chattibui hajan Monabari Outpost, South West Garo Hills.
Katkum ka jingbatai ka AHAM, ka Assam ka la sei ïa ki kot ki sla haba ïadei bad ka (suba) mukotduma halor ka jing-ïa-ka-jia jaka hapdeng u (L) Akash Ali bad uwei u Shan Kumar Hajong ba la ujor ha ïingbishar ka Assam, ha kawei ka liang kaba la ïalam sha ka rai ba la pynmih da ka ïingbishar kaba ïashah ne kyrshan ïa u (L) Ali.
Kaba sngewlyngngoh ka long ba kam don kano-kano ka jingkdew ïa ka kyrteng jong ka Indong Ch Sangma, ka trai jaka ha kitei ki kot ki sla.
Ka Sangma ka don ïa ka ‘patta’ haba ïadei bad katei ka jaka kumjuh ka ‘receipt’ ba dang shen jong ka khajna ba la siew sha ka GHADC.“Lada don ka mukotduma halor ka jing-ïa-ka-jia ha ïingbishar, la dei ban ujor pyrshah ïa ka Sangma, kaba don ïa ka ‘patta’ jaka.
Haba ngi la kylli ïa ki halor ka nongrim aïu ba la ujor mukotduma, kim shym la lah ban jubab bad phet noh," la ong u Wester.
Nalor katei ka jingjia, ka la don ruh ka jingpynpra ïa 71 tylli ki dukan jong ki nongshong shnong da ki ophisar ka Assam.
Na ka liang u Deputy Commissioner u la kular ban shimkhia bad leh ïa kaba donkam halor katei ka bynta ba kynthup ïa ka jingphah pulit sha katei ka thaiñ.
Ka seng ka la phah jingujor ruh sha u CEM ka GHADC, u Albinush Marak, uba la kular shimkhia ïa katei ka kam.
Ka Khasi Jaiñtia Presbyterian Synod Sepngi kaba long ka ‘sponsoring body’ jong ka K.J.P.Girls’ Higher Secondary School, Shillong ka la khot kyrkieh ïa ka Executive Committee ha ka 24 tarik u Jymmang 2023 halor ka jingjia ba sngewsih namar ka jingjia ryngkhatba ka ding ka la bam duh ïa ki jingtei kaba long ki matti barim jong ki ‘missionary’ ha ka step phyrngap jong ka 21 tarik u Jymmang 2023.
Ka jingïalang Pyrkhat kam ka Executive Committee ka dap da ka jingsngewsih bad sngewkhia kaba khraw halor kane ka jingjia.
Katei ka jingjia shisha ka ktah jur ïa ki nongpule bad ka jingduh kaba khraw ïa ki tiar ki tar bad mar ba kordor jong ka skul.
Kane ka skul ka long kawei na ki skul ba la rim tam ha ka jylla bad ka thain jong ka Ri.
Ka la sei bad pynmih ïa shibun ki longkmie kiba la long ka jingkyrkhu bad jingmyntoi ia ka imlang sahlang ha ka thain bad ka Ri ha ki kyrdan bapher bapher.
Ha kum kane ka jingjia ka Synod ka pynpaw ka jingsngewnguh ïa i Principal, Vice Principal, ki nonghikai, ki nongtrei kiba la shim ïa ka jingkit khlieh ha kiba bun bynta ban peit bad pynbit pynbiang ïa ka jingdonkam ka skul kum ha kane ka por.
Ka Synod ka kyntu ruh ïa ki kmie ki kpa bad ki khynah skul ba kin ym don kano kano ka jingsngew namar ka Synod lem bad ki bor pynïaid jong ka skul ki la shim khia ban pynïaid beit ïa ki klas kumba ki dei ban long khnang ba kan ym don ka jingduh ïa ki nongpule.
Ka Synod ka pynpaw ka jingsngewnguh eh ïa ka Dorbar Shnong Mission Compound baroh kawei kiba la shim khia lang naduh ki nongkitkam shnong bad ki nongshong shnong kiba la ïarap bad ai jaka rieh shipor ha ka Dorbar Shnong Hall ka shnong ïa ki khynnah ‘hostel’ bad ki la pynbiang ïa ka sha step.
Ka pynpaw ruh ka jingsngewnguh ïa u Conrad Sangma, Myntri Rangbah ka jylla, Bah Adelbert Nongrum, MLA, Bah W.R.Kharlukhi MP Rajha Sabha, kiwei pat ki Myntri ka Cabinet jong ka Sorkar Meghalaya, ki M.L.A., ki M.D.C.ki Seng Balang, ki ‘riewshimet bad kiwei kiwei kiba la kloi ban ïasnoh kti bad ïadon bynta ha kane ka jingjia kaba sngewsih.
Na ka liang ka Synod ka kyrpad ïa baroh ban kynmaw kyrpang ha ki jingduwai na ka bynta ka skul bad ki khynnah pule.
Kane ka long kat kum ka kyrwoh ba la phah da u Rev.W.P.Marbaniang, Moderator ka K.J.P Synod Sepngi.
Ka Meghalaya ka dei kawei na ki jylla ha ka Ri kaba jur bha ha ka jingdon jong kiba ïoh ïa ka jingpang Bampong (Cancer).
Nalor kane, ka dei ruh ka jylla kaba jur bha ha ka jingpyndonkam ïa u duma ha kaba 47% ki dei ki samla (katkum ka Global Adult Tobacco Survey, 2016-17) bad 34% kiba ha ka rta 13-15 snem (katkum ka Global Youth Tobacco Survey, 2019) ha ka ban pyndonkam ïa u duma ha kiba bun rukom.
Nangta la ong ruh ba ka jingpang bampong ha u tangkro (Esophageal Cancer) ka dei ka jingpang kaba jur tam hapdeng ki nongshong shnong ha ka jylla kaba la ktah ïa ki 71.2 ngut na ka shi lak ngut ki paidbah.
Kane ka la long palat ruh ïa ka National Average kaba long palat 10 shah bad ka long ka mat kaba sngewkhia bha ïa ka jylla.
Kumta ha ka Sngi Balang ka tnat Surgical Oncology jong ka NEIGRIHMS, Shillong ryngkat bad ka tnat jong ka Community Medicine bad Northeast-India Association of Surgical Oncology (NASO) ki la pynlong ïa ka jingïasyllok bad ki nongïalam niam ban ïatreilang ha ka ban ïakhun ïa ka jingkynrei ka jingpang bampong  ha ka jylla Meghalaya bad ban shim ïa ki lad ki lynti ban tehlakam ïa kane ka jingpang.
Ha kane ka jingïasyllok la wan ban ïashim bynta da u Dr.Nalin Mehta uba long u Director jong ka NEIGRIHMS, u Principal Secretary ka tnat ka Koit ka Khiah ka jylla u Sampath Kumar ryngkat bad ki nongïalam niam ha ka kynhun Shillong All Faiths Forum.
Ha kane ka jingïalang la ïoh ban sdang da ka jingpyni ïa ki jingtip bad ki jingkheiñ halor ka jingkiew jong ka jingïoh ïa ka jingpang bampong ha ka jylla bad ïa ka jingdonkam kyrkieh ban leh eiei ïa kane ka jingeh kaba khraw.
La ïoh ruh ïa ki jingpynsngew kaba bniah na kito kiba la lait im na ka jingpang bampong bad ki bahaïing bahasem jong ki nongpang bampong kiba la batai ïa ka jingshah ktah jong ki na katei ka jingpang.
Ki nongïashim bynta ki la pynpaw ba ka long kaba kongsan ban shim ïa ki lad jingïada kum kata ka sienjam ban ïakhun ïa ka jingpang bampong bad ïa ka jingdonkam ban lap noh mardor ïa katei ka jingpang bad ban ithuh kloi ïa ki dak ki shin jong katei ka jingpang bad ban sam ïa ki kot lyngkdop ha ka jylla ban pyni ïa ki video ha ka ktien Khasi bad English kum ka dak ban pynsngewthuh ïa ki paidbah.
Nalor kane la ai jingmut ruh ban ithuh ïa ki kynhun niam bad ki Balang ban pynlong ïa ki jingïalang ki ban pynleit jingmut ha ka ban ïada bad ban ai jingsumar ïa ka jingpang bampong.
Nalor kata, la ban jur ïa ka jingdonkam ïa ka jaka ai jingsumar kaba paka ïa ka jingpang bampong khnang ba ki nongpang kin ym donkam shuh ban leit phah sumar sha kiwei pat ki jylla.
U Dr.Nalin Mehta, u la ong ba ka long kaba kongsan ban pynsngewthuh ïa ki paidbah, hynrei dei ban pyntikna ba katei ka rukom pynsngewthuh ka dei ban long kaba ngam ha ka jingmut jingpyrkhat ha kaba ïadei bad ka bampong.
Nalor kane, la ai jingïaroh ruh ïa ka sienjam kaba la shim lyngba ka Tobacco-Free Educational Institutions (ToFEI) prokram, kaba la bei tyngka da ka sorkar jylla ryngkat ka jingïatreilang bad ka NEIGRIHMS bad Sambandh Health Foundation bad ka long kaba donkam ban pynïar shuh shuh ïa kane ka prokram ha kylleng ki jaka na ka bynta ban wanrah ïa ka jingkylla.
Katba u Sampath Kumar u la pynpaw ïa ka jingeh ban poi shaduh ki 7,000 tylli ki shnong kiba don ha ka thaiñ bad u la pynpaw ïa ka jingdonkam ba ka imlang sahlang kan don bynta lang, ka jingai jingshakri ki doktor, Village Health Council (VHC) bad ki Self-Help Groups (SHG) ha ka ban ïada ïa ka jingpang bampong.
U la pynpaw ruh ïa ka jingdonkam ban ïatreilang bad ki khynnah shynrang khamtam ha ka ban shimkhia ïa ka jingpang kaba ïadei bad ka pyrkhat pyrdaiñ bad ban ai jingkyrshan lem ïa ki.
U Myntri ka tnat Pule Puthi ka jylla u Rakkam A Sangma u la maham lypa ba ka Voice of the People Party (VPP) ka la ïalehkai bad ka ding ka ban sa pyning ïa ngi baroh.
U Rakkam ha ka Sngi Palei haba kyntu jur ïa u President ka VPP u Bah Ardent M Basaïawmoit, u la ong ba un kiar na ka jingpynbteng ïa ka jingshong shah thngan ba khlem pud namar kane ka lah ban wanrah ïa ka jingktah kaba jur bha.
“Ngi ïalehkai bad ka ding mynta bad kan sa pynpdung ding ïa baroh, kynthup ïa ka VPP.Kan sa pynjot ïa ka lawei jong ki khun samla jong ngi," la ong u Rakkam halor ka jingïakhih u Bah Ardent.
Ha kawei pat ka liang, haba ther ïa ka Voice of the People Party (VPP), u Rakkam u la ong, kum kane ka jingleh politik bad ka drama kan sa buh ïa ka jylla ha ka jingeh kaba khraw.
“Ngi ïalehkai bad ka ding bad kan sa pyning ïa baroh," la ong u Myntri.
Lah ban pynkynmaw ba ka jingshong shah thngan khlem pud jong u Bah Ardent ka la jam sha ka sngi kaba lai kaba la sdang naduh ka 23 tarik mynta u bnai ba la pynlong ha jaka pynïeng kali kaba don marjan bad ka Additional Secretariat ban pynbor ïa ka Sorkar ba kan khot ïakren ban shong bishar biang ïa ka Reservation Policy ka Jylla.
Shuh shuh na ka liang une u Myntri ka tnat Pule Puthi u la sot nuksa na ka mukotduma ha Maharashtra ha u snem 2014 ha kaba ka ïingkashari Supreme Court ka la pynïap ïa ka ‘Ordinance’ ba la pyntreikam da ka Sorkar Jylla, kaba mang tam ïa ka bhah ba 50% sha kawei ka jaidbynriew riewlum.
Ka ïingkashari ka la pynmih ïa ka ‘circular’ sha baroh ki Jylla kynthup ka Meghalaya, ba dei ban sam bhah ym palat ïa ka 50%.
U Rakkam u la ban jur “Ngi don ha ka jingma namar ka Meghalaya mynta ka ïoh haduh 85% ka bhah ïa ki paid riewlum, ha kaba 80% la sam sha ki Khasi-Jaintia bad Garo, katba 5% la ai sha kiwei ki paid riewlum.
Haba ka ïingkashari Supreme Court kala pan jubab na ka Jylla, ka Sorkar Meghalaya ka la ai ïa ki daw ba pynksan halor ka bhah ba 85% myn ha ka 27 tarik Lber, 2021.
Hynrei ka rai jong ka Supreme Court halor kane ka kam ka dang sahteng haduh mynta".
Haba kdew ïa ka mukotduma u snem 1992 ha ïingkashari Supreme Court ba long mamla ka Sorkar Kerala, u Myntri u la kdew ba ka ïingkashari ka la ai rai ba kano kano ka ‘Job Reservation Policy’ bad ‘Appointment Policy’ kam dei ban tam ïa ka 50% ka bhah.
U la maham, “Ka jingpynbteng ïa kane ka drama ka lah ban lam sha ki jingjia ki bym lah ban tip, bad lada ïa ka reservation policy jong ngi la pynïap noh, dei ma ngi kiba hap shim ïa ka jingkitkhlieh.
Kane ka dei kaba la jia teng ha ki snem ba la leit noh.
Lada kum kine ki jingjia ki wan jia, ki pateng jong ngi kin nym map satia ïa ngi".
Ka seng United Hynñiewtrep Movement (UHM) ha ka Sngi Palei ka la leit ban ai jingkyrshan ïa u President ka Voice of the People Party (VPP), u Bah Ardent Miller Basaïawmoit, uba la shong shah thngan mynta la sngi lynter hajan ka Additional Secretariat halor ka jingleh kuman jong ka sorkar ban pynbeit ïa ka bhah thungkam thungjam bad ban pynsangeh ban pyntreikam ïa ka Roster System.
Haba kren sha ki lad pathai, u Bah Charlie Johnson Rani uba dei u President ka UHM, u la ong ba kum ki khun samla kiba don ha ka sengbhalang ki sngew ïoh mynsiem ban ïohi ba don u ’riew rangbah kum u Bah Ardent uba la kloi ban mih shakhmat na ka bynta ka dawbah dawsan jong ka jaitbynriew khamtam jong ki khun samla.
U Bah Rani u la ong ba ka jingwan jong ka seng ha katei ka sngi kam long tang ka jingwan ai mynsiem, hynrei ban ai ka kti kamon kti kadiang ïa u Bah Ardent bad kumjuh ïa ka seng VPP baroh kawei ba un nym khuslai lane duh jingkyrmen bad u la pyntikna ruh ba ka UHM baroh kawei kan don ryngkat lang bad u Bah Ardent.
“Na ka liang ka UHM ka pyntikna naduh mynta ka sngi, ngin ïa don ryngkat bad ngin ïa ai lang ka kti kamon ka kti kadiang la ka long ha kano kano ka bynta," la ong u Bah Rani.
Shuh shuh u Bah Rani u la ong ba ka jiingong jong ka sorkar ba kan peit tang ïa ka Roster System khlem da ktah eiei ïa ka Reservation Policy ka long kaba bakla.
U la ong ruh ba ha ka riti pynïaid kam jong ka seng, ka la don ka jingdawa kaba ka seng ka la dawa syndon ïa ka Khasi State bad lada ka poi haduh u pud ba kan don ka jingïapait ne ka jingïaphiah Jaitbynriew hapdeng u Khasi-Jaiñtia bad u Garo, ka bha ban ïoh noh ïa la ka jong ka jylla khnang ba ka bhah thungkam thungjam kan long kaba ïahap.
“Na ka liang jong ngi lei, ha ka riti pynïaid kam jong ka seng, ka la don ka jingdawa jong ngi ha kaba ngi la dawa syndon da ka Khasi State, lada ka long kumta bad kan poi haduh u pud ba kan pynïapait bad pynïaphiah Jaitbynriew hapdeng u Khasi-Jaiñtia bad u Garo, ngi lei ngi kmen palat namar lada la long haduh katta ka bha ba ngin ïoh la ka jong ka jylla," la ong u Bah Rani.
Kawei ka thuk-thuk kaba don ïa u nombar AS 15 J 5094 ka la shah tuh mynta ka sngi ka 24 tarik Jymmang ha ka por mynstep shwa ban kynjatshai kaba la pynïeng harud surok hakhmat ïing ha Lummawbah, Lawlyngdoh, Upper Shillong.
Kane ka thuk thuk kaba shah tuh ka dei jong u Bah Shngaiñborlang Lartang kaba u la thied na u paralok lajong.
Na ka liang u Bah Shngaiñborlang u la leit pyntip noh mar mar sha ki pulit ban ïarap wad ïa kane ka thuk thuk.
Kumta u Bah Shngaiñborlang u la kyntu ïa ki briew lada ki lap ne ïohi kin sngewbha ban phone ha une u nombar 76280 57296.
U President ka Voice of the People Party (VPP), Bah Ardent Basaïawmoit, u la sdang ban pang ka kti kamon namar ka jingbun palat ki paidbah kiba wan khublei kti katba u dang shong shah thngan hakhmat ka Additional Secretariat kaba la ïaid mynta lai sngi kynthih.
Kane ka jingpang ka kti kamon u Bah Ardent ka dei namar la shu khublei kti sah khlem sangeh ïa ki paidbah baroh shisngi kiba la wan ai mynsiem ha ka jingïakhih ban dawa pynthymmai noh ïa ka bhah thung kam kaba long kat kum ka jingdawa jong ka por.
Ha ka por 8:00 baje mynmiet ki doktor ki la thew biang ïa ka met jong u Bah Ardent hadien ba u la shah thngan la palat lai sngi, hynrei ki la pyntip ba u dang biang ka met ka phad.
Nangta la ïohi ba ki paidbah ha ka por janmiet ki la ïeng laiñ haduh surok bah ban leit ai mynsiem ïa u Bah Ardent.
Namar ba u Bah Ardent u la pang ka kti, ki dkhot ka VPP kiba la pynbeit laiñ ki la ailad ïa ki paidbah ba kin shu kitbok hajan ne ki lah ban shu rah ka kti.
Kum ban pynkynmaw kane ka jingïakhih shah thngan u Bah Ardent ka la sdang nyngkong shwa hakhmat ka Secretariat ha ka 23 tarik Jymmang 2023 naduh ka por 10 baje mynstep.
Katba ha ka por 10 baje mynmiet u la leit ban shong noh hakhmat Additional Secretariat bad bteng haduh mynta sngi khnang ban suk ïa ki paidbah kiba wan ban ai mynsiem bad ban lait na ka jingpynwit u slap.
Haba ïakren bad u Bah Ardent u la ïathuh ba haduh mynta ka sngi u dang biang ka met ka phad bad um lah ban tip haduh lano un sdang ban tlot bor lada u dang bteng ban shong shah thngan.
U la ïathuh ba ka jingwan ai khublei ïa u ha kane ka jingshong shah thngan ka la long na kylleng ki jaka lada dei ha ka por mynsngi bad kham bun ka dei ha ka por janmiet.
“Haduh mynta ka sorkar ka dang sngap man-man ïa ka jingshah thngan jong nga, hynrei nga la rai ba ngan nym mih nangne ka jaka tad haduh ban da ïoh ïa ka jingdawa" u la ong.
Halor ka jingkren u Bah Prestone ban nym ïakren eiei halor ka bhah thung kam, u Bah Ardent u la ong ba un shong shah thngan khlem buh por tad haduh ba ka sorkar kan da pynbeit thymmai ïa ka bhah thung kam.
Shuh shuh u la ong ba ïa mynta u dang shong shah thngan tang marwei, hynrei un sa peit hadien namar ka jingshah thngan kam shong ha ka jingbun paid, hynrei ka dei ka jinglen lade.
Ha ka por 8:30 mynmiet la ïohi ki paidbah kiba kynthup naduh ki longkmie, longkpa bad ki samla na shnong Pomlakrai kaba hap ha Nongkrem konstitwensi kaba u Bah Ardent u mihkhmat ki la wan da ka bos Smit ban leit ai mynsiem ïa la u jong u nongmihkhmat uba la shong shah thngan mynta la lai sngi hakhmat Additional Secretariat.
Haba ïakren bad ki samla kynthei ki la ïathuh ba kum ki paidbah ki sngewkmen haba ki ïoh ïa u MLA uba ieid ïa ka jaidbynriew namar kane ka jingshah thngan u Bah Ardent ka long kaba donkam ïa ki samla kiba dang wad kam sorkar.
U Bah KP Pangniang uba dei u President ka Hill State People’s Democratic Party (HSPDP) ha ka Sngi Palei u la ong ba ka jingïatreilang jong ki seng riewlum kam pat dei ka por ban ïakren namar ka eh than ban ïakren ïa mynta hi hynrei baroh ki seng riewlum ki donkam ban don ka jingïasngewthuh jingmut lang.
U Bah Pangniang haba kren sha ki lad pathai khubor, u la ong ba kum ka seng kaba ïasynroplang bad ka sorkar Meghalaya Democratic Alliance (MDA), ka don la ki jong ki mat treikam bad la ki jong ki nongrim bad ka seng ka ïeng skhem beit ha ka nongrim ba kam dei ban don kano kano ka jingktah ïa ki samla wad kam wad jam da kaba pyntreikam ïa ka Roster System.
“Ngi ïeng skhem ba kan ym dei ban don kano kano ka jingktah ïa ki samla wad kam wad jam hapoh kane ka Rilum Khasi bad Jaiñtia, kata ka dei kaba ngi ïeng," la ong u Bah Pangniang.
Nangta, u la ong na ka liang ka sorkar MDA ka la thaw da ka komiti ha kaba ha kane ka komiti, ka seng HSPDP ka kwah ban ïakren kham bha ba kan nym don kano kano ka jingktah ïa ki samla wad kam na ka daw ka jingpyntreikam ïa ka Roster System.
Nalor kane, u Bah Pangniang u la ong ba lada pyntreikam ïa ka Roster System da ka bhah kaba 40/40 kan long beit nangne shakhmat bad ym ban phaidien.
U la ong ba katkum ka mat treikam kaba ka seng ka don ka long ban nang pynbha shuh shuh ïa ka Reservation Policy.
“Ngi kum ka seng, ngi don hok ban kren ha ka jingïalang lane ka komiti ban pynlong da ka MDA ban pynbha shuh shuh ïa ka Reservation Policy," la ong u Bah Pangniang.
Haba kylli halor ka jingbym don ka jingïatylli jong ki seng riewlum, u Bah Pangniang u la ong ba kaba donkam ka long ban don ka jingïasngewthuh jingmut bad ka jingïamir jingmut lang bad u la ong ba kaba ki ju ïakren ka long ban nang pynbha shuh shuh ïa ka kynhun jong ki seng riewlum kaba la tip kum ka Regional Democratic Alliance (RDA) kaba la don lypa.
“Nga kyrpad bad nga sngewdei bad ngan ïai ong ïalade bad ïa ki seng riewlum ba ka dei ban don ka jingïasngewthuh jingmut lang la ngim pat don ka jingtreilang haba ngi ïakren ïa kino kino ki mat jong ka Jaitbynriew," la ong u Bah Pangniang.
Ka Myntri ka tnat ka Koit ka Khiah, ka Kong Ampareen Lyngdoh kaba dei ruh ka nongaiktien ka Sorkar Jylla ka la kyntu ïa u Bah Ardent M Basaïawmoit ban sangeh noh ka jingshong shah thngan bad ban wan sha ka miej jong ka jingïakren.
Lah ban pynkynmaw ba ka jingshong shah thngan khlem buh por jong u Bah Ardent M Basaïawmoit, uba dei u President ka seng Voice of the People’s Party (VPP) bad MLA ka Nongkrem ka la jam sha ka sngi balai halor ka jingïakhih ban dawa bishar biang ïa ka Reservation Policy.
“Nga kyntu ïa u MLA ka Nongkrem ban wan sha ka miej ïakren halor ki mat jingdawa ba u don, ngam lah ban kular ban pynurlong lut ïa ki jingdawa ba u don hynrei nga donkam ban sngewthuh shai shwa, kiei ki mat jingdawa ba u don," la ong ka Kong Ampareen.
Ka la ong ba lada u Bah Ardent u weng noh ïa ka jingïakhih shah thngan, kan long ka jingbha ïa baroh bad kan plie ruh ka lad ban ïashong jingïalang bad ban ïathir ïa ki mat jingdawa bad ban ïathir kumno ban ïaid shakhmat khlem da pynmong ïa kano-kano ka jaidbynriew.
Ka la ong, “Ngi dei ki nong Meghalaya bad ngi don lai tylli ki jaidbynriew bad ngi kwah ban ïada ïa ka bha ka mait jong baroh.
Sngewbha Bah Ardent wan sha ka miej ban ïakren.
".
Ka kynhun ialehkai Hockey jong ki kynthei ka ri ka lah nang iai pynjlan shuh shuh ia ka jingbym shym la lah ka jong ka ban khur ia ka jingjop, ha kaba katei ka kynhun ialehkai ka lah mad biang mynta sa shisien ia ka jingshah pynrem noh da 3-2 kol ha ka jingiakhun kaba jwat  ka kynhun ha ka jingia aireng pyrshah bad ka Australia ‘A’ ha Mate Stadium, Adelaide.
Ha kaba sdang jong ka quarter iakhun kaba saw, katei ka kynhun ialehkai ka ri ka lah iai beh nadien ia ki 3 kol ba ka lah shah pynbam hadien ba kam pat shym la lah ban kamai kol eiei, hynrei katei ka kynhun ka la lah ban pynurlong halade ia ka jingiai bteng ka jingkhur kol jong ka kaba lah pynlong ia ka kynhun ban dang iaisah  ha ka jingialehkai haduh ki sekhon ialehkai ba khatduh.
Kumta ruh katei ka kynhun ialehkai ka ri kam shym la lah satia ban pynkylla ia u soh ba ka lah ioh ban kheit wat na katei ka jingiakhun  ba hadien ka jong ka.
Shuh shuh ka khubor ka iathuh ruh ba kham hashuwa, ka tei ka kynhun ka lah mad ruh ia ka jingshah pynrem ha ki lai jingialehkai da 2-0 pyrshah ia ka kynhun ialehkai kiba lah san ka Australia.
Ka jingiaid lynti mynta sha ka jingialehkai Ultimate Fighting Championship ia kaba la tip kum ka “Road to UFC"  Season 2 ia kaba yn pynlong da ka Ultimate Fighting Championship (UFC) kan sa iaid noh mynta shakhmat ha ryngkat bad ka Episodes 1 & 2  ka ban long mynta sngi (Saitjain) ha Shanghai, China.
Kumta kum shi bynta jong ka jingpynkhreh ia katei ka bynta ba-ar jong ka lympung, na ka liang jong katei ka lympung ialehkai ka wanrah mynta hakhmat ki nongialehkai ia ka  “Win  & Advance" kaba long ka lad ka lynti bad ka kabu ksiar sha ki 32 ngut ki nongiakhun ba pawkhmat jong ka dewbah-Asia ia kaba lah phiah ia ki hapdeng ki saw kyrdan ialehkai kata ha ka Flyweight, Bantamweight, Featherweight bad Lightweight ha ryngkat bad ki 8 ngut ki nongia aireng ha man la ki kyrdan.
Shuh shuh ruh u nongjop ban khur na man la  kitei ki kyrdan iakhun, yn pynkhreh na ka bynta ka jingioh iateh kontrak ha ka UFC.Ka kylla iakhun ba nyngkong jong katei  ka  lympung; ha kaba nyngkong lah dep ban pynbeit ba kan long mynta ka sngi (27 tarik)bad ruh ha ka 28 tarik bad ba ki nongjop kin ioh ban jam pat sha ka jingiakhun semifinal bad  phainal ki ban sa long pat hadien mynta u snem.
Katkum ka khubor ba lah ioh lum ka iathuh ruh ba arngut ki nongialehkai na ka ri India kata  u Sumit Kumar; nongiakhun ba tbit ha ka Flyweight un sdang ia ka jingiaid lynti ha ka sngi ba nyngkong ha ka Episode 2 jong ka tei ka lympung ha kaba un iakynduh bad u nongialehkai ba tbit na South Korea u Seung Gok Choi.
Shuh shuh ruh u Rana Rudra Pratap Singh un pynkhreh na ka bynta ban iakhun pat ha ka Episode 4 ka ban long ha ka sngi  U Blei, da ka jingpynkhreh jong u na ka bynta ban iakhun pyrshah bad u  nongialehkai na South Korea u Chang Ho Lee ha ka kyrdan Bantamweight.
Ka prokram ialehkai na ka bynta ka Episode 1 & 2 jong ka Road to UFC ka long kumne:Episode 1: 27 JymmangFeatherweight: Keisuke Sasu (Japan) [146] vs Sang Won Kim (Korea) [145.5]Flyweight: Mark Climaco (Philippines) [125.5] vs Jung Hyun Lee (South Korea) [126]Featherweight: Yi Zha (China) vs Wuziazibieke Jiahefu (China) [147.5*]Flyweight: Rei Tsuruya (Japan) [126] vs Ronal Siahaan (Indonesia) [126]Episode 2: 27 JymmangFeatherweight: Li Kaiwen (China) [145.5] vs Lu Kai (China) [146]Flyweight: Sumit Kumar (India) [125] vs Seung Guk Choi (South Korea) [126]Featherweight: Yibugele (China) [145.5] vs Kouya Kanda (Japan) [145]Flyweight: Ji Niushiyue (China) [126] vs Billy Pasulatan (Indonesia) [125.5]Episode 3: 28 JymmangLightweight: Seong Chan Hong (South Korea) vs Rong Zhu (China) Bantamweight: Shuya Kamikubo (Japan) vs Jieleyisi Baergeng (China)Lightweight: Kazuma Maruyama (Japan) vs Sang Wook Kim (South Korea)Bantamweight: Xiao Long (China) vs Shohei Nose (Japan)Episode 4: 28 JymmangLightweight: Won Bin Ki (South Korea) vs Batebolati Bahatebole (China)Bantamweight: Chang Ho Lee (South Korea) vs Rana Rudra Pratap Singh (India)Lightweight: Windri Patilima (Indonesia) vs Shin Haraguchi (Japan)Bantamweight: Eperaim Ginting (Indonesia) vs Daermisi Zhawupasi (China).
Na ka liang jong ka International Cricket Council (ICC) ka pynbna khubor ha kaba iadei bad ka  song pisa na ka bynta ka jingiaid lynti ka shalyntem jong ka World Test Championship 2021-23.
Kumta ha kaba iadei bad katei ka bynta,  ka jingthoh ba lah pynmih da ki nonpyniaid bahakhliehduh jong katei ka synjuk ka iathuh ba ki khyndai kynhun ialehkai ha katei ka lympung kin ioh ban iasam ia ka song pisa kaba haduh T.31.4 klur, kaba long kajuh ka song pisa kum ka shalyntem ba lah dep jong katei ka lympung ialehkai; kata jong u snem 2019-21.
Shuh shuh ruh ka khubor ka iathuh ba ka India ka ban iakhun pyrshah ia ka Ausralia ha ka WTC Final ha ka jngia aireng jong ki ha ka madan ialehkai kaba ha London ka Lord’s  ka ban sdang naduh ka 7 tarik jong u bnai ban wan.
Kumta  ha kaba iadei bad katei ka bynta, na ka liang jong ki nongpyniai ki iathuh ba ka kynhun ba rah  ia ka nam jingjop  ha ka lympung, kan ioh ban khung shalade ia ka song pisa kaba haduh T.13.22 klur  katba ka kynhun kaba wan ba-ar kan ioh ban khur ia ka song pisa kaba haduh T.6.61  klur.
Ha kaba iadei bad ka khubor ba lah pyllait da ka ICC ka long ba kam shym la don kano kano ka jingpynkylla ha kaba iadei bad ka khusnam song pisa jong ka lympung, naba mynta ka iaisah kumjuh  kum ha ka bynta ba nyngkong jong katei ka lympung ialehkai ha ka jingiaid lynti ba nyngkong ka jong ka; kata ha u snem 2019-21 ha ryngkat bad ka song pisa baroh-lin ha ka jingkhein kyllumlang kaba lah kot sha ka $3.8 million (T.13.22 klur.
Kumta ruh ha katei ka lah shalyntem jong ka lympung kaba lah dep ban long, u rangialehkai ka New Zealand u Kane Williamson u lah shah pynkhamti da ka song pisa kaba haduh $1.6 million (T.6.61 klur)  ha ka jingialehkai ba lah pynlong ha Southampton  ha u snem 2021 hadien ba ka kynhun ka lah rah ia ka jingjop da  8 wiket pyrshah ia ka India ha ka jingiakhun phainal ha ka lympung kaba lah mad ia ka jinghap slap ba hynriew sngi lyntei.
Kumjuh ruh ka South Africa kaba lah duh noh ia ka jaka ha ka jingiakhun phainal ha ka lympung bad shong ha ka jaka balai ha ka miej khein dor-thong, kan ioh ban khung ia ka song pisa kaba T.3.72 klur.
Kumta ruh ka England kaba lah ioh ban rung sha ka lympung bad pyndep ha ka jaka ba saw kan khur ia ka song pisa kaba $350,000 (T.2.9 klur_).
Ka  Sri Lanka kaba long napdeng ki kynhun ialehkai kiba lah wan shakhmat ha ka jingiakhun  na ka bynta ka jaka ha ka rynsan, ka pyndep mynta ha ka jaka ba san na ka bynta ban kamai haduh $200,000 (T.1.65 klur), katba ki kynnhun ialehkai kiba sah kata ka New Zealand (No.6), Pakistan (No.7), West Indies (No.8) bad Bangladesh (No.9) kin shah pynkhamti da ka song pisa kaba mar $100,000 (T.82.7 lak).
Na ka liang jong ka Amateur Kabaddi Federation of India (AKFI)  ka lah pynbna khubor mynta ia ki kyrteng ba khatduh jong ki 14 ngut ki dkhot ialehkai jong kawei ka kynhun ialehkai Kabaddi ka ri  na ka bynta ka jingia aireng jong ki ha ka 11th Asian Kabaddi Championship 2023; ha kaba katei ka lympung ialehkai kan sdang naduh mynta ka sngi (27 tarik) haduh ka 30 tarik jong une u bnai ba mynta ha Busan, South Korea.
Ha kaba iadei bad katei ka bynta, ki katto katne ngut ki Raider ba  seisoh bad ba pawkhmat jong ka Pro Kabaddi League; kata u  Pardeep Narwal  bad u Deepak Niwas Hooda kim shym la lah ban pynurlong ialade ban iadonlang bad katei ka kynhun ialehkai ka ri.
Ha katei ka lympung ialehkai ka ban long, yn sa sakhi ruh ia ka jingwanphai biang sha ka kam ialehkai u Pawan Sehrawat ha ka sien kaba nyngkong biang naduh ba ym shym la ialehkai shuh naduh u Risaw 2022 hadien ba u lah mynsaw.
Ka kynhun Raider kan sa sei madan ruh ia u Aslam Inamdar  bad Mohit Goyat bad kumjuh ruh u nongialehkai ba paw ka Patna Pirates u Sachin.
Ka khubor ka iathuh ruh ba ki rynsan pyrshang na bynta ban jied ia ki nongialehkai sha katei ka lympung lah dep ban pynlong ha ka taiew ba lah dep ha Patliputra Sports Complex; Patna, Bihar.
Kumta na katei ka rynsan ba lah dep pynlong, u Surender Gill, Surender Nada, Girish Maruti Ernak, Siddharth Desai, Maninder Singh, Ravinder Pahal  bad Mahender Singh ki long katto katne ki nongialehkai  ba paw ki bym shym la shah jied ban iadonlang bad katei ka kynhun ba mynta.
<Kumba ka paw ka long ba ka kynhun ialehkai Kabaddi jong ki shynrang ka ri ka ju iai long ka kynhun kaba seisoh bad ba jop ha ka Asian Kabaddi Championships; ha kaba katei ka kynhun ka la lah ban  khur haduh 7 tylli ka takma Ksiar ha ki phra bynta ba lah dep pynlong jong ka lympung bad ka bynta ba khatduh lah pynlong ha Gorgan, Iran kata ha u snem 2017; ha kaba ka India ka lah pynliem noh ia ka Pakistan ha ka jingiakhun phainal jong ki da 36-22 na ka bynta ban rah ia ka nam lahduh ha ka lympung.
Ka kynhun ialehkai bapura jong ka ri ka ban ia aireng ha katei ka lympung ban wan ka kynthup:Arjun Deshwal, Pawan Sehrawat, Naveen Kumar, Sachin, Aslam Inamdar, Mohit Goyat, Sunil Kumar, Parvesh Bhainswal, Nitin Rawal, Nitesh Kumar, Surjeet Singh & Vishal BhardwajStandby players:Vijay Malik & Shubham Shinde.
Na ka lympung ialehkai kaba dang long mynta ha Greece ka International Jumping Meeting, ka jingshimbynta da ki nongialehkai na India ka lah long kaba seisoh, ha kaba u Murali Sreeshankar  bad Jeswin Aldrin  ki la lah ban pynurlong halade kum kiba nyngkong bad ba-ar na ka bynta ka kynhun ialehkai Long Jump ka ri ha katei ka lympung ialehkai; kaba long ka  rynsan World Athletics Continental Tour Bronze Level.
Kumta ha kaba iadei bad katei ka bynta, u Sreeshankar u la lah ban khur shalade ia ka takma Ksiar ha ryngkat bad ka aiom ialehkai  kaba seisoh ka jong u da 8.18m ha ka jingpyrshang kaba khatduh.
Shuh shuh ruh utei u rangialehkai uba lah khur takma Rupa ha ka Commonwealth Games ha u snem ba lah dep ha Birmingham, u lah sdang ia ka jingiakhun ha katei ka lympung da kaba kynthih ha ka jingjngai kaba 7.94m; ha shuwa ba un thaw ia ka rekod da 8.17m, 8.11m, 8.04m  bad 8.01m ha ki jingpyrshang ba hadien.
U long ruh uba lah khur ia ka takma Ksiar ha u snem ba lah dep da ka jinglah ban kynthih bha ha ka jingjngai kaba 8.31m.
Ka khubor ka iathuh ruh ba u  Jeswin u  lah wan ba-ar bad khur  ia ka takma Rupa  da 7.85m na katei kajuh ka jait jingialehkai.
Utei u nongialehkai u lah sdang ia ka jingiakhun da 7.81m  ha shuwa ba un kynjoh sha ka  bynta ba biang eh ha ka jingpyrshang kaba ar.
Kumta ruh ki lai pyrshang ba hadien ki jong u ki long da 7.74m, 7.74m  bad 7.79m.
Shuh shuh u Jeswin u lah thaw ruh ia ka rekod ba thymmai ha ka ri da 8.42m ha ka Indian Open Jumps Championships kaba dang shu dep long mynta u snem ha u bnai Lber.
Da katei ka jinglah kynthih jngai ka jong u, utei u nongialehkai u lah shah jied ruh sha ka World Athletics Championship 2023 ka ban sa long naduh ka 19-27 tarik u Nailar bad ka qualifying standard na ka bynta ban jied ia ki nongialehkai ka long 8.25m.
Kum ka jaidbynriew, ha kawei ka jylli jong u “Khasi" kaba kynthup ia ki Khynriam, ki Pnar, ki Bhoi bad ki War, ngi long kiba la kyrkhu janai da U Trai Nongthaw.
Naduh hyndai hynthai, ki briew ki im suk im ka jingim Hok bad bym thoh bria, kaba iphuh iphieng bad pynkiew ia la ka Rasong ka rukom, ha ka nongrim ka Akor, ka Hok bad ka Tipbriew – tipblei.
Peit ki longkmie, ha kato ka por, naduh Paki – dulan haduh iing phlang iing traw, u sem shiliang kup shiliang, ym don satia ka budnam ka sahnam.
Ia ha ka iaid ka ieng ka trei ka ktah, bad ka riam ka beit ne sngew-bha sngewmiat.
Ki tip ban da ban ri la ka Akor ka burom bad ki khein kordor katta ia la ka sotti bad, bad ia la ka longrynieng naduh ing haduh bar.
Ki kohnguh sneng ia ki kmie ki kpa bad kiba halor baroh bad ym don koit u mynder ne nongwei u ban shlan mushlia danda ia ki.
Ki longkpa pat ruh kum juh ki trei ki beng, ki shad ki kmen bad ki im palei ha kajuh ka nongrim jong ka Hok, Akor bad tipbriew tipblei.
Shano shano ne hangno hangno, ki tip ban da ia la ka akor, ka burom bad khamtam ban da ia ka burom ki long kmie jong ngi.
Ka mian jong ki ka pynluin ia u mynder ne nongwei bad ym don koit  u ban tam – ti tam – jat danda phoilia ia ki thei," namar ha u ‘rang , ka main ka akor bad ha ki thei ka hok ka jingiatiplem.
“Baroh ar ki iaid mar jan ryngkat bad da ka jingiasngewthuh jingmut ba paka bad kane hi ka pynkiew ia ka burom jong ka jaidbynriew ba kito ki por (ha kaba ngi ong ki dang bieit).
Ngi la pule, kumno ba ki ‘thei jong ngi ki pyniap ia ki mynder kiba thap ban pynkhlemrain ia ka long – rynieng jong ki bad kane ka jingieit jong ki ia lade ka kyntiew shibun ia ka jaidbynriew.
Kane hi ka pyni ba ka burom ka jaidbynriew kam shong eh ha ka jingstad, hynrei khamtam ha ka jinglong briew kaba ka nongrim ka shong ha ka akor, ka hok, ka im – lang  – sahlang bad ka tipbriew – tipblei.
Hynrei haba phai sha ka juk bad pateng ba mynta kaba ngi ong ba ngi la stad, kam iadei shuh tang khyndiat ruh na katei ka por.
Kane ka jaidbynriew ba mynta lah ban ong ba ka la pynhiar dor ia ka burom jong u Khasi kulong – kumah.
Mynta, la jyllei ka pop ka sang, ki thei kim khein shuh ia lade, ia ki kmie ki kpa bad imat kim burom shuh ia u khmat rangbah baroh.
Ha la ka mon, kynjai ka shong kulai bad die tad ia la akor bad burom, kat haduh ba u mynder u kren bein niew bein bad haduh ki kot khubor nongwei ruh la paw kata ka akor sor jong ngi.
Ki rang pat ruh, ym salia than ban mushlia ia ka kam kiwei kiwei pat, bad don kiba nang muja ban iohi ia ki tamasa die akor.
Peit ia ki thei jong ngi mynta, shynroin riap – riap, naphang lin, ki rang jong ngi pat tang biang ka shimet, sngwkhlain bad sarong ban pynithuh briew ha la ka tyrneng Kohkarang ba la iap bieit eh ia ka sngi.
Dei hangne kein ba u Soso u sa ong : La raid ka bha, Radbah ka sniew, La khein ka Ain, U Blei u briew.
" Balei ka long sha kumne, hato ba ngi la stad palat mo ade ? Phi kiba ieit ia ka jaidbynriew phim iohi mo ia ka jingjot kaba byrngem ban wan ha ka Ri jong ngi da kaba sdang nangne na Sor.
To ia kyndit bynriew ho, ym dei ban iohthiah lyngai ha ki jingkynoi ba laiphew jaid, ioh ba ki jingiam paid – dohnud hadien kin ym kut shuh.
Bishar bad peit, hangno ka burom ka jaidbynriew ka shong ?  Hato mo ka shong ha ka spah, ne sngewbha pyrthei ne ha ka Akor ka Hok jong ka Jaidbynriew ha ka Imlang – Sahlang ryngkat bad ka jingtip briew tip blei.
“Ngi im ha kiwei pat ki Sngi, ngim tip shano kan poi ka Ri.
".
Sa shisien pat, ka Meghalaya Board of School Education (MBoSE) ka la lah ban pynbna ïa ka ‘result’ jong ka eksamin Matrik lane Secondary School Leaving Certificate (SSLC) Examination 2023 ha kaba ki la don haduh 51,280 ngut ki samla kiba la ïakhun, bad na kine, 26,629 ngut ki dei kiba la ‘pass’ kaba long tang 51.93 na ka 100.
Haba ïanujor bad u snem uba la leit noh, ka ‘result’ mynta u snem ka kham sniew.
Ha u snem 2022, kiba pass ki long haduh 56.96 na ka 100.
Mynta, kine ki 26,629 ngut kin pynkhreh ban leit pule sa na ka bynta kiwei pat ki kyrdan kumba ju long na ka por sha ka por bad na uwei u snem sha uwei pat.
Dei ha kum kine ki por ba ka pynbor ïa ngi ban puson shaphang ka lawei jong ki samla pule.
Shaei kin leit, shano kin jam? Lada ngi pyrkhat na ka bynta ki 26,629 ngut, kiba bun na ki, kin leit pule ïa ka Class XI la ka dei ha ka Science, Humanities lane Commerce.
Tangba kin don ruh ki ban leit hikai pyntbit ïalade ha ki Industrial Training Institute (ITI) khnang ban shut bha ïa ka sap ka phong bad ka jingsngewtynnad ban trei ban ktah ha ki liang bapher-bapher.
Ka bakongsan tam ha kum kane ka por ka long ban don ïa ka thong ha ka jingim bad ka jingkut jingmut kaba skhem.
Ki samla ki dei ban sngewthuh ba kane ka juk ka la pher haduh katta-katta haba ïanujor wat tang kaei kaba long 10 snem mynshwa.
Ka jingwan lynshop jong ki stad pyrthei ha ka liang ki kor ki bor ka la pynkylla dur ïa ka pule puthi bad ka wad kam wad jam.
Kiba bun na ki kompani mynta ki la sdang ban pynduna ïa ki nongtrei jong ki namar ki la shaniah beit ha ki kor ki bor ban pyndep ïa ki kam ki jam.
Ka ‘Artificial Intelligence’ (AI) ka dei ka ban sa pynkylla dur lut nadong shadong ha ka rukom im bad ka rukom trei ha ka pyrthei baroh kawei.
Ki samla jong ngi ki dei ban long kiba pynkhreh na ka bynta ban ïatynjuh ïa ka bor jingstad jingshemphang bad kiwei katkum ka jingdawa jong ka por.
Kim dei ban long kiba sahdien ha ka jingtip bad jingnang.
Ki samla kim dei ban shu hun tang ha kaei kaba ki leh.
Ki dei ban don ka mynsiem ïakhun bad ka jingshitrhem ban long kiba kynsai na kiba kynsai tam ha kane ka juk jong ka jingïaleh.
Lada ki jaituh jaipdeh, kin sa sahdien bad kin sa jynjar hi.
Wat ïa hun tang namar ba la heh ki ‘marks’ lane wat ïa duh mynsiem namar ba phi khlem lah ban poi sha ka thong.
Ka jingminot bad ka jingtrei shitom kin ïalam ïa phi sha ka lawei kaba kham bha.
Ym don jingeh kiba lah ban khang lada ki samla jong ngi ki trei shitom.
Donkam ïa ka mon ka bajwat bad ka mynsiem bashynrang ban thom ïa ki jingeh kiba wan na ka por sha ka por.
Ngi sngewthuh ba ki bun bah ki jingtynjuh ïa ki samla jong ngi ha kine ki por khamtam ka jingpynshoi na u drok uba dei u jingdih uba la shim ïa kiba bun ki mynsiem briew bad uba la pynlong lyngkar ïa kiba bun.
Ka jingim samla kam dei kaba suk namar ki bun palat ki jingshah tynjuh.
Hynrei ki samla kin lah ban ïakhun ïa kine kiei-kiei lada ki pynleit jingmut ha ki kam kiba tei bad ki ban ai jingmyntoi hadien habud.
Wat ïa kwah noh mynta-mynta ïa kiei-kiei namar phin ym ïoh, bad lada ïoh ruh, kan ym neh shirta Ki kam kiba bha ki kham shimpor ban ïoh.
Ki samla ki dei ban long kiba la khreh ban shimti ïa ki jingkitkhlieh kiba bun na ki rangbah.
Lada khlaiñ ki samla, ka jaitbynriew kan shngaiñ.
Hynrei, shisien ba la tlot ki samla, tang katta ka lawei jong ka jaitbynriew kan long kaba ngiew.
Ki samla ki dei ban pynleit jingmut thop ha ki jingpule khnang ba kin long ki khlur batyngshaiñ ki ban ïalam lynti ïa ki longdien mandien.
Wat ïa ap kmang tang ïa ka kam sorkar namar ka lah ban ym poi lano-lano.
Wad ïa ki lad ki lynti ki ban kyntiew ïa phi sha ki kyrdan ba shalor kumba phi angnud.
Tur shaphrang da ka jingshlur bad long kiba tip briew tip blei.
Ka long ka ba donkam ban sot na ki ktien shnong na kylleng ki thaiñ bad kyntoit shnong khnang ban pynriewspah ia ka ktien Khasi bad ban kdup shitylli ia baroh ki ktien ha kawei ka ktien pdeng.
Nalor kita ki ktien ba la don lypa na ki kylleng ki kyntoit shnong ki don ruh ki ktien ba lah ban shna thymmai da kaba synrop lang ar ne lai kyntien ban shna kawei ka ktien kaba kit jingmut, ka ba thiang snah bad ka ba lyngkot katlah katiai khnang ban bit ban biang ka thoh ka tar.
Kine harum la jer kum kat kum ba la pyrshang ban pynwandur ha kaba dang dei ban tuklar da ka iktiar ba pura halor ka ktien:Penance : ka mut nguhlet – nguh ka dei ba pyndem blei; let ka dei kaba  leh bym dei ha ka imlang sahlang ka longbriew manbriew.
Kumta nguhlet ka dei ba duwai phirat ban ainguh bad panmab na U Blei na ka bynta ka lait ka let.
