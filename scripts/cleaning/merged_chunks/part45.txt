Shuh shuh ki la ïathuh ba naduh utei u snem ka Dorbar Shnong ka la kyntait ïa u Ramesh Dkhar ba un don hapoh ka shnong ka thaw namar ka jingdon jong u ka buh jingma ïaki nongshong shnong bad ïaka imlang sahlang.
Kine ki nongïalam shnong ki la phah ka khubor sngewlem shaka ïing ka sem jong kitei ki arngut ki lanot ba kin ïoh ka met kaba koit bakhiah bad ba U Blei Trai Kynrad un theh ki jingkyrkhu bad kyntu ruh ïaka sorkar ban ai ka jingïarap sha ki longïing jong kitei ki arngut ki lanot.
U Pynishai Lathong ula kylla long u namtam hadien ba ula khyrwit da ka hattrick bad pynjop iaka Nangbah Mulang da 4-0 kol pyrshah iaka Khimusniang haka jingiakhun Super Division Football Tournament kaba pyniaid ka West Jaintia District Sports Association (WJDSA).
Haka jingiakhun kaba long ha sngi Palei ha Kiang Nangbah Stadium ka Khimusniang kala jem khnap ha khmat ka Nangbah Mulang kaba la lah ban tynjuh bor iaka ha baroh ki liang ha kane ka jingiakhun.
U Pynishai Lathong ula lah ban ialehkai bha ha katta ka sur kaba itynnad bad ym shym la pynlehnohei ia ki kabu ksiar kiba ula ioh ban thep kol haka minit (39′,66′,77′, 79′.
Kane ka hattrick kaba la khyrwit u Pynishai ka dei kaba ar ha kane ka aiom ialehkai.
Ka hattrick kaba nyngkong ruh ka mih paw haka jingiakhun pyrshah ka 7 Wasa pyrshah iaka Khimusniang.
Ha kane ka jingiakhun ka 7 Wasa kala jop da 3-1.
U Burom Salahe ula lah ban pynjop iaka 7 Wasa marwei lyngba ki 3 kol kiba ula thep.
Da kane ka namjop ka Nangbah Mulang kala kiew joit sha ka 10 poin (5 sien iakhun) ka Khimusniang (6 sien iakhun) kala neh 7 poin.
Ka 7 Wasa ka don haka kyrdan kaba nyngkong da kaba kamai 15 poin na ki 5 tylli ki jingiakhun bud sa ka Ladthadlaboh 10 poin, Mynthong 9 poin.
Ka Lumiawmuchai – 4 poin, ka Sohmynting 2 poin bad ka Sabahmuswang 1 poin Lashai ka sngi Thohdieng, ka jingiakhun kanlong hadpeng Mynthong pyrshah iaka Lumiawmuchai Shangpung haka por 3 pm.
Kum shibynta ban ai jingpynshai sha ki nongtrei ASHA bad Anganwadi halor ka ain kaba iadei bad ki nongshongshnong kiba don jingduna ha ki dkhot met, kata, ka Rights of Persons With Disability Act, ka Composite Regional Centre for Skill Development, Rehabilitation and Empowerment of Persons With Disabilities, Shillong (CRC-Shillong) kaba long kawei na ki shnat treikam jong ka tnat Social Justice and Empowerment ka sorkar India ha ryngkat ka jingiatreilang bad ka ophis jong ka State Resource Centre for Disability Affairs, ka Commissioner of Persons With Disabilities bad kumjuh ka tnat Social Welfare bad ka tnat ka koit ka khiah jong ka sorkar jylla hynne ka sngi ki la pynlong ia ka prokram ai jinghikai bad jingpynshai halor ka phang ‘Disability & Rights of Persons With Disability Act’ ha Tirot Sing Memorial Hall, Pyndengumiong, Mairang.
Ki nongtrei ASHA bad Anganwadi ka thain kiba la wan sha kane ka prokram jingpynshai kaba shisngi ki la ioh jingpynshai halor kiba bun ki bynta jong ka ain kaba iadei bad ki nongshongshnong kiba don jingduna ha ki dkhot met na ki riewshemphang halor kane ka mat kiba kynthup ia u Bah R.J.Wahlang uba long u Physiotherapist, i Kong I.Shadap iba dei I Clinical Psychologist, i Kong I.Wahlang iba dei i Lecturer ha CRC Shillong bad i Dr.M.Nongphud iba dei i Pathologist.
Ha kane ka prokram ai jinghikai kaba shisngi, la ioh ruh ia ka jingkren na  u ophisar ba dei khmih ia ka CRC Shillong, u Ram Shakal Sahani bad u coordinator  ka CRC, Shillong, u Akshay Kumar.
(SDPRO, Mairang).
Ka Jaiñtia National Council (JNC) ha u kyrwoh na u president rangbah Bah Sambormi Lyngdoh kala pynpaw iaka jingbym sngew iahap bad ka jingong u Myntri rangbah u Conrad Sangma halor ka state anthem ba ka sorkar kam thep lang iaka ktien na Jaiñtia kadei ba katkum ki kyndon ka aiñ.
U bah Sambormi Lyngdoh u ong ba ka jingdawa jong ngi ban kynthup lang iaka Jaiñtia haka anthem kam dei tang namar ka ktien, hynrei ka dei shwa nyngkong iala ka riti ka dustur jong ka Ri Jaiñtia, ka Jaiñtia kaba lah don laka histori naduh ki spah spah snem bad ka culture hangne ruh ka long kaba riewspah bad pher bha hynrei ka sorkar kalah leh klet pat.
Ula pynpaw ba ka jingdawa jong ngi ban kynthup lang iaka Jaiñtia haka anthem ka long ruh kum shi bynta ban pynshong nongrim kadei halor ki lai tylli ki major tribes (Khasi, Jaiñtia bad Garo) lada ka English ka ioh rung kum kata ka official language balei iaka Jaiñtia pat kaba lah don laka histori ba wat hashwa ba u phareng un wan iuhkjat hangne ha Ri jong ngi ruh ka Jaiñtia kalah don lypa ryngkat ka niam bad ki riti ki dustur kiba lah hikai naduh ki mynbarim.
Ka Jaiñtia kaba lah don ia u Khlawait u Woh Kiang Nangbah uba ialeh naka bynta ka Ri hato ka sorkar kamut ban lyndet iaka Jaiñtia? Ka constitution ka Ri India haka Article 29 kala kren shai ba kano kano ka tribes ka don iaka hok ban iada bad ban pynneh pynsah iala ka ktien ka riti bad balei ba u myntri rangbah u ong pat katkum ka aiñ? Ka aiñ ba aiu kum kata kaba thmu ban pynduh iaka hok ka Ri Jaiñtia kaba dei kawei naki major tribes Jong ka jylla, haba peit iakane wat iaka reservation policy ruh imat ka sorkar ka mut ban pynduh iaka kyntien Jaiñtia hynrei long katba long ka seng kam nym ailad ban nym pdiang hi ruh ia kum kane ka jingthmu.
Ka seng ka sngew ban pynpaw ruh haba haki jingthoh lah thoh ba ka Meghalaya kadon lai ki riewlum te balei hap ban pynduh bad pynjah noh iakawei? Ka sorkar kahap ban pynshai bad jubab iakane.
Ka seng JNC ka kyntu jur ruh iaki 7 ngut ki MLA bad 30 ngut ki MDC ba kim dei ban shu sngap jar hynrei ki dei ban kren halor kane ba dalei lei ruh ka Jaiñtia kam dei ban jah namar kane kalah ban pynsngewsih shi katdei eh iaki nong Jaiñtia.
Lai ngut ki minister haka Cabinet ka la biang eh ba kin leh eiei halor kane ka bynta.
Ka seng ka pyrshah jur iaka ktien nongwei haka jaka kaba lah don lypa bad iakane ka seng ka kwah ruh ba u minister badei peit iaka Arts and Culture u dei ban leh iaka ba donkam bad ban ai lang ia baroh lai ki riewlum ban kaba shu pynksan iakata ka ktien nongwei.
Na kaliang JNC ula ong iaka Meghalaya State Anthem hi kan nym long kaba pura (complete) khlem ka Jaiñtia namar wat iaka Meghalaya ruh lah pynwandur daki lai riewlum kata ka Khasi Jaiñtia bad ka Garo te kumno haka anthem pat khlem ka Jaiñtia bad ki nong Jaiñtia ruh Kim lah ban pdiang iakane ka jingklet ka sorkar iaka Ri lum Jaiñtia.
Ka Executive Committee jong ka Kur Phawa-Siangshai kala pyntip paidbah ba ka dorbar kur kaba phra jong ka kur Phawa Siangshai kan long haka 27 tarik Kyllalyngkot haka shnong Mutong, East Jaintia Hills.
Ha u kyrwoh ka Executive Committee jong ka Kur Phawa-Siangshai, seng kmie kala pynpaw iaka jingsngewkmen shikatdei eh ban pyntip sha phi baroh ki para kur para jait, naduh ki Chairman, ki Secretary bad ki nongkitkam jong ka Kur ha ki shnong ki thaw bad ki unit bapher bapher, bad ia phi ruh ki para kur Lyngdoh Phawa, ki kur sin jong ka kur Phawa bad Siangshai, ba kan don ka Dorbar Kur – 8, ha ka 27-01-2024, haka por 10:00AM, ha ka shnong Mutong, East Jaiñtia Hills District, kumba ju long man la u snem.
Kumta, ka seng kmie ka kur Phawa- Siangshai  ka khot ka wer sngewbha ia phi ban wan khnang khnang sha kane ka jingialang kaba ha khlieh duh jong ka Kur, ha kaba phin ioh sngew bad tip ia ki kam bad ki jingthmu jong ka Kur Phawa-Siangshai Seng Kmie (Central Body).
Ka seng kur ka khot wer khamtam eh ia  ki longkmie, ba phi shim khia ban wan ialam ryngkat ia la ki khun ki kti, ki khun samla kiba la pule ha skul ne kolej ne ha ki skul bah, ba kin dup long kiba shlur ban wan sha khmat ha ki kam jong ka Kur, bad ba kin long ki briew kiba tip kur tip jait, kiba tip briew tip Blei bad ruh kan iarap ia ki ban ia ithuh i thaw iwei ia iwei pat haka jingiaidlynti ka jong ki, kin tip ruh ia ki para kur kham tang ha ki shnong ki thaw la jong, hynrei, sha kiwei pat ki shnong ki jaka kiba don ki para kur ki jong ngi.
Ha kane ka Dorbar Kur, yn sa ai khusnam ia ki khun samla jong ka Kur kiba wan sha khmat eh ha ka jingpule ka jong ki bad ruh yn sa pynkup burom ia ki riew tymmen jong  ka  Kur.
Kin don bun ki jingrwai jingshad na ki sap ki phong jong ki para kur jong ngi ki ban pynsngewtynnad ia ngi.
U Myntri Rangbah ka Jylla Conrad K Sangma haka 23 tarik Kyllalyngkot, ula plie paidbah ia ka Wahiajer Multi Sports Complex bad ula ong ba ka sorkar ka buh iaka thong ban tei pynbun shuh iaki kam tei jingtei haka kam sports ban ia kaba la dep tei ha ki 45 snem kiba la dep.
Haba plie iaka Wahiajer Multi Sports Complex, ula ong “Ngan pynthikna ba kane ka sorkar ka aiti na ka bynta ki samla ka jylla.
Ha ki san snem kiba la leit, la theh khambun ka pisa ha kam tei jingtei haka kam sports bad ha kine lai saw snem ban wan, yn tei pynbun shuh ban ia kaba la dep ha ki 45 snem ba la dep.
" La iadonlang ha kane ka jingialang plie iaka sports complex kynthup ia ki Symbud Myntri Rangbah ka Jylla Bah Prestone Tynsong bad Bah Sniawbhalang Dhar, u Myntri ialehkai Bah Shakliar Warjri bad kiwei kiwei ki Myntri bad MLA.Haba kren shuh shuh, u Conrad ula kdew iaka iaka jingjop ka sorkar MDA ha kaban shna iaki surok bad haba nujor ka jingshna surok kala kynjoh sha ka 35 percent ha ka jylla ha kine ki san snem kiba la dep.
Ula ong ruh ba ki ophis block thymmai kila mih ha baroh ki jylla, bad bynrap ruh ba ki skul kila ioh iaki building kiba thymmai.
“Baroh ki PHC, CHC, Sub Centre la sdang shait shait ban tei thymmai bad maramot bad ha baroh ki District kiba ym don DC, SP ophis ka sorkar kala iaid shakhmat ban pynthikna ba kin ioh iaki ophis treikam kiba paka," la ong u Conrad.
Ha kaba iadei bad ka jingplie iaka Pa Togan Nengminja Athletics Stadium ha Tura dangshen bad ka Meghalaya Games ba dang shu kut, ka long ka sakhi ban pynshisha ba ka Sorkar kut jingmut ban pynkupbor iaki samla ka jylla.
Ula ong ba ka sorkar ka shimkhia ban phaikhmat sha kylleng ki jaka ha jylla ban theh iaki lad jingiarap ban pynioh iaki jaka ialehkai ha ki san snem ban wan.
U Conrad ula kyntu iaki paidbah bad ki nongialam ban ai ka jingkyrshan sha ka jingjop ka Meghalaya Games 2025 ka ban wan kaban long ha rilum Jaintia.
Ula pynbna ruh ba ka sorkar kan kreh syndon ban pynburom ruh ia baroh ki nongialehkai kiba khur takma ha ka Meghalaya Games kaba la dep shen ha sor Shillong.
“Ki nongjop kin ioh ruh iaka song pisa ba kin ioh ban pynlut ha ka kam ialehkai kaba ki jied," ong u Conrad.
Ka Sorkar ka buh iaka thong ban phaikhmat ban kyrshan iaki samla la ka kam ialehkai, ka jingstad ne ka buit, ka seng kam, ka put ka tem.
Kan don ruh ka jingiakop haka Science ka Mathematic bad ki buit thymmai ban pynshlur bad aimynsiem ia ki samla ka jylla, la ong u Conrad.
Ula iathuh ruh ba ka shen yn pynbna iaka jingialehkai football ha baroh ki 60 constituency ne ka Inter Constituency Football Tournament bad baroh ki nongialehkai yn jied na la ki jong ki constituency.
Kane ka jingialehkai kan long na ka bynta ban wanrah iaka jingiajan, ka jingsuk, ka jingiatylli hapdeng ki paid nongshong shnong ka jylla.
Ha kane ka sngi hadien ka jingplie, ka prokram kaba bud pat ka dei ka final 3rd Sniawbhalang Dhar Football Tournament.
Kane ka madan ka niam briew haduh 4300 ryngkat ka jaka ieng kali kaba kylluid.
Ka don iaka madan ialehkai football, synthetic track.
U Symbud Myntri bad u nongthaw ain ka Nartiang ula ong ba kane ka tournament ki don haduh 1870 ngut ki player ba iashimbynt na ki 70 tylli ki kynhun hapoh ka constituency jong u.
Haka jingiakhun phainal ka Sohphoh SC ka la khur iaka nam lahduh hadien ba ka la pynliem noh iaka Nongkhroh SC da 2-0.
Ka Sohphoh SC kala ioh rah ia ka song pisa kaba 4 lak tyngka ryngkat ka Trophy bad ka kynhun ba wan ka ar ka Nongkhroh SC kala ioh 1 lak 50 hajar tyngka.
La sam ruh iaka khusnam shimet Best Players of the Tournament la ioh da u Sumar Suting, ka nam Best Goalkeeper la ioh da u Embha Rymbai baroh arngut kidei na Sohphoh, katba iaka nam Top Scorer la ioh da u Deciderius Pyrtuh naka Nongkhroh uba la ioh thep haduh 7 goal ha kane ka lympung ialehkai.
Baroh kine ki lai ngut ki rang ialehkai kila ioh rah mar kawei ka Scooty.
Ka Kyrmen Foundation ryngkat bad ka Rangdajied United Football Club (RUFC) kala khot bad wer iaki khynnah ialehkai sha ka Football Trial naka bynta Football Coaching Program ba shi snem lynter ia ki khynnah shynrang bad kynthei ha Khliehriat.
Ia ki form la sdang ai naduh 15 tarik January haduh 27 tarik Kyllalyngkot (January) 2024.
Kiba shah jied kin ioh ia ka free coaching kaba shisnem na ki coach jong ka Rangdajied United FC.Ki khynnah ki ban shah hikai pyntbit kin ioh ruh ia ki Training Kit na ka Puma bad kumjuh kin ioh lad ruh ban rung bad ban ialehkai ha ki Elite RUFC Youth Teams.
Ka jaka trial ka long ha EJDSA Diengshynrum, East Jaiñtia Hills.
Kiba ioh ban shim bynta kin dei tang ki nongshong shnong jong ka East Jaiñtia Hills District.
Ia ki forms lah ban ioh na office jong Ka Kyrmen Foundation, Lad Rymbai Dong Wah.
Hajan iingmane Presbyterian Lad Rymbai, East Jaiñtia Hills District.
Kine ha rum ki dei ki tarik por na ka bynta ka trial: Under-10: 29.01.24 haka 8:00 Am Under-12: 29.01.24 haka 1:30 Pm Under-14: 30.01.24 haka 8:00 Am Under-16: 30.01.24 haka 1:30 Pm Na ka bynta ban ioh iaki jingtip kaba bniah phone ha kine ki number: 6009139233/ 6001061664/ 8787566798.
U Myntri Rangbah ka jylla Meghalaya, u Conrad K Sangma u la plie ïa kawei na ki shlem ai jinghikai bad ïarap na ka bynta ki nongseng kam lajong kaba la ju tip kum ka PRIME Hub haka 23 tarik Kyllalyngkot, ha ka shnong Wahiajer, kaba hap hapoh ka Thadlaskein Community bad Rural Block, West Jaintia Hills.
Ki kynrem ki lyndan kiba la don lang ha kane ka sngi plie ki kynthup u Symbud Myntri Rangbah ka jylla u Bah Prestone Tynsong, u Symbud Myntri Rangbah ka jylla u Ma Sniawbhalang Dhar, U Myntri ka tnad Cooperation u Ma Comingone Ymbon napdeng kiwei de ki riewkhmat ka thaiñ.
U Conrad Sangma haba kren ula pynpaw halor ki sienjam ba kongsan ba la don bynta da ka imlang ka sahlang ban poi sha kane ka thong ban plie ïa kane ka shlem kum ka PRIME HUBs.
“Ha manla ki blok ha ka jylla, kan don ka PRIME hub bad kynthup ka jingdonlang kiba bun ki shnat treikam kiba lah ban khmih ka jingdonkam bad jingdawa jong ki nongrep", la pynbna u Myntri Rangbah.
Ha kajuh ka por ruh u Myntri Rangbah u la kdew halor ka jinglah ban pyntreikam stet ïa kane ka jingtei ha Wahiajer, hapdeng ba la pyndep tang hapoh ki khyndiat bnai.
U la pynpaw “ba ka jinglut halor ka jingtei kane ka shlem ka kot sha ka T.4 klur tyngka, bad kumba phi sakhi, baroh ka dei kaba la pyntreikam da ka bording Solar ne ka jingshai jong ka sngi hapdeng ba la pynïaid ïa ki kor pynpjah bad ka bording bad kiwei de ki kor ruh la pyntreikam ha kane ka shlem.
Ka thong jong ngi ka dei ban ïohi bad lah ban plie ha baroh kawei ka jylla bad ha baroh ki blok bad ki konstituensi katba ngi lah hapdeng ka jingdonkam ki nongrep lane ki kynhun ha ka imlang ka sahlang".
Kane ka PRIME Hub kaba plie mynta ha Wahiajer ka dei kaba lah mang khnang halor ka jinglah ban saiñ ïa u shynrai, sying, bad u synsar bad la pharia ban pyntreikam halor ka jinglah ban ai jingtip jinghikai ha kiba bun ki liang kynthup ruh ka jingpyndonkam ka bor ki tekhnoloji na ka bynta ki nongrep, ki seng kynthei bad kito kiba don ka jingthmu ban seng ki kam lajong ha kine ki thaiñ.
Ka sorkar ka dei kaba la aiti ruh ban pynurlong halor ka ïoh ka kot kaba arshah na ka bynta ki nongrep bad buh thong halor ka jinglah ban khmihlang ban nangpynroi ka ïoh ka kot khamtam ha ka liang ka jingpynmih u shynrai, u sying, u sohphan, tit, ki musla napdeng kiwei de.
Hapdeng ka jingdon 80 tylli ki ïew pdeng ne ki Collective Marketing Centres, ki don ruh 79 tylli ki jaka ba la mang ban buh sying bad u kwai, 13 (20MT) ki jaka buh ba pynpjah ne Cold Storages, bad 27(5MT) ki jaka buh pynjah ha ki ïew jong ki nongrep, ka sorkar ka don ka jingangnud ban pynsuk pynaram halor ka jingpyntyllun kam ba ïadei bad ka rep ka riang.
Ka sorkar ka aiti ruh halor ka jinglah ban siew kham bha na ka bynta ki nongrep bad kane ka urlong halor ka jingpynleit jingmut ka sorkar naduh ki kam kiba sdang haduh ka jinglah ban saiñ ki jingbam, hapdeng ba don 160 tylli ki micro-processing centres, kiba kynthup na ka bynta u sying, u kwai shynrai, u sohphan, ka jingsaiñ ki umphniang sma iwbih, ki sohehsnep ba kynthup u cashew, u sohmarit bad ka kait kiba lah don ha ka jylla.
Ka don ka jingkyrshan ïa ki nongrep hapdeng ka jingai ram khlem da donkam ban siew ka interest kaba kot haduhT.12.4 klur naduh u snem 2021-23.
Hapdeng ka jingdon mynta hynñiew tylli ki shlem kiba lah treikam bad kiba bun ki dang pynkhreh ka PRIME ka dei kaba la sdang ha u snem 2019, bad thmu ban kyntiew bad ïarap na ka bynta ki nongseng kam lajong lyngba ki rukom ai jinghikai bapher bapher kynthup naduh ka jingai jinghikai  na kaba sdang ïa ka kam, ka jingdon ki nongbtin lynti, ka jingïarap pisa, ka jingbei tyngka bad ka jinglah ban ithuh ithaw bad kito kiba ïadei kam.
Ka sorkar ka buhthong ban plie kawei ka PRIME hub ha man la ki block ban kyntiew iaki nongseng kam ha ka kam rep kam riang hala ki jong ki shnong ban shngain bad dap biang ka kam rep kam riang ka jylla.
Ka Regional Democratic Alliance (RDA) kaba kynthup iaka UDP bad HSPDP haka 23 tarik Kyllalyngkot kala sdang iaka jingialap elekshon jong na ophis ka UDP ha Shillong.
Ha kane ka juh ka sngi la pyntithuh ruh ia u kyrtong ia monlang u bah Robertjune Kharjahrin sha ki MLA, MDC bad ki nongialam jong ki artylli ki party.
Haba kren ha kane ka jingïalang u Chairman ka RDA bad u President ka UDP u Bah Metbah Lyngdoh u la ong ba ka jingwan ïatreilang jong ki ar tylli ki party riewlum ka dei namar ki paidbah ki angnud ba kine ki ar tylli ki seng saiñ pyrthei trai ri kin don ka jingïatreilang bad u la ong ba mynta ka dei sa ka pali ki paidbah ban ai jingkyrshan pura ia u Bah Robert uba kum ka kynhun ki la i biang ban sei.
U Secretary ka RDA uba dei ruh u President ka HSPDP u Bah KP Panniang u la ong ba ka jingsei ïa u Bah Robert la la dei ka jingangnud ban rah biang ia ka burom ka jaidbynriew ha khmat ka pyrthei bad ka dei sa u paidbah ban shim khia ïa kane ka mat.
U Co chairman ka RDA bad u riew saiñ pyrthei uba la rim haka Jylla, Bah Martle Mukhim u la ong ba ka jingïaid lynti jong ki seng saiñ pyrthei trai ri ha ki snem kiba kham mynshuwa ka la dei ka sakhi ba lada ka UDP bad ka HSPDP ka ïatreilang u kyrtong ba ka sei ki ju jop beit na kata ka daw ha kane ka kynti kum ka kynhun kim don kano kano ka jingartaien ba u Bah Robert un jop ha kane ka elekshon ban wan.
U Bah Robertjune haka jingkren kaba nyngkong eh kum u politician ula kren halor ka jingdawa Inner Line Permit, ka jingpyrung iaka ktien Khasi haka eighth Schedule, ka jingshah thombor ki nongshong shnong ka Jylla ha khappud India Bangladesh bad ka jingpynbeit pud hapdeng Assam bad ka Meghalaya Ula ong ruh ban un rah iaka ishu na ka bynta ban ioh iala ka jong ka Cadre na ka bynta ka Indian Civil Services ha Meghalaya.
U Kitbhahki Lyngdoh, u khun jong ka kong Deimonlang Lyngdoh ba shong ba sah ha Ladthadlaboh, Jowai u la khlad noh haka 23/01/2024.
Ka jingleit on tep kan long ha ka 24/01/2024 haka por 2 baje nohphai sngi ha u lum jingtep Balang Unitarian Jowai.
Kane ka jingpyntip ka wan lyngba kiba haiing ba hasem.
Ka Jaiñtia National Council (JNC) haka 22 tarik Kyllalyngkot kala jied bad pynskhem iaki nongkitkam ba thymmai ka Jalaphet Circle haka jingialang bala pynlong ha ïing club ha Loom Sashram Jalaphet, East Jaintia Hills District.
Iaka jingialang la pyniaid da u Assistant Secretary bah Allmiki Ryngkhlem bad ka jingpdiang burom iaki nongialam bad dkhot ka Jalaphet Circle lah ioh na u Diamon Bareh (GS Khliehriat Circle) ha ryngkat ka jingiadon lang ki nongialam CEC, President Sambormi Lyngdoh, General Secretary Wanshwa Suting, Vice President bah Ency Shadap, Finance Secretary bah Training Phawa, Publicity & information Secretary bah Mebanteilang Sukhlaiñ, President Sumer Circle Sakilan Chyrmang bad kiwei kiwei ki nongialam bad dkhot ki Unit Circle ka JNC, bad la pynphuh pynphieng ruh iaka program daka jingshad ki samla kynthei ka Shnong Jalaphet.
U President rangbah ka JNC bah Sambormi Lyngdoh haba pynskhem iaki nongkitkam ba thymmai u la ong ba nakane ka thaiñ lah pynmih ia uwei u riewkhraw bad pawkhmat ka jylla u Prof.Barrister Pakem uba dei u Vice Chancellor ba Nyngkong duh na Khasi bad Jaiñtia haka skulbah NEHU, bad u long ruh u nongialam ba hakhmat duh Jong “ka seng Ki dak thoh Jaiñtia" haki snem 1975.
U bah Sambormi ula kren bynniaw ruh iaka jinglyndet ka sorkar iaka ktien Jaiñtia haka State Anthem kaba lah pynmih dang shen, ka sorkar ka pynsahnam iaka rilum Garo bad Khasi tangba iaka Jaiñtia pat ka leh klet, imat ka sorkar ka kwah ban pynduh jait noh iaka Ri lum Jaiñtia.
Ula ong ruh ba mynta ka sorkar kalah nang iaid shakhmat ban pyntreikam shait shait iaka CAA bad kum ka jaidbynriew rit paid ngi dei ban don ka jingieid iwei ia iwei bad don ruh ka jingiatylli, long katba long ngin ieng skhem haka nongrim ban iada iala ka Ri bad ka Jaidbynriew.
Ki nongkitkam ba thymmai ka Jalaphet Circle ki long: 1.
President- Andy Bareh 2.
Vice President- Phrangsngi Shyrmang 3.
Secretary- Jiken Langstang 4.
Asst.Secretary- Nol Shyrmang 5.
Organising Secy- Maroo Shyrmang 6.
Finance Secy- Nikal Langstang 7.
Sport Secy- Banjop Shyrmang 8.
Education Secy- Phihliness Langstang 9.
Publicity Secy- Shwa Langstang 10.
Environment Secy- Mol Shyrmang 11.
Discipline Secy- Wellcome Dkhar 12.
Art And Culture- Mihsalan Bareh Executive Members 1.
Rio Dkhar 2.
Phrem Dkhar 3.
Dayo Dkhar 4.
Waldo Shyrmang 5.
Mainphang Dkhar 6.
Bahting Dkhar 7.
Shaniah Dkhar 8.
Phor Langstang 9.
Moh Langstang 10.
Ngain Langstang 11.
Dilip Dkhar 12.
Bral Lamurong 13.
Rolen Lamurong 14.
Pomen Lamurong 15.
Baitlang Langstang 16.
Ditor Bareh 17.
Sat Shyrmang 18.
Emborlang Shyrmang 19.
Jim Dkhar 20.
Nangbun Shyrmang 21.
Kos Dkhar 22.
De Shyrmang 23.
Ngait Shyrmang 24.
Chemeki Dkhar 25.
Roikhih Dkhar 26.
Kison Dkhar 27.
Wanphai Lamurong.
Ka jingdawa ban pynkylla ne pynbeit thymmai iaka State Anthem kala sawa jam ha rilum Jaintia.
Kane kala wan jia long hadien bala leh klet iaka ktien Pnar/Jaintia bad la pynrung tang iaka ktien Khasi, Garo bad ka English haka sur jingrwai.
Kane kala pyndiaw iaka mynsiem jong u paid nongshong shnong ka Rilum Jaintia watla niew iaka kum kawei na ki major tribe ne ka jaidbynriew kaba hakhmat naduh bala ioh iaka Jylla kaba pura.
Ka Synjuk Waheh Shnong Ri Jaintia haka sngi Nyngkong kala dawa na ka sorkar Jylla ba kan pynbeit thymmai iaka jingrwai ‘State Anthem’ da kaba pynrung lang iaka kyntien Jaintia kumba la pynrung iaka kyntien Khasi bad Garo.
U Bah Army Lipon president Synjuk ki Waheh Shnong Ri Jaintia ula ong kum ka synjuk ki diaw ka mynsiem haba iohi iaka jingbym kynthup lang ka sorkar iaka kyntien Jaintia haka ‘State Anthem’ bad kane ka jingleh klet jong ka sorkar kan wanrah iaka jingsngew bad ktah ia ki nong Jaintia.
Ula pynkynmaw ba ka Meghalaya ka ioh iala ka Jylla lajong ha u snem 1972 da kaba phiah iaka Khasi Jaintia bad Garo.
“Haba iaka kyntien Khasi bad Garo la kynthup hapoh ka Meghalaya State Anthem ngi kwah iaka sorkar ba kan pynrung sa iaka kyntien Jaintia khnang ban im ka jaitbynriew," la ong u Bah Army Lipon bad kyntu iaka sorkar ban pynkylla ban pynbeit thymmai ia kane ka sur jingrwai Anthem ka Jylla.
Ha kawei pat ka liang u pynpaw ka jingkmen ban iohi ba haka Meghalaya State Anthem la pynmih tang iaki dur haka por ba pyndep iaka lehniam leh rukom da ki khun ka Raij Jowai haka por ba ki hiar hapoh ka Aitnar.
Hynrei ka kyntien Jaintia kaba la khmih lynti ba kan mih ka khlem mih hynrei la mih pynban da ka kyntien phareng.
Khnang ba kan long salonsar bad ba ka Jaintia kan ioh bynta lang hapoh ka imlang sahlang bad ruh hapoh ka jylla Meghalaya, ka Synjuk ka kyntu iaki 7 ngut ki MLA ka rilum Jaintia bad ruh ia u Myntri ka tnad Art & Culture ka sorkar Jylla ba kin pynbeit thymmai da kaba aibhah aibynta lang iaka nong Jaintia namar lada ka long kumne ka long kumba pyniap syndon iaka kyntien Jaintia, ula ong shuh shuh.
Ngi pdiang ia kino kino ki kyntien hynrei ka kyntien Jaintia dei ban tip ka pyrthei namar ka long kyrpang, la ka long haka niam ka rukom bad ka kolshor.
Kumta ngi kwah ba ka sorkar kan pyrkhat bha bad kan ai ka bhah kyrpang lym kumta ka Synjuk kan pyrkhat da kawei ka lynti bad khnang ban lait na kino kino ki kam kiba long pyrshah iaka sorkar bad ia kino kino ki jingjia kiba sngewsih kiba ktah iaka ri bad ka jaitbynriew ka Synjuk kala kyrpad katba lah ban pynbeit thymmai namar ka por ka dang biang iaka sorkar ba kan pynbeit iaka jingduna jingbakla.
Ka seng Thma U Rangli Juki (TUR) haka sngi Nyngkong kala pynpaw ba ka jingthung ia ki nongtrei sorkar kiba la shong thait ha ki tnat Directorate of investigation bad Directorate of prosecution hapoh ka ophis jong ka Lokayukta kam shym la long katkum ki kyndon jong ka Lokayukta Act 2014.
“Ngi dawa ba ka ophis jong ka Lokayukta ka dei ban don bun ngut ki dkhot ki ban mihkhmat na ki phang ba pher kum ki riewtip Ain, ki dkhot jong ka imlang sahlang bad kiwei.
Ha kajuh ka por ban thaw bad thung ia ki Director of investigation bad Director of prosecution katkum ki kyndon jong ka Ain.
Dei ban pyndam noh ia baroh ki jingthung kam be-ain ha ka ophis jong Lokayukta," la ong ka Kong Angela Rangad nongialam ka TUR ha u kyrwoh bala pyllait paidbah.
Kala ong ba ka section 10 (2) jong ka Lokayukta Act 2014 ka kren shai ba ka Directorate of investigation bad Directorate of Prosecution ki dei ki ar tylli ki tnat treikam kiba don la ka jong ka bor ka iktiar bad ki long kiba donkam ban thaw hapoh ka ophis jong ka Lokayukta.
“U/ka Lokayukta ki dei ban thung ia ki Director jong kitei ki tnat napdeng ki kyrteng bad ki nongtrei Sorkar kiba la phah bad mynjur da ka Sorkar Jylla.
Ka Ain ka ong ruh kumne , ba tat haduh kata ka por ba la lah ban thaw ia kine ki artylli ki tnat ne Directorate bad thung ia ki Director bad nongtrei ba pura, lah ban nang pynbiang ne thung shi por ia ki Director ne nongtrei.
Hynrei kaba phylla ka long ha kano ka dur bad ha kano ka nongrim ba la thung ia kine ki Director ba shi por? Shuh shuh kumno la thung ia iwei na ka bynta lai snem, katba ia kiwei pat san snem haba ym shym don kano kano jingkdew ha ki rule? Sa kawei ka jingkylli-Kumno u Lokayukta u thung ia kine ki ophisar? Hato ka dei ka jingleh politics? Hato kine ki ophisar ki dei ki political appointee?" la buh jingkylli ka kong Angela Ka kong Angela kala ong shuh shuh ba ka jingkhlain bad jinglaitluid jong ka ophis jong ka Lokayukta ka shong eh ha ka jingtreikam kaba khuid bad ba shlur jong u ne ka Lokayukta kiba pyndep hok ia la ki kamram katkum ba la pruid dak ha ki kyndon jong ka Ain.
Ka kong Angela kala ong ruh ba kane ka Ain Lokayukta ka mih pyrthei bad la thaw ia ka hadien ka jingiakhun kaba jwat bad jlan jong ki nongshong shnong ka Jylla.
Hynrei ka pyndiaw bad pynbitar ha kajuh ka por namar mynta la pyntlot bor bad la lob ia ki bniat jong kane Ain.
Kane ka Ain Lokayukta mynta ka shah ban thung tang uwei ne kawei ka Lokayukta bad nalor kata la thung beit tang da ki babu Sorkar ne ki IAS ophisar  kiba la shong thait.
Shuh shuh kala ong ba ka jingthung tang uwei ne kawei ka Lokayukta ka long kaba mynsaw namar ka plie lad ruh ia ka jingleh mon bad jingleh donbor tang uwei ne kawei ka briew shimet.
Kane kajuh ka jingpyntlot bor la leh ruh ia ka Ain RTI.Haba kdew shuh shuh iaka jingtlot ka Lokayukta, ka long kaba shai kdar ba ka jingthung ia ki ophisar ha ki tnat Directorate of investigation bad Directorate of prosecution hapoh ka ophis jong ka Lokayukta ka long be-ain.
Shuh shuh uwei u briew, kum ba la thung ia u Bah J.Rymmai, um lah ban bat ar tylli ki kam, kata kum u Director of investigation bad Director of prosecution.
Kane ka jingthung be-ain kan ktah ia ki jingtohkit halor ki kam bamsap kiba  u Lokayukta u la mudui hakhmat ki iingbishar.
Ka Sorkar kam khein snep ei ei bad ka iai pynkhein ia ka Ain bad thung tang uwei u briew kum u Director of investigation bad Director of prosecution kumjuh, la ong ka kong Angela.
Ka nongialam ka TUR kala ong “Ngi dei ban pynrem jur ia ka jingleh be-ain jong ka Sorkar bad ngi dei ban iakhun tyngeh na ka bynta ban pynneh bad iada ia ka jinglaitluid jong ka ophis Lokayukta.
Hynrei ngin ym lah ban iakhun lada ngi iai pule bakla bad batai bakla ia ka Ain.
Ngi dei ban pule sani ia ka Ain bad ki kyntien kiba don ha ka Ain bad sei madan ia ki jingtip bad jingshem phang kiba shisha ha khmat u paidbah.
" Kala ong ruh ba ki paidbah kim dei ruh ban shah ialam bakla ha ki nongiakhih kiba dawa na ka Sorkar ban pyndam ia kawei ka kam be-ain bad pyntreikam bujli da kawei pat ka jingleh beaiñ.
Ka lympung ialehkai Meghalaya Games kaba San, ka la poi noh sha kaba kut haka 20 tarik Kyllalyngkot ha PA Sangma, Stadium, Tura West Garo Hills District bad ha kane ka janmiet ba la pynhap pyrda ia kane ka lympung, ka sorkar kala pynbna artad ba ka Meghalaya 2025 ne kaba hynriew, kan long pat ha Jowai, West Jaintia Hills District.
Ha kaba iadei bad kane u syllad ula ioh ka lad ban iakren bad u MLA ka Jowai, u Ma Waildamiki Shylla, uba la wan ban sakhi iaka jingiakob siat khnam (archery) jong ka Meghalaya Games ha Tura.
Kumban shu iathuh ba haka archery ki lahduh ki long ka West Khasi Hills, South West Khasi Hills, West Jaintia Hills bad ka East Khasi Hills.
Ha kane ka jingiakop ka West jaintia Hills kala khur takma ksiar haka Recurve Mixed Team event hadien ba kala jop iaka South West Khasi Hills.
Ka West Jaintia Hills ha kane ka kynti kala wan haka kyrdan kaba lai.
Ka Lahduh ha kane lympung  bah kadei ka East Khasi Hills, kaba wan ba ar ka dei ka Ri Bhoi.
Ka West Jaintia Hills ha kane ka kynti kala long ka lahduh haka athletic hadien ba kala khur 17 tylli ki takma ba kynthup 8 tylli ki takma ksiar, 4 ki takma rupa bad 5 ki takma rnong.
U ma Wailadmiki haba kren ula ai khublei ia u Myntri Rangbah ka jylla bad ia u Myntri ba dei khmih ia ka tnat Sports ba kin pdiang naka bynta ban pynlong ia ka Meghalaya Games ha u snem u ban wan ha West Jaintia Hills U Ma Wailad ula ong ba ka jingioh ban pynlong ia kane ka lympung kan dei ka jingkyrkhu ia ki khun samla  jong ka ri lum Jaintia, da kaba u shim syndon ia ka kabu ba un da ai khublei ia baroh ki samla jong ka Jaintia bad khamtam lei lei ia ka kynhun  ba la ialehkai ha ka athletic da kaba ki la lah syndon ban ioh ia ka khusnam lahduh ne ki overall champion ha kane ka jait jingialehkai.
Ula ong ruh ba kane ka jing ioh lad ban pynlong ia ka Meghalaya Games kan nang ai mynsiem shuh shuh ia baroh ki samla ialehkai bad ha ka juh ka por u la ong biang da ka jingioh ban pynlong ia kum kane ka lympung u kyrmen ban ioh ia ka lad ban nang pynbha shuh shuh ia ki ba bun ki ki jaka ialehkai ne wat ia ki madan ialehkai.
Da kumta u Ma Wailadmiki u sngew ba ma u hi shimet u da pdiang shisha da ka mynsiem kaba kmen ia kane ka jingioh ban pynlong ia ka Meghalaya Games ha West Jaintia Hills.
Haba kylli halor ka jingbym pat da don than eh jong ki shlem, ki madan bad ki jaka ban pynialehkai ha kane ka district, u Ma Wailadmi u pynpaw ba kumba ka long ia mynta, lada dei ban pynlong ia kane ka lympung, kum ka district kan dang donkam shibun ki jingdonkam kiba hap ban pynbiang hynrei u kyrmen ba da ka jingiatrei lang khlem pep bad  u la pynkynmaw ba ha ka 23 tarik mynta u bnai, kan don ka jingplie paidbah noh ia ka madan ialehkai Phutbol ha Wahiajer, bad hadien kane, kum u nongmih khmat yn sdang ban iakren noh bad ka tnat sports ba shen la dei pat ka por ban sdang noh ka jingpynkhreh naka bynta ka jingpynlong ia ka Meghalaya Games kaba 6  ha West Jaintia Hills.
Ka Meghalaya Athletic Associaton (MAA) kala ioh ban jied iaki nongkitkam thymmai na ka bynta ka samoi 2024-2028.
Kane ka jingjied nongkitkam kala long haka 18 tarik Kyllalyngkot.
Ha kane ka jingjied nongkitkam la iadonlang ki Observer na Athletic Federation of Indiakiba kynthup ia u N.A.Mhonsoa Ngullie, Secretary, Nagaland Athletics bad na Meghalaya State Olympic bad Presiding Officer u Bah P.Passah, A.D.C.Shilllong.
Ha kane ka kynti, ka Kong M Ampareen Lyngdoh kala shah jied kum ka president bad ia kam secretary dang neh u Bah Finely Pariat.
Kine harum ki kyrteng jong ki nongkitkam thymmai ka MAA:.
Ki riewngeit ka niam Hindu ha Jowai haka 22 tarik Kyllalyngkot ki la snohktilang haka jingplie iaka Ram Mandir ha Ayodhya, Uttar Pradesh da kaba peit ha ki telibishon kaba la pyni live telecast iaka jingplie paidbah iaka Ram Mandir.
Ia kane ka jingplie paidbah ia kane ka Ram Mandir, ka ban sah khana pateng la pateng haka history ka Ri India, kaba la shimbynta lang da u Myntri Rangbah Duh ka Ri, Narendra Modi haka jingpynkyntang ia u blei Ram Lalla ha kane ka temple ba itynnad bad bakhraw ka ri.
Ha Jowai, nalor ki riewngeit Hindu la donlang ruh ki nongshah khot sngewbha ban sakhi iaka jingplie iaka Ram Mandir.
Iaka jinglehniam bad lehkmen ha Jowai kaba la pynlong ha Shiv Mandir Complex, Iawmusiang la khot pynlong da ka Vishva Hindu Parishad (VHP) Jowai.
La sakhi ba ki lynti synkieng jong ka Mandir la pynriam itynnad da ki syntiew bad hapoh ka Mandir la don ka jingnguh blei, tah tika bad dhaga.
Hadien ba la dep ban plie iaka Ram Mandir la sam iaki Prasad bad ai jingbam ruh ia baroh ki nongwan iashim bynta ha Shiv Mandir.
Haba iakren bad u Bholak Kumar Gupta u Secretary ka VHP, Jowai ula ong ka long ka sngi sah jingkynmaw ia baroh ki riewngeit Hindu namar ba la lah ban plie iaka Ram Mandir hadien 500 snem.
Ula iathuh ruh iaka khana lyngkot 500 snem mynshwa ba ju don ka Ram Mandir hynrei la shna noh da ka Masjid halor jong ka da ki Syiem Mughal.
Ula ai khublei iaki bor pyniaid Shnong ka Iawmusiang kiba la ai jingbit ban pynlong ia kane ka jinglehkmen, ki nongialam ka Seiñraij Jowai, ki sahep sorkar ka District bad kiwei kiwei kiba don bynta ha kane ka jinglehniam.
Ka Sabahmuswang bad ka FAM ki la rung shaka jingiakhun phainal jong ka jingialehkai football ki khynnah Under-13 Republic Day Cup Football Tournament kaba la pyniaid da ka West Jaintia District Sports Association (WJDSA).
Kane ka la wan hadien ba ka Sabahmuswang ka la pynliem iaka Catholic Youth da 2-1 katba ka FAM ka la pynliem iaka PSA da 3-1 haka jingiakhun Semifinal kaba la long ha madan Kiang Nangbah Stadium, Jowai haka sngi Nyngkong.
Na kaliang ka Sabahmuswang la thep da u Wandari Lyngdoh haka minit kaba 7 bad u Deiwaemitre Shylla haka minit kaba 54.
Shi kol ka Catholic Youth la thep da u Wandame Phawa haka minit kaba 3.
Iaki kol jong ka FAM la thep da u Dawnihi Shylla haka minit kaba 2, u Dachanmitre Dkhar haka minit kaba 15 & 55.
Shikol jong ka PSA la thep da u Aiborlang Mulieh haka minit kaba 29.
Ka Jaiñtia National Council (JNC), Western Zone kala pynpaw iaka jingbym hun iaka jingrwai ‘State Anthem’ namar ba kane ka sur jingrwai la paw tang ka Khasi, Garo bad English bad la leh klet iaka Jaintia.
Kane ka jingrwai anthem ka dei kaba la pyllait paidbah haka 20 tarik Kyllalyngkot ha Tura haka jingrakhe iaka jingdap 52 snem ka jingioh jylla ba pura ka Meghalaya.
Ha u kyrwoh u vice president JNC Western Zone, u Ma Hamehi Bamon ula ong ba ka JNC ka pynpaw ba ka JNC kam lah ban pdiang da lei lei ruh iaka jinglyndet ka sorkar iaka ktien Jaiñtia na kane ka jingrwai anthem.
Ula ong ruh ba kane ka pynpaw iaka jingibein bad iuhroit iaka hok jong ka Rilum Jaiñtia bad ktah iaka jingsngew u nong Jaintia.
U la ong ba ka jylla Meghalaya kadei ka jylla jong ki lai ki riewlum kata ka Khasi Garo bad Jaiñtia, naduh ba la ioh iaka jylla ba pura naka jylla Assam ha u 1972, ki don lai tylli ki major tribes Khasi Garo bad Jaiñtia, hynrei ka jingjah ka ktien Jaintia ka paw shai ba ka sorkar kaleh bymsuidniew iaka Jaintia bad la thep pynban da ka ktien nongwei (English).
Ka JNC kala kyntu iaka sorkar ban pynbeit ia kane ka jingrwai anthem bad ban jur iaki nongthaw ain ka Jaintia ha Jylla bad konsil bad kim dei ban shu sngap ne peitkai iaka jingleh ka sorkar.
U President ka Voice of the People Party (VPP) haka sngi Nyngkong ula pynbna ba ka party kala rai ban sangeh shuwa shipor iaka jingiakhih thungkam biang iaki ophisar Meghalaya Lokayukta hadien ba ka sorkar kala rai ban khot iakren iaki nongialam ka party.
Kane kala wan long hadien ba u Bah Ardent bad lai ngut ki MLA bad ki nongkyrshan ka party kila mih biang sha surok ban bteng biang iaka jingiakhih shong kyllain myngngor ban pynbor iaka sorkar ban thung kam biang iaki lait ngut ophisar kiba la shah weng na ka Meghalaya Lokayukta.
U Bah Ardent ki wei ki nongialam ka Party kila thmu ban tur biang shajan Secretariat, hynrei kila shah khang lynti ha ki bor pulit bad magistor ha Additional Secretariat.
Hadien katto katne por bala iaid ka jingiakhih ka VPP, ka sorkar MDA kala khot iakren iaki nongialam ka VPP lyngba ka Myntri Kong Ampareen Lyngdoh.
U Bah Ardent hadien kane ka jingiakren ula pyntip paidbah ka sorkar kala khot ia kren ban iatai halor kane ka kam bad shen kan don ka jingialang hapdeng u Chief Minister, Myntri ka tnad ain, ki ophisar bad ki shnat sorkar ba donkam ban pynbeit ia kane ka kam.
Ula pyntip ruh ba ka VPP kala rai ban sangeh shuwa shipor ia kane ka jingiakhih bad yn ap ia u soh ba mih naka jingiakren.
U Bah Ardent ula ong ba ka jingiakhih jong ka VPP ka dei namar ba shah ktah Meghalaya Lokayukta, kaba tohkit iaka kam bamsap bad ban pynshitom ia ki nong bamsap, kumta lada don ba ktah iaka Lokayukta ka VPP kan ieng ban pyrshah bad ban pynbeit ban pynkhlain iaka Meghalaya Lokayukta.
Shuh shuh ha kaba iadei bad ka expert committee halor ka bhah thung kam jam, ula ong ka VPP kan sa phah iaka jingpynkynmaw iaka sorkar halor ka expert committee, namar ba nakaliang ka party kala aipor 6 bnai bad mynta 4 bnai, kala iaid.
Ula pyntip ruh ba ka VPP kan buddien iaka jingeh ki samla pule naka daw ka CUET bad ban pynbiang iaki centre ha Jylla.
Ka seng Kur Dkhar, East Jaintia Hills ban pyniar ia ka shnat treikam ka kur haka 20 tarik Kyllalyngkot kala thaw iaka Narpuh Border Area Circle Kur Dkhar ha Pyrtakuna.
Ha kane ka sngi ka Seng Kur Dkhar kala pynskhem ïa ki nongkitkam ka Narpuh Border Area Circle kaba la pyndep da u President ka seng Kur Dkhar Central Body Ma Harvis Dkhar.
Ha ka juh hi ka sngi ka seng Narpuh Border Area Circle ka ioh ban pynkup burom ia khun samla jong ka kur kiba la pass bha ha ki kyrdan pule ba pher ba pher.
La pyniaid iaka jingialang da u Teras Dkhar President Sein kur Dkhar East Jaintia bad la ioh iaka jingkren na u Shaniahskhem Dkhar Vice President Sein Kur Dkhar East Jaintia, Luh Dkhar uba dei u President jong ka Seiñ kur Dkhar Tuber Circle, u ma Lamphrang Dkhar General Secretary Jalyiah Khlieh Myntriang bad kiwei kiwei.
Ki nongkitkam ka Sein Kur Dkhar Narpuh ki kynthup ia u president Tariang Dkhar, Vice President: Myself Dkhar, General Secretary: Daniel Dkhar, Assistant General Secretary: L Dkhar, Treasurer: Election Dkhar bad 15 kiwei ki dkhot.
Kum ka jingdon bynta lang haka jingshna iaka Ram Mandir ka ban sa plie paidbah haka 22 tarik Kyllalyngkot ha Ayodhya, Uttar Pradesh, ki riewngeit ka Niam Hindu ha Jowai haka 21 tarik Kyllalyngkot ki la pyndep iaka Kalash Yatra da kaba leit tong iaka um ban rah shaki Mandir.
Ha Jowai ki riewngeit Hindu kiba dei ki kynthei ryngkat ki khiew khyndew ki leit tong iaka um na Syntu Ksiar ryngkat ka jingsynrang lang ki shynrang kiba rah iaki lama ryngkat ka bom bad ki jingsur jingtem.
Hadien ka nguhblei na u Pandit, ki la mih na Syntu Ksiar daki thuk thuk katba ki kynthei ki rah iaka um da ka kjat haduh ban da poi ha Ram Mandir kaba don ha Iawmusiang khnang ban pyndep iaka lehniam.
Haba iakren bad u Pawan Sanchety General Secretary ka Vishva Hindu Parishad, Meghalaya ula ong, haka por ba shna iaka Ram Mandir ha Ayodhya la rah iaka um bad khyndew na ka Wah Myntdu kum ka jingdon bynta lang haka jingshna iaka Mandir.
Ula pyntip ruh ba ki heh nongialam niam, ki heh nongialam seng sain hima sima na Meghalaya ruh kin leit sha Ayodhya ban sakhi iaka jingplie iaka Ram Mandir lashai ka sngi.
Hadien shi snem ba u lah pynmih ia ka phlim “Khat Saw Phra 14/8" uwei napdeng ki nongshna phlim ba tbit na ka jylla, u Bah Kenny Lyngdoh, u lah pynkhreh ban wanlam biang sha ki paidbah ia ka phlim ka ban pyniapbiej ia ki bad ka ban pynsah ia ki paid nongpeit ha ka jinglyngngoh (suspense thriller).
Kum ban shu pynkynmaw u bah Kenny u lah don bynta ban pynmih ia ka phlim Gangs of North East (2017) bad ban shna ia ka phlim AHOR (2022).
Ha ka phlim ‘Unveiling Shadows (RNGAI)’,  lah ak da kawei napdeng ki puron ba pawnam ka Regina Lamo.
Ka phlim ka iathuh khana shaphang ka jingban khia ka jingsngewsih jong ka hadien ka  jingshahpynïap ka kmie bad ba ia dei shipara bad ka.
Ha kum kane ka jingshem lanot jong ka, ka don ka jingthmu ban wad ia ka tynrai bad ka daw jong ka jingshahpyniap ki baieid bathoiñ jong ka.
Ha ka jingiaid lynti jong ka ban wad ïa ka jingshisha , ka shem ïa kiei kiei kiba pynher syrngiew ïa ka.
U bah Kenny Lyngdoh u ong, “Kane ka phlim ka pyni ba, ia kiei kiei baroh kam long kumba ngi mut ne iohi nabar.
Kane ka phlim ka iathuh khana ia ka jingiaid lynti jong ka aktres bad jingshem jong ka ïa bun ki jingpynthame, ki jingartatien.
" Ka aktres Regina Lamo kan iatreilang bad u nongshna phlim Kenny Lyngdoh.
Ha kane ka phlim ngin iohi ruh ïa kiwei kiwei ki tyngshop ki puron kiba paw kum Jeremy Khongjee, Banatimon Mawlong, Mangkara Khongthohrem, Brandon Sunn, Phidalin Kharsyntiew, MewanpynbhalangTham bad kiwei kiwei ruh.
Ka ‘teaser’ jong kane ka phlim lah dep pyllait ha YouTube channel bad ia ka phlim yn pyllait ha u bnai Rymphang.
Ka lympung ialehkai Meghalaya Games kaba san kaba don baroh 23 tylli ki jait jingialehkai ba la pynlong ha Tura, West Garo Hills District, ka East Khasi Hills District ka la ioh ban kan khur haduh 359 tylli ki takma kata 132 tylli ki takma ksiar, 105 tylli ki takma rupa bad 122 tylli ki takma rnong.
Da kumta kane ka la biang pura ia kane ka district ba kan phong shi syndon ia ka pangsngiat kum ka district kaba lahduh ha kane ka lympung, kaba la wan ruh ban plie pyrda ia ka da ka khliehduh jong ka ri ne ka President ka Drupadi Murmu ha ka 15 tarik mynta u bnai ha PA Sangma Stadium, Tura, West Garo Hills District.
Hooid, ka la don ka jingeh kaba la mih hynrei ynda haba la sdang ia baroh ki jingialehkai ki jingeh ki jingshah tyngjuh la klet lut ia ki baroh, namar ki samla ialehkai jong ka Jylla kiba la wan ban ia lum lang ha Tura ki la long kiba la pynkhreh pat ialade ban kiew rynsan ban iakhun ha madan ban ioh rah ia ka nam bad ka burom.
Ka District kaba wan ba-ar ha ka miej ioh khur takma dei ka Ri Bhoi District kaba la ioh ba kan khur 79 tylli ki takma ba kynthup ia 27 tylli ki takma ksiar, 22 tylli ki takma rupa bad 30 tylli ki takma rnong.
Ka West Jaintia Hills District ka la wan ha ka kyrdan balai hadien ba ka la khur 68 tylli ki takma, kynthup ia 25 tylli ki takma ksiar, 18 tylli ki takma rupa bad 25 tylli ki takma rnong.
Ka West Garo Hills kaba long ka district kaba la pdiang ban pynlong ia kane ka lympung ka la ioh ba kan khur 73 tylli ki takma, kata 17 tylli ki takma ksiar, 17 tylli ki takma rupa bad 39 tylli ki takma rnong.
Lada iakhmih kyllum lang ia ka miej ioh khur takma jong baroh ki district kiba la wan iashim bynta, lah pat ban ong ba baroh ki la ia ioh lem ban iarah ne khur ia kita ki takma na ki kyrdan iakhun ne jingiakop bapher bapher ba la pynlong ha kane ka lympung kaba ki takma baroh kiba la dep ban sam baroh ki long haduh 801 tylli.
Haba kren kum u kongsan ha ka janmiet pynhap ia ka pyrda jong kane ka lympung, u Myntri Rangbah ka Jylla u Conrad K Sangma u la kam ba ka Sorkar Jylla ka buh ia ka thong ba kan theh pisa ha ka liang jong ka sports, da kaba phaikhmat ruh artad ban pynioh ia ki madan bad ki jaka ialehkai kiba kyrpang ia ki samla ialehkai jong ka Jylla, da kaba pynkup bor shuh shuh ia kiwei pat kiba don kti ha ka ban kyntiew ia ka sports ha ka Jylla.
Nalor kata u la ong ba ka jingpynlong ia kum kine ki lympung ka plie lad na ka bynta ban tieh bniah shuh shuh sa ia kiei pat ki  jingdonkam kiba kum ka Jylla ka donkam ban leh khnang ba kan lah ban wanrah ia ki lympung ialehkai kiba pher bapher kiba da kylla kin long ruh ki lad ban lah ban pynkhreh ia ka National Games, kaba ka sorbah Tura kan long ka jaka kaba lah lem ban pynlong ia ki katto katne ki jingialehkai hapoh jong ka.
Katba na ka liang u Myntri ka tnat ialehkai u Bah Shakliar Warjri um lah khlem da pyrto ia baroh ki samla ialehkai kiba la wan ban iashim bynta sha kane ka lympung.
Ki jingjop ka jong ki nongiashim bynta ka long ka bor ka ban iai pynrhem  shuh shuh ia ka mynsiem ialehkai da kaba u kyrmen ruh ba ha kawei ka sngi yn sa mih ki nongialehkai lyngba kane ka lympung ki ban ioh  ban mihkhmat ia ka India ha ki lympung bah ialehkai ha ka pyrthei.
Nalor kata u Bah Shakliar u la kam ba ha ki sngi ki snem ki ban nangwan kin dangiai mih paw shuh shuh kiba bun ki jingtei ia ki jaka ialehkai kiba kynthup ia ka Sunny Hills, Ampati Stadium, P.A.Sangma Indoor Halls, Jengjal, Bajengdoba, bad ha Williamnagar kaba long kum shi bynta ka thong jong ka sorkar ban plie lad ia ki khun samla ba kin kynjoh sha ka thong ha ka jingim ialehkai ka jong ki.
Ha kane ka sngi la ioh ruh ka jingkren na u Bah Donald Phillips Wahlang (IAS), Chief Secretary ka Sorkar Jylla, Dr.Vijay Kumar D (IAS,) Commissioner & Secretary ka tnat Sports & Youth Affairs, Bah John F.Kharshiing, Working President ka Meghalaya State Olympic Association (MSOA), Bah Finely L Pariat, General Secretary ka MSOA bad kiwei kiwei.
Ka East Jaintia Hills District ka la bat ia ka kyrdan ba hakhlieh duh napdeng ki district ha ka jingiakop niah Cycle jong ka Meghalaya Games kaba 5 kaba la long ha Tura.
Ha kane ka jingiakop kaba la long naduh 17 haduh 19 tarik ha Rongkhon bad Darechikgre, ka EJH ka la la lah ban kan khur haduh 12 tylli ki takma kiba kynthup ia 5 tylli ki takma ksiar, 4 ki takma rupa bad 3 ki takma rnong.
Ka Eastern West Khasi Hills ka la ioh ba kan khur 7 tylli ki takma, kynthup ia 3 tylli ki takma ksiar, 3 tylli ki takma rupa lem bad kawei ka takma rnong.
Ia ka kyrdan balai la ioh ban bat da ka South West Khasi Hills kaba la khur 8 tylli ki takma, kynthup ia 2 tylli ki takma ksiar, 3 tylli ki takma rupa lem bad 3 tylli ki takma rnong.
Ka North Garo bad ka West Garo Hills ki la khur mar kawei ka takma ksiar.
Katba ka East Khasi Hills ka la khur 2 tylli ki takma rupa bad 2 tylli ki takma rnong.
Ka jingiakop siat khnam jong ka Meghalaya Games kaba 5 ka la poi sha kaba kut ha ka 20 tarik u Kyllalyngkot 2024 ha Monfort Centre for Education School, Danakgre, Tura Ha ka jingiakhun final jong ka Indian Round (Team Event) ki kynthei, ka West Khasi Hills District ka la khur ia ka takma ksiar hadien ba ka la jop ia ka East Khasi Hills.
Ha ka Indian Round (Team Event) ki shynrang, ka South West Khasi Hills District ka la lah ba kan khur ia ka takma ksiar hadien ba ka la lah ban pynliem noh ia ka East Khasi Hills.
Ha ka Recurve Mixed Team, ia ka takma ksiar la khur da ka West Jaintia Hills hadien ba ka la jop ia ka South West Khasi Hills, kaba la khur ia ka takma rupa.
Kumjuh ha ka Indian Round Mixed Team, ka  East Khasi Hills District ka la lah ban khur ia ka takma ksiar hadien ba ka la jop ia ka Eastern West Khasi Hills District.
Ha kane kine ki jingiakhun final la wan sakhi lang da u Myntri Rangbah ka Jylla u Conrad K.Sangma, kumjuh u Myntri ka tnat Sports & Youth Affairs u Bah Shakliar Warjri, u MLA ka Jowai Constituency u Bah Wailadmiki Shylla, u Chief Secretary ka Jylla u Bah D.P Wahlang, u DGP ka Jylla u Dr.LR Bishnoi, ki dkhot ka Archery Association of Meghalaya bad kiwei kiwei.
Ka Jowai, West Jaintia Hills District kan long sa kawei pat ka jaka kaba ka sharak jong ka Meghalaya Games kan iuhkjat ha u snem 2025, kaba mut ba kane ka sorbah kaba la rim tam ha ka Jylla kan khreh ha ka ban pynlong ia ka Meghalaya Games kaba hynriew ha Jowai.
La pynbna ia kane ha ka jingialang ban pynhap pyrda ia ka Meghalaya Games kaba san ha PA Sangma Stadium kaba ha Tura haka 20 tarik Kyllalyngkot.
Ha kane ka kynti baroh ki don haduh 23 tylli ki jait jingialehkai ba la pynlong ha Tura, West Garo Hills District, ka East Khasi Hills District ka la long ka lahduh ha kane ka lympung hadien ba kala ioh ban kan khur haduh 359 tylli ki takma kata 132 tylli ki takma ksiar, 105 tylli ki takma rupa bad 122 tylli ki takma rnong.
Ka District kaba wan ba-ar ha ka miej ioh khur takma dei ka Ri Bhoi District kaba la ioh ba kan khur 79 tylli ki takma ba kynthup ia 27 tylli ki takma ksiar, 22 tylli ki takma rupa bad 30 tylli ki takma rnong.
Ka West Jaintia Hills District ka la wan ha ka kyrdan balai hadien ba ka la khur 68 tylli ki takma, kynthup ia 25 tylli ki takma ksiar, 18 tylli ki takma rupa bad 25 tylli ki takma rnong.
Ka West Garo Hills kaba long ka district kaba la pdiang ban pynlong ia kane ka lympung ka la ioh ba kan khur 73 tylli ki takma, kata 17 tylli ki takma ksiar, 17 tylli ki takma rupa bad 39 tylli ki takma rnong.
Ka Jaiñtia National Council (JNC) hadien bala kut ka samoi treikam ka Khliehriat Circle haka 20 tarik Kyllalyngkot kala pynthymmai bad pynskhem noh iaki nongkitkam ka circle haka jingialang kaba long ha ophis treikam ka JNC ha Khliehriat.
Ka JNC da kawei ka sur kala jied ia u Shanborlang Bamon kum u president bad ia Diamon Bareh kum u general secretary.
Iaka jingialang pynskhem ia ki nongkitkam thymmai la pyniaid da Assistant Secretary bah Allmiki Ryngkhlem ryngkat bad ka jingpdiang burom iaki nongialam bad dkhot ka Circle ha ryngkat ka jingiadon lang ki nongialam ba ha khliehduh ka CEC u Bah Sambormi Lyngdoh president, bah Wanshwa Suting general secretary, ki vice president bah Ency Shadap bad bah Nangjan Dkhar bad u publicity & information Secretary bah Mebanteilang Sukhlaiñ.
U President JNC bah Sambormi Lyngdoh haba pynskhem iaki nongkitkam ba thymmai u la ong ba ka Khliehriat Circle ka dei kawei na ki Circle kaba long kum ka sharak ka jingshai ia kiwei pat namar ha kane ka Circle ki mih kita ki nongialam ba kynsai kiba long ruh kiba lah nang lah stad ban ai iaka jingshakri kaba pura iaka Ri bad ka Jaidbynriew.
Ula Ong ruh ba mynta ngi hap ban husiar bha namar ki don kita ki langiong kiba kup snieh langbtot hapdeng jong ngi kiba pyrshang ban pynsniew dur iaka jingmut jingpyrkhat bad ka jingthmu ban ialam ruh shaka lynti kabym dei hok bad ka imlang ka sahlang, te lada ngi ngop kin mih sa tang ki nonglilam ym shuh ki nongialam.
Ula kitbok kitrwiang ruh iaka Circle bakan nang iai shakri hok bad ieng skhem haka nongrim ba kaei ka seng ka juh hikai.
Kine harum ki nongkitkam ba thymmai ka Khliehriat Circle: President- Shanborlang Bamon Vice President – Synjoy Bareh General Secretary – Diamon Bareh Assistant Secretary – Trebor Shylla Organizing Secretary – Miki Talang Sport Secretary – Miki Bamon & Lionel Dkhar Education Secretary – Damian Suja Publicity & Information Secretary – Nubo Sumer & Pyniolad Muksor Finance Secretary – Rimiki Dkhar Art & Culture Secretary – Shanbor Langstang Discipline Secretary – Rowlandson Pale Office Secretary – Jerry Nongtdu Environment Secretary – Fourly Talang Executive Member: Rimiki Swer Fast Swer Kitboklang Mulat Philan Syih Phidamon Langstang Ajay Dkhar Emiwell Lamare Deciding Bareh Jackson Sumer Wing Chyrmang.
Ka Pynthorlangtein ka jop da 2-1 kol pyrshah iaka West Madan Mustem haka jingiakhun 2nd Division Football Tournament- ka 5th Debo Shullai Memorial Trophy kaba pyniaid da ka WJDSA kaba long ha Kiang Nangbah Stadium haka sngi Balang.
Ia kine ki ar kol ka Pynthorlangtein la thep da u Balongshwa Surong (8) bad u Wanbiang Bang (74).
Shi kol ka West Madan Mustem la thep da u Luckystar Shylla (53).
Lashai ka sngi ka jingïakhun kan long hapdeng ka Lumpariat pyrshah ïaka Dongmihsngi haka por 3.00 nohphai sngi.
Kane kan dei ka sien kaba ar ba kine ki arliang mamla kin mih madan na ka pool B.Ka Jowai Municipal Board (JMB) ka angnud ban pyndonkam da ka buit ka Waste Recovery Centre jong ka Dorbar Shnong Umpling, Shillong.
Ia kane la ong da u Chairman jong ka JMB u Ma Lasooki Lakiang haka sngi Balang hadien ba wan ialam iaka synjuk ki waheh shnong haka sien kaba ar sha Umpling.
Ha kane ka jingleit sylli iaka rukom pyniakhlad niut ka Umpling la ialam ruh iaki nongpyniaid iew ha Jowai kaba kynthup iaka JHADC ban peit thuh bad ban iathir jingmut kumno ban pynjem iaka jingeh ka sor Jowai shipor n aka ñiut.
U Ma Lakiang ula ong ba kin bud iaka nuksa jong ka Waste Recovery ka Umpling ban pynkylla sboh iaka ñiut bad kin iakren biang ia kane ka kam ha Jowai ban pyrshang noh daka buit jong ka Umpling, kaba duna dor bad ka bym donkam jaka shibun.
Ha kane ka jingleit hiar ka JMB bad ki waheh shnong sha Umpling la donlang ka Larisa Mary Lakadong IEC Specialist SBM Urban Urban Affairs Department, Shillong kaba la batai bad ruid nuksa ia kaei kaba ka Waste Recovery kala leh bad kumno ka jop ia ki jaboh jabain.
Ka shnong Umpling ka don 2300 tylli ki longing bad ki pynmih kumba san ton ka ñiut man ka sngi bad na kane sawphew naka shispah ka dei kaba pyut (biodegradable), Khatsan percent pat kaba lah ban pyndonkam biang (reusable) bad laiphewsan naka shispah pat ka dei kaba lah ban pynkylla thymmai biang (recyclable).
Ka sboh kaba mih naka ñiut pat ki die sha kino kino kiba donkam sboh.
Kane ka Waste Recovery Centre ka Umpling ka rung haduh 4 ton ka ñiut.
Katkum ka jingbatai Banbhalang Diengdoh uba long uwei na ki samla ba pyntrei ïa kane ka kam ban pynkylla sboh ïaka ñut ha kane ka centre, ula batai shaphang ka rukom kaba ki leh bad kumjuh ruh ki kynja dawai kiba ki pyndonkam bad ula ong ba ka donkam ban hikai tang 2 bnai.
Lashai ka sngi ka Mochut Pyrdung pyrshah iaka Tluh Sc, Latyrke pyrshah iaka United Biate kin aireng pyrshah kawei ia kawei haka super division football tournament kaba pyniaid da ka Saipung Block Sports Association ha madan ialehkai ka shnong Lamyrsiang, East Jaintia Hills District.
Kane ka lympung Super Division ka Saipung Block SA kala sdang naduh ka 3 tarik une u bnai bad la plie paidbah iaka da u MP ka Shillong u ma VH Pala kum u kongsan haka jingiadonlang u ma Richard Sing Lyngdoh MDC JHADC kum u symbud kongsan, ki nongialam bad ki dkhot ka Saipung Block SA bad kiwei kiwei.
Kane ka lympung kala sdang da namjop ka Lamyrsiang pyrshah iaka Latyrke da 2-1.
Haba phai sha ka jingiakhun kaba long haka sngi Balang, ka Mulait United FC pyrshah ïaka Jalaphet Bri Sumer ka jingïakhun ka la kut da ka jingiakhait kaba mar 2-2.
Ïaki kol jong ka Mulait United FC la thep da u Bing Chyrmang haka minit kaba 3 bad u Raplang Suchen haka minit kaba 45.
Katba ïaki kol jong ka Jalaphet Bri Sumer la thep da u Stephan Suchen haka minit kaba 40 bad Stephan Lalthangliana haka minit kaba 84.
Ka 7 Wasa Utd kala jop 4-0 kol iaka Sohmynting haka jingiakhun Super Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Balang.
Ia kine ki saw kol la thep ar kol marwei da u Dashngain Sukhlain (1′ ,15′), bad mar shikol da u Burom Salahe (58′) bad u Dreamson Suchiang (72′).
Da kane ka namjop ka 7 Wasa lala iaineh haka kyrdan kaba nyngkong da kaba kamai 15 poin na ki 5 tylli ki jingiakhun bud sa ka Ladthadlaboh 10 poin, Mynthong 9 poin.
Ka Nangbah Mulang 7 poin na ki 4 sien iakhun, katba ka Khimusniang 7 poin na ki 5 sien iakhun.
Ka Lumiawmuchai – 4 poin, ka Sohmynting 2 poin bad ka Sabahmuswang 1 poin.
Kum shi bynta ban rat dyngkhong ia ka kam khaiï beaiñ ia u drok, ka kynhun ka Anti Narcotic Task Force lem bad ki Pulit ka Laitumkhrah PS haka miet sngi ba ar, ki la ioh ban kem ia saw ngut ki briew halor ka jingkynnoh ba kidei ki snar nongdie drok ha kane ka nongbah.
Ka khubor na ki pulit, ha kaba sdang eh, la lah shwa ban ioh bat ia kawei ka taxi kaba don ia u nomber ML 05K 4437 ha ki thain jong ka Lower New Colony bad ha kane ka por la ioh ban kem ia u Debojit Ghosh, 28 snem, Badonbok Marwein 28 snem, Ibapynhun Marwein 29 snem and Macdonald Khongmalai 26 snem.
Haba la talasi, na kine la ioh ban kurup 13.54 gms u Heroin, 153 ki bitor thep drok, 3 tylli ki mobile phone lem bad katei ka Maruti taxi.
Hadien ba la kem ia kine ha ka jingtohkit, la ioh ksai pat naka bynta ban kem ia Deepika Roy 32 snem ka rta, na ki thain ka Laitumkhrah Main Road, kaba haka jingtohkit ki pulit ka la ialam beit beit sha ka iing jong Archana Roy 25 snem bad ha ka jingleit ban khynra ia ka iing, ki pulit ki la ioh ban kurup 57.54gms u Heroin, 1 ka mobile phone lem bad ka pisa Rs 1,94,975.
Katba ha ka jingleit ban khyra ia ka iing ka Deepika Roy, ha Nongrimbah, Laitumkhrah, ki pulit ki la ioh ban kurup ia ka ksiar kaba don 256.36 gms, Heroin: 66.7gms lem bad ka pisa kaba don Rs 19,000/- Tad haduh ba la wanllam ia kane ka khubor ki pulit ki Pulit ki la kem 6 ngut ba kynthup ia lai ngut ki shynrnag bad lai ngut ki kynthei bad la pynngat ia ki ha kiba bun ki kyndon katkum ka Laitumkhrah PS case no.126(09)2022 U/S 21 (b)/ 25/ 29 NDPS Act.
Ka jingiakhun hadpeng ka Lumiawmuchai Shangpung pyrshah iaka Ladthadlaboh kala wai da kaba iakhaid mar 1-1 haka Super Division Football Tournament kaba la tip kum U Kiang Nangbah Memorial Trophy kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi ba ar.
Ha kane ka jingiakhun ka Lumiawmuchai kala tam shakhmat 1 kol tang hapoh 15’ bala iaid ka jingiakhun lyngba ka kol kaba la thep u Risan Dkhar.
Ka Ladthadlaboh hadien ba kala shah tam shakhmat 1 kol, kala pyrshang ban thaw ki lad ban ioh thep kol bad kala pynlehnohei ruh bun ki kabu ksiar.
Dei tad haduh ka minit kaba ka 45+1 jong ka kylla step da ka jingbakla shut u Sunidahoi Sungoh ka Lumiawmuchai shala ka jong ka kol, ka Ladthadlaboh kala tan iaka jingiakhun sha kaba iakhaid.
Kane ka kol kala mih paw haka corner kaba la shut u Jessamy Tariang bad haka jingiaknieh iaka ball u Sunidahoi um shym la lah ban kyrda iaka bol sha ka jaka ba shngain bad thep kylla sha ka kol lajong.
Ka kylla miet ka jingiakhn hapdeng kine ki arliang mamla kala lip rong kaba bym shym la pynhun ia u paidbah nongwan sakhi jingiakhun.
Shuwa kane ka jingiakhun ka Ladthadlaboh kala kamai 9 poin bad ka Lumiawmuchai 3 poin bad da kane ka jingiakhaid kila iasam mar shi poin.
Lashai ka jingiakhun kan ling hapdeng ka Sohmynting pyrshah iaka 7 Wasa Utd haka por 3 baje nohphaisngi.
Ka 7 Wasa ka don haka kyrdan kaba hakhliehduh 12 poin bad ka Sohmynting 2 poin.
Wat la ka kam khapsniuh bad ka kam pynbha briew ka dei ka kharkhana kaba lah ban aikam aijam, hynrei ha ka thain Khasi Jaintia kane ka kam hi dang pyniaid ki briew ki bym dei ki trai jylla.
Pynban ka khubor kaba wanlam sngewtynnad ka dei ka jingplie uwei u samla ia ka Gaddez Salon- Get Styled kaba iahap kyrdan bad kiwei pat ki dukan baheh kaba la biang lut nadong shadong naduh ka jingbuh ryntih iaki kamra ban khapsniuh bad pynbha briew.
Kane ka Gaddez Salon kadei kaba dei trai da u samla Fourming Siangshai uba na Khliehriat, East Jaintia Hills District.
La plie paidbah ia kane ka salon da kiar ngut ki samla ba kynthup iaka Sookini Sutnga ka Model ba juh leit shim bynta haki rynsan bapher wat shabar ka Jylla bad  Deikisha Talang ka Model ha kajuh ka por ka Actress ba ak haka phlim Ahor kaba ynsa pynmih shem.
La iadonlang ruh u MLA ka Khliehriat u Kyrmen Shylla bad kiwei.
Ka por plie kane ka jaka pynbha briew ka long naduh sngi Nyngkong haduh Saitjain bad ki paidbah ki lah ban ioh ka jingshakri katkum ka jingkwah jongki kynthup naduh ka Bleach, Skin Care, Threading, Waxing Regular, Waxing Premium, Hands & Feet, Hair Care, Hair Smoothing, Hair Treatment bad kiwei ba dei naka bynta ki shynrang.
Iaka jingialang plie la pyniaid da u Goldenstar Suchiang.
Ka Sookini Sutnga ka iaroh ia u Fourming Siangshai uba sdang ia kum kane ka Salon ka bym pat don hapoh ka thaiñ bad ka ban pynsuk iaki briew ba juh leit shaki salon ba kum kane, ha kajuh ka por ka ai kam ai jam ruh iaki samla.
Naka liang u Kyrmen Shylla u ngeit skhem ba ka jingplie ia kane ka Salon ki samla, ki longkmie longkpa ba ju angnud baroh shi katto kila iohlad namar ba kala don hajan, wym shuh kum mynshwa watla ki kwah leit ruh ka jngai.
“Kum ki briew ha pyrthei nalor ba ngi hap banlong phikir haka bam ka dih ban ioh iaka met kaba koit ka khiah, ka jingsumar ban bhabriew, ban wan dur ka met ka phad ruh ka long hi kaba donkam".
Ong u Kyrmen Shylla.
Ula bynrap ruh ba ka jingsumar ialade ban neh ka jingbhabriew ka jingitynnad wat hadien bala ioh khun ioh kti ruh, ka iarap ban pynkhlaiñ ka jingiadei hapdeng shilok ban neh ka jingiaieid.
Ban pynurlong ia ka jingangnud jong ki paidbah ka thain Nongthyllep, Eastern West Khasi Hills District, u Speaker ka iing dorbar thawain ka Jylla, u Bah Metbah Lyngdoh ula plie paidbah iaka Nongthyllep Sub-Centre haka sngi ba ar.
Ia kane ka jingplie paidbah la pynbit pynbiang da ka ophis jong ka District Medical and Health Officer, West Khasi Hills District, Nongstoin ha ryngkat ka jingiatreilang jong ka  Directorate of Health Services (MI), Meghalaya bad ka Health Engineering Wing, Meghalaya, Shillong.
U Bah Metbah Lyngdoh, u la ong ruh ba ka jingplie ia kane ka Sub-Centre ka long shibynta jong ka jingpyrshang ka sorkar ban pynjan shuh shuh ia ki jaka sumar nongpang sha ki paidbah khamtam eh kito kiba hap hapoh ka jylli treikam jong ka Nongthyllep Sub-Centre.
Haba kren halor ka jingdonkam jong ka koit ka khiah ha ka jingim jong ki briew kaba man ka sngi, u kongsan u la kyntu ia baroh kiba la sakhi lang ia kane ka prokram bad khamtam eh ia ki longkmie kiba armet ba kin shim kabu ia ka jingdon jong ka Sub-Centre ha shnong Nongthyllep da kaba leit sumar bad phah eksamin tista bad ban ialam ruh iala ki khunrit ban iashimbynta ha ki prokram ai tika kiba pher ba pher ba ka tnat ka koit ka khiah ka ju pynlong na ka por sha ka por.
Kiwei kiwei kiba kren ki kynthup ia u MDC ka thain, u Bah Batskhem Ryntathiang, u Syiem ka Hima Nongkhlaw, u Pa’iem PM Syiemlieh, u Deputy Commissioner ka Eastern West Khasi Hills District, u Bah W Nongsiej, District Medical &Health Officer ka West Khasi Hills District, Nongstoin, Dr.SA Lyngdoh, u Junior Specialist, District Medical &Health Officer, West Khasi Hills District, Nongstoin, u Dr.W Sutnga  bad u Sordar ka shnong Nongthyllep, u Bah M Ryntathiang.
Da ka jingplie ia kane ka sub centre kala pynjan iaki paidbah ka thain ban ioh ai jingsumar bad kan pynsuk iaki longkmie kiba kha ba pun, ka jingai tika khyllung nalor kiwei kiwei ki jingjurip iaki jingpang bad ki prokram ka koit ka khiah.
Ka lah ban long ka khubor kaba sngewtynnad iaki paid riew ieid football ha baroh kawei ka district jong ka East Jaintia Hills, hynrei ka jingkylli kalong hato ka dei pat ka lynti kaba dei ban pyndonkam da ka pisa ba synniang ki nongtih ne nongkhaii marpoh khyndew (Dewiong/Mawshun) ban siang iaka madan phlang plastic ne artificial turf ha Dienshynrum, Khliehriat, East Jaintia Hills.
Kane ka pisa kaba la mang ban tei ia katei ka madan ka long T.20 lak bad la aiti da u MLA ka Khliehriat u Ma Kyrmen Shylla sha u Chairman ka DMF uba long ruh u Deputy Commissioner, East Jaintia Hills District u Abhilash Baranwal haka sngi Nyngkong.
Kane ka pisa ba synniang ki nongtih mar pohkhyndew ne miners ka dei ka District Mineral Fund (DMF), kaba ia kane ka pisa bunsien la synniang sha ki briew kiba shah ktah na ka kam tih mar pohkhyndew, ban pynim iaki briew kiba duk kiba kyrduh haka kam ri jingri bad ka kamrep ka riang, nalor ban leh kino kino ki prokram ban myntoi lang u paidkar salonsar bad kita ki dei ki jingdonkam ba kongsan u briew naduh ka koit ka khiah, ka umbam umdih, school bad kiwei kiwei ki kam tei jingtei.
Ym lah ban len ba ka Football ka dei ka syiem jong ka jingialehkai ha Jylla baroh kawei, hynrei ki don kiwei kiwei pat ki skim kiba lah ban wanrah ban tei ia katei ka madan plastic.
Ka jingkylli uba bun u riew ieid football hapoh ka district ka long hato ka pisa na ka DMF kan dap kan biang ban ioh ia u ta phlang plastic uba paka bad uba biang nadong shadong? U Ma Kyrmen ula leit ruh ban jurip iaka madan ha ryngkat bad u Deputy Commissioner, ka District.
Ula ong ba u kyrmen ba kane ka madan kan wanrah ka jingmyntoi bad ban pynurlong iaka jingangnud ki samla ban kiew shaphrang haka kam ialehkai bad ban poi sha ka thong.
Nalor u phlang plastic, ka jingshna iaka madan ka kynthup iaka floodlights nalor kiwei kiwei.
U DC ula ong ba kane ka projek ka dei kaba angnud bad kaba kongsan bad donkam iaka jingiatreilang jong baroh haka imlang ka sahlang bad ka jingtrei iaka madan kan sdang naduh ka sngi ba ar.
Ula ong ba ia kam tei jingtei yn peit da ka ophis u DC bad yn pynthikna ka jingtrei kan long kaba bha bad yn pyndep kloi.
I Meirad Nam Tariang kaba shong ba sah ha ka shnong Raliang, West Jaiñta Hills i la khlad noh haka 5/9/22.
Ka jingpyndep iaka niam ka rukom kan long haka 08/9/22 haka por 10:00 baje mynstep ha u lum thang-bru jong ka ka Seiñraij Raliang.
Kane ka long ka jingpyntip na ki khun, ka Hamra, ka Darbinoris, ka Rally, ka Oni Bilet, ka Jirly, ka Riyar bad u Teiman Tariang.
Ka Khimusniang kala khur iaka namjop da 1-0 pyrshah iaka Sabahmuswang haka Super Division Football Tournament kaba pynïaid da ka West Jaintia District Sports Association (WJDSA) kaba long ha Kiang Nangbah Stadium ha sngi Nyngkong.
Ia kane ka kol jop ka Khimusniang kala thep haka kylla miet haka 77′ lyngba u Jeffrey Litting.
Da kane ka namjop ka Khimusniang kala kamai 7 poiñ na ki san tylli ki jingiakhun, katba ka Sabahmuswang kala kamai 1 poin.
Kat haduh mynta ka sngi ka Sohmynting kala kamai 2 poin, ka Lumiawmuchai Shangpung 3 poin.
Haka kyrdan kaba hakhliehduh ka wan ka 7 Wasa-12 poin, Ladthadlaboh 9 poin, Mynthong 7 poin, Nangbah Mulang 7 poin.
Lashai ka sngi ka jingïakhun kan long hadpdeng ka Shangpung Lumïawmushai pyrshah ïaka Ladthalaboh haka por 3.00 baje nohphai sngi.
Ka jylla ka la snoh kti bad shi tyllup jong ka ri ban rakhe pyndon burom ia ka sngi ba kyrpang ki nonghikai kaba juh ia tip bha da baroh ‘Teacher’s Day’ bad kumba juh long na ka liang ka tnat pule puthi, ka juh pynlong ia ka prokram kaba kyrpang da ka jingsam ruh da ki khusnam sha ki nonghikai.
Ha kane ka kynti ka jingrakhe ia ka Teachers Day, la pynlong da ka jingialang ha Soso Tham Auditorium, ha kaba u kongsan ha kane ka sngi dei u Myntri ba dei khmih iaka tnat  pule puthi u bah Lahkmen Rymbui.
Nalor kattala don lang ruh u Commissioner & Secretary Education ka sorkar jylla u Dr BDR Tiwari (IAS) u Secretary education u Ambrose Ch Marak (IAS) bad kiwei kiwei.
Ha kane ka snem kaba mynta na ka liang ka jylla Meghalaya ka Gamchi Timre R Marak Head Teacher jong ka Educare Higher Secondary School,  Williamnagar, East Garo Hills  ka la shah jied ban ioh pdiang ia ka National Award.
Haba kren kum u kongsan ha kane ka jingialang, u bah Lahkmen Rymbui u la pyrshang ban kren lyngkot ia kiba bun bah ki kam kiba kum ka tnat ka la leh ha kine ki san snem, ki jingeh kiba u ia tyngkhuh na kawei ka sngi sha kawei pat, ka jingbym lah ban pynbiang dei por ia ka tulop, ka jingbym lah ban ioh biang por sa ia ka bhah pisa na ka sorkar kmie bad kumta ter ter.
U bah Lahkmen u la ong ba u la shem bad iohi ia ki jingeh kaba la pynring swai ia ka kynhun jong ki nonghikai bad kaei pat ka sien jama kaba donkamban hap ban shim shakhmat.
Pynban u bah Lahkmen um lah ban khlem da pyrto bad iaroh ia u Secretary ba mynta ka tnat u Ambrose Ch Marak  ba ha kine ki 8 snem kiba la leit noh u ka shim halade ia ka jingkitkhlieh ban shah hakhmat ia kiei kiei ki jingjia kiba kum ka tnat ka shah kren shah kynthah na ka por sha ka por.
Hynrei u bah Lahkmen u sngew pat ban ong ba ka tnat Education kam long kum kiwei kiwei ki tnat treikam jong ka sorkar, namar ka tnat ka hap ba kan shong bad treikam bad ki kam ki jam ba man la ka sngi bad kaba kham kongsan lei lei eh ka long ka jinghap ban trei ryngkat bad katta ka jingthrang bad angnnud jong uba bun balang, hynrei u sngew pat ban ong ba dei tang kane ka sorkar MDA kaba mynta, kaba la shim ha ka ia kiei kiei baroh ki kam kiba eh bad ba jwat ban pyrshang ban leh pat ia kaei kaba bha na kiba bha tam.
Ha kane ka jingialang ka la don ka jingsam ia ki khusnam kaba kynthup ia ka State bad kumjuh ka District Award ia kaba la la bynrap da ki jingrwai bad ki jingshad ba la ai da ki khynnah jong ka skul bad ia ki kyntien ai khublei la ioh na kong M Lyngwa District School Education Officer, East Khasi Hills District, Shillong.
Ki khusnam ba la pynkup ia ki nonghikai ha kane ka jingialang pyndon burom ia ka nsgi ba kyrpang ki nonghikai ki long: State Awards 1.
Smti Lasubon Shullai, Assistant Teacher, Laittyra UP School, Laittyra 2.
Shri.Dibiland Iawphniaw, Headmaster, Malaisohmat UP School, Phlangwanbroi 3.
Smti.
Sidamon Kurbah, Headmistress, Wahrit Govt.
UP School 4.
Smti.
Bioles Lyngdoh, Assistant Teacher, Mawthawpdah (Def) UP School Mawthawpdah 5.
Shri.Dipak Kumar Saha, Assistant Teacher, Govt.
Boys’ Higher Secondary School, Jowai 6.
Shri.Arun Kumar, Principal, Seinjait Tuber HS School, Tuber Kmaishnong 7.
Shri.T P Tmung, Principal Umroi Presbyterian HS School, Umroi 8.
Shri.Jeremias Kharbani, Headmaster, Mangsang Secondary School, East Garo Hills 9.
Shri.Dominic Marak, Assistant Teacher, Don Bosco HS School, Mendal 10.
Shri.Jairaj  Chetry, Headmaster, Gorkha Deficit UP School, Tura 11.
Smti.
Hezillina T Sangma, Head Teacher, Akkonggre Govt.
LP School 12.
Smti.
Dewbarlinda B Sangma, Headmistress, Ampati Deficit UP School 13.
Shri.Lindstorm K Marak, Headmaster, Rugapara Deficit Secondary School Nalor katta la pynkup burom ruh ia ki nonghikai ha ka kyrdan ka district award kaba leit sha ki 33 ngut bad naka bynta ka East Khasi Hills, kiba la ioh pdiang ia kane ka khusnam ki long  Smti.
V Dipali Sharma Rao, Principal, Laban Assamese Girls’ HS School, Laban, for the Secondary Section Smti.
Philosimai Syiem, Assistant Teacher, Nongkrem Govt.
UP School, Nongkrem for the Upper Primary Section bad Smti.
Belinda Kharsati, Head Teacher, Pomlahier LP School Lower Primary Section.
La sam ruh sa ia ka khusnam ba kyrpang ne ka special award (inclusive school kaba mynta ka kynti ia kane ka khusnam, la ioh da  kong Josephine Lyngdoh, Special Educator, Mary Rice Centre for Special Education, Laitumkhrah, Shillong, nangta u bah Habandamon  Rani  ka Seng Khasi HS School, Shillong bad kong Deigracia A Shylla  ka Holy Child HS School, Shillong ia ka khusnam Scoutmaster & Guide.
Ha Jowai , la rakhe iaka sngi kyrpang ki nonghikai ha iingwalieh ka Tpeppale ha kaba u MLA ka Jowai Waildmiki Shylla ula long u Kongsan, ka Kong Danida D Syngai Additional Deputy Commissioner, kum ka symbud kongsan haka jingiadonlang ka Kong A.P Syiem, District School Education Officer, Jowai, ki nonghikai bad ki khynnah skul na ki skul bapher bapher ka District.
Ka khusnam District Awards la pynkup ia u Ma Hubert Thyrniang, MSc (Physic) Assistant Teacher na Govt.
Girls Higher Secondary School, Jowai.
Ka Kong Fabriously Suchiang BA, Trained Headmaster na Shangpung Govt.
UP School bad u Ma Beyon Lanong MA (Pol) Head Teacher na Sohkha Shnong Govt LP School.
Ïaka khusnam Best Scout Master la ïoh da u Teilang Rymbai A/T Achiever Sec School Ummulong bad ka khusnam Best Guides Captain da ka Rosie Bang R/Leader Thomas Jones Synod College, Jowai.
Ki shnong kiba hap hapoh ki lai tylli ki constituency ha West Jaintia Hills District ki dang hap ban im haka jingim kaba syrtok ban iaid lyngba ka surok kaba khohruh khoh ram wat ha kane ka juk shai mynta.
Kine ki lai tylli ki constituency ki kynthup iaka Nartiang, Mowkaiaw bad ka Raliang.
Ki nongshong shnong ha kine ki lai tylli k constituency kila dawa na ka sorkar ban phaikhmat lem sha ka surok shnong ba pyniasoh sha ka shnong jong ki khnang ba kin ioh ka jingmyntoi kumba ioh lem kiwei hapoh ka jylla.
Ki shnong kiba iakynduh mawsiang na ka jingsniew tasam ka surok ki kynthup iaka Shilliang Myntang, Thangraiñ, Khliehsaniriang, Bhaiñ, Thadsning, Samatan, Thadïalong, Lummuriap, Mobandu, Lathymphu, Umsalang, Musiaw, Thadbamon, Sookhlieh ki shnong kiba hap hapoh ka 4-Mowkaïaw Assembly Constituency.
Ka Mynkrem, Khliehriat, Saphohwaïong, longsnieh, Madansynrang, kiba hap hapoh ka 1-Nartiang Constituency, katba ka Nongjngi kaba hap hapoh ka 3-Raliang Assembly Constituency.
U Waheh shnong ka Shilliang Myntang u ma Beristar Lamare ula ong ba ki dap da ka jingsngewkhia bad suhsat haduh katta katta namar ba ka sorkar kala ïehbeiñ ïa kane ka surok da ki phew snem haduh mynta bad kum ki paidbah ki don ka hok ban ïoh ïaka surok kaba bha kumba ïoh lem ïoh lem kiwei ki nongshong shnong jong ka jylla.
Ula ïathuh ba ïa kane ka surok la dep ban siang rong tang shisien haka por ba long MLA bad kum u myntri ka tnad PWD jong ka Sorkar Jylla u (L) Kyrmen Susngi hynrei haduh mynta ïa kane ka surok ym shym la ïoh wat tang shisien ruh ïaka jingmaramot (repairing).
“Kum ki nongshong shnong kiba shong basah ha kane ka dong ka thaiñ ngi mad shibun ki jingeh jingshitom haka leit ka wan ka kit ka bah namar ka jingsniew palat pud jong kane ka surok kaba dap tang ki thliew ki syar naduh na ka shnong Shilliang Myntang kaba jngai 23 Km haduh ban da poi haka shnong Nartiang ka surok kaba pynïasoh shaduh ka shnong Khanduli", la ong u Ma Wipi Suting Waheh shnong Thadïalong.
Ki la ïathuh ba kane ka surok ka pynïasoh ïa bun tylli ki shnong ban poi sha ki jaka sumar kaba don ha ka shnong Nartiang khamtam eh ïaki longkmie kiba armet ban leit shah sumar ki shem jingeh bha.
Lada leit donkam ha kaba iadei bad ki kam ka ain sha Police Station kaba don ha shnong Nartiang ruh ka shim por ban iabeh bad ki khynnah skul kiba leit pule ha ki skul kiba don ha ka shnong Nartiang, Ummulong, Jowai wat shaduh ka nongbah Shillong bad kiwei kiwei ki jaka kiba hap ban ïaid lyngba kane ka surok kaba khohruh khohram, la ong kine ki nongialam shnong.
Kine ki nongialam shnong kila ong shuh ba ki nongrep nongkhaii ruh ki shem jingeh ban kit ïaki mar rep jong ki kum u sying, u synrai, u synsar bad kiwei kiwei ki mar rep kiba mih na kitei ki thain namar ba sniew tasam ka surok bad kim lah ban pynpoi da kaba suk iaki mar sha ki iew kum ha Nartiang, Iawpynsin kaba don ha ka shnong Wahiajer.
Kane ka jingsniew ka surok ka buh jingeh iaki nongrep ha ka jaka ban ioh nong ki duh nong pynban naba ki hap ban siew ka bai kali kaba rem.
Ka jingjia shah pyniap ki ar ngut ki nongniah kali ha rilum Jaintia ha u bnai bala dep, kala wanrah iaka jingtylli u paidbah ka kur ban dawa na ka bor jong ka aiñ ban pynkut iaka raibi da kaba pynshitom da kaba tyngeh ia ki nongpyniap kiba la kem da ki pulit jong ka Jowai.
Kine ki suba nongpyniap briew ki dei u I Love You Talang, Ramesh Dkhar, Tellme bala tip ruh kum u Bor Pyrtuh bad u Sampher Ksoo.
Kine ki saw ngut la suba jur ba ki la pyniap ia u Fullmoon Kharsahnoh uba niah kali Jowai Shillong bad uwei pat u nongniah kali dei Damehipaia Papeng uba kamai na Jowai Ladrymbai Khliehriat kaba la jia ha u bnai Nailar.
Hadien ka jingiohkem ia kine ki snar pyniap briew kila phla bad la lap ruh iaka metiap u Damehipaia.
Ka met jong u Fullmoon la lap na Mynkre hajan ka surok ban leit sha Amrit Cement, East Jaintia Hills.
Ia ka met u Fullmoon la lap bad suba jur ba ki runar kila teh iaka kti ka kjat bad ot ia u ryndang da ki kynja tiar ba nep haduh bad ula khlad ha kane ka jaka na ka jinglyngkein ka snam.
Ka synjuk ki nongniah kali ha Rilum Jaintia kaba kynthup Jowai-Shillong-Guwahati Tourist Cab Association , All Jaintia Commercial Vehicle Association (AJCVA) kaba la snohktilang da ka Synjuk ki Waheh Shnong Ri Jaintia, Synjuk Waheh Shnong Jowai, JLKTTA nalor ki sengbhalang kila dep pynlong iaka peace rally ban dawa naka bor jong ka ain ban pynshitom da ka set byndi shi jingim ne ban sdien phasi ia kine ki runar pyniap briew.
Shuh shuh haka sngi Saitjain ka dorbar shnong Moorap , ka shnong trai u I Love You Talang bad ka kur Talang bad ka JAC jong ka Mynsngat-Khanduli Area kila mih paidbah ban pyrshah bad pynrem ia kine ki saw ngut ki runar pyniap briew kiba don suh ka jingtip lem iaka mynsiem kiba lui lui tang ban ioh iaka spah shisngi.
“Wat la u dei u kur u kha ne u para shnong para thaw, para marjan marpa hynrei ïa u ngi pynrem namar u kheiñ kum mynsiem mrad ïa mynsiem briew kumta ïa u, la dei ban sdien phasi khnang ban kut noh kane ka raibi," ong ka ba haïing ba hasem jong u I Love You Talang bad ki nongïalam jong ka Dorbar Shnong Moorap.
Ka Dorbar Shnong Moorap kynthei bad shynrang ryngkat ki placard ki la mih da u Shnong sha ka rally ba la khot pynlong da ka JAC jong ka Mynsngat-Khanduli Area ban pyrshah ïaki kam runar u I Love You Talang ha Mynsngat.
“Ngi kyrshan ïaka jingdawa jong u paidbah ba bun ba lang ban set byndi shirta jingim bad sdien phasi ïa I Love You Talang", la ong u Waheh Shnong ka Moorap u ma Stanly Ryngkhlem.
Ula ïathuh ba u I Love You Talang ka trai shnong jong u kadei na Moorap bad mynta la San snem une u I Love You um poi Shnong shuh bad ka shnong hynrei haki khyndiat taïew u mih pynban kum u nongpynïap briew.
“Ngi la sngewlehraiñ namar kat shaba ngi leit kat shaba ngi wan, ka neh ka nam ba ki nong Moorap kidei ki nongpynïap briew bad kum ka shnong ngi sngewsih haduh katta katta bad ngim lah ban pdiang kum une u briew ba un don hapoh ka shnong ka thaw namar u buh jingma ïaka leit ka wan haka imlang sahlang", la shuh shuh u Waheh Shnong.
U Secretary Shnong u Ma Thadius Phalangki ula ong, ka shnong ka sngewsih ban don kum une u jait briew na kane ka shnong bad haka jingshong Dorbar ka shnong ka rai ban pyrshah bad pynduh pyndam ïa kum kine ki jait briew kiba pynsniew dur ïaka imlang sahlang.
Ula ai ka jingai khublei kyrpang ïaka tnad pulit kaba la trei shitom ban ïoh kem ïa u I Love You.
“Da ka jingïoh kem ïa u (I Love You) ki khun ka shnong ki sngew tngen ka mynsiem haka leit ka wan.
Na ka liang ka ba haïing jong u I Love You ka la ong, kum ka Kur ngi pynpaw ka jingsngewsih kaba khraw haduh katta katta bad kum ka ïing ka sem ngi pynrem ïa une u riew runar (I Love You) uba shim ïaka mynsiem ba lui lui.
Ka JAC kala pynlong ia kane ka rally ha Mynsngat namar ba ka shnong kine ki briew ruh ki dei na katei ka thain, lait noh u Ramesh Dkhar uba na Tongseng.
U I Love You Talang ka shnong jong u ka dei na Moorap, u Tellme ne u Bor Pyrtuh na Namdong bad u Sampher Ksoo.
Kane ka jingïaid paidbah ka sdang ha Lad Umladang-Khanduli bad la pynkut ha Mynsngat kaba la iahsimbynta da u ki nongialam shnong, ki sengbhlang, ka synjuk niah kali bad u paidbah na kylleng ki shnong.
Baroh ki nongkren da kawei ka sur ki la dawa ïaka jingsdien phasi ne set byndi shirta jingim ïa kitei ki riew thrang snam bad daleilei kimdei ban ïoh jamin namar ki long ka jingma kaba khraw ïaka imlang sahlang.
Ka jingleh jong kine ki riew thrang snam ka pynsyier ïaka ri bad ka jaitbynbriew khamtam ki nongshong shnong sha kane ka thaiñ ki bym juh don ka jingtieng jingsyier hynrei dang ha kine ki khyndiat taïew mih pynban kum kine ki jait briew kiba la ïap ka mynsiem ïatip lem, la ong u Damian S War Waheh Shnong Namdong.
Ha kane ka rally la phah ruh iaka khubor sngewlem sha ka longing kine ki arngut ki lanot kiba la duh ei iaka jingim.
Ka kynhun ialehkai jong ka 7 Wasa Utd kala bteng ban khur namjop haka Super Division Football Tournament kaba pyniaid daka West Jaintia District Sports Association (WJDSA) hadien ba kala pynliem da 1-0 iaka Mynthong haka jingiakhun kaba long ha Kiang Nangbah Stadium haka sngi Saitjain.
Kane ka namjop jong ka 7 Wasa mynta ka sngi kala mih paw da ka own goal ne ka kol thep hi.
Ia kane ka kol la thep da u Teibokmi Lyngdoh jong ka Mynthong haka minit kaba 43 bad kane ka kol kala neh haduh bala wai ka por iakhun.
Kane ka dei ka sien kaba ar ba ka Mynthong kala shah pynliem da ka own goal haka Super Division mynta ka aiom bad kane kala la theh umpjah iaka jingpynkhreh jong ka namar ba kam don ia katta ka bok ka nusip ban khur iaka namjop wat la kala ialehkai bha.
Da kane ka namrem ka Mynthong kala neh 7 poin na ki san sien mih madan, katba ka 7 Wasa Utd kala kiew joit sha ka 12 poin na ki saw sien iakhun.
Ka Ladthadlaboh kala kamai 9 poin na ki saw sien iakhun, ka Nangbah Mulang 7 poin.
Ka Ladthadlaboh Sc kala jop da 2-0 pyrshah iaka Nangbah Mulang Sc haka jingiakhun Super Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Thohdieng.
Ia kine ki ar kol la thep da mar shikol da u Simeon Suchiang (7′) bad u Jeffrey Surong (63′) kaba la biang pura iaka Ladthadlaboh ban khur iaka namjop kaba lai ha kane ka aiom.
Da kane ka namjop ka Ladthadlaboh kala kamai 9 poin na ki saw sien iakhun, katba ka Nangbah Mulang kala neh 7 poin.
Lashai ka jingiakhun kan long hadpeng ka Mynthong pyrshah iaka 7 Wasa Utd haka por 3 baje nohphaisngi.
Ka 7 Wasa ka don haka kyrdan kaba hakhlieh duh da kaba 9 poin haka miej iakhein poin hadien ba kala jop baroh lai tylli ki jingiakhun, katba ka Mynthong 7 poin na ki saw sien iakhun.
U Deputy Commissioner, East Jaintia Hills District, Khliehriat ula pynbna paidbah ba katkum ka hukum jong ka iing Kashari ba don burom High Court, Meghalaya bad ki shithi ba la pynmih na ka Office jong u Deputy Commissioner ka East Jaintia Hills District, Khliehriat, letter No.EJHD/JUDL.55/PT.III/2022/17, Dated 12.05.2022, No.EJHD/ JUDL.55/ PT.III/ 2022/ 65, Dated 17.06.2022 bad No.EJHD/JUDL.55/PT.III/2022/160, Dated 29.07.2022, sa shisien u la pynkynmaw bad la kyntu ia ki Trai Dewiong kiba paw kyrteng ha ka “Coal Inventory List" bad haka “Report on assessment of extracted Coal Stocks", ba kin pynpoi noh ia ki Form bad ki kot ki sla ba donkam sha ka Office u Deputy Commissioner, East Jaintia Hills District, Khliehriat ha lane shwa ka 16 Tarik u bnai September, 2022 ryngkat bad ki kot ki sla kiba donkam kumba la kdew harum na ka bynta ban leh auction ia u Dewiong.
Ki kot ki sla ba donkam ki ba hap ban submit: Ka Form kynthup ia ka EPIC Card Bank Account Details Ka affidavit ban pdiang bad ban bud ia ki kyndon ba la buh ha ka “ Comprehensive Plan" bad “Scheme for spot e-auction" ba la pynkhreh lyngba ka jingiatreilang jong ka Sorkar jylla bad ka Coal India Ltd.
Ia kine ki documents lah ban ioh na ka website jong ka tnad Mining bad ki dei ruh ban submit ia ka test report ban pynshisha ia ka GCV jong u Dewiong.
Haduh 1917 ngut ki khynnah pule na ki 9 tylli ki skul bad kolej ha ki distrik bapher bapher hapoh ka jylla ki la ioh kheit ia u soh ka jingjop ha ka soft skills ne ka buit ban jop iaki jingkylli, jubab, ka rukom thoh tar bad ka jingkren khana bad nalor kiwei kiwei ki rukom trei bad talent identification ne ka jingiit iaka sap ka phong ki khynnah haka prokram jong ka Aspire Meghalaya.
Kane ka prokram kaba la pynlong haka taiew kaba la dep, ka dei kaba la kyrshan da ka Sorkar Meghalaya, lyngba ka tnat treikam jong ka Sports & Youth Affairs, ryngkat ka jingiasnohkti lem ka tnat Education, ka la pynlong ia ka prokram ‘Aspire Meghalaya’ ba la pyntreikam da ka AVENUES, Shillong.
Ka jingthmu jong kane ka prokram ka long ban pyntbit ia ki khynnah pule ha kiba bun ki liang shwa ba kin sdang wad kam wad jam, bad ruh ban pynshlur ia ki ha ka ban sei ia ki sap ki phong khnang ba yn ioh ban pyniasnoh ia ki bad ki skhim bapher bapher jong ka Sorkar Jylla.
U Jagdish Chelani (IAS), Deputy Commissioner, East Garo Hills District haba kren haba pynkut iaka prokram u la ong, “Ki khynnah samla jong ngi ki don ki sap kiba kyrpang haba nujor bad kiwei pat ki samla ka Ri jong ngi.
Ki prokram kum ka Aspire Meghalaya ki lah ban iarap ia ki da kaba ai ia ka rynsan ban pynpaw ia la ki sap ki phong bad ruh ban pynshlur ia ki ban khmih lynti ia kaei kaei kaba bha tam na bynta ka lawei jong ki.
" U la pynpaw ruh ia ka jingangnud jong u ban ia snoh kti lem bad ki skul ki kolej hapoh ka distrik ban ai jingiarap ia ki khynnah samla kiba thmu ban long IAS bad kumta ter ter.
Ka samla Ilarisa A.Lamin, ba pule ha ka Klas 9 ha St.Mary’s Higher Secondary School, Shillong, ka la ioh shim bynta ha kane ka prokram bad ka la ong kumne, “Ki jinghikai tynrai kum ka burom ka akor ki dei kiba ngi la tip lpa, hynrei nga sngewnguh ba lyngba jong kane ka prokram, nga la ioh ia ka lad ban puson kham bha ia ka jingkordor jong kine ki jinghikai khamtam haba ngi praktis ia ki ha ka jingim jong ngi ba man la ka sngi.
" Ka la pynpaw ruh ia la ka jingsngewnguh sha ki trainer ba ai jinghikai, bad ba ka la ioh shibun ki jingmyntoi ha kaba iadei bad ka rukom kren rukom khana, rukom pyrkhat bad kiwei kiwei.
U Jonathan Shylla (MCS), ADC, East Jaintia Hills District, u la kren shaphang ki interview skill da kaba ai nuksa na ka jingim jong u ruh ha kaba iadei bad ka kam jong u.
U la ong, “Ka rukom pule puthi jong ngi ka pynleit jingmut tang ha ka ban pass ia ki ekam, hynrei ngi klet ban ithuh bad pyndonkam ia ki sap tynrai ba ki khynnah samla jong ngi ki la don lpa, bad ban pynkhreh ia ki na bynta ka lawei jong ki.
" U la ong shuh shuh ba nalor ka degree, donkam ruh ia ki leadership skill bad communication skill ban kiew shaphrang ha ki kam ki jam bad ha ka jingim ruh.
“Ka Aspire Meghalaya ka ai kum kita ki jait jinghikai bad nga ngeit ba phi la ia ioh jingmyntoi shibun na ka bad ba phin pyndonkam tikna ia kine ki jinghikai ba phi la ioh," u la kyntu ia ki khynnah.
Ka Aspire Meghalaya ka ai training ia ki khynnah pule ha ka jingshlur (Confidence), ka rukom pyrkhat shai ia ka lawei (Clarity), ka rukom pyniadei bad kren para briew (Communication) bad ka jinglah ban iaid shaphrang lyngba ki jingeh bad jingiakynduh bapher bapher (Emotional Resilience).
Kawei na ki jinghikai ba kongsan ka ia dei bad ka Career Exploration, lane ban ai jingtip kumno ban sdang jied ia ki laiñ pule, ki kam ba iadei bad kita bad kumno ban neh bad kiew shaphrang ha la ki kam ki jam.
Ka Kong Simiroy Khongtiang, ka nongshna phlim ba pawnam na Jaiñtia Hills, ka la ai mynsiem ia ki khynnah ha Sutnga da kaba ong, “Nga la shah jop bunsien bad nga la leh shibun ki jingbakla ruh.
Hynrei da ka jingangnud bad jingskhem jingmut, nga iai beh ia la ka thong.
Ka jingim jong phi ka long kum ka jhad ia kaba phi hap ban pynper halor um da kaba skhem jingmut bad pynkhlain ialade, namar tang maphi hi ba lah ban ialam ia ka jhad jong phi sha ka jaka ba phi thmu ban leit.
" Kawei na ki jingthmu ba kongsan jong ka Aspire Meghalaya ka dei ban iarap khyllie ia ki sap ki phong kiba ha rieh jong ki khynnah samla ka jylla.
Nalor ki workshop ba pynlong ha ki skul, ki don ruh ki rynsan ha kaba ki khynnah ki lah ban pyni ia ki sap ki phong jong ki.
Ki skul ki don ka bynta kaba kongsan ha kaban jied ia ki nongmihkhmat sha ka distrik ha kaba ki don.
Kin don ruh ki District Talent Committee ki ban jied pat ia ki nongmihkhmat jong kawei pa kawei ka distrik sha ka rynsan iakop pyni sap pyni phong jong ka jylla, ha kaba u paidbah jong ka jylla hi un ioh shim bynta ban jied ia ki nongjop ki ban yn sa ithuh paidbah kum kita ki ‘Aspire Meghalaya Stars’.
Ki 9 tylli ki jaka pule kiba la pyndep ia ka training jong ka Aspire Meghalaya ha kane ka taiew ba lah dep ki kynthup ia ka Williamnagar Government College bad Sacred Heart Higher Secondary School, Williamnagar ha East Garo Hills; Jaiñtia Eastern College, Khliehriat bad Sutnga Presbyterian Higher Secondary School ha East Jaiñtia Hills; St.Mary’s Higher Secondary School, Shillong bad St.Anthony’s Higher Secondary School, Pynursla ha East Khasi Hills; St.Francis D’Assisi College bad St.Peter’s Higher Secondary School ha Nongstoiñ, West Khasi Hills; bad Government Girls’ Higher Secondary School, Tura ha West Garo Hills.
Naduh ba ka sdang ha u bnai Jymmang mynta u snem, ka Aspire Meghalaya prokram ka la lah sam ia ki jinghikai sha palat 9,000 ngut ki khynnah pule ha jan 45 tylli ki jaka pule ha baroh 12 tylli ki distrik, bad palat 160 tylli ki sap ki phong la lah ban ithuh.
Ka prokram ka dang iaid shaphrang ha ka jingthmu jong ka ban ai jinghikai sa ia palat 3,000 ngut ki khynnah pule ha ki bnai ki ban wan.
Ka Join Action Committee jong ka Nartiang Khanduli Area kaba kynthup ïaki waheh shnong bad sengbhalang kin pynlong ïaka rally ne jingïaid paidbah ban pynrem ïaki runar kiba dkhat jubor ïaka jingim jong ki nongñiah kali kamai ha rilum Jaintia ha u bnai bala dep Ïa kane ka jingïaid paidbah yn pynlong haka 3 tarik Nailur ha shnong Mynsngat.
Ka JAC ka khot ka wer ïaki baroh ki nongïalam sengbhalang, synjuk niah kali bad nongshong shnong ban wan shim bynta ha kane ka rally.
Ka kynhun ïa kynjat bol jong ka North Liberty Higher Secondary School, Jowai ka la ïohrah ïa ka nam lahduh haka phutbol rakhe dap 25 snem ka Christ Church Morning School, Mawlai Syllaikariah hadien ba ka la pynliem ïa ka OM Roy Higher Secondary School, Mawlai da ka tie breaker 5-3 ha ka final kaba long ha madanheh mini stadium, Phudmuri ha ka sngi Palei.
Ka Christ Church Morning School kum shibynta ban rakhe iaka jubili rupa kala pynlong ia kane ka tournament kaba la tip kum ka Mawlai Inter School Football Tournament kaba la iashimbynta da ki skul kiba don hapoh Mawlai.
Ka North Liberty HSS, Jowai ka dei kawei na ki kynhun kaba shah khot sngewbha sha kane ka jingrakhe.
Ka khusnam Best Goalkeeper kala leit sha u Proficiency  Ksih bad ka nam Best Player sha u Kevin Rymbai U kongsan ban wan sakhi ia kane ka final u dei u MDC Mawlai Constituency Bah T Pathaw ha ka jingiadonlang ki bor pyniaid ka skul nalor ki khynnah skul.
Ka jingiakhun hadpeng ka Khimusniang pyrshah iaka Sohmynting kala kut da kaba iakhaid mar 2-2 haka Super Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Palei.
Ha kane ka jingiakhun 2 kol kila mih paw haka kyllastep ha kaba ka Sohmynting kala ioh shuwa ban pynkhih iaka jar lyngba u Rigal Pyrtuh (41′).
Tang hadien shi minit ka Khimusniang kala tan kylla iaka jingiakhun sha kaba iakhaid lyngba ka kol kaba la thep da u Donbok Bamon (42′) Ka Sohmynting kaba la tam shakhmat da shikol haka kyllamiet haka minit kaba 51′ lyngba ka kol kaba la thep da u Kitbok Suting.
Ka kol kaba saw ha kane ka jingiakhun la thep da u Yuletide Langbang (77′) jong ka Khimusniang.
Kine ki kynhun arliang mamla kila ioh mar kylliang ki kabu ksiar ban thep kol, hynrei kim lah satia ban pynkylla iaki sha ki kol haduh bala wai ka por iakhun bad kila hap ban hun ban iasam mar 1 poin.
Shuwa kane ka jingiakhun ka Sohmynting kala kamai 1 poin bad bad ka Khimusniang 3 poin bad da ka jingiakhaid mynta ka sngi na ki saw sien iakhun ka Sohmynting kala kamai 2 poin, ka Khimusniang kala kamai 4 poin.
Lashai ka sngi ka jingiakhun kanlong hapdeng ka Nangbah Mulang kaba don 7 poin bad ka Ladthadlaboh 6 poin.
Ka 7 Wasa Utd- 9 poin bad ka don haka kyrdan kaba hakhliehduh haka miej iakhein poin bud sa ka Mynthong 7 poin.
Kumba 400 ngut ki paidbah kiba kynthup ïaki nongïalam sengbhalang bapher bapher, ki nongñiah kali kamai tourist lem bad kiba haïing hasem u (L) Fullmoon Kharsahnoh bad (L) Damehipaia Papeng kiba shah pyniap ha ki riew thrang snam kila ïamih paidbah haka peace rally kaba long haka sngi Palei ban dawa na ka sorkar Jylla ba kadei ban pynthikna ba ki riew thrang snam kiba la pynïap dusmon ïa kine ki arngut kiba niah kali kamai ka dei ban sdien phasi lane ban set byndi baroh shi jingim.
Ia kane ka peace rally la pynlong da ka All Jaintia Commercial Vehicle Association (AJCVA) kaba la snohktilang da ka Synjuk ki Waheh Shnong Ri Jaintia, Synjuk Waheh Shnong Jowai, Jowai-Shillong-Guwahati Tourist Cab Association, JLKTTA nalor ki sengbhalang bad ki riew paidbah.
Kane ka rally kala sdang na Iawmusiang bad la pynkut ha Lad College, Lad Nartiang, Jowai.
Ki paidbah kila mih sha surok ryngkat bad ki jingthoh pynrem haki placard bad ka jingpyrta shla ban dawa na sorkar bad ka bor jong ka aiñ ban sdein phasi ne set phatok shi jingim ia kine ki suba kiba kynthup ia u I Love You Talang, u Ramesh Dkhar, Tellme ba tip ruh kum u Bor Pyrtuh bad Sampher Ksoo kiba la phla ha ki pulit ba ki donkti ban pyniap ia kine ki ar ngut.
Lah ban pynkynmaw hangne ba u Damehipaïa Papeng udei na ka shnong Khonshnong katba u Fullmoon Kharsahnoh udei na ka shnong Larnai la suba ba kila shah pyniap ha kine ki saw ngut ha ki ar jaka.
U Damehipaïa Papeng uba niah kali na Jowai Ladrymbai ula jah na ïing naduh ka 10 tarik Nailar bad ïaka met jong u la lap haka 24 tarik Nailar kaba la bret ha khlaw hajan ka surok Jowai Bypass kaba haka shnong Mihmyntdu kaba jngai khyndiat kilometre na Jowai.
Katba u Fullmoon Kharsahnoh uba niah kali Jowai Shillong ula jah ryngkat bad ka kali haka 16 tarik Nailar bad ïaka met jong u la lap ha Mynkre ka lynti ban leit sha Amrit Cement, East Jaintia Hills haka juh hi ka sngi kata 16 tarik.
Ïaka kynhun jong u I Love You dei ban rat dyngkhong naduh tyllong namar ki pynsmiej pynsyier ïaka leit ka wan jong ki briew haka imlang sahlang kumta dei tang ban set phatok shi jingim ne sdien phasi ïaki, la ong utei u kñi jong u (L) Fullmoon Kharsahnoh u Bah P Kharsahnoh.
“Hadien ka jingjia shah pynïap ki arngut ki mynsiem ba lui lui, nga sngewsyier ban leit jingleit, lada nga mih na shnong ban leit sha Shillong wat ba ngan kiew kali na Ummulong ruh nga lah sngewtieng", la ong shuh shuh utei u kñi.
Ula bynrap ba lehse kan don ka por ba kane ka kynhun kan ïoh jamin (bail) bad lada don uno uno ne kano kano u/ka briew kiba bah jamin ïaki, la ka long ka kmie, u kpa, ka lok, u kñi, u pyrsa maki ruh ki don bynta lang haka jingpynïap briew ne wat u/ka muktiar kiba ïasaid sakhi lamler ïaki, maki ruh ki hap ha u pud jong ka jingpynïap briew.
U ma Mingstone Rymbai ba haïing hasem jong u (L) Damehipaia Papeng ula kyrpad ïaki bor jong ka aiñ ban sdien phasi shirta jingim ïa baroh kiba donkti ban pynïap dusmon ïa u pyrsa jong u u (L) Damehi Papeng.
Kane ka jingïalang da kawei ka sur ka la rai ban dawa ïaka jingsdien phasi ne jingset phatok shirta jingim ïa kitei ki riew thrang snam.
Kum shibynta jong ka jingleh burom ia ki riewshlur ialeh laitluid ka ri ha ka jingrakhe jong ka Ri India ia ka Azadi Ka Amrit Mahotsav, ka North East Zone Cultural Centre (NEZCC), Dimapur ha ryngkat ka jingiatreilang bad ka tnat pynneh riti jong ka sorkar jylla Meghalaya haka sngi Balang ka la pynlong iaka prokram ban kynmaw burom “Ka Phan Nonglait"- Tribute to Unsung Heroes kaba long ka prokram lyngba ki sur ieid ri, ki jingshad tynrai bad ka drama ha shnong Nongrmai, Eastern West Khasi Hills District kaba long ka shnong ha kaba la pun la kha bad la pynheh pynsan ia ka riewshlur ialeh laitluid ka ri, Ka Phan Nonglait.
Ka Sorkar India kala ithuh iaka Phan Nonglait kum kawei na ki nongialeh laitluid.
Ka Phan Nonglait ka dei ka kynthei kaba nyngkong kaba la ithuh kum nongialeh laitluid kaba rieh kaba shlur kaba iakhun pyrshah iaka sorkar phareng bad u Tirot Sing.
U kongsan u dei u Deputy Commissioner, Eastern West Khasi Hills District, u Bah Wilfred Nongsiej haka jingiadonlang u Syiem ka Hima Nongkhlaw, u Pa’iem P.M Syiemlieh, u Myntri ka Hima Nongkhlaw, u Bah Boldness L Nongum,  Assistant Director ka tnat pynneh riti ka sorkar jylla Kong D Kharjana, kiwei kiwei pat ki ophisar sorkar,  u ‘Riewsaid ain jong ka Iing Bishar Ba Hakhlieh Duh ka Ri India uba long ruh u nongthoh jong ka kot “ Ka Phan Nonglait- A Lady Freedom Fighter of India", u Bah Daniel Stone Lyngdoh Nonglait, u Sordar ka shnong Nongrmai, u Bah S.Nongrang, ki dkhot jong ka kur Lyngdoh Nonglait, ki khynnah pule bad ki paidbah ka thain.
U Bah Wilfred Nongsiej haba kren halor ka histori jong ka jinglong jingim jong ka Phan Nonglait bad ki kam bakhraw ba ka la leh ha ka jingialeh laitluid pyrshah ia ka sorkar phareng bad ruh halor ka jingshimkhia jong ka halor ka jingshahthombor jong ki kynthei khynnah bad u la kyntu ruh ia baroh kiba la sakhi ia kane ka prokram ba kin ring jingmut na ki kam shlur jong Ka Phan Nonglait da kaba pynneh pynsah iala ka riti dustur bad ban ieng pyrshah ruh ia kino kino ki kam thombor pyrshah ia ki riewkynthei.
Ha kane ka prokram la ioh ban sakhi ia ki jingrwai ieid ri bad ki jingshad tynrai na ki riewdonsap bapher bapher ka Eastern West Khasi Hills District bad na kito kiba la wan na ka nongbah Shillong ruh kumjuh.
La pyniphuh iphieng bad pynshongkhia shuhshuh ia kane ka prokram kynmaw burom ia Ka Phan Nonglait da ka drama halor ka jingim bad jingiakhun jong kane ka riewshlur ialeh laitluid da i Kong Lapdiang Syiem bad ka kynhun jong i.
Kiwei kiwei pat kiba la kren ha kane ka sngi ki kynthup ia ka Assistant Director ka tnat pynneh riti ka jylla, Kong D.Kharjana, u ‘Riewsaid ain ka Iingbishar Ba Hakhlieh Duh ka Ri India uba long ruh u nongthoh jong ka kot ia kaba la ai kyrteng “ Ka Phan Nonglait- A Lady Freedom Fighter of India", u Bah Daniel Stone Lyngdoh Nonglait, u Sordar ka shnong Nongrmai, u Bah S.Nongrang bad uwei na ki dkhot jong ka kur Lyngdoh Nonglait, u Bah Marshall Lyngdoh Nonglait.
Ka Lumiawmushai Shangpung kala jop da 1-0 pyrshah iaka Sabahmuswang haka lympung ialehkai Super Division kaba pyniaid ka West Jaintia District Sports Association (WJDSA) kaba long ha Kiang Nangbah Stadium haka sngi Balang.
U Tympang Tangliang ula lam lynti iaka Lumiawmushai Shangpung ban khur ia kane ka namjop da ka jinglah jong u ban thep ia kane ka shikol haka minit kaba 58.
Da kane ka namjop ka Lumiawmushai kala kamai 4 poiñ, katba ka Sabahmuswang 1 poin.
Ka 7 Wasa ka wan haka kyrdan kaba hakhliehduh haduh mynta bad kala kamai 9 poin kaba bud Mynthong 7.
Lashai ka jingiakhun kan long hapdeng ka Khimusniang pyrshah iaka Sohmynting haka por 3 baje nohphaisngi.
Ka Khimusniang.
Ka West Jaintia Hills District Cricket Association (WJHDCA) kan pynlong iaka Talent Hunt ne ka jingiit iaka sap ialehkai cricket ki khynnah Jowai kynthup iaki kynthei bad shynrang haka 3 tarik Nailur 2022 ha madan Jrisalein Chutwakhu, Jowai.
Ia kane ka jingiit sap ialehkai Cricket la pynlong da ka jingiatreilang bad ka Meghalaya Cricket Association (MCA) na ka bynta ban hikai pyntbit ha ki shlem ai jinghikai ka MCA.Ki khynnah kiba lah ban iashimbynta ha kane ka talent hunt ki dei naduh 8 snem ka rta haduh 14 snem ka rta.
Kino kino ki don jingthmu ban wan sha kane ka talent hunt, kin hap ban register da kaba phone ha kine ki number 7005675177/ 8258844176.
Ka tarik ba khatduh ban register ka long lashai ka sngi 01/09/2022.
Ka Synjuk Waheh Shnong Ri Jaintia kala rai ban iashimbynta haka peace rally ka ban long lashai ka sngi 1 tarik Nailur ban pynrem iaka runar thrang snam kiba la pyniap dusmon iaki ar ngut ki nongniah kali kamai ha Rilum Jaintia.
Kine ki ar ngut ki nongniah kali kiba shah pyniap ki kynthup Damehipaia Papeng uba niah taksi kamai na Jowai sha Ladrymbai bad u Fullmoon Kharsahnoh uba kamai Jowai-Shillong.
Halor kane ka jingjia shah pyniap kine ki ar ngut ki nongniah kali ki pulit kila iohkem ia u I Love You Talang , Ramesh Dkhar, Tellme bad khot sin Bor Pyrtuh bad u Sampher Ksoo.
Ka Synjuk Waheh Shnong Ri Jaintia kala shim iaka rai ban iashimbynta haka peace rally hadien ka jingial;ang kyrkieh kaba long haka sngi Balang ha ophis treikam ka Synjuk Waheh Shnong Ri Jaintia ha Lumpyrtuh Mihmyntdu.
Ha kane meeting la shim da kawei ka jingmut, la rai lang ban kyrshan ia ka shithi ba la ai da ka All Jaintia Commercial Vehicle Association (AJCVA) ban kyrshanlang haka peace rally halor ka jngshah pyniap jong ki ar ngut ki nongniah kali kamai.
Kane ka rally kan sdang Iawmusiang haka por 11.00 Am haduh Lad College.
Ka Synjuk kala kyntu ia baroh ki Waheh Shnong ban sngewbha ban wan ha kane rally khlem pep.
La kyrpad ia ki President Secretary unit bad ki Circle ban sam iaka jingtip sha baroh ki waheh shnong ha ki jong ki unit.
Ki ban wan sha kane ka meeting phone ha u President lane Secretary ka synjuk.
Ka resol na ka jingialehkai Taekwondo ha ka lympung ialehkai jong ka Meghalaya Games kaba san, ka long ba ki khynnah ialehkai ka East Khasi Hills kila wan haka kyrdan kaba halor hadien ba kila khur 20 tylli ki takma, kynthup ia 11 tylli ki takma ksiar, 4 ki takma rupa bad 5 ki takma rnong.
Ka West Garo Hills bad ka Ri Bhoi kila wan haka kaba ar bad ba lai.
Ka West Garo Hills kala khur 4 tylli ki takma ksiar, 3 ki takma rupa bad 8 ki takma rnong, ka Ri Bhoi kala khur 3 ki takma ksiar, 7 ki takma rupa bad 5 ki takma rnong.
Haba phai sha ka West Jaintia Hills ha kane ka lympung bah ka jylla kala wan haka kyrdan kaba saw hadien ba kala khur 13 tylli ki takma.
Kine ki kynthup iaka 2 tylli ki takma ksiar, 4 ki takma rupa bad 7 ki takma rnong.
Na ka daw jong ka jingkyrduh haka kamai kajih, ka seng ki trai trok ha rilum Jaintia hapoh ka lama Jaintia Hills Truck Owners Association (JHTOA) ka la rai ban dawa na ka sorkar Meghalaya Democratic Alliance (MDA) ba kadei ban pyllait mar dor ïaka challan na bynta ban kit ïa u dewïong ba la dep tih bad thew uba poi 32 lak metric ton.
U president ka JHTOA u Ma Biangshwa Shylla ula ong ia kane haka sngi Balang hadien ba la wai ka jingïalang General Meeting kaba la long ha phyllaw ka ophis treikam jong ka JHTOA kaba don ha Tuber Takhniang.
Ula ong shuh shuh ba kane ka jingpynslem ka sorkar ban pyllait ban kit ia u dewiong bala dep tih ka buh jingeh ia kine kiba bun kiba im ja kpoh na ka kam khaii dewiong.
Ula banjur iaka sorkar ban shimkhia ban pynsted ban pyllait iaka challan namar ba kane ka kam ka sahteng haduh mynta bad ka daw ka tip khambha ka sorkar.
Ula ïathuh ba haka jingïalang la rai ban sdang noh ïaka jingpynrung dkhot ne membership hapoh ka seng ka ban sdang naduh ka 1 tarik Nailur haduh 30 tarik Nailur bad kyntu ruh ïaki trai trok ban pynrung dkhot lym kumta ka seng kan nym bahkhlieh lada jia ïakynduh jingeh ha kino kino ki jingïaid lynti jong ki.
Haba ïadei bad ka rukom ai slip, la rai ban ai kawei ka slip kawei ka trok da kaba wanrah lang bad ka trok hakhmat ophis ka seng ha Tahkhniang namar bunsien haba shim slip khlem ka trok ka wanrah ka jingklumar bad pyndonkam bakla ïaka slip.
Haba ïadei bad ki trok khamtam ki 16-18 shaka shaneng, ula ong ka seng na ka por sha ka por ka juh ka pyrshah jur ïa kane bad ha kane ka kynti ruh ka seng kan nym pdiang ia kine ki trok ban kit ïaki mar ba pynmih napoh ka District.
Shuh shuh ula ong wat la ka JHTOA kade ka seng kaba la rim hapoh ka District kaba la seng naduh u snem 1982 hynrei haduh mynta kam pat don ïaka ïing treikam hynrei kaba sngew tynnad ka long ba haka jingïalang la rai da baroh ki dkhot ban tei noh ïaka ïing treikam ba pura jong ka seng ha Phramer, West Jaintia Hills District.
Ka ophis treikam ka District Sports Officer East Jaintia Hills kum shibynta ban rakhe iaka National Voter’s Day kan pynlong ia ka National Voter’s Day run haka 25 tarik Kyllalyngkot.
Na kaliang ka DSO Khliehriat ka la khot bad wer ia baroh ki khynnah ki samla ki ba na ka thain East Jaintia Hills ban wan ia shim bynta ha kane ka ka jingmareh National Voter’s Day Run ka ban sdang ha ka por 6 baje mynstep.
Ka jingai kyrteng ne registration kan long ha kajuh ka step.
Ia ki nongjop yn ai iaka khusnam cash prize sha baroh.
Ka jaka ban sdang ka jingmareh ka long na Deputy Commissioner Office sha Lad Rymbai CHC bad yn pynklut ha Deputy Commissioner Office barim.
Ka jingialehkai jong ka Wushu ha ka lympung ialehkai jong ka Meghalaya Games kaba san  ka la poi sha kaba kut haka 18 tarik Kyllalyngkot.
Ka resol ka long ba ka East Khasi Hills District ka la lah ha kaban bat ia ka kyrdan kaba halor duh jong ka miej khur takma, hadien ba kane ka kynhun ka la lah ba kan kur aduh 10 tylli ki takma ksiar 5 tylli ki takma Rupa bad 3 tylli ki takma Rnong, ka district kaba wan ban bat ia ka kyrdan kaba ar dei ka Ri-Bhoi District kaba la lah ba kan khur 5 tylli ki takma ksiar bad 2 tylli ki takma Rnong, katba ka District kaba la wan ban bat ia ka kyrdan kaba lai dei  Noth Garo Hills kaba la ioh ba kan khur 2 tylli ki takma ksiar, 4 tylli ki takma Rupa bad 1 I takma Rnong.
Na ka liang kibor ba dei khmih, ki niew bad shim ba ka jingialehkai Wushu ha kane ka lympung ka kren shai kdar ia ka jingsdang ba kan kiew bad ruh ban suthied bha ha kane ka jylla, ka daw bah kaba la pynlong ia ki ban ong kumne ka long ba lada khmih bha ia ka jingioh ban khur takma, la lap bad shem ba nalor kitei ki lai tylli ki district kiba la kdew haneng,  kiwei kiwei ruh ki samla ba la wan iashim bynta na kiwei pat ruh ki district kim shym la leit phai thylli sha la iing namar ba la  don ki rang ne ki thei ialehkai kiba la ioh ban khur lem ia la ki takma ki jong ki.
Ka jingialehkai jong ka jingiakhun kti kam lah khlem da pynhun hi jrut ia ki paidbah nongpeitkai ha Don Bosco Junior College Indoor Arena.
Ka jingiakhun kti ka long kaba shongkun ha ka final ha kaba ki nongshim bynta ki la sei la ka buit ka bor ban jop ha kane ka lympung.
Hadpeng ka jinglehkai, ka East Khasi Hills bad South-West Khasi Hills ki la wan hakhlieh duh ha ka jingiakhein point da kaba khur mar artylli ki takma ksiar katba ka West Khasi Hills, Eastern West Khasi Hills, West Jaintia Hills bad East Garo Hills ki la ioh mar kawei ka takma ksiar.
Ha ka jingiakhun jong ki kynthei hapoh ka jingjia 55 kg, 60 kg bad 60 kg shajrong, ka kong Pynsuklang Lyngdoh na Eastern Wet Khasi Hills, Olivia Dkhar na West Jaintia Hills bad Rikka Ch Marak na East Garo Hills ki la sei la buit ka bor ka jong ki bad ki la ioh ban khur ia ka jingjop.
Na ka liang ki shynrang, u Brandon Tariang na East Khasi Hills u la jop ha ka jingkhia 85 kg, u Mebansan Sangma na South-West Khasi Hills u la jop ha ka jingkhia 85 kg.
Na ka bynta ka nam Champion of Champions (COC), la ioh ban khur da u bah Pynskhemborlang Marngar na West Khasi Hills ha ki kyrdan jong ki shynrang ha ka jingkhia kaba 75 kg bad na ka liang ki kynthei la ioh ban khur da ka Olivia Dkhar na West Jaintia Hills ha ka jingkhia kaba 60 kg.
U Deputy Commissioner, u Jagdish Chelani, IAS, u la ong ba ka long ka sien kaba nyngkong eh ba ka arm wrestling ka la rung ha ka thup jong ka Meghalaya Games bad ka Meghalaya Games ka la wanrah shibun ki jingmyntoi na ka bynta ki nongialehkai, ki rang bad ki thei ialehkai.
Ha ka jingiakop siatkhnam (Archery) ki jingialehkai ki la jam sha ka final ha ka Meghalaya Games ha kaba ia baroh ki jingiakhun na ka bynta ban iaknieh ia ka nam lahduh yn pynlong haka 20 tarik u Kyllalyngkot 2024 ha Montfort Centre of Education School, Tura.
Ki kynhun kiba la jam sha ka final ha ka Indian Round jong ki kynthei ne Women Team Event ki long ka West Khasi Hills District bad ka East Khasi Hills District.
Katba ha ka jingialehkai kynhun jong ki shynrang ne Men Team Event ki long ka East Khasi Hills District bad ka South West Khasi Hills District.
Ha ka Mixed Team jong ka Recurve ki long ka South West Khasi Hills District bad ka West Jaintia Hills.
Katba ha ka Indian Round (Mixed Team) ki long ka East Khasi Hills District bad ka Eastern West Khasi Hills District.
Ia ka takma rnong ha ka Women Team Event kaba haka sngi 19 tarik Kyllalyngkot la khur da ka Ri Bhoi hadien ba ka la jop ia ka South Garo Hills District.
Ka West Jaintia Hills District ka la khur ia ka takma rnong ha ka Men Team Event hadien ba ka la jop ia ka West Khasi Hills District.
Ka Ri Bhoi ka la khur ruh ia ka takma rnong ha ka Mixed Team Event hadien ba ka la jop ia ka Eastern West Khasi Hills District.
Ha ka Indian Round Mixed Team, ka West Khasi Hills District ka la khur ia ka takma rnong hadien ba ka la jop ia ka Ri Bhoi District.
Ka 5th Meghalaya Games 2024 ka la lah ban sei shisha ia ki rang bad ki thei kiba snar kiba la iakhun ha ka weightlifting bad ha kane ka jinglehkai, ki nonglehkai ki la wan poi na kylleng ki district ban iakhun ban rah ia k namjop.
Ka Ri Bhoi ka la sei ia ki nongjop ha ka jingiakhun da kaba khur haduh hynriew tylli ki takma ksiar katba ka East Khasi Hills, West Garo Hills, bad South-West Khasi Hills ki la ioh mar kawei ka takma ksiar.
Ka Ri Bhoi ka la long ka lahduh ha ka weightlifting, da kaba khur 6 tylli ki takma ksiar ha kaba na ka liang ki shynranf ba iakhun ha ka 73 kg, u Anasthasius Ryndongsngi, u la ioh khur haduh 107 points bad ha ka sienjam ba ar da 112 points kaba la pynbiang pura ia u ban ioh khur haduh 219 point.
U Wanbhabianglang Thabah, Laikmenlang Kharkongor bad u David Lyngdoh ki la long ki lahduh ha ka 61 kg, 55 kg bad 40 kg.
Na ka liang ki nonglehkai ka East Khasi Hills ka la ioh khur ia ka takma ksiar ha ka kyrdan 81 kg byngba u Edegar Benneth Jana uba la ioh khur 140 points.
Na West Garo Hills ha ka jingiakhun ha ka kyrdan 67 kg, u Raksil N Sangma, u la ioh khur 142 points bad ioh ia ka takma ksiar katba na South-West Khasi Hills ka la don tang uwei ba ioh ban khur ia k takma ksiar.
Ka jingjop Jong ka Meghalaya Games kaba 5 ka dei ka sakhi Jong ka jingkiew ki Kam ia lehkai bad kilan met kaba ka lawei ba phyrnai ia ka jylla.
Haba ia kren bad u Wei na ki nongialehkai rah nar ba paw ka pyrthei, u ba dei ruh u ba la jop ia ka takma Rupa Jong ka Olympics bad ka takma ksiar jong ka Commonwealth Games u Robert Kabbas u ba dei ruh u nonghikai bad nongai mynsiem Jong ka  Meghalaya Elite Pathway program u la ong, “ba ka rukom pyniaid ia ka Meghalaya Games kaba 5 ka long kaba paka bha.
Nga ai khublei ia ki nongialehkai baroh.
ka Weightlifting ka dei ka jingialehkai kaba biang bha ha ka Jylla ba ka jingdon ryngkatlang Jong u Kan pynpoi ia kine ki khynnah sha ka thong, bad ngi kyrmen shisha ba Kin poi sha ka thong," u la bynrap.
Kawei na ki jingialehkai kaba lehse kaba ym juh bna koit ba kan paw ne ban ialehkai  pura ia ka, pynban dei ha ka lympung kaba mynta jong ka Meghalaya Games kaba 5 kaba la long ha sorbah Tura, ka Volleyball, lehse ka dei kawei na ki jingialehkai kaba ki samla na kane ka jylla khamtam lei lei ki shynrang ki don bha ia katta ka sap ba kin ialehkai.
Kumba ka kyntien ki riewtymmen ka ong “baroh u briew ba stad mano ba lah ban len, lada khlem da plie ka lad da kumno un lait ban kren".
Da kumta haba phai sha kane kawei na ki jingialehkai kaba la long ha kawei ka madan shyiap ba don ha kut jong ka shlem pule ka Tura Law College, la shem bad iohi ba ki sap ialehkai ba nylla ki khun samla, khamtam lei lei ha ka liang ki khynnah shyrang, ka dak jong ka jingkyrmen ka don ia ka jylla ha ka liang jong ka volleyball.
Haba phai sha ki jingiakhun jong ki semifinal kiba la long haka sngi Thohdieng, ki rang ialehkai jong ka West Garo Hills ki la lah ba kin pynliem noh ia ka ia ka South Garo Hills da 25 – 22, 22 – 25, 25 – 23, Set 4: 25 -16.
Katba ha ka jingiakhun ia ka semifinal kaba ar pat ka kynhun ialehkai ka South West Khasi Hills ka la lah ba kan pynliem noh ia ka North Garo Hills da 25-21, 17-25, 23-25, 25-17, 17-15, Lada yn ia phai pat sha ka jingiakhun hapdeng ki kynthei, ki thei ialehkai jong ka South West Khasi Hills District ki la lah ban pynliem noh ia ka East Khasi Hills da 25 – 14, 20 – 25, 25 – 18, 25 – 18.
Ha ka jingiakhun ia ka semifinal kaba ar pat, ki thei ialehkai jong ka South West Garo Hills District ki la lah ban pynliem noh ia ka West Garo Hills District da 25 – 09, 25 – 15, 25 – 23.
Hadien kane, ka la don pat ka jingpyniakhun ia ka kyrdan kaba lai (bronze medal match) kaba na ka liang ki kynthei, ka kynhun ka East Khasi Hills ki la lah ban pynliem noh ia ka West Garo Hills District da 25 – 14, 25 – 11, 25 – 20.
Ki nongialam jong ki kynhun seng bapher bapher kila mudui iaka jingujor ejahar pyrshah ia u Rollingson Dkhar uba na ka shnong Jalaphet, East Jaintia Hills District halor ka ki kam runar ruser, jingthombor bad ktah kti, dawa pisa, prung jubor haki iing briew, pynjot pynpra bad sei pistol iaki nongshong shnong ka Saipung.
Ia kane ka ejahar la mudui ryngkat lang da ka u Waheh Shnong Saipung, Secretary Saipung, President & Secretary VDP, President & Secretary of Biate Youth Association, President & Secretary of All India Baite Students Association ha u officer inchage Saipung Police Station Saipung, East Jaintia Hills District.
Katkum ka ejahar ba la ujor ha u Officer incharge Saipung Police Station, la ong ba haka 17 tarik Kyllalyngkot haka por kumba 4.30 baje janmiet khlem ka jingtip ki nongialam Shnong Saipung, u Rollingson Dkhar ryngkat ki paralok jong u, ki la wan haki 5 tylli ki kali bad pynthut iaka shongsuk shnongsain jong ki nongshong Shnong ka Saipung.
La kynnoh ba u Rollingson Dkhar bad ki paralok ki la ktah kti ia u Priceless Darnei haduh ba ula poi sha PHC na ka daw ka jingmynsaw na ka bynta ka khmat kaba donkam ban ioh jingsumar.
Nalorkata la kynnoh ruh ba kila rung jubor hapoh ka iing jong u Lalramzoma Nampui kumjuh ha kamra thiah bad lynthaw iaki mobile phone jong ki trai iing bad ktah kti ruh ia kawei ka longkmie kaba 50 snem rta bad ki khun jong ka kiba don haka rta 14 bad 16 snem.
Shuh shuh la kynnoh ba u Rollingson Dkhar ula sei iaka pistol bad u dawa pisa haduh 15 lak tyngka na u Lalromzoma Nampui, u Priceless Darnei, u Moia Ngirsim bad na u Ruaiia Darnei bad ula ai por ban siew hapoh 5 sngi lym kumta un biang bad siat iaki.
Ha kaba iadei bad kane ka jingjia haka 19 tarik Kyllalyngkot, ki spah ngut ki nongshong Shnong ka Saipung ki la pynlong ka jingiakhih paidbah ne Protest Rally da kaba rah iaki placard jingthoh pynrem bad dawa na ka bor jong ka ain ban shimkhia ban pynshitom ia une u briew katkum ki kyndon jong ka aiñ.
Ha kane ka jingiaid Rally la shim bynta naduh ki longkmie longkpa, ki samla shynrang kynthei kumjuh ki sengbhalang bad ki dawa ban kem bad pynshitom ia u Rollingson bad ki paralok jong u.
Ki rang bad thei iakura (Boxing) ka West Jaintia Hills District ki la ioh khur haduh 7 tylli ki takma haka Meghalaya Games kaba la long haka 19 tarik Kyllalyngkot ha nongbah Tura.
Ki rangiakura kiba ioh khur takma Ksiar ki long u Badonkupar Synnah haka 63 Kg, Bhalang Shadap haka 67 Kg bad u Ram Lyngdoh ha ka 60 Kg.
Ki rang bad thei iakura kiba ioh khur Rupa ki long u Dulang Dhar ha ka 54 Kg bad ka Tredicia Lamare ha ka 54 Kg.
Ki rangiakura kiba ioh khur Takma Rnong ki long u Deibotmitre Khonglah ha ka 51 Kg bad u Wanshandamei Lamare ha ka 60 Kg.
Ki pulit jong ka West Garo Hills ki la ioh ban kem ia uwei u briew ia uba kim pat kwah ban pynpaw kyrteng halor ka jingkynnoh ba u la leit ban khlong ia ka bynta jong ka madan ialehkai jong ka Pa Togan Nengminza Athletic Stadium, Tura.
Ka kyrwoh lyngba ka tnat Director, Sports & Youth Affairs, Meghalaya, ki pyntip ba kane ka jingjia, ka la jia la lap haka step 19 tarik, ha kaba la don uwei u briew uba la rung sha kut jong kane ka madan bad sdang pynban ban khlong ia ka bynta ia mareh (track).
Haba iadei bad kane, na ka liang ka ophis jong ka tnat Sports & Youth Affairs ka pynpaw ba kane ka jaka ialehkai ka dei kabala shna kyrpang ia ka ban plie lad ia ki khun samla ban kiew shakhmat ha ka kam ialehkai ka jong ki ia kaba ka nam bad ka kyrteng ka jong ka la ai nam syndon ha u u khla ka wait.
Kane ka jingthmu ban pynjot ne ban pynpra kan ktah jur bha ia ki khun samla bad ka bym dei sati aba kan jia ne ban shah leh da kumne.
Kumta na ka liang ka tnat Sports ka kyntu ia ki paid nong shong shnong ba kin iai long kiba peitngor bad ki lah ruh ban pyntip ia kino kino ki kam leh thombor ne dusmon ha baroh ki sawdong ki sawkun jong ki jak aba la shna kyrpang ia ki paidbah bad ha ka juh ka por ba la wer ruh ia ki ban pyntip mar mar sha ki bor ba dei khmih ioh dag don sa kiwei pat ki riew shim kabu kiba kwah tang ha kaban shu pynjot ne pynpra kai ia ki madan ialehkai.
Tang ha ka rta kaba 21 snem ka samla Phyrnai Kyndait, ba shong ba sah ha East Jaintia Hills bad kaba dang pule ha ka 4th semester Bachelor of Arts, ka la tyngshain ha ka jingialehkai niah cycle ha ka lympung jong ka 5th Meghalaya Games ha Tura.
Ka jingieid jong ka Phyrnai ban niah cycle ka la mihpaw naduh ba dang rit ha ki por ba ka dang niah tang da I cycle lai shaka bad nangne in sa kiew ha ka jingialehkai.
Ha u snem 2022, I la ioh ia ka lad ban iakhun nyngkong eh ha kawei ka lympung ba la pyniaid da ka West Jaintia Adventure Cycling Association ha Jowai.
Ha kane ka lympung, ka la ioh ban khur ia ka jingjop bad ka la lah ruh ban poi ha ka thong niah cycle na Jowai shaduh Amlarem bad kam sangeh tang hangne hynreo ka la kiew ruh ha ki kyrdan ba shajrong wat ha Mawkyrwat ba la pyniaid da ka Meghalaya Cycling Association.
Ka la ioh ban mihkhmat ruh ia ka jylla Meghalaya ha ka jingiakop jong ka MTB Tawang National CFI kaba la pynlong ha Tawang, bad hangne I la ioh ban khur ia ka takma ksiar.
Ka jingiaid lynti jong ka samla Phyrnai Kyndait na I nongniah cycle ba paw tang ha shnong, da ka jingtrei shitom I la long ruh I nongniah cycle wat ha satlak ka pyrthei.
Ha u snem ba ladep, ka la iakhun ha ka 4th Meghalaya Games bad ka la jop ha ka kyrdan ba ar, bad mynta u snem ha ka 5th Meghalaya Games, ka la ioh syndon ban khur ia ka takma ksiar ha ka jingiakhun jong ka XCO women open category/Mass start.
Ka samla Phyrnai ka la ai khublei ia ki kmie ki kpa, bahaiing hasem khamtam ia u hynmen uba ju ai mynsiem ia ka ha ka jingiaid lynti kum ka thei ialehkai.
U hynmen jong ka, uba dei ruh u nongniah cycle, u long u paia baskhem na ka bynta ka samla Phyrnai bad dei lyngba ka cycle u hynmen ka sa jop ia ka thong.
Ka samla Phyrnai kam ju phai dien na ki jingeh bad jingjynjar bad haba ai jingkren ka la ong ba lada ka leit Shabar ban iakhun ha ki rynsan, ka ju kynduh ia kiwei pat ki para nongialehkai ba kham tbit,  bad lada ia nujor, ki kham biang ki tiar ki tar ban ia ki cycle ba na shane bad haba ka wan na ka longing kaba sngewrit, ka long ka jingeh ia ki ban ioh ia ki cycle kiba biang ki tiar ki tar namar ki la kham rem.
Khlem kano kano ka jingshah hikai, ka ju iaid marwei ha ka jingim kum ka thei ialehkai niah cycle bad ka ju niah kai tang bad ki paralok, bad man la ka step ka ju mareh step kumba 5-10 kilometer bad ka ju niah cycle man ka step bad por janmiet kumba 2 kynta eiei.
Ka lympung kaba 27 jong ka Sein Kyntu Sein Raij 12 Daloi kan long ha ka shnong Pamtadong, West Jaintia Hills District ha ka 27 bad 28 une u bnai Kyllalyngkot (January) 2024.
Ka Sein Kyntu Sein Raij 12 Daloi ka khot ka wer sngewbha ia baroh ki nongialam Sein Raij kumjuh ia ki nongialam Sein Raij Shnong jong ka Raij bad Sein Raij Shnong bapher bapher ban ia wan sha kane ka lympung.
Ka Sein Kyntu Sein Raij 12 Daloi ka khot ka wer kyrpad khamtam ia ki khun ka Bri U hynniew trep hynniew skum.
Ka Sein kyntu Sein Raij 12 Daloi ka kyntu ruh ia baroh kat kiba wan iashim bynta ban ym pynjakhlia ia ki lynti ki synkein khamtam kaba dei hapoh shnong.
Ka jingiakhih ka seng sain pyrthei Voice of the People Party (VPP) ha sor Shillong haka 19 tarik Kyllalyngkot, halor ka jingkynnoh ba tuklar ka sorkar MDA iaka jingtohkit kam bamsap ka Meghalaya Lokayukta kala wanrah pynban iaka jingpynibor hadpeng ki pulit bad ki nongialam bad dkhot ka VPP.La sakhi ba ki pulit kiba pyndep iaka kamram ban iada na ka jingtur ki nongiakhih sha Secretariat, haka jing khanglad ban tur u paidbah sha Secretariat kila khynniat ia u MLA Mawlai Bah Brighstarwell Marbaniang ban tur sha Secretariat kaba la wanrah iaka thma ktien.
Kane ka jingiapyni bor kala neh katto katne por.
Kane ka jingiakhih ka VPP ka long ban pynbor iaka sorkar jylla ban thungkam biang ki lai ngut ki officer jong ka Meghalaya Lukayukta.
U Deputy Commissioner (Supply), East Jaintia Hills District, Khliehriat u pynbna paidbah ba la pyllait ia u khaw rashon NFSA na ka bynta u bnai Kyllalyngkot hapoh East Jaintia Hills District, Khliehriat.
Ia u bhah khaw AAY yn sam 35 kilo shi iing shibnai khlem da donkam ban siew pisa eiei, ia u khaw PHH yn sam 5 kilo shikhlieh shibnai khlem da donkam ban siew pisa eiei, katba ia u khaw Non-NFSA pat yn sam 7.215 kilo shi iing- shibnai haka ka dor die lang ka ba long 12.00/- tyngka shi kilo bad ka dor die khutia pat kam dei ban palat ia ka 14.00/- tyngka shi kilo.
Lada don kano kano ka jingbymhun halor ka rukom sam ia u khaw da ki nongsam katkum ki jingthew bad ka dor ba la buh, ki paidbah ki lah ban ujor sha u Deputy Commissioner (Supply), East Jaintia Hills District lane ki lah ban phone sha u nombor bym donkam ban siew pisa (Toll free No.), kata, u 1697 bad ki lah ruh ban ujor sha u District Grievances Officer ka East Jaintia Hills District, bynrap shuhshuh ka kyrwoh na u Deputy Commissioner.
Ka jingialehkai phutbol Under-18 ki kynthei bad shynrang jong ka Meghalaya Games kan jam sha ka final ka ban long lashai ka sngi ka 19 tarik u Kyllalyngkot 2024 ha ka PA Sangma Stadium, Tura.
Ha kane ka kynti ka kynhun ki thei bad ki rang ialehkai ka Ri Bhoi District ki la jam sha ka final.
Ha ka jingiakhun semifinal ki kynthei, ka Ri Bhoi District bad ka East Khasi Hills District ki la jam sha ka phainal hadien ba ki la lah ban pynliem ia ka Eastern West Khasi Hills bad ka South West Khasi Hills.
Haba phai sha ki jingiakhun kiba la long mynta ka sngi ha PA Sangma Stadium, Tura, ki thei ialehkai ka Ri-Bhoi District ki la lah ha kaban pynliem noh ia ka Eastern West Khasi Hills District da 5-1.
Ka nam tam ha kane ka jingiakhun dei ka Imaia Shylla kaba marwei ka la ioh ba kan thep haduh 4 tylli ki kol bad sa shi kol la thep ia ka da ka Rimika Khongkai, katba ia ka shi kol naka bynta ka Eastern West la thep ia ka da ka  Rympeibasuk Syiemlieh.
Katba na ka liang ki thei ialehkai jong ka East Khasi Hills ki la lah ban pynliem noh da 5-0 ia ka South West Khasi Hills, kaba hangne ka nam tam jong ka jingiakhun dei ka Inrilaidor Khongthaw, kaba la ioh ban thep ar kol, bad ia ki kol kiba sah la thep ia ki da Melaribha Lyngdoh, Ibashembha Khongsit bad ka Ideibanrishisha Kharpan.
Katba ha ka jingiakhun jong ki shynrang, ka kynhun ialehkai jong ka Ri Bhoi District ki la pynliem noh ia ka East Khasi Hills da 2-1 kol, ha kaba ia ki ar kol ka Ri Bhoi la thep da u Fairwin Nongkseh bad u Melvern Lyngkhoi, ia ka shi kol jong ka East Khasi Hills la thep da u Rodrygo Sympli.
Katba ka West Jaintia Hills ka la lah ban pynliem ia kaWest Garo Hills da 2-0 kol bad ia kine ki kol la thep da u Dawansalanmi Malang bad u Tiros Kyndait.
Kumta kaba sah ka long ba ka jingiakhun ia ka kyrdan kaba lai jong ki kynthei kan long hapdeng ka Eastern West Khasi Hills pyrshah ia ka South West Khasi Hills ha ka por 12:30 mynsngi bad ha ka por 2:30 nohphai sngi ka jingiakhun kan long hapdeng ki rang ka East Khasi Hills pyrshah ia ka West Garo Hills.
Katba ka final jong kane ka jingiakhun kan long ha ka por 5 baje janmiet ha kaba ki thei ka Ri Bhoi kin aireng pyrshah ia ka East khasi Hills bad ha ka por 7 baje janmiet ki rang ka Ri Bhoi Distrcit kin ia aireng pyrshah ia ki West Jaintia Hills.
Kum shibynta ka jingrakhe iaka 14th National Voter’s Day, ka ophis u Sub-Divisional Officer (Election) Amlarem Sub-Division kan pynlong iaka jingiakop ‘Run for Democracy’ haka 24 tarik Kyllalyngkot haka por 6.00 baje mynstep.
Ki nongiashim bynta kindei tang ki nongshong Shnong bad nongthep vote hapoh ka 7-Amlarem (ST) Assembly Constituency.
Kane ka jingiakop kadei na ka bynta ka kyrdan Junior bad Senior shynrang bad kynthei bad yn shah tang 70 ngut ki nongiashim bynta bad yn pdiang ruh ia kiba wan ai kyrteng nyngkong.
Ka jingmareh kan sdang na khyrdop ka ophis u SDO (civil) shaduh Ladjaplem bad pynkut biang ha khyrdop ka ophis SDO (civil) Amlarem.
Na ka bynta ki Sub Junior, kata Under-14, ka jingmareh kan naduh na khyrdop ka ophis SDO haduh ka ophis u BDO, Amlarem bad rwiang biang ha ophis u SDO (Civil) Amlarem.
Hadien ka jingiakop yn sam khusnam da ka song pisa sha baroh ki nongjop.
Ka ophis u Deputy Commissioner (Election), West Jaintia Hills District, Jowai ryngkat ka jingiatreilang ka ophis u District Sports Officer, West Jaintia Hills District, Jowai kan pynlong iaka National Voter’s Day Cycle Rally 2024 haka 25 tarik Kyllalyngkot naduh ka por 8.00 baje mynstep shaneng.
Kane ka Cycle Rally kan sdang na Kiang Nangbah Stadium, Ladthadlaboh Main Road, New Hill, D.C Office, Mynthong, Jrisalein Playground, Khimusniang, Umshangiar, Chilliangraij, Loomkyrwiang, Iongpiah, Dulong, Tpep-pale, Iawmusiang, Lad kynruh Saphlang, Moosalyngkat, Ladthadlaboh (V-Mart), New Hill, Iawmusiang bad yn pynkut ha Point D.C Office.
Ka ophis u Deputy Commissioner, West Jaintia Hills District ryngkat ka jingiatreilang ka ophis u District Sports Officer, West Jaintia Hills District, Jowai kan pynlong iaka Republic Day Run 2024 na ka bynta ki shynrang bad kynthei (Open category).
Ka jingmareh kan sdang na khyrdop Kiang Nangbah Stadium bad iaid lyngba ka Ladthadlaboh Main Road, Jowai Public School, Gate Polytechnic, Kshaid Rymphum, Salaroh, Dulong Poh-hali Road, Dulong Pamhadem, Panaliar, Iongpiah, Mission Compound, H.K.Singh School, D.C Office, New Hill, National Highway bad pynkut ha Kiang Nangbah Indoor Stadium.
Kane ka jingmareh kan long haka 26 tarik Kyllalyngkot naduh ka por 6:00 baje mynstep bad ka jingshim kyrteng ne Registration iaki nongiashim bynta kan long Kiang Nangbah Indoor Stadium, Jowai naduh ka por 5:30 baje mynstep.
Ka ophis u District Sports Officer, West Jaintia Hills District, Jowai ka khot ka wer ia baroh ki shynrang bad kynthei jong ka District West Jaintia Hills ban iashim bynta ha kane ka jingiakop mareh.
Yn sam khusnam da ka song pisa bad ka Memento sha baroh ki nongjop.
Ka jingialehkai jong ka athletics ha ka lympung ialehkai jong ka 5th Meghalaya Games kaba ka ba la long ha Tura, West Garo Hills District, ka la lap ba poi noh sha kaba kut mynta ka sngi.
Ha kine ki lai sngi jong ka jingiakhun u Skhemlang Suba ka Ri Bhoi bad ka Glorify Kurbah ka East Khasi Hills ki la ioh ba kin rah ia ka nam kum u rang ne ka thei ialehkai ba kynsai (Best Athlete).
Na ka liang u Skhemlang ka daw kaba la pynlong ia u ba un ioh ban rah ia kane ka nam ialehkai ba kynsai ka lympung ka la wan hadien ba u la lah ban pyndep kham sted ia ka thong ha ka jingiakob mareh kaba 800M hadien ba u la lah ba un pyndep ia ka thong ha ka 1:54.7 sec, kaba la biang pura ia u ba un ioh ban khur 897 poin, katba na ka liang ka Glorify Kurbah, ka la ioh ba kan khur ia kane ka nam hadien ba ka la lah ba kan pyndep ia ka thong ka iakob mareh kaba 800m da  ba kaba ka  la lah ba kan pyndep ia ka thong ha ka  2:21.5 sec bad khur 809 poin.
Haba khein kyllum pat ia ka rukom ialehkai ha baroh ki lai sngi jong kane ka jingialehkai,  ka kynhun jong ka West Jaintia Hills District kaba la ioh ba kan khur 17 tylli ki takma ba kynthup 8 tylli ki takma ksiar, 4 ki takma rupa bad 5 ki takma rnong, ka kynhun kaba wan ba-ar dei ka Ri-Bhoi District hadien ba ka la ioh ba kan khur 15 tylli ki takma ba kynthup 6 ki takma ksiar, 6 ki takma rupa bad 3 tylli ki takma rnong, katba ka kynhun ialehkai jong ka East Khasi Hills ka la wan ban bat ia ka kyrdan kaba lai hadien ba ka la ioh ba kan khur 10 tylli ki takma ba kynthup 5 ki takma ksiar, 3 ki takma rupa bad 2 tylli ki takma rnong.
Ka aiom lehkmen ki hep barit ne ka lympung ki khynnah Seng Khasi Seinraij kaba Khatphra (18) ka ban long haka 20 tarik bad 21 tarik Kyllalyngkot haka shnong Nongkynrih, West Jaintia Hills District, la sakhi ba ka jingpynkhreh ka la iaid shait shait.
Ia kane ka lympung ki khynnah la pynlong ryngkat Seinraij Nongkynrih, Laskein Pyllun, West Jaintia Hills District ha madan Seij Kynden Nongkynrih Laskein Pyllun halor ka phang pdeng “Hala Thymmei Ngin Tei Ia La Lawei" Kane ka shnong ka jngai kumba 90 Kilometre na Shillong bad ka lynti iaid kadei na Jowai, Phramer, Shangpung bad Raliang.
U Dolloi ka Elaka Jowai Ma Puramon Kynjing uba dei ruh u President ka lympung ki Khynnah Seng Khasi Seinraij haba kren sha ki lad pathai khubor ula ong ka jingthmu jong kane ka lympung ka long ban pynsngewkmen pynsngewbha iaki khynnah bad ruh ban pynshlur iaki ban pynpaw pyrthei iaka sap rwai sap shad ba ki don.
Ula ong kane ka aiom lehkmen ki khynnah ka sdang naduh ka 12 tarik Nohprah 2023 bad kan kut haka 21 tarik Kyllalyngkot 2024 da ka jingwan iashim bynta ki 22 tylli ki tnat Circle jong ka Lympung ki Khynnah Seng Khasi Seinraij ba don hapoh ka Bri u Hynñiewtrep Hynniewskum.
Ula iathuh ba haka sngi pynkut kan don ka jingpynkup burom bad sam khusnam sha baroh ki khynnah kiba iashim bynta haki jingiakop bapher bapher kum ka jingiakop pyni riam tynrai, ki jingiakop ialehkai tynrai kum ka dat mawpoin, ka jingsiat khnam bad kiwei kiwei ki jait jingiakop.
Ha kaba iadei bad ka lynti synkieng, u Dolloi ula kyrpad ia baroh ki nongwan sha ka lympung ban ym iaknieh iaid shwa namar ka surok kaba khlad na Raliang ban poi shaka Shnong Nongkynrih kadei ka surok kaba khim kaba ki kali ki hap ban iaid da kaba bud da u lain khnang ba ki nongwan sha ka lympung kin lait ban duh bhah duh bynta lang.
Ula kyrpad ruh ia kito kiba shim bynta haka lympung ban wan sahmiet lypa, khnang ban lait na kano kano ka jingsahkut blok ne slem shaka lympung bad la kyrpad ruh ia baroh ban ym bret pathar iaki plastic ne ki song jingbam kiba pynjakhlia iaki lynti synkieng.
U Waheh Shnong Nongkynrih u Ma Kamailang Tyngkan uba dei ruh u President Seinraij Nongkynrih Laskein Pyllun, ula pynpaw ka jingkmen iaka jinglah ban pynlong iaka lympung ki khynnah hapoh ka Shnong Nongkynrih.
U khmih lynti ruh ba baroh ki nongwan sha ka lympung kin poi da ka jingsuk jingsain khnang ba kane ka lympung ki khynnah kan long kaba phuh iphieng bad shonkun shongkhia.
Ha kaba iadei bad rukom pynieng kali, ula ong namar ba kadei ka surok kaba khim kumta la kyrpad ia baroh ki nongwan na ka thain Raliang ban pynieng kali hapoh ka madan phutbol Madankynsaw bad ha madan ba la pynkhreh hapoh ka Shnong Nongkynrih, bad ia kiba wan na ka thain Shilliang Myntang kum ka Saphai, Sahsniang, Mukroh, Saba la pynkhreh iaka jaka pynieng kali ha Umpung kaba don sharum ka Shnong Nongkynrih.
Ka sngi kaba ar jong ka lympung ialehkai  5th Meghalaya Games ba la long ha sorbah  Ura, West Garo Hills District ka long ba la don kumba kato katne ki jait jingialehkai (discipline) kiba la poi noh sha kaba kut mynta ka sngi Balang jong ka taiew.
Ki jingialehkai kiba la lah ban pynhap noh ia ka pyrda ka jong ki ka kynthup naduh ka Karate, Badminton, Swimming, Gymnastic, Golf.
Ha baroh kine ki jingialehkai  lah ruh ban ong ba ki nam tam baroh kidei khambun na ka East Khasi Hills District.
Badminton: Lada ngin iaphai sha ka jingialehkai ia ka badminton, ka kynhun ki rang bad ki thei ialehkai na East Khasi Hills, ki la leit phai sha la iing bad kiba bun tylli ki nam jop, ha kaba ha ka jingialehkai kaba para marwei jong ki kynthei ka Netania T tariang ka la lah ba kan pynliem noh ia ka Shimtihum Lyngdoh ka West Khasi Hills bad ka takma rnong la khur ia ka da ka thei ialehkai kaba dei na West Khasi Jaintia Hills bad ka West Garo Hills, katba ha ka jingialehkai kaba shi jur ne ka doubles jong ki kynthei, ka nam jop ka leit sha ki shi jur ki thei ialehkai ka East Khasi Hills ba la mih madan da ka  Netaniya bad ka Caralinda Nongbri hadien ba ki la lah ban pynliem noh ia ka  Shimtihum  bad ia ka  Doreenzia Kharbani.
Jong ka  bad iaka  takma rnong na kane ka jingiakob la khur da ki shi jur ki thei ialehkai jong ka West Jaintia bad West Garo Hills.
Katba ka resol na ka jingialehkai jong ki shynran ka long ba haka jingiakhun kaba para marwei (singles) u lahduh dei u Reynel Kharbuki hadien ba u la lah ba un pynliem noh ia u Stephan Marwein  bad baroh arngut kidei jong ka East Khasi,  ka takma rnong na kane ka kyrdan iakhun ka leit sha ki rang ialekai jong ka Eastern West bad Ri-Bhoi, ha ka jingialehkai kaba shi jur (doubles)  u Reynel uba la mih madan lang bad u Prathan Majumdar ki la lah ban pynliem noh ia u Banshabor Lamare bad Lechan Suchiang.
Ribhoi katba ka takma rnong la khur ia ki da ki nongialehkai ka West Garo Hills.
Wushu : Ha ka jingialehkai Wushu kaba la long ha Don Bosco School la khur jingjop da ki district bapher bapher, watla ka East Khasi Hills ka dang dei ka district kaba la lah ban khur bun tylli ki jingjop.
Tad haduh ban da wanlam ia kane khubor ka East Khasi Hills district ka la khur khyndai tylli ki takma ksiar ha ki kyrdan ialehkai bapher bapher.
Ha ka sub junior boys (45 kg), ia ka takma ksiar la khur da ka Eastern West Khasi Hills hadien ba la la lah ban pynliem noh ia ka West Khasi Hills.
Katba ia ka takma rnong la khur da ka East Khasi Hills bad ka South West Khasi Hills.
Ha ka sub junior boys (35 kg), ka East Khasi Hills ka la lah ban pynliem noh ia ki nongiakhun kiba na South West Khasi Hills bad ia ka takma rnong la khur da ka Ribhoi.
Ha ka junior boys (45 kg), ka South Garo Hills ka la khur ia ka takma ksiar hadien ba ka la jop ia ka West Khasi Hills, katba ia ki takma rnong la khur da ka East Khasi Hills bad East Jaintia Hills.
Ha ka liang ka senior men (45 kg), ka Eastern West Khasi Hills ka la ah ban pynliem noh ia ka East Khasi Hills.
Nalor kine ym shym la don shuh kiwei pat ki ban khur ia ka takma rnong hadien bay m don shuh ki nongialehkai ha kane ka kyrdan.
Ha ka junior boys (45 kg), ka North Garo Hils ka la jop ia ka South West Khasi Hills.
Ia ki takma rnong la khur da ka West Khasi Hills and East Khasi Hills.
Ha ka junior girls (45 kg), ka East Jaintia Hills ka la khur ia ka takma ksiar, katba ka West Khasi Hills ka la khur ia ka takma rupa.
Ia ka takma rnong la khur da ka Ribhoi bad ka West Goaro Hills.
Ha ka junior boys (48 kg), ka West Khasi Hills ka la khur ia ka takma ksiar hadien ba ka la lah ban pynliem noh ia ka Eastern West Khasi Hills.
Ka East Jaintia Hills bad ka South Garo Hills ki la khur ia ka takma rnong.
Ha ka Junior girls (48 kg), ka East Khasi Hills ka la khur ia ka takma ksiar, ia ka takma rupa la khur da ka West Khasi Hills bad ka West Garo Hills ka la khur ia ka takma rnong.
Haba phai sha ka junior girls (52 kg) la khur da ka East Khasi Hills hadien ba la la lah ban pynliem noh ia ka West Khasi Hills.
Ia ka takma rnong la khur da ka South West Khasi Hills bad ka South Garo Hills.
Karate: Haba phai sha ki jingialehkai jong ka Karate, ka kynhun ialehkai jong ka East Khasi Hills District kynthup ia ki kynthei bad shynrang ki la ioh ban kin khur mar san tylli ki takma ksiar ha kaba kut jong ka jingiakhun jong ka Meghalaya Games ha Tura.
Haba phai ha ka liang ki shynrang, ka East Khasi Hills ka la khur mar saw tylli ki takma ksiar bad rupa abd saw tylli ki takma rnong, katba ha ka liang ki kynthei ki la ioh ban kin khur san tylli ki takma ksiar, saw tylli ki takma rupa bd khyndai tylli ki takma rnong.
Katba ka kynhun jong ka West Jaintia Hills District ka la wan ba-ar ha ka liang ki kynthei bad shynrang da kaba ki la ioh ban khur mar kawei ka takma ksiar bad rupa.
Ka West Khasi Hills ka la wan balai hadien ba ka la khur tang kawei ka takma ksiar.
Swimming : Ka Pdiangsuklang Syngwan bad u Banpynshngainlang Syngwan kiba long ruh ki ar ngut ki samla jngi um ba la mihkhmat ia ka Jylla ha ka lympung jong ka National Games kaba la long ha Goa ba la long ha u snem ba la leit, ki la long ki ar ngut ki nongialehkai kiba kynsai tat haduh ba kin da ioh ban khur ia ka nam Best Swimmer.
Ha kaba kut jong ka jingiakop lada ngin ia phai sha ka jingioh khur takma ka kynhun ialehkai ka East Khasi Hills District ka la ioh ba kan khur 11 tylli ki takma ksiar, 11 ki takma rupa bad 10 tylli ki takma rnong.
Bud pat sa ka South West Khasi Hills District kaba la wan ba-ar hadien ba ka la khur mar ar tylli ki takma ksiar bad rupa lem bad 3 tylli ki takma rnong.
Katba kiwei kiwei pat ki district kiba kynthup ia ka Eastern West Khasi Hills, East Garo Hills District  bad ka East Jaintia  Hills District kim shym la lah satia ban ioh khur ia ki takma.
Gymnastic: Lada ngin ia phai pat sha ka jingialehkai ka Gymnastic, ki nam tam ne nongialehkai ba kynsai na kiba kynsai tam (all round champion) ha kane ka lympung ialehkai jong ka Meghalaya Games kaba 5 ba la long ha Tura  ki long ba na ka liang ki shynrang dei u  Mebantei Lyngdoh Marshillong bad na ka liang ki kynthei pat kane ka nam ka la leit sha ka Wansuk Merry Susngi, kaba dei ha ka kyrdan jong ka all round champion mini group,  katba ka Wandalang B Malngiang ka la ioh ba kan rah ia ka nam ha ka kyrdan jong  kiba la heh (senior).
Wrestling: Lada ngin ia phai pat sha ka iakob ia lympat ne ka wrestling, ka khubor ka jingmih paw jong ka sap ba nylla ka long na ka Ringchi K Sangma, Upper Wadanang, West Garo Hill, ka khynnah kaba dang 19 snem ka rta bad kaba pule ha Govt.
Boys Higher Secondary School.
Kum ka nongialehkai ka Ringchi ka dang shu sdang ban pynleit jingmut ha kane ka jingialehkai hadien ba ka la pyniasnoh ialade bad ka synjuk jong ka Wrestling Association of WGHD kaba don tang kum,ba 23 ngut ki nongialehkai bad ba dang shu seng artad ia ka dang shi bnai mynshwa.
Ka Ringchi, ka la ioh ia ka jingshah hikai ha ki coach jong ka synjuk bad dei tad hynnin ka sngi, ba katta ka jingim ialehkai wrestling ka jong ka, ka la sdang ba kan mih paw hadien ba ka la ioh ba kan kiew rynsan nyngkong eh ban aireng pyrshah ia kiwei pat ki thei samla.
Ka seng Jaintia National Council (JNC) haka 17 tarik Kyllalyngkot kala pynthymmai iaki nongkitkam ka JNC Nongkhlieh Circle haka jingialang kaba long ha ïing hall ka shnong Shnongrim, Elaka Nongkhlieh, East Jaiñtia Hills Ha kane ka sngi la iadonlang u General Secretary Bah Wanshwa Suting, Assistant Secretary Allmiki Ryngkhlem, Arts & Culture Secrectary Mehi Rymbai, President Sumer Circle Sakilan Chyrmang bad kiwei kiwei ki nongialam bad dkhot na ki unit ki Circle bapher bapher ka JNC.La pyniaid iaka jingialang da u Bah Mebanteilang Sukhlaiñ Publicity & Information Secretary JNC-CEC.La pdiang iaki nongialam bad ki dkhot kane ka Circle da u President ka JNC-Sumer Circle Bah Sakilan Chyrmang bad la ioh iaka jingsneng jingkyntu na U Bah Mehi Rymbai Arts & Culture Secretary JNC-CEC bad kumjuh ruh na i bah Allmiki Ryngkhlem kiba la ai bor ai mynsiem iaka Circle bakan nang iai trei shitrhem na ka bynta ka Ri bad ka jaidbynriew.
La pynskhem ia kine ki nongkitkam da u General Secretary JNC-CEC Bah Wanshwa Suting bad haba kren ula ong ka jaidbynriew mynta ka don ha tmier jong ka synrang na ki riew shim kabu lane ki benami kiba leh ieid haka kyrteng ka jaidbynriew, hynrei tang ban ioh myntoi shimet ki hun ban die iala u doh u snam.
Ula kyntu iaki nongialam bad ki dkhot ban don iaka jingkutmut ban shakri iaka jaidbynriew bad ieng haka nongrim ka seng bad nym shah ialam bakla.
