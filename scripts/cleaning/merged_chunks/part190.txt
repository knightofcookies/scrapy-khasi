Hooid, ha ka jingïaleh, ha ka kylla step, la lait shiteng lyngba ka “Hill State" Meghalaya.
Naduh 1972, ngi la ïohi bun kiei kiei ki jingïaleh, ki jingpyrshang, ki jingsngewlem kum ka Jaidbynriew Hynniewtrep ban ïa pynbiang ban ïoh ban ïa biang lang, bad ki don bun ki jingjia kiba mih namar ba don ki jingjia ha ka hima ki Lyoh (State of Meghalaya).
Lyngba ki por ha kane ka state, lah ïohi bad mad shibun kiei kiei jingjia, kiba wan hap ha ki khep ki khep kum – ka introduction of reservation policy, nangta ïa ki jingkyn-ad halor ka MBOSE, ki jingeh bad jingma kiba mih na ki khap pud jong ka Bangladesh, ka jingkyntur bad dakhol jaka ka Assam ha ki thaiñ khap pud, ka jingpynsa-ngeh ban thung kam ha ki tnat sorkar na ka daw ba ka don ka jingpynjari ïa ki hukum jong ka ?ingshari, ka jingbymsiew ïa ka tulop jong ki nongtrei bad khamtam eh ki nonghikai, ka bamsap, ka jingtroin bad jinghiar arsut ka pule puthi, ka jingkyrduh kam, ka jinglip ka light (nalor ba pynshlur ïa ki samla ban trei kam lajong bad la ka bym salia shaphang ka power sector).
Kam don ka jing?iad shaphrang ha ki lad bad kam pynroi (core/basic infrastructures), nangta sa ka jingbymlah ban teh lakam ïa ka jingsaphriang u droks (uba kane ka don eiei sha lyndet na kiwei pat ki bor kiba don ka jingthmu ba sniew ïa ka Jaidbynriew) bad kiwei kiwei kiba ngim sngewnang shuh ban ong la ki dei ki progression ne ki dei ki regression…Nangta ki TRH hapoh kaei pat nangne ?Kumba lah kdew haneng, ha ka kylla step ngi la lait shiteng lyngba ka “Hill State" Meghalaya.
Shuwa ban leit sha ka kylla miet, to ngin ïa kdat shawei – don ka jingong ba ka Ri bad ka Jaidbynriew kaba klet ïa ka Geography bad History la jong ka lah ban poi shaduh u pud ba ka lah ban jah syndon na sla pyrthei.
Ñiuma, nalor ka Geography bad History, ngi don ruh ka purinam (Mythology) kaba long ka mynshem ka mynsaiñ jong ka History jong ka Jaidbynriew hapoh ka Bri U Hynñiewtrep.
Hapdeng ka jinglyngngoh bad jingshaiong ba lah ban don shipor arpor, ngi ap kyrmen ïa ka lawei kaba phyrnai, bad kumba ong u Myllung Soso Tham-SA SHISIEN PAT KIN WIN KI KHLAW,SA SHISIEN PAT KIN KHIH KI MAW.Ha ka kylla step ngi lah lait ka shilliang kjat lyngba ka “Hill State" Meghalaya.
Sah sa ka kylla miet.
Ka por ka ïaid, bad ka paw ba ka Sixth Schedule kam shym la lah ban pynurlong ïa kata ka jingphohsniew, jingangnud bad jingthrang ban pynïoh ha ka Jaidbynriew ïa kata ka jingsynshar kaba ka Jaidbynriew Hynniewtrep ka la ïai pynpaw shynna ha ka 21.07.1949.
Te kumta, khlem da ïa thew shuh ïa ka dei ka lait jongno jongno, bad da kaba niewkor ïa ka jubanlak bad jingïateh-kular (Instrument of Accession ryngkat bad ka Annexed Agreement) kiba ki “Khasi States" bad ka Sorkar India ki la ïateh bad ïasoi, kan long kaba biang eh ba ki nongïalam saiñ hima-sima jong ka Ri Hynniewtrep ha East Meghalaya ba kin wad lad bad ban pynphrang ïa ki jabieng jong ki ban ïa ai jingmut noh ïa ka Home Ministry jong ka Government of India ba kan thaw lad ban pynïoh noh da ka “Hynniewtrep State" kaba yn da paw kyrteng syndon ha ka ‘First Schedule’ jong ka Constitution of India".
Nongpoh, Jylliew 25: Ban ai jinghikai sha ki paidbah halor ki lad jingïarap bapher bapher na ka sorkar ha kaba ïa dei bad ki kam aiñ, ka Meghalaya State Legal Service Authority, Shillong ryngkat ka jingïatrei lang bad ka tnad Social Welfare, ka tnad ka koit ka khiah ka la shim ïa ka sienjam ban pynlong ïa ka prokram ai jinghikai sha ki paidbah ban pynshai halor shibun ki kam ba ioh jingmyntoi na ka NALSA bad ruh ba la pynbna paidbah ïa kita ki Legal Aid Defense Counsel system ba la pynlong ha Patharkhmah Higher Secondary School ha Ri Bhoi District.
Haba pynlong ïa kane ka prokram ai jinghikai la ïa trei ryngkat ruh naduh ka tnad Community and Rural Development, ka ophis u Commissioner for Persons with disabilities, ka tnad PWD, PHE, Agriculture, Commerce & Industries bad ryngkat ka District Legal Service Authority ka Ri Bhoi District.
Kum ban pynpaw, ka jingthmu kane ka prokram ai jinghikai ka dei beit shaphang kita ki lad ai jingïarap na ka bynta ki paidbah nongshong shnong ka jylla kiba ïa dei bad ki kam aiñ ha kaba ka sorkar ka la plie bun tylli ki lad ki lynti kumno ba kin ioh jingïada lane ka ka hok da ki lad ba kas sorkar ki la pynbiang na ka bynta kito kiba ym kot bor ban don kita ki nongsaitaiñ.
U Chief Justice ka Meghalaya High Court bad uba dei ruh u Patron in-chief ka MSLSA, u Justice Sanjib Banerjee kum u kongsan bad la sakhi lang ruh da ka jingdon lang u Judge ka High Court ka Meghalaya, u Justice H.S Thankhiew, Judge ka High Court ka Meghalaya & Chairman HCLSC, u Justice W.Diengdoh, ka kong B.Mawrie, ka District & Session Judge cum Chairperson DLSA, Nongpoh, ka Kong H.C Lyndem, Director ka Health Services (MI), u Bah L.Lyngdoh, Deputy Director ka ntad Social Welfare bad kiwei kiwei ki ophisar na ki tnad sorkar bapher bapher ka sorkar jylla.
Haba ai jingkren ha kane ka sngi kum u Chief Justice ka Meghalaya High Court, u Sanjib Banerjee, u la ai ka jingïaroh ïa kane ka sienjam ba la shim da ka Meghalaya State Legal Service Authority bad kiwei kiwei ki tnad sorkar ha kaba ka jingpynlong kum kine ki jaid prokram ka ai jingmyntoi shibun eh ïa ki paidbah ba kin tip ïa ka hok ba ki ioh ïa shibun ki lad jingmyntoi la ka dei bad ki kam aiñ ne ki kam pynroi ha ka imlang ka sahlang.
U la pynshai ruh sha ki paidba halor ka jingthmu ka NALSA ban ai jingïarap sha ki paidbah kiba ym kot bor ban ïa khun ïa la ka hok ha ki kam aiñ, hynrei ki dei ban tip ba ka sorkar ka la pynkhreh na ka bynta kito kiba ym kot bor ba la tip kum kita ki legal aid counsel ban ïa said na ka bynta ka hok jong ki la ka dei ha kano kano ka ka aiñ ban ioh ïa ka jingbishar kaba hok.
U la pynshhai ruh ba la buh khnang ïa ka Legal Service Authority ka dei ruh kawei naka thong jong ka sorkar ban pynthikna ba ki paidbah kim dei ban shah khñiot ne ban beit bad ki dei ban ioh ïa ka jingbishar kaba hok bad kumjuh ka jingïaryngkat ban ioh ïa ka jingbishar hakhmat ka aiñ.
Shuh shuh, u la kyrpad ruh ïa ki paidbah ba ki dei ban tip ïa la ka hok ba ka sorkar ka la thaw ki lad ki lynti sha baroh ki paidbah nongshong shnong ba ki ioh ïa kata ka hok lada ki poi sha ka kam aiñbad bunsien kiba bun kim tip khamtam ka jingdon ka Legal Service Authority ka dei kawei na ka lad ban ai jingïarap sha ki paidbah ha kaba ïa dei bad ki kam aiñ, u la bynrap.
Ha kane ka sngi la pynkut ruh ïa kane ka prokram ai jinghikai shaphang ki kam aiñ da kaba sam ïa ki tiar kum ki wheelchair, elbow crutch bad kiwei kiwei ki tiar sha kiba don jingduna ha ka dkhot met bad la sam ruh ïa ka cheque kaba T.90, 000 sha ki 15 ngut kiba ioh jingmyntoi na ka skhim ba la tip kum ka Silk Samagra ba la bei tyngka da Central Silk Board, Ministry ka tnad Textile.
Shillong, Jylliew 25 : U Bah PT Sawkmie, MLA barim mynta ka sngi u la ong ba ki ishu jong ka jylla kum ka Inner Line Permit bad ka jingpynrung ïa ka ktien Khasi bad Garo ha ka khyrnit baphra jong ka riti synshar ka India donkam ban pynjur bad shimkhia ban buddien ïa ki.
Hynrei kumba ka long wat ki MP jongka jylla kim shym la shim khia satia ban bud dien ia kane ka kam ha Delhi.
“Watla ka sorkar jylla ka la dep pass ïa ka resolution ïa kine baroh ar ki ishu ha ïingdorbar bad ki la dep ruh ban ïakynduh ïa u myntri ki kam pohïing jong ka sokar pdeng na ka por sha ka por.
ïa kane ka ishu donkam ban buddien da ki members of parliament (MP), khamtam u MP na Shillong seat, naba u dei uba la bat slem ïa ka kam, hynrei um shym la shimkhia satia," ong u bah Sawkmie.
U bah Sawkmie u la bynrap haba pynpaw ba kine baroh ar ki ishu ki dei jong ka sorkar pdeng, kumta ka donkam ïa ka jingïarap na ki MP, watla ka sorkar jylla ka la dep pyndep ïa la kamram, hynrei u MP, um shym la leheiei.
“Kumta ka la dei ka por ba ki paidbah ka Shillong kin hap ban pyrkhat bha ban ïoh noh da uwei u MP thymmai, u briew uba lah ban kren ha parliament bad uba lah ruh ban shimkhia ïa ki ishu jong ka jylla bad ïa ka ishu jong ka jaidbynriew," ong u Bah Sawkmie.
Pynursla, Jylliew 25: Ki paidbah nongshong shnong ka Nongsder ba don harum Pynursla ki la mad ïa ka jingkyrdot khait na ka daw ka jingthut ka internet la katto katne por bad kane pat ka wanrah jingeh ïa u babun balang.
Haba u Mawphor u la ioh ban ïakren bad katto katne ki nongshnong shnong ki la pynpaw ba kane ka jingthut ka network ka la don kumba shibnai eiei bad ki la ïathuh ruh ba ka jingthut ka network ka long naduh ka Airtel bad Jio.
“Ngi im ha ka juk jong ka Information and Technology bad kiba bun ki jingdonkam la leh beit tang na jaka shong hynrei mynta kane ka jingthut ka network ka la pynsyllang hi khait la kumba ngi im biang ha ka spah snem ba 20 bad kane ka jingthut ka network naduh ka Jio bad Airtel haduh ba tang ban kren briew ym long shuh ka la pynjynjar shisha ïa ngi.
Kiwei ki la kren ïa ki network 5G ngi shane tang ka 2G ruh kam pat", ong u samla Mewanteiskhem Mawiong haba kren bad u Mawphor.
“Ym tang ka internet network kaba thut hynrei wat ban call ruh ym long shuh bad nga kwah ban kyntu ïa ki bor khmih ban leh eiei ïa kane bad lada kim leh eiei lehse ngin hap pyrkhat da kiwei ki lynti ban pynioh ïa ka hok jong ngi", u la bynrap.
Shillong, Jylliew 25 : Arngut ki briew ki la shah kem ha ki bor pulit hadien ba ki la dung pynmynsaw ïa u dkhot ka Hynniewtrep National Youth Movement (HNYM) ha ka miet Sngi Saitjain ha Mawblei.
Ka khubor pulit ka ïathuh ba kane ka jingkulmar ka la jia hapdeng ki arliang mamla namar ba la don ka jingïaleh shongshit.
Une u dkhot ka HNYM uba mynsaw u dei uba kyrteng u Diness Mynsong bad mynta u don hapdeng ka jingshah sumar ha NEIGRIHMS.ïa ka ejahar halor kane ka jingshah dung jongu la ujor da ka kurim jongu hi ha Madanrting Police Station.
U dei u dkhot jongka HNYM Mawjam Unit, Mawkynrew.
Uba donkti ha kane ka jingjia uba la shah kem nyngkong u dei u Shiningstar Wahlang bad sa uwei pat u paralok jongu uba ïadon kti lang ruh u la shah kem lang.
Na ka liang u President ka HNYM u bah Louis Dohtdong u la kynnoh ba kine ki arngut ki briew kiba donkti ban shoh ïa u bah Diness ki dei kiba ju myllien ban dih drok.
U bah Louis u la ïathuh ruh ba kitei ki arngut ki la kynroi ïa u bah Diness ha ka por ba ma u bad u paralok jongu ki dang leit phai sha la ïing hynrei uwei u paralok jongu Shining u la phet krad hadien ba u la shah khyrwit ha u paralok jongu Diness uba dei u dkhot ka HNYM hi.
U bah Diness u la mynsaw jur na ka bynta u ryndang bad ka shkor ka diang.
Shillong, Jylliew 25 : Ki Nonghikai skul ha East Jaiñtia Hills District ha ka sngi U Blei ki la byrngem ban pynlong da ka jingïakhih lada ki bor District kim pynsangeh noh ïa ka jingthmu pyntreikam ïa ka Ubi-Attendance App, ne ka App kaba buddien ïa ka jingwan jong ki nonghikai sha skul.
Kitei ki nonghikai hapoh ka kynhun jong ka Jaiñtia Hills Lower Primary School Teachers Association (JHLPSTA) Khliehriat Unit bad Meghalaya SSA Association (MSSASA) East Jaiñtia Hills District Unit, ki nonghikai ki la rai ruh ban nym leit ïashim bynta ha ka jinghikai ba la pynbeit da ka District Mission Coordinator (DMC) kaba long kat kum ka jingbthah jong u Deputy Commissoner naduh ka 26 tarik Jylliew ha ka 28 tarik Jylliew.
“Hadien ka shuti shiteng snem, ngin sa shim ïa ka sienjam ba tyngeh halor kane ka kam.
Ngin sa pynlong ïa ka jingïashong kyllaiñ myngor hakhmat ka Ophis u DC ban dawa pynsangeh noh mardor ïa ka jingpyntreikam ïa ka Ubi-Attendance App," ong u President ka MSSASA, u Bah Aristotle C Rymbai.
Nalorkata u ong ruh, “Ngi kyntu ruh ïa baroh ki nonghikai ba kin ym leit shimbynta ha ka training ba la pynbeit da ka DMC naduh ka 26 tarik Jylliew haduh ka 28 tarik namar ngi la dep ban aiti da ka shithi naduh ka 19 tarik Jylliew, ba pynpaw ïa ka jing pyrshah kaba jur ban pyntreikam ïa kane ka App.
"Utei u President ka MSSASA u la ïathuh ruh ba ki arseng ki la kyntu ïa u Myntri ka tnad Pule Puthi, u Rakkam A Sangma ha ka 23tarik mynta u bnai ba un tuklar lem halor kane ka jingthmu ban pyntreikam ïa ka Ubi-Attendance App.
“Ngi kyndit ban tip na u Myntri ba u DC ula pyntreikam ïa ka Ubi-Attendance App khlem ka jingai jingmynjur jong ka Sorkar Jylla.
Namar kata, u Myntri ula bthah ïa u Director ka School Education & Literacy (DSEL) ban pan jingpynshai na u Deputy Commissioner ka East Jaiñtia Hills bad ban aiti ïa ka kaiphod halor kane ka kam" la ïathuh shuh shuh u Bah Aristotle.
Ym tang katta u ong ruh, “Ngi la kyndit ruh halor ka shithi ba la ai da ka DMC sha baroh ki cluster resource person ba kin pynlong ïa ki jingai jinghikai ba kumno ba kin pyndonkam ïa ka Ubiattendance App".
Ha kajuh ka por, u la ong ruh ba ki pynrem ïa kane ka jingthmu ban pynlong ïa ka jingai jinghikai ha ka por ba baroh ki skul ki dang pynlong ïa ka eksam shiteng snem.
“Ka jingkylli ka mih la ki nonghikai kin leit sha skul ban pynïaid ïa ki eksam lane leit sha ka training programme.
Kane ka pyni shai ba ki artylli ki Ophis u DC bad DMC kim don jingkitkhlieh satia halor ki jingeh ba ïakynduh da ki khynnah skul hynrei ki kham kheiñ kongsan kumno ban pyntreikam ïa ka Ubi-Attendance App ïa kaba ngi sngew ba ka dei ka bym lah satia ban pdiang" ula ong.
Shillong, Jylliew 25: Ka tnat Animal Husbandry and Veterinary ka la pyntip ba haduh 8,177 tylli ki masi kiba la ïoh ïa ka jingpang at snieh doh (Lumpy Skin Disease) naduh ba kane ka jingpang ka la sar ha ka jylla Meghalaya baroh kawei.
U Secretary jong ka tnat AH&Vety u C.Manjunatha haba ai jingtip kaba bniah, u la ïathuh ba 5,884 tylli ki masi la lah ban pynkoit na ka jingpang at sniehdoh, katba 101 tylli ki masi ki la ïap ei na kane ka jingïabit ïa kane ka jingpang.
Ïa mynta, ki don 2,192 tylli ki masi kiba ïabit jingpang kiba dang don hapdeng ka jingshah sumar.
Ka tnat ka la pyntip ruh ba ki don haduh 28,595 tylli ki masi kiba la ïoh injek tika ban ïada na ka jingsaphriang ka jingïabit ïa ka jingpang at sniehdoh.
Ha kajuh por, u Manjunatha u la pyntip ba ïa ka jingpang African Swine Fever (ASF) la lah ban ïada ha kane ka jylla.
Haduh mynta, kam don shuh kano kano ka jingjia kaba ki sniang kin ïap na ka jingïabit ïa ka jingpang ASF hadien ba la pynthikna ïa ka jingïap jong ki sniang kaba la jia ha ka 2 tarik mynta u bnai ha Ri Bhoi district.
Katkum u Secretary, haduh 238 tylli ki sniang ki la ïap na ka jingpang ASF naduh ba ka la sar ha kaba sdang jong u bnai Kyllalyngkot mynta u snem.
Ka tnat Animal Husbandry and Veterinary ka la ïaibteng ban peitngor bha ïa ka jingsaphriang jong ka jingpang bad shim ruh ïa ki lad ki lynti ban tehlakam ïa ka jingsaphriang ka jingpang at sniehnoh ha ki Masi bad ka jingpang African Swine Fever ha ki Sniang.
Kane ka jingtrei shitom jong ka tnat AH&Vety ka long ban ïada ïa ka koit ka khiah jong ki jingri jingdub ha kane ka jylla Meghalaya.
Shillong, Jylliew, 25: Ka Hill Farmers Union (HFU) ha ka sngi Thohdieng ka la aiti da ka dorkhas ha u Myntri Rangbah ka Jylla u Conrad Kongkal Sangma ban pynsngew ïa kiba bun ki mat ba ki nongrep kim shym la ïoh ïa ka hok.
Ka Unoin hapoh ka jingïalam jong u President u Bah Commamder Shangpliang bad u General Secretary u Bah Allfondbirth Kharsyntiew ka la dawa ïa ka Sorkar ban wanrah ïa ka Agriculture Policy ba pura jong ka jyllaKa Union ka la pynkynmaw ruh ïa ka Sorkar ba ka jingsangeh ban siew jong ka sorkar ïa pisa lyngba ka Producer Group ka la wanrah ïa ka jingsngewsih ïa kiba bun ki nongrep kiba la trei shitom ban thaw ïa ki Kynhun.
Ka seng ka la pynpaw ïa ka jingsngewkhia halor ka jingbym ïoh shuh jong ki nongrep na ka jylla ïa ka PM Kissan bad ki la kyrpad ïa u Conrad ban ïakren sha Delhi.
Ka jing pynslem ka Sorkar ban siew ïa ka bailutksan sha ki nongrep kiba mad ka jingshah pynjulor ki mar rep ha ki bor ka mariang bad kane ka dei ka jingeh kaba khraw ba ki nongrep ki ïakynduh bad kyrpad ïa ka Sorkar ban peit lem.
Halor kine ki jingleit ïakynduh jong ka seng na ka liang jong u Myntri Rangbah u la kular ban shimkhia bad pynpaw ruh ba ka Sorkar jong u ka long kaba kloi ban ïatreilang bad ka seng ban kyntiew ïa ki nongrep ha kiba bun ki liang.
Tura, Jylliew 25 : Kum ka dak ban pynsngewthuh sha ki paidbah ïa ka jingshyrkhei jong ka jingwan tuid u drok sha ka jylla bad ka jingnang jyllei ki nongdih drok, ki bor pynïaid district jongka West Garo Hills District ki la rai ban rakhe ïa ka sngi ban ym shah pynsawa Hon kali ha ka 26 tarik Jylliew 2023 naduh ka por 8 baje mynstep haduh ka por 4 baje janmiet.
Kane ka long ruh kum ka jingpynthynda bad jingpynjai jai ïa ki sawdong sawkun ka mariang.
ïa kane ka hukum la pynmih da u Deputy Commissioner ka West Garo Hills kaba la kren ba ïa kane ka sngi la rakhe ban pynsngewthuh sha ki paidbah halor ka jingshyrkhei jong u drok bad ka jingjur jongka jingpynrung ne khaïi beaiñ ïa u drok shapoh ka jylla.
Kumta kum ki nongshong shnong kiba don ka jingkitkhlieh dei ban wanrah bad pynlong ïa ka jylla kaba lait na u drok bad kaba don ruh hapdeng ka jingshongsuk shongsaiñ.
Naduh ka por 8 baje mynstep haduh ka por 4 baje janmiet ym shah pynsawa Hon ha baroh kawei ka district lait noh tang ki jingdonkam ba kyrkieh kata ban ai hon ban ïohsngew ki briew ban lait na ka jingmynsaw.
Ki pulit kin peitngor bha ïa ka rukom pynsawa hon baroh kitei ki kynta bad ïa kiba pynkheiñ yn daiñ kuna.
Kiba lah ban pyndonkam ki long tang ki Ambulance, ki fire brigade, ki bor pulit.
Ka jingthmu ka long ban pynlong ïa ki paidbah ba kin sngewthuh haduh katno ka jingshyrkhei jongu drok bad kumno ban ïaleh pyrshah ban pynlong ïa ka jylla kaba lait na u drok.
Kumta ki bor synshar district ki kyntu ïa baroh ban ïatrei lang khnang ba ka jingthmu kan long kaba jop.
Shillong, Jylliew 25: Ka Khasi Students’ Union (KSU) ha ka sngi Saitjaiñ ka la phah da ka kyrwoh kaba shai sha ka sorkar jylla ba ka seng kan ym pdiang da leilei ïa ka surok rel ha ka jylla la kan dei tang na bynta ki rel kit mar ne rel kit briew kumjuh katba ym pat lah ban pyntreikam ïa ka ILP ban long kum ka stieh ïada na ka jingwan buhai shnong kyrthep ki briew kiba na bar jylla.
“Ngi kren da kaba shai kdar ba da leilei ngim pdiang ïa ka rel katba ym pat lah ban pyntreikam ïa ka ILP ha ka jylla ban long ka stieh ïada ïa ka jaidbynriew bad lada ka sorkar ka thom da kaba bor halor kane ngim salia ban tyngkhuh bad ka la ha kano ma kano ka dur ruh hynrei ngin pynthikna ba ka surok rel kam dei ban wan shuwa ba ki aiñ ba khlaiñ ban ïada ïa ki mynder ri kin treikam", ong u Bah Lambok haba kren sha ki lad pathai khubor.
“Ka KSU ka kren shai ba Em te em ïa ka lynti rel kumba long mynta lada ym pat wanrah ïa ki aiñ ba khlaiñ hynrei tad ynda ki aiñ ki la don ngi kloi ban ïatai ïa kane ka mat ba balei donkam ban wanrah lynti rel ha kata ka por ngi kloi ban ïakren bad ngim kwah ban ong eiei palat ïa kata nga ngeit ka sorkar ka sngewthuh aiu kan jia lada ka thom da ka bor", u la bynrap.
Shillong, Jylliew 25 : Ka Khasi Student Union (KSU) ka dawa ba ka sorkar ka dei ban kren shai kdar halor ka jingpyntreikam ïa ka Roster System la kan long naduh kaba sdang ne nangne shakhmat.
“Ngi la dep kren shai ba ngi ïeng ha ka nongrim ba ïa ka Roster System dei ban pyntreikam nangne shakhmat hynrei kat kum ka Office Memorandum (OM) ba thymmai ba la pynmih da ka sorkar kam kren shai satia la ka jingpyntreikam ïa ka Roster System kan long naduh ba sdang kata naduh 1972 ne nangne shakhmat" ong u President ka KSU u samla Lambokstarwell Marngar haba ïakren bad ki nongthoh khubor.
Haba buh jingkylli ïa ki briew kiba bad thaw bad pynkhreh ïa ka OM ba thymmai, u samla Lambokstar u la ong “ Kane ka OM ba thymmai ka long kaba kyllaiñ bad pynkulmar jingmut bha bad kumta ngi kwah ban kren shai bad phah khubor da kaba shai sha ka sorkar ba kam dei ban shu pynbiej ne pynthame ïa ki paidbah da kumne kumta hynrei ban rai beit ban pyntreikam beit ïa ka Roster nangne shakhmat.
Kito kiba thaw bad pynkhreh ïa kane ka OM ba thymmai ki hap ban shim ka jingkit khlieh bad ka sorkar lada jia kano kano kaba sngewsih na kane ka jingpynkulmar jingmut ïa ki paidbah" ong biang u Samla Lambokstar.
“ Ka sorkar ka dei ban pyrkhat sani bha na ka bynta ka lawei ki khun samla ha ka jylla da kaba ym ban pynartatien ïa ki namar kumba long mynta kim sngewthuh sngewthaw halor ka jingpyntreikam ïa ka Roster System hapoh ka jylla" ong une u nongïalam ka KSU.Kane ka OM ba thymmai halor ka Reservation Policy kumno ban pyntreikam ïa ka Roster kaba la pynmih da ka tnad Personnel & Administrative Reforms (B) Department ha ka 14 tarik Jylliew 2024 kam shym la kren shai kdar la ka jingpyntreikam ïa ka Roster kan long naduh ba sdang ne nangne shakhmat.
La shu bthah ba baroh ki tnad sorkar ki dei ban thung la ki jong ki Grievance Redressal Officer (GRO) ban peit bad bishar lada don kino kino ki jingthut ne jingwit haba la pyntreikam ïa ka Roster hapoh ka jylla.
ïa kane ka OM la pynmih hadien ba la rai da ka Kynhun Myntri ban pynthymmai ïa ka OM kaba la dep pynmih ha ka 10 tarik Jymmang 2022.
“ Man la ki tnad sorkar ki dei ban thung da ki ophisar kiba la rim bad rangbah kiba ha ka kyrdan ym duna Under Secretary shalor kum ki GRO khnang ba lada don kino kino ki kynrum kynram haba pyntreikam ïa ka Roster System kin ïoh ban peit bad pynbeit kloi" ong ka OM ba thymmai.
Nalor kata ka la ong shuh shuh “ Kino kino kiba ïa kynduh jingeh na ka jingpyntreikam ïa ka Roster System ki dei ban ai ka jingujor sha u ne ka GRO khnang ba kin peit bad pynbeit ïa kum kita hapoh ka por ba tang ar bnai kata nduh ka sngi ba ïoh pdiang ïa ka jingujor".
Nalor kata ka shu batai ba ka Reservation ïa ki Post na ka bynta ki Shedule Tribe bad Shedule caste kan long beit kat kum ka Reservation Policy kaba pynmih ha ka 12 tarik Kyllalyngkot 1972.
Shillong, Jylliew 25: Ka Khasi Students Union (KSU) ha ka sngi Saitjaiñ ka la pynbna da ka thma pyrshah ïa u drok ryngkat ka jingkyntu ïa ka Sorkar Jylla ban shim da ki buit ba thymmai na bynta ban ïakhun pyrshah ïa ka jingkynrei une u jyndih pynbuaid kaba wanrah ruh ïa ka jingjot ym tang ïa ki ïing ki sem hynrei ïa ka imlang sahlang jong ka jylla.
Haba kren ha ka jingïalang pynskhem ïa ka Central Excutive Council (CEC) ba thymmai ka KSU, u President ka seng u Bah Lambokstar Marngar u la pynbna “Ngi la rai ban pynlong noh da ka thma pyrshah ïa u drok da kaba ïatreilang bad ki Dorbar Shnong, ki seng samla shnong, ki seng kynthei, ki skul bad ruh ryngkat bad ki briew jong ka aiñ".
Haba kren halo ka jingdonkam ban shim da ki buit ba thymmai ban rat dyngkhong ïa u drok u Bah Lambok u la ong, “Ngi dawa ba ka Sorkar Jylla ban shim da ki buit thymmai ban tehlakam ïa kane ka jingeh khnang ban lah rat dyngkhong naduh tynrai ïa ka jingdie bad jingdih droks ha ka imlang sahlang namar haba kynrei une u jingsniew ym tang ïa u ba kyrni bad ka ïing ka sem ne ka imlang sahlang kaba shah pynjot hynrei ka jaidbynriew hi baroh kawei".
Hadien kane, haba ïakren bad ki nongthoh khubor, u Bah Lambok ula ong ba ka jingdie bad jingdih droks ka dei ka jingma ïa ka lawei jong ki samla jong ka jaidbynriew bad ka jylla baroh kawei.
“Ka jingwan rung u droks hapoh ka Jylla ka dei ka jinghiar thma ba jar jar ïa ka Jaidbynriew jong ngi da kaba pyntroin ïa ka lawei jong ngi ki samla bad ngi ïohi ba kiba bun hi ki jingkem drok ka dei beit na ki thaiñ Madanrting bad Them Basuk da ki briew bym dei na ka jaidbynriew jong ngi," u la ong.
“Namarkata, ngin ïatreilang bad ki Dorbar Shnong ban rat dyngkhong ïa ka jingdie bad jingdih drok.
Ngim dei ban ibeiñ ïa ki nongdih drok bad ban kheiñ ïa ki kum ki nongleh kam sniew hynrei ngi dei ban peit ïa ki kum kiba pang bad kiba donkam ïa ka jingai kti lem jong ngi ban lait na kane ka jingkyrni", u la ong,Haba kylli, une u Nongïalam ka KSU ula ong ba kala donkam ban don ka mon jong ka Sorkar Jylla ban wanrah ïa ki sienjam ba thymmai ha kaban ïada ki briew uniform (Pulit) ba kin don ka jingïadei bad ki nongkhaïi droks.
“Ha ki snem bala leit noh, ngi la shem ba ki Pulit kila ïadonkti lang ha ka jingkhaïi droks hynrei ngim ong ba baroh na ki ki long kumjuh.
Hynrei ka Sorkar kan hap ban khmih bha ïa kane khnang ba kan nym phah ïa ki nongtuh ba kin kem ïa ki nongtuh" ula bynrap.
U Bah Lambok ula ban jur ruh ïa ka jingdonkam ïa ka Sorkar ban wanrah ïa ka Cell la ka jong ban set ïa ki nongdih droks kiba shah kem haba ong “Kane ka cell ka dei ban don ïa ki councelling centre ki ban ïarap ïa ki briew bala kyrni ba kin lait noh na une u jingdih".
“Ngi lyngngoh ruh ban tip ba wat hadien bun phew snem ba u drok u la wan ban hiar thma jarjar ïa ka jaidbynriew ka sorkar jylla kam shym la shim kino kino ki sienjam bad buh ïa ki Rehabilitation center ban ïarap ïa kito kiba la kyrni ban kylla bamut," u la bynrap.
Pynursla, Jylliew 25: Tang hadien shibnai tam ba ka jingjia ba pynpar ñiang khriart ïa baroh namar ka jingsiat ïap jong ki BSFïa u Bah Roningstar Nongkynrih kaba la jia harum ka shnong Mawshun, Pynursla ha ka janmiet sngi u Blei uwei u samla ïa uba la tip kyrteng kum u samla Jeffry Podweiñ 26 snem ka rta na ka shnong Erbamon kaba don harum Pynursla u la mynsaw jur na ka jingshah bom ha ki BSF ha jan ka shnong Umsyiem.
Haba u Mawphor u la ïoh ban ïakren bad u Rangbah shnong ka Umsyiem kaba kane ka jaka ba la jia ka jingshah shoh ka hap hapoh ka jylli synshar jong u u Bah SL Kongwang u la ïathuh ba kane ka jia ha ka por 9 baje eiei.
Haba kylli ïa ka daw u Bah SL Kongwang u la ïathuh ba ka jingjia ka dei beit namar ka jingleh riew khlaw jong kine ki BSF.“Dei ha ka por 9 baje eiei ha kaba ka don kawei ka kali kaba mih na shnong jong ngi ban leit sha Dawki hynrei ynda la poi ha ka jaka ba don ka ktem kine ki BSF kane ka kali ka la sniew noh bad ki BSF ba don ha kane ka jaka ki hiar ban bat da ka jingkynnoh ba ki dei kiba kit ïa ki mar ban leit shalan be-aiñ sha Bangladesh bad tang hadien katto katne por la wan poi sa kawei pat ka kali kaba mih na ka shnong jong ngi hi bad haba la ïohi ba ka kali u para shnong ka sniew ki sahngeh bad ïarap hynrei mar kumta napdeng kine ki BSF la don uwei ba la shoh khawiang u la jrong kti ïa kine ki samla na ka shnong jong ngi," u la ïathuh.
“Une u samla uba shah shoh ruh um dei uba don lang ha katei ka kali hynrei uba shong ha jan katei ka ktem ki BSF ban lehkai Mobile namar ka jingbym long ka internet ha ka shnong jong u bad kine ki BSF khlem tip ïa ka dang ka duh ki la shuh tied napahng beit bad ki don sanngut kiba la mynsaw hynrei dei u Samla Jeffry uba la kham mynsaw jur namar u la shah tied na ki bynta jong ka khlieh," u la bynrap,U la ïathuh ruh ba na ka liang ki paidbah marsyn ïoh jingtip ïa kane ki la hiar marmar bad u la ïathuh ba ka don ka jingïapynibor hapdeng ki paidbah bad ki BSF.U la ïathuh ba namar kiba ha iing kim kwah ban shah ïalam leit sumar ha ki BSF kat haduh ban thoh ïa kane ka khubor une u samla ba sha shoh u dang don ha katei ka jaka.
“Ka don ka jingther maw na u paidbah bad ka don ruh ka jingsiat kuli ba la bun suloi da ki BSF sha suiñ bad na ka liang ki heh ka BSF mar kumta ki la wan poi ban teh lakam ïa kane ka jingjia," u la ïathuh.
U la ïathuh ba na ka liang ki paidbah ki la ju mad man ka por ïa kane ka jingshah pyndik ha ki BSF.“Na ka liang ki BSF ki kular ban sospon ïa une u BSF hynrei na ka liang jong ngi ngim pdiang ban shimti tohkit da ki BSF ngi kwah ba ki pulit ka sorkar jylla," u la ong.
U la ïathuh ba na ka liang ka shnong ka daw ba dei ban siew bai lutksan ïa ka bai sumar jong une u samla bad ruh ban sospon ïa une uba donkti.
Kat haduh ban da thoh ïa kane ka khubor na ka liang ki paidbah ki dang ïalum beit ha katei ka jaka hynrei namar ka jingdon ki BSF ba sngewthuh ïakren kam shym la jia shuh kano kano ka jingïapyni bor.
MFA Artificial Turf Football Ground-Polo, Jylliew 26: Ka lympung ïalehkai jong ka Subroto Mukherjee Cup jong ki skul ba la pynïaid da ka Ophis District Sport Officer East Khasi Hill la ïoh ban plie pyrda hynnin ka Lah Sngi U Blei ha madan lehkai MFA Artificial Turf Football Ground-Polo bad ha madan Heh Mawlai-Phudmuri.
Ha kane ka lympung la phiah ha ar tylli ki kyrdan ïalehkai, kiba kynthup ïa ka Under-17 bad ka Under-14 jong ki khynnah shynrang.
Haba phai sha ka jingïalehkai jong ka Under-17 kaba la pynlong ha madan 3rd Ground-Polo, ka kynhun jong ki rangïalehkai ka skul ïewrynghep Sec.
School ka la mad ïa ka namrem hakhmat ka Shillong College H.S.Education da 2-0 kol.
Haba bishar ïa ka jingïalehkai, lah ban kdew ba ka kynhun ki rang Under-17 ka Shillong College H.S.Education ka la kham lah shibun ban tehlakam ïa ka bol kaba la sdang ban ñion naduh kaba sdang bad kam shym la pynsep-ei ïa ki kabu ba ka la ïoh ban khylliap ïa kane ka jingïakhun da ka namjop.
Haba phai pat sha ka jingïalehkai kaba la pynlong ha Madan Heh, ki khynnah ïalehkai Under 14 jong ka skul ïewrynghep Sec.
School ki la ïoh ban sdang ïa ka lympung da ka namjop kaba suk ïa ka Rynli U.P.School da kaba thep kput haduh 5-0 kol.
Ka ïewrynghep Sec.
School, kata ka U-14 kin sa ïakhun biang ha ka 28 tarik, bad ka jaka kan long ha Madan Heh-Mawlai pyrshah ïa ka OM Roy H.S.School.
Nongstoiñ, Jylliew 26: Ka seng Hynñiewtrep National Youth Movement West Khasi Hills District hapoh ka jingïalam u samla Tailan Star Lyngkhoi President HNYM WKHD, ha ka taiew ba la lah ka la leit ban jurip ïa ka Civil Hospital Nongstoiñ bad ha katei ka jingleit jurip la lap shibun ki jingduna ha ka rukom treikam.
Hadien katei ka jingleit jurip la ïoh ruh ban ïakren bad u Dr.Z.Marak Medical Superintendent of West Khasi Hills bad kitei ki nongïalam ka seng ki la kam ruh ba utei u Doctor, u la ïathuh ba ka jingdkoh treikam ka dei namar ka jingbym don briew bad duna ki Doctor.
Ym tang katta ki mashin ban leh scanning bad ka x-ray ki la shu sarang namar ka jingbym don nongtrei.
Hadien kata, katei ka seng ka la leit ruh ban jurip ïa ka jaka pule Nurse bad la ïohi ba katei ka jaka kam I long shngaiñ, namar kam shym la don ka jingker bad ka long sheptieng ïa kiba pule Nurse khamtam kiba sah hostel.
Ha katei ka sngi haba ka seng ka la kylli pyrthew na ki ba thiah pang, ki nongpang ki la ïathuh ba kiba bun ki dawai la shu thied nabar ban kaba ïoh na Hospital.
Baroh ki Sorkar jong ka jylla Meghalaya naduh ka snem 1972 lehse ki don ki Post jong ki Chairman, ki Co Chairman, ki Deputy Chairman bad kumta ter ter ha ki Board, ki Corporation bad kiwei kiwei de ki bor treikam jong ka sorkar.
Ka daw ka long ban don ki briew ki bym dei ki briew ki bym dei ki Minister ban long kum ki khlieh jong kine ki bor treikam.
Tangba ka jingïapher ka long ba ki kam Chairman ki don tang khyndiat eh bad kata ruh dei tang kiba shah jied kum ki MLA, kum u Chairman Planning Board bad kiwei kiwei.
Hynrei katba nang mih ki sngi bad ha kine ki sorkar kiba hadien lei lei te ka shuki Chairman, Co Chairman, Deputy Chairman, Vice Chairman ka lah long tang kum ka jaka riehtngen ne ka rehabilitation centre ïa kito kiba lah rem ha ka elekshon, kata kiba dei na ki Political Party kiba don ha ka sorkar.
Kaba jur eh ka jingthung Chairman kadei naduh ka por jong u Dr.Mukul Sangma, nangta bud sa ka sorkar u Conrad ha ka MDA-1 bad mynta ha ka MDA-2 lei lei, ka jingbun kiba shah thung kam Chairman kaba ym ithuh i thaw shuh.
Ha ka jylla kaba bun ki Samla ki dang don hapdeng ka jingkyrduh kam, imat na ka bynta ki Politician te ym don satia ka jingkyrduh kam.
Hynrei ka jingkylli kaba mih ka long hato donkam ban don haduh katne katne ki Chairman ha ka jylla? Kaei ka kam jong ki bad ka jingkyli kaba kham khraw ka long kaei ka Contribution jong ki sha ka roi ka par jong ka jylla.
Nangta ruh hato ka sorkar ka ju shim ïa ki jingai jingmut jong kine ki Board, ki Corporation ha ka jingtreikam jong ka?.
Ne ka shu dei beit tang ka lad aikam aijam ïa ki briew jong ki Party ha kine ki bor treikam.
Uba bun balang hi um sngewtynnad bad um ïahap satia ïa kane ka jingthung kam Chairman kaba khlem pud jong kane ka sorkar bad jong ki sorkar kiba la leit, namar ka dei tang ka jingpynsyrwa kai ïa ka pisa jong u paidbah bad la ïohi ruh ba kine ki bor treikam kim don contribution eiei sha ka roi ka par ne ka ïoh ka kot jong ka jylla.
Ym ju kham ïohi ba kine ki Corporation,ki Board kin shong jingïalang bad lada ki shong ruh imat ki shu shong tang ban ïoh ka sitting allowance lada ki don.
Ka jinglut na ka bynta ban siew ïa kine ki shuki Chairman kan long beit da ki klur tyngka ha ka shi snem tang ka jingsiew kum ka tulop ne kum ka honorarium ïa ki, katba u luk u lak pat u hap trud ïa ka maw ka dieng.
Ki nonghikai da ki bnai kim ïoh tulop.
Kaba kham i komik na kane ka jingthung kam Chairman ka long ba ki politician kiba u paidbah u la kyntait ha ka elekshon ruh ki dang ïoh jaka ha ka sorkar kum ki Chairman.
Nangta ki don lei lei kiba shah thung kum u Nongaibuit syndon jong u Myntri Rangbah ka jylla.
Kumno u Politician uba la shah kyntait ha ki paidbah por elekshon un dang long u nongaibuit jong ka u Myntri Rangbah.
Kane ka jingleh jong ka sorkar imat kam kheiñ snep ïa u paidbah uba man la ka sngi u hap ban trei shitom wat tang ban ïoh ka bam kaba thikna, uba shah ïa u slap ïa ka lyer, uba shah ïa ka jingshit jong ka sngi.
Kaei eh kata ka Privilege ba kine ki Politician ki don.
Kaei ka contribution jong ki sha ka imlang sahlang ne sha ka jylla baroh kawei.
Kane kadei kaba ki paidbah kin hap ban buh jingkylli ïa ka sorkar.
Nongstoiñ, Jylliew 26: Ka HYC West Khasi Hills ha ka jingïakynduh markhmat bad u Bah Shakliar Warjri Myntri kam ïalehkai ka sorkar Jylla ha Nongstoiñ ha ka sngi nyngkong, ka la dawa ba u dei ban shimkhia ban pynïoh madan phlang plastic ha Nongstoiñ bad Mawshynrut.
Ha ka shithi jong ka seng sha u Myntri ba long ruh u MLA ka Mawthadraishan Constituency, ka la pynpaw ba ka West Khasi Hills ka la kynjoh 46 snem tam ka karta.
Hynrei, haba phai sha ka roi ka par kyrpang ha ka koit ka khiah, ka dang sahdien.
Nalor nangta, haba phai sha ki jaka ïalehkai ban kyntiew ïa ka kam sports ruh dang sahdien sah shrah.
Kumta ka sngew dei ban kyntu sha u Myntri ba un shimkhia ban wanrah ïa ki madan ïalehkai kiba bha bad ban pynbha shuh shuh ruh ïa ka Nongpathar Stadium.
Shillong, Rymphang 15 : Ka Hurldles CC ka la bteng khur nam jop ha ka lympung ïalehkai 2nd District League T20 Cricket Tournament 2023 ba la pynïaid da ka East Khasi Hills Cricket Association (EKHCA) ha ka jingïalehkai ha ka sngi Balang.
Ka Hurldles CC ka la khur jingjop da kaba pynliem da 7 wicket pyrshah ïa ka Lumpaia Avengers CC.Haba phai sha ka jingïalehkai, ka Lumpaia Avengers CC kaba la jop ïa ka jingkynting pisa ka la kam trai ban tied nyngkong bad buh ka thong da 110 ron khyllem noh 10 wicket ha ki 17.5 over.
Dei tang u John Cliff Shabong uba la kamai bun ron napdeng ki rangtied da kaba kamai 22 ron na ki 23 bol bad u Shimonto Hajong marwei u khur 4 wicket ai kamai 17 ron ha ki 3.5 over na ka bynta ka Hurldles CC.Ka Hurldles CC haba wan beh ïa katei ka thong ka la lah ban pyndep tang ha ki 17 over da kaba kamai 114 ron duh noh tang 3 wicket.
U Arwanbiang Shangpliang u kamai 45 ron na ki 53 bol bad u Miquel Obando Nongbri u ïoh 1 wicket ai kamai 15 ron ha ki 3 over na ka bynta ka Lumpaia Avengers CC.Ha ka jingïakhun hapdeng kitei ki ar tylli ki team, ïa ka na Player of the Match la ïoh ra da u Arwanbiang Shangpliang jong ka Hurldles CC uba kamai 45 ron na ki 53 bol.
Shuwa kane, ha ka jingïalehkai kaba nyngkong ka la long hapdeng ka Thangsning SCC pyrshah ïa ka Thynroit SCC, ha kaba ka Thynroit SCC kaba la jop ïa ka jingkynting pisa ka la kam ban tied nyngkong bad kamai 74 ron duh noh 7 wicket ha ki 15 over.
U Mandari Dkhar u kamai bun ron tam na ka bynta ka kynhun da 30 ron na ki 37 bol bad u Oristotle Nongkhlaw u ïoh 2 wicket ai kamai duna ron da 10 ron ha ki 3 over na ka bynta ka Thangsning SCC.Haba beh ïa katei ka thong ka Thangsning SCC ka la lah ban pyndep tang ha ki 13.4 over da kaba kamai 75 ron duh noh 4 wicket.
U rangtied uba la kamai bun ron na ka bynta ka Thangsning SCC udei u Badap Pura Nongkhkaw u kamai 27 ron na ki 25 bol ha kaba ka kynhun ka la pynliem da 6 wicket.
U Mandari Dkhar u ïoh 2 wicket ai kamai 20 ron ha ki 2.4 over katba ïa ka nam Player of the Match la ïoh rah da u Badap Pura Nongkhlaw.
Nongstoiñ, Rymphang 15: Ka Hynñiewtrep Youths Council West Khasi Hills District ha ka sngi balang, ka la pynlong ïa ka jingsam ïa ki kot lyngkdop jong ka seng ïa kaba lah tip kum ka ‘Rai eh daw Campaign’ ha iew Nongstoiñ.
Ka phang pdeng jong kane ka Campaign ka dei ‘Jied da ka jingkitkhlieh.
Ka jingthmu jong ka seng ban sam ïa kine ki kot lyngkdop, ka long ban hikai ban pynsngewthuh ïa ki paidbah nongshong shnong, kumno ban kheiñ kor ïa ka jingthep vote lane ïa ka shi vote ba ki ai ha ka 27 tarik khnang, ba ka pateng ban wan kan long kaba phyrnai ïa ki khun ki kti khamtam ïa ka ri bad ka jaidbynriew.
Ka seng ka kyntu ban ym pynlong ïa ka jingjied ïa ki nongmihkhmat tang kum ka tamasa, ban shongshit lyngba ka jingkhawai bam, khawai kyiad bad ka shad khlem nongrim.
Hynrei ka dei ka por ban rai ban weng noh ïa ka jingsynshar bym hok ban wanrah ïa ka synshar khaddar kaba khuid, kaba shai bad kaba beit.
Nangta ban pynshong nongrim ïa ki mat ki jura jong ka Jaidbynriew ha shwa ban thep vote, kum ka jingpyntrei noh ïa ka Inner Line Permit lane ïa ka MRSSA (Amendment Bill), ban ithuh noh ïa ka Ktien Khasi ha ka Riti synshar jong ka Ri India, ban pynduh noh ïa ka aiñ khalai Casino ïa kaba ka sorkar ka la shu wanrah tang ïa ka Ordinance, ïa kaba kane ka aiñ kan im biang hadien hynriew bnai, kumta kan long ka jingma.
Nangta ka jingthmu jong ka Sorkar ban wanrah ïa ka aiñ ban ailad tang ïa ki briew kiba don 100 Hectare, ba kin ïoh ban pyntrei ïa u Dewiong, kumjuh kan plie ïa ki lad ïa ki non-tribal ban knieh ïa ka khaïi pateng.
U Samla Wanteibok Lyngdoh secretary ka seng, u la kyntu ïa ki paidbah ba haba ki ïoh ïa kine ki kot lyngkdop, kim kheiñ dew thala.
Hynrei da pule bha da puson janai haïing ar sien lai sien bad da pynshong nongrim haba ki pule, khnang ba kin sngewthuh shai ïa ka jingdonkam jong ki ban ai ïa ka rai ha ka 27 tarik.
Ka jylla Meghalaya kaba la kynjoh sha ki mawmer ka jingïaid lynti kaba la 50 snem kynthih naduh ba la ïoh ïa la ka jong ka jylla lehse kan dang long pat ka jylla kaba dang sahdien bha ha kiba bun ki liang lada ïa nujor tang bad kiwei pat ki jylla rit kiba don hapoh ka thaiñ Shatei Lammihngi.
Ïano yn kynnoh halor kane ka jingsahdien jong ki shnong ki thaw ha ki 60 tylli ki Constituency hato ki paidbah ki jied ïa ki Nongmihkhmat ne ïa ki Nongmihkpoh? Ka jingsahdien jong ka Jylla ha ka liang ka pule ka puthi, ka surok ka lynti ka synkien, ne ha ka koit ka khiah lada ïakren ïa ka jingshisha hi ka dei ka jingbym phai khmat jong ka Sorkar.
Kiba bun hi ki shnong kin sakhi ïa ki jingshisha namarba ka jingdon jong ki Kynhun Niam bapher bapher kiba trei miet la bad sngi ha ki shnong nongkyndong ka la ïarap haduh katta katta ban pynkylla dur ïa ka jingim jong ki paidbah.
U synñiang u bynhei uba ki Kynhun Niam ki la noh sha u sup u thiar jong ka imlang ka sahlang u long u bym lah shuh ban ñiewtang.
Kiba bun hi ki paidbah nongshong shnong ha ki shnong nongkyndong ki kham ïoh jingmyntoi bad ki ïohi ïa ka jingshai tad ynda la iuhkjat jong ki kynhun Niam kiba trei shitom ban peit ïa ka bha ka miat jong ki paidbah la ka long ha ka Koit ka Khiah, ha ka Pule ka Puthi ne phin ong ha kaba buh ïa ki shlem ai jinghikai ha ka rep ka riang ne ha kino kino ki liang.
Balei ka Sorkar ka syntan eh haduh katne? Balei ki Nongmihkhmat kiba u paidbah u la pynphong pansngiat ki leh beiñ pat ïa la ki jong ki nongthep vote? Ki paidbah ki dei ban da bishar bha ha ka por elekshon khnang ba ka lut san spah bad ka lut ar hajar kin ym kren briew namarba ka jingeh bad ka jingsahdien kan ap hi ïa ki paidbah lada ki shah pynkbum da ka bor pisa ha ka por elekshon.
Ki 49 snem kiba ka Jylla Meghalaya ka la ïaid lynti shwa ban dap 50 snem ki dang dei hi tang ki lynti kiba jwat bad kiba eh namar haduh mynta hi ka Jylla kam pat don ïa u pud u sam uba biang, ki surok rong bad ki lynti ki synkien kiba biang, ki jaka sumar kiba biang ki tiar ai jingsumar ïa ki paidbah, ki jaka pule kiba biang ne watla ka jong ka University bad ka Medical College, ka umbam umdih kaba biang bad bun ki jingduna suda haba phai sha baroh ki liang.
Lada rung ha ka Ophis baheh tam ha Main Secretariat ka Sorkar ka kloi ban pushara pynbhabriew bad ban shna pynbha ïa kajuh shi kajuh ka jingshna kaba ladep shna bad ïa ka madan ruh la siang da ki Tiles, hynrei ka long kaba pat kaba sangsot haba phai sha ki shnong nongkyndong namarba ki surok ki long kum ki lynti khlaw bad ki surok ïaid mrad kiba dap da ka jyrsieh ha ka por lyiur.
Ka jingkylli kaba mih mynta ka long, ba balei ki Nongmihkhmat ynda ki la shong ha ki shuki bajem mom mom ha Main Secretariat ki klet ban peit ïa ka eh bad ka khia ka shon jong u paidbah? Hato ka Sorkar kam don pisa ne don da kiwei pat ki daw kiba pynlong ïa ka Sorkar ban shu leh meinah ïa ki shnong nongkyndong ne wat ïa ki shnong kiba don ha khap sor? Kaba kham isangsot shuh shuh ka dei ka jingsahdien kaba palat liam jong ki shnong nongkyndong kiba don ha ki shnong khappud ka Jylla Assam bad ka ri Bangladesh.
Katba shaba phai na mihngi ne sha sepngi ki paidbah ki mad ïa ki sohkyrdot kiba jwat tam ha ka jingim jong ki namarba ki Nongmihkhmat ki leit shang suwari sha kine ki shnong tang shisien ha ka san snem.
Khlempep ki nongshong shnong jong ka Jylla ki dang ïohi ïa ki kam pynroi bad ïa ki jingtrei kiba ratbha bha mynba ka Sorkar Meghalaya United Alliance (MUA) ba la ïalam da ka Seng Congress bad u Dr.Mukul Sangma kum u Myntri Rangbah ki dang paw ki dak ki shin ïa ki jingtrei baratbah jong kane ka Sorkar ban wanrah ïa ki surok ar laiñ bad saw laiñ, ka jingpynkha ïa ki Polisi treikam ki bapher bapher, ka jingpynbna ïa ki Mishon bapher bapher kiba ïarap ban kyntiew ïa ki nongrep bad ïa ki nongri jingri ha ka jylla bad kiwei kiwei ki lad pynroi kiba pynlong wat ïa ka Sorkar Pdeng ban peitsiar bha na ka sngi sha ka sngi.
Lah ban ong ba ka jingsynshar jong ka Sorkar MDA ba ïalam da ka NPP bad u Conrad Kongkal Sangma kum u Myntri Rangbah ka long kaba tlot haduh katta katta bad kaba mad ruh ïa ki jingïakhih paidbah kiba naduh kaba sdang bad sa ka jingwan lynshop tyngeh jong ka jingpang Khlam Coronavirus jin ar snem kynthih.
U paidbah hi u dei ban peitmat bad u donkam ban khan bad ban bishar bha ïa ki jingtreikam jong ka Sorkar MDA ban ïoh khein jingkheiñ bad ban ai jubab ha kane ka samoi jied syiem shisien san snem.
Shallang, Rymphang 15: U myntri rangbah ka jylla Meghalaya ba mynta u Conrad K.Sangma u la hiar sha sor Shahlang ban leit ïalap elekshon na ka bynta u bah Gigur Myrthong kyrtong MLA jong ka seng National People’s Party na Mawshynrut konstitwensi.
Ïa katei ka jingïalang la pynlong ha madan shnong Songsak Shahlang West Khasi Hills District, ha kaba la ïohi ruh ïa ki hajar ngut ki paidbah, ki la wan ban ïashim bynta lang ha katei ka jingïalang ban sngap ïa ki jingkren utei u myntri rangbah.
Ha katei ka jingïalang la ïadonlang ruh u bah Gigur Myrthong MLA ba mynta ha kajuh ka por u ba dei ruh kum u kyrtong MLA jong ka seng National People’s Party na ka Mawshynrut Konstitwensi, nangta u bah H.L Nongsiang MLA barim katei ka thaiñ u bah Nondi Diengngan MDC barim ka Nongstoiñ bah Morningstar Mawsor MDC barim ka Mawshynrut konstitwensi bad kiwei kiwei.
Ha katei ka jingïalang la ïoh ban pynïasoh ruh bun ngut ki briew kiba na kiwei pat ki seng kynthup ïa u bah Roland Mawsor bad la pdiang burom ïa ki da u Conrad K Sangma.
Haba kren kum u kongsan u Conrad u la ong, “Kum ki nongïalam jong ka jylla ngi dei ban pyntikna ban ym pharia ïa ka jylla lyngba ka jingpynsngew pher jaidbynriew.
Hynrei ngi dei ban don da ka thong ban pynïatylli.
Nga dei u kyrtong jong ka NPP, hynrei hadien ba la jop ka elekshon ngam dei shuh u kyrtong MLA jong ka seng NPP, hynrei nga la dei u MLA jong ka konstitwensi kynthup ïa kiba la thep vote ïa nga bad ïa kiba khlem thep ha nga ruh kin dei ki jong nga".
“Nga sngew tynnad ban ïoh sngew ba u bah Gigur Myrthong u la long shisha u MLA jong phi ba u leh bha ha ki shnong kiba khlem thep bun ki vote ha u.
U dei ruh u ba don ka jingkitkhlieh na ka bynta ki paidbah nongshong shnong khlem shah liang shano shano ruh", u la ong.
Shuh shuh, u la ong ruh, “Kiwei ki seng saiñ pyrthei balei ki ïalap elekshon da ki kyntien ban pharia jaidbynriew.
Kane kam dei ka por ban leh politik da kaba pharia jaidbynriew, namar da ka jingïatreilang ngin jop bad ngin poi sha ka thong ban pynwan dur ïa ka jylla Meghalaya.
Nga don ka jingthmu ban pynwan dur ïa ka jylla kum ka jylla kaba kham pher bad kham shai ban ïa kiwei pat ki jylla.
".
Mawkyrwat, Rymphang, 15: Ki longkmie, ki longkpa bad ki samla na kylleng ki shnong kiba hapoh jong ka Mawkyrwat Constituency mynta ka sngi ki la wan lang ban sngap ïa ki jingpynshai halor ka phang, “Ki samla bad ka imlang ka sahlang", ha ka jingïalang ba la pynlong da ka United Democratic Party (UDP) jong ka Youth’s Wing ha phyllaw jong ka ophis treikam jong ka party ha Mawkyrwat.
Ha kane ka sngi na ka liang United Democratic Party (UDP) jong ka Youth’s Wing ki la lum khnang ïa ki paidbah khamtam eh ki samla ba kin ïoh ïa ki katto katne ki jingpynshai ïa ki mat ba kongsan ba kum ka party ka don ban pyntreikam ha kane ka kynti kaba mynta ba kumjuh ruh ïa ki mat treikam ba kum ki khun samla jong ka dong ka thaiñ kin lah ban ïeng ban tei ïa ka lawei kaba phyrnai bad ban long ruh ki samla kiba lah ban ïeng ha la ki jong ki kjat la ka long ha ki kam la jong bad ki kam ïalehkai ha ki bynta bapher bapher.
U kyrtong ka UDP na ka 36 – Mawkyrwat Constituency, u bah Renikton Lyngdoh Tongkhar haba kren ha jingïalang paidbah kaba la long ha phyllaw ka ophis treikam jong u, u la ong ba ki khun samla kim dei tang na ka bynta ka la shai hynrei ki dei jong ka mynta bad kumjuh ruh na ka bynta ka lashai.
Kumta ngi la donkam ïa ki samla kiba khlaiñ ym tang ha ka met ka phad hynrei wat ha ka jingmut jingpyrkhat na ka bynta ka lashai la shisngi.
Ha kajuh ka por u la ai ka jingkhublei kaba kyrpang ïa u bah Eugenson Lyngdoh uba la kren ïa ki bynta kumno ban kyntiew ïa ki samla lyngba ki kam ïalehkai ha ki bynta bapher bapher namar lyngba ki kam ïalehkai ki samla mynta ki la lah ban ïeng ha la ki jong ki kjat, namar u bah Eugenson u la long uwei na ki khlur ïalehkai kynjatbol jong ka na ka jylla bad kane ka la long ka nuksa ïa ki khun samla.
Namarkata, u la ong, “ka jingnang jingstad kam shem la thew eh tang ban ïoh ïa ki kam sorkar, hynrei lada ngi long tang ki nongkitnong ha ïew, lada ngi don ha ka kyrdan pule ka ïapher bad u bym don ka kyrdan".
Shuh shuh ula ong ruh ba don ki khun samla kiba sngewthuh bakla ban ong, “kam myntoi ban leit pule namar ngim ïoh kam sorkar shuh ha kane ka juk ba mynta", bad kane ka long pynban ka jingpyrkhat kaba la ïalam bakla ïa kiba bun ki khun samla.
Kumta u la kyntu ïa ki samla ba kim dei ban pynleh noh ei ha ki jingpule namar kim tip ïa ka jingim ka ban sa wan ïoh kin sa long pynban ki ‘riew khraw jong ka jylla Meghalaya.
“Nga don ka thong kaba hakhmat eh na ka bynta ban thaw lad thaw lynti ïa ki khun samla kiba don ka jingnang jingstad ha ki sap bapher bapher ki jong ki ha kaba ki dei ban phai khmat ha ki kam shimet kum ki private company namar ba ka sorkar India ka la ai lad ïa ki ‘riew shimet ban seng ki kam, kum ki jingtrei bapher bapher bad lyngba jong ki kin lah ban ïoh pynrung ïa ki ha ki kam sorkar", ai mynsiem u bah Renik ïa ki samla jong ka Mawkyrwat Constituency bad kumjuh ruh na ka liang jong u u la don ka jingthmu ban thaw ki jaka ai jinghikai ïa ki samla khnang ba ki samla kin ïoh ban ïoh ïa ki kam ki jam hadien habud.
Kiwei pat ki nongkren ha kane ka sngi ki long u bah Commander Shangpliang uwei na ki nongshna phlim khasi, u bah Eugenson Lyngdoh, MLA ka Mawphlang Constituency uba la kren halor ki kam ïalehkai, bad u bah Edilbert Iawphniaw.
Nongstoiñ, Rymphang, 15: Kawei ka longkmie ba la tip kyrteng ka Metilda Marshillong 38 snem ka karta na ka shnong Riangpoit Thymmai kaba don marjan bad ka shnong Risiang West Khasi Hills, ka la shah batbor bad shah pynïap dusmon ha ki runar ha ka sngi ba ar jong ka taiew ha kawei na ki jaka khlaw kaba don ha katei ka shnong.
Katkum ka khubor na ki heh pulit jong ka West Khasi Hills District, la ong ba ki la ïoh pdiang ïa ka jingujor ejahar na kiba haïing, ba katei ka longkmie kaba don san ngut ki khun, ka dei kaba im da kaba thang rnga ha kawei na ki khlaw kaba don ha katei ka shnong.
La ong ba bunsien ka ju sah ruh ryngkat bad ki khun lane bad kiba haïing hasem sha khlaw ban thang rnga.
Hynrei ha ka step sngi ba ar ka la wanphai sha ïing bad mih biang ha ka por 6:30 eiei mynstep ban leit biang sha khlaw ban thang rnga.
Pynban la ong ha ka ejahar ba katba ka dang don ha lynti ban leit phai, ki riew runar ki la ap thap lypa ha ka jaka ba la tip kum ka phot kynthei, ha kaba ki la thom bor ïa ka bad hadien ba ki la bat bor, ki la shim syndon ruh ïa ka jingim jong ka.
Na ka liang ki heh pulit ha ka step sngi balang ki la hiar sha katei ka jaka ban tohkit bad ban lap ïa ka jingshisha bad ki la wanrah ruh ïa ka met ïap na ka bynta ka post mortem lashai ka sngi.
Hynrei, katkum ka jinglap la ong ba katei ka longkmie ka la dep shah leh beijot bad shah pynïap pat kham hadien.
Shuh shuh la ong ba ki pulit ki la register case halor kane ka jingjia bad ha kajuh ka por, ki la sdang ban lap sabut ïa ki runar kiba leh ïa kane ka kam, ha kaba shen kin sa ïoh ban leit kem bad pynshitom katba shong ka aiñ.
Nongstoiñ, Rymphang, 15: U bah Metbah Lyngdoh President rangbah ka UDP u ba dei ruh u Lamphang barim jong ka Ïing dorbar thaw aiñ ka jylla, u la hiar syndon dalade ha ka sngi balang jong ka taiew ban ïa don ryngkat na ka bynta ban ïalap election ïa u bah Polestar Nongsiej, u kyrtong jong ka party na ka 33 Nongstoiñ Assembly constituency.
Ha ka jingïalang kaba la long ha shnong Mawlangdep, ki nongïalam ka UDP na ki hynñiew tylli ki polling station kiba hap ha ka Mawlangdep zone, ki la pynlong ka jingïalang kaba heh ha kaba ki paitbah ki la tuid da ka jingthrang ban kyrshan pynjop ïa u kyrtong ka UDP ha kane ka election kaba mynta.
U bah Metbah haba kren ha katei ka jingïalang, u la ong ba haduh mynta ki paitbah jong ka jylla khamtam eh na Khasi bad Jaiñtia ki la phai khmat sha ka UDP.Bun ruh ki nongkyrshan na kiwei pat ki party kum na ka Congress, NPP, PDF bad HSPDP ki la wan ban pynïasoh sha ka UDP.U la ong ruh ba ka UDP bad ka HSPDP ha ka election 2012 ki la ïakut ban don ka jingïaleh paralok.
Hynrei ha kaba kut kam shym la long kaba myntoi, kumta ha kane ka kynti ka UDP kam banse ban ïaid la ka jong ka lynti.
Nalor kata u la pynshai ruh ba lada ki paitbah ki sngewthuh ki la dei ban pyrkhat bniah, namar kumba ka long ha ka election 2018, u kyrtong ka NPP na Nongstoiñ bad u Myntri Rangbah ka jylla u Conrad Sangma ha ka por ba u wan sha Nongstoiñ, ki la pynbna thok ba kin pyllait ban tih bad shalan dewïong, hynrei kam shym la long kumta namar ka Supreme Court kam pat shah satia.
U la ong ruh ba ki paitbah kim dei ban shah pynbiej ha ki jingkular ki bym shongnia bad ki jingkular thok.
U la ong ruh ba ka UDP haba ka leit ban pan jingkyrshan kam ju kren ïa kiei kiei ki bym lah ban long hynrei ka kren beit ïa ki jingshisha bad kam ju thok ïa ki paitbah.
U bah Polestar Nongsiej haba kren ha katei ka jingïalang, u la ong ba baroh ki shnong ha katei ka thaiñ ki dei kiba im ha ka rep ka riang.
Kumta kum u kyrtong jong ka party lada un poi sha ka thong ha kane ka election, un thaw ki lad ki lynti bad un ïakren bad ka sorkar ba ka dei ban phai khmat kyrpang sha ki nongrep, namar ha kine ki sngi ka jingstad saïan ka la dei kawei na ki bynta ba ki paitbah ki hap ban pyndonkam ruh haba ki rep ki riang.
Nalor kata u la ong ba lada un jop ha kane ka election, ka thong jong u ka long ban ai ka jingshakri kaba paka ïa ki paitbah, ban wanrah ïa ki jingmyntoi kum ki jaka sumar, ki lad ai kam ai jam ïa ki samla bad ba un ym ñiew shilliang khmat ïano ïano ruh, hynrei ïa baroh ki jingïarap ba ka sorkar ka la mang na ka bynta ki shnong ki thaw bad ki paitbah un pynpoi lut sha ki paitbah.
Ha ka jingïalang la donlang da u bah L.G Nongsiej MDC barim ka Nongstoiñ, bah S.T Kharbani uwei na ki nongïalam ba hakhmat duh jong ka NPP ha u snem 2018, u bah Grenland Nongsiej na ka shnong Mawlangdep bad kiwei kiwei de.
Nongpoh, Rymphang 15: Kum u kyrtong ka BJP na Mawhati Constituency, nalor shibun ki mat treikam kiba u kwah ban wan rah ïa ka jingkylla hapoh ka Mawhati Constituency, u Dr.Evarist Myrsing u la phaikhmat ruh sha ka kam jngohkai pyrthei ha Mawhati ba lada ki paidbah kin pynjop un sa shim khia ruh ban kyntiew ïa ki jaka jngohkai pyrthei kiba don ha Mawhati Constiteuncy.
Na ka liang u Dr.Evarist Myrsing kum u kyrtong ka BJP ha kine ki sngi ha man la ki jaka haba don ka jingïalang ïalap election ka party BJP u la pynpaw paidbah ïa shibun ki mat treikam kiba u angnud ban kyntiew ïa ka Mawhati Constituency bad haba phai pat sha ki kam jngohkai pyrthei u dei uwei na u kyrtong uba la kren ruh halor ki kam jngohkai pyrthei ba ka Mawhati Constituency ka don ïa ki jaka jngohkai pyrthei kiba la bna nam bad kiba la shu iehnoh shrah pat khlem pat da leh ei ei da ka sorkar kiba la shu kut noh tang ha ki histori jong ka Mawhati.
Ki katto katne tylli ki jaka jngohkai pyrthei kiba u Dr.Evarist Myrsing u kwah ban kyntiew kum ka jaka jngohkai pyrthei ki kynthup ïa u Mawïambei, u Lum Manik Raitong, ka Laitsyier-Umtngam Valley Viewpoint, ka Pamlaban-Pamriniai Viewpoint, ka Tyrso-Umru Amur Falcon Valley, ka Nongbah Thaïang ha Umtyrkhang bad u Lum Mawtari.
Nongpoh, Rymphang 15: Kum ka jingpynkhreh ban ïaid beit ïaid ryntih ka jingjied ïa ki nongmihkhmat ha kane ka election jied nongmihkmat sha ka ïing Dorbar thaw aiñ ka jylla ka ban long ha ka 27 tarik u Rymphang, u General Observer ha ka 14 tarik u Rymphang 2023 u la leit ban jurip ïa ki katto katne tylli ki Polling Station ba hap ha ka 9 Nongpoh Assembly Constituency.
U General Observer na ka bynta ka 9 Nongpoh Assembly, u K Veera Raghava Rao u la leit ruh ban jurip ïa ki Polling Station da ka jingdon lang naduh u Assistant Returning Officer, Zonal Magistrate, Sector officer bad ki Booth Levell Officer.
Ki Polling Station ba la leit ban jurip da une u General Observer ki kynthup ïa ka 21- Diwon Polling Station, 2-Umrang Nongbah Polling Station bad ka 26-Bleishah Polling Station kiba hap ha ka Nongpoh Constituency.
Ha kane ka sngi, u General Observer u la leit peit leit khmih ruh ïa kata ka Assured Minimum Facilities kiba dei ban don ha Polling Station, ki jaka ban thep vote bad kumjuh ruh ïa ki jinglong jingman ki Polling Station.
Ban pynbit pynbïang na ka bynta ka jingthep vote, une u General Observer u la ïa kynduh lang ruh ïa ki Zonal Magistrate ka Zone IV, Sector Officer ka Sector 10, ki BLO na ki Polling Station bapher bapher bad kynthup ki nongïalam shnong ban ïa kren ne pynbeit na ka bynta ki kam ban ïaid beit ïaid ryntih ka jingthep vote ha ka 27 tarik u Rymphang mynta u snem kaba dei ka sngi ban jied pynthymmai ki nongmihkhmat sha ka ïing Dorbar thaw ka jylla.
Shuh shuh, lyngba jong kane ka sngi, la pyntip bad pynshai ruh sha u General Observer halor ka jingdon ki nongthep vote kynthei bad shynrang ha ki Polling Station bapher bapher bad ruh halor ka jingduna jong kita ki Assured Minimum Facilities kiba dang duna ha ki Polling Station bad kumjuh ruh halor ka jingdon jong ki shnong hapoh ki Polling Station.
Khatduh eh, na ka liang u General Observer, u la pynshai ruh sha u Assistant Returning Officer, Zonal Magistrate, Sector officer bad ki Booth Levell Officer halor ki kamram ba ki hap ban pyndep na ka bynta ban ïaid beit ïaid ryntih ka election bad kumjuh ruh ba ki hap ban bud katkum ki kyndon jong ka Election Commission ka ri India kaba dei na ka bynta ka jingïaid beit ka jingjied nongmihkhmat ka ban long ha ka 27 tarik u Rymphang hapoh ka jylla.
Jowai, Rymphang 15: Ka ophis jong u Deputy Commissioner (Supply) ka West Jaiñtia Hills District, ka la pyntip ïa ka dor jong ka umphniang Sharak S.K.Oil (PDS) hapoh ka District la dep ban pynthymmai.
Ka dor die lang ha Jowai bad Thadlaskeiñ depot yn die ha ka dor Rs.80.00 shi liter, ïa ka dor die lang ha Shangpung outlet yn die ha ka dor Rs.85.20 shi liter.
Katba ka dor ban die khutia ha Jowai bad Laskeiñ depot yn die ha ka dor Rs.82.50 bad ïa ka dor die khutia ha Shangpung yn die ha ka dor Rs.87.90 shi liter.
Jowai, Rymphang 15: Ka Hynñiewtrep National Youth Front (HNYF) West Jaintia Zone mynta ka 15 tarik u Rymphang kala ïoh ban bat ïa u Challami Phawa uba naka shnong Ialong WJHD hadien ba ula kular ban thung kam ïa ki briew hapoh tnad PWD da kaba ula dawa pisa naki khnang ba kin ïoh ban trei hapoh ka tei ka office.
Hadien baka seng kala ïoh ïaki jing ujor na ki ar ngut ki briew ba shah dawa pisa, kila wad ki lad ki lynti khnang ban ïoh kem ïa u tei u briew bad hadien ka jingïa kynduh ïa utei u briew naka liang jong ka seng kala shim ïaka rai ba u dei ban siew noh ïa ka pisa jong ki tei ki briew kaba long 75,000/- Hynñiew phew San hajar tyngka kaba ula shim naki da kaba ai por hapoh artaïew ha ryngkat ka soskular (agreement) bad lada um lah ban siew hapoh katei ka por ba la buh naka liang jong ka seng bad kitei ki briew kin liet ban ujor daka FIR pyrshah ïa utei u briew.
Ha ka juh ka por ka seng ka kyrpad jur ïaki paidbah ba kim dei ban ngiet ïa kum kine ki jait jingkular namar kan shem jynjar wat ïa ka tnad Pulit ban shem ïakum kine ki briew ba kular ai kam la pynkut ka kyrwoh na u President ka seng u H.W.Sutong.
Khliehriat, Rymphang 15 :Katkum ka ka jingbthah jong ka Election Commission jong ka Ri India (ECI), lyngba u District Election Officer ka East Jaiñtia Hills District, u pynshai ne pynbna paidbah sha baroh ki nongthep vote ha ka ba ïadei bad ka sngi thep vote ka ban long ha ka 27 tarik u rymphang 2013.
La ong ba baroh ki nongthep vote ha baroh ki constituency hapoh ka jylla Meghalaya, kin hap ban rah bad pyni ïa la ka jong ka EPIC na ka bynta ban pynithuh ïalade ha ki jaka thep vote (Polling Station) ha shwa ba kin thep ïa ka vote jong ki.
Na ka bynta kito ki nongthep vote ki bym lah ban pyni ïa ka epic jong ki, ki dei ban rah da ki wei pat ki kot ki sla ba kin ban pynithuh ialade, kum ki Aadhar Card, MGNREGA Job Card, Passbook Bank lane Post Office ba don lang bad ka dur, ka Health Insurance Smart Card ba la ai da ka tnat ka trei ka ktah (Department of Labour), ka Driving License, PAN Card, Smart Card ba la ai da ka RGI hapoh ka NPR, Indian passport, ki Kot Pension bad ka dur, Ki Card pynithuh ïalade (ID Card) ba ai ha jaka trei ka sorkar pdeng/ Jylla/ PSU/ Public Limited Companies, Ki Card pynithuh ïalade (ID Card) ba la ai sha ki MP/MLA’s/ MDC’s, Unique Disability 10 (UDID) Card ba la ai da ka Ministry of Social Justice and Empowerment jong ka Sorkar India.
Shuh Shuh, lada don kino kino ki jing ïapher ki ba malu mala ha ki EPIC, kum kita dei ban kyntait haba u nongthep vote u lah ban pynshisha ïa ka ta.
Kumjuh ruh lada don ki nongthep vote ba rah bad pyni da ki EPIC ba ki ïoh naki Electoral Registration Officer na kiwei pat ki Assembly Constituency, ïa kum kine ruh dei ban pdiang bad ai ïa ki ban thep vote lada ka kyrteng jong kum kine ki nongthep vote ka paw ha ki Electoral Roll jong ka Constituency ba ki thmu ban leit thep vote.
Lada ym lah ban pyntikna ïa ka jingpynithuh, U/ Ka nongthep vote dei pat ban pynbiang da ki kot ba la kdew haneng.
Ki Nongthep Vote ba sah shabar ka Ri ki hap ban rah lang ban pyni ïa ki kot original Indian Passport jong ki.
Ban kham iarap pynkloi ne pynsted ïaka jingwad ïa ka jingkdew thup ne serial number jong ki nongthep vote ha ka Electoral Roll, ïa ki Voter Information slip dei ban ai san (5) sngi ha shwa ban poi ka sngi thep Vote da ka Office treikam jong u District Election Officer.
Hynrei, ïa kine ki Voters Information Slip ym lah pat ban pyndonkam ïa ki da ki nongthep vote kum ki kot pynithuh ïalade ha ki jaka thep vote.
La pynshlur bad la kyntu ïa baroh ki nongthep vote ban ïa mih lut baroh ha ka ban ïa leit shimbynta ha ka jingiathep vote ha ka 27 tarik u bnai rymphang, 2023 kum ka dak ban pyndep ïa la ka jong ka hok bad ka kamram.
Khliehriat, Rymphang 15: Ha ryngkat ka jingïatreilang bad ka ophis jong ka District Tuberculosis Officer, Jaiñtia Hills District, Jowai, ka tnat CSR jong ka company Star Cement, hynnin ka sngi ka la sam ïa ki jongbam teo met ïa kito kiba don ïa ka jingpang Tuberculosis (TB), ha Pamra Paithlu PHC, East Jaiñtia Hills District, kaba long shibynta kum ka jingnohsyniang sha ka imlang ka sahlang lane ka Community Support Scheme.
Kane ka prokram ka long ruh ban ïakhun ban rat diengkhong ïa ka jingpang TB kaba long katkum ka jingthmu ne jingbuh thong kaba katkum ka Pradhan Mantri TB Mukt Bharat Abhiyan (PMTBMBA), kaba don ka thong ba rat diengkhong ïa ka jingpang TB.Haba kren ha ka jingïalang ba la pynlong ha Pamra Paithlu PHC, ka District Tuberculosis Officer, Jaiñtia Hills District, Jowai, ka Dr.E.V.B.Laloo, ka la batai shai shaphang ka jingpang TB bad kumno ban sumar ban koit na kane ka jingpang, ka la ong ruh ba kane ka jingpang ka long kaba iabit bad ka saphriang sha kiwei pat lyngba ka jyrhoh, synriah, na kata ka daw kiba don ïa kane ka jingpang TB ki dei ban deng ïa ki mask ban lait na ka jingsaphriang ka jingapng sha kiwei, ka la kyntu ruh ïa kiba don kane ka jingpang ba ki dei ban dih dawai tisata, ban pydep ïa ka por ba la buh ban dih dawai bad ong ruh ba ki briew ki lah ban leit leh ïa ki TB test ha Khliehriat Civil Hospital bad ha Sutnga CHC.Ha kane ka sngi, kiba pang TB bad ki nongtrei ka koit ka khiah ki la shim ruh ia ka pledge ban pynlong ia ka ri India kaba lait na kane ka jingpang TB kat haduh u snem 2015.
Ka District Tuberculosis Officer, Jaiñtia Hills District, Jowai, ka la sam ïa ki hynñiew jait ki jait jingbam sha ki ar phew ngut kiba pang TB kiba la wan ha katei ka sngi, ki jingbam kiba kynthup ka dud, pylleng, u khaw, Soya Chunks, Lentils, ka umphniang bam bad kawei ka borti um ba u ne ka nongpang ki lah ban pyndonkam ha ïing.
Shillong, Rymphang 15 : U nongïalam ka TMC, Dr.Mukul Sangma ha ka sngi Balang u la kular ïa ki paidbah ba un ïakhun na ka bynta ka jaka kaba ki la shah knieh noh.
Ïa kane u la kular ha ka jingïalang ïalap elekshon paidbah ha Resubelpara ha ryngkat ka jingdonlang u kyrtong ka party na katei ka thaiñ hi, u Rinaldo K Sangma nalor kiwei kiwei ki nongïalam ka party.
Shuh shuh u la ïai ban ruh ba ka Meghalaya TMC kan sa pyndam noh ïa ka soskular ïa pynbeit pud hapdeng ka Meghalaya bad Assam bad ruh ban pynïoh bïang ïa ka jaka jong ka B-Mahal na ka bynta ki paidbah.
“Nga kular ban pynïoh biang ïa ki jaka puta na Assam bad ka jaka jong ki B-Mahal kaba ki longshwa manshwa jongngi ki shong ki sah.
Ngi tip ba kane ka sorkar ka la knieh noh ïa ka jaka hynrei ka kular ba ngan sa pynïoh biang hadien ba ngi la thaw ïa ka sorkar," u la ong.
Utei u nongïalam ka Liang Pyrshah u la kynthoh ruh ïa ka sorkar MDA ba ïalam da ka NPP kaba la pynslem ban thungkam ïa ki nonghikai.
“Ngin sa ai ïa ka hok sha ki nonghikai kiba la shah shet kylla bad kiba don mynta ha ka jingdum na ka daw ka jingleh jong kane ka sorkar.
Nga kular ba ngin sa ai biang ïa ki, ka lad bad ngin pyndap lut ïa ki kam kiba thylli baroh.
Nalorkata, ngin sa kyntiew ruh ïa ka tulop jong ki nonghikai bad ki nongtrei sorkar kloi lan.
"Shuh shuh u la ong ruh ba ha ka por jong u, u la kyntiew ïa ka tulop jong ki nongtrei sorkar ar sien ha ka shisnem katba kane ka sorkar pat kam shym la kyntiew satia wat tang shisien ruh ha ki san snem.
Da kaba kyntait pat ïa ka jingpynphriang khubor lamler ïa ka party, u kyrtong ka TMC na Resubelpara u Rinaldo u la ong, “Ka BJP bad TMC kin ym lah satia ban don lang namar ka TMC ka don la ki jong ki mat treikam kiba ïapher.
Utei u nongïalam u la kynthoh ruh ïa ka sorkar pdeng bad ka sorkar jylla kiba khlem lah satia ban pyntreikam ïa ka PM Kisan Scheme ha ka jylla.
“Ïa ka skim PM Kisan la ai da ka sorkar pdeng bad kumta ka sorkar jylla kadei ban ai sha baroh ha Meghalaya hynrei kane ka sorkar jylla kam shym la sam ïa kitei ki jingïarap, pynban ki jer kyrteng pat kum ka skim FOCUS," ong u Rinaldo K Sangma.
Jowai, Rymphang 15: U kyrtong ka TMC na ka 2-Jowai Constituency u ma Awhai Andrew Shullai ha ka jingkren jong u ha ka jingïalap Election ba la pynlong hynnin ka sngi 14 tarik ha Iawmusiang Stand Ummulong, ula pynsngew ba ka khaïi pateng mynta kala nanghiar bad nang hiran shaba palat bad kane ka jia dei na ka daw ka jingsynshar donbor jong ka sorkar ha ka jingdon kita ki High Level kiba la ïoh myntoi na u dewïong bad ïa ka pisa kaba dei ban poi sha ki paidbah kum ha ki ïew ha hat kala jah klep noh.
Haba phai sha ka jingïohkam jong ki Contractor, u ma Andrew ula ong mynshwa ki don da ki spah spah ngut ki Contractor ha ki tnad sorkar bapher bapher, hynrei mynta la don sa tang katto katne ngut bad kita ruh ki dei kiba don ha ka bor.
Ka District Council kaba la duna ka jingïoh pisa da kaba ïoh 5 klur ha ka shi bnai bad shisnem 60 klur hynrei mynta ym tip shano ka pisa kala shu jah noh, kine baroh dei na ka rukom treikam jong kane ka sorkar hapoh kine ki san snem.
Kine ki briew kiba don ha ka saiñ hima sima mynta kila sdang ban wan tyrwa sa da ka pisa sha ki nongthep vote sha manla ki thliew ïing khnang ba kin poi biang sha ka bor.
Hynrei ula pynsngew, katba ïa ki project kiba dang sahteng hapoh ka sor Jowai kum ka MCH, ka B.Ed, ka Iawmusiang bad kiwei de la shuh ieh sah khlem pyndep shuh.
U ma Andrew ula buh jylli ruh “Kumno ka lawei jong ki khun samla haba da ki spah tylli ki kam ba thylli ka sorkar kam shem la kwah ban thep nongtrei?".
Namarkata u la kyntu ïa ki paidbah jong ka 2-Jowai ban long kiba pyrkhat jngai na ka bynta ki khun ki kti jong ki bad u kyrpad ruh ïa ki ban jied ïa u ha kane ka kynti khnang ba un trei na ka bynta ki paidbah khnang ban wanrah ïa ka jingkylla hapoh ka Constituency bad ha ka jylla hi baroh kawei.
Ha kaba ïadei bad ka party TMC, u ma Andres ula ong ba ka TMC ka don ïa ki nongrim ban kdup lang ïa ki jait ñiam bapher bapher, kumjuh ki jaitbynriew rit paid.
Haba phai ha ki por ba la dep na ka liang u MP ka TMC hapoh Parliament ula kren shaphang ka jingdonkam jong ki nongshong shnong ka jylla kum ka ILP, ka jingpynrung ïa ka ktien Khasi ha ka khyrnit kaba Phra (8th Scheduled) jong ka riti synshar ka ri, nalor ba kane ka party ka peit ruh ïa ki kup shiliang ki sem shiliang, khamtam ïa ki longkmie da kaba ai jingïarap da ka pisa T.12 hajar shisnem.
Shillong, Rymphang 15 : U National General Secretary ka AITC, u Abhishek Banerjee ha ka sngi Balang u la kam ba ka NPP kan phai thylli na rilum Garo bad ba u Myntri Rangbah ka jylla, u Conrad K Sangma ruh un shah rem wat na ka constituency jong u.
“Nga la dep ong ba ka NPP kan phai thylli na rilum Garo kaba don baroh 24 tylli ki constituency.
U Conrad ruh un sa shah rem na jaka la jong.
Hynriew bnai mynshwa, ki ong ba ka Trinamool Congress kam don ktem satia hangne hynrei mynta pat peit ïa ki jingkren, jingkynthoh jong ki, phin ïohi ba ki sdang ïa ka sngi bad pynkut ïa ka da ka jingkynthah ïa ka TMC," ong u Abishek haba kren ha ka jingïalang ha South Tura.
Nalorkata, u ong ruh ba ha ka por ba u ïaid lyngba ka ophis u District Collector, Treasury, office DIG bad Tura Police Station u ïohi ba kine jaka ki don ha ka jingdum namar bym don ki streetlight ha ki rud surok.
“Lada u Myntri Rangbah um lah ban wanrah jingshai ïa ka constituency lajong, kumno un wanrah kam pynroi ïa ka jylla?" u la kylli.
Da kaba kynthoh naduh ki hospital, ki skul bad College, u Abhishek u la ong ruh, “Ka Shillong Medical College ka don tang ha ki kot sada bad ka Tura Medical College ruh ka neh kumjuh.
Ka Bengal ka don haduh 23 tylli ki medical college ha kaba 16 tylli ki dei ki medical college jong ka sorkar bad kiba tam dei jong ki riewshimet.
Ka Bengal ka don ruh 23 tylli ki distrik.
Kumta kam dei ïa ka Meghalaya ban don 12 tylli ki college na bynta ki 12 tylli ki distrik? Hynrei hangne ym pat don tang kawei ruh ka medical college.
"Shuh shuh u ong ruh ba mynta la ïaid lai bnai ka jingjia shah siat ha Mukroh hynrei haduh mynta ym pat don ba leh ei ei ïa kito kiba donkti siat ïa kitei ki briew kiba lui lui.
Ha kajuh ka por u ong ruh ba ki samla kim don kam don jam, ki hospital kim don doktor, ki skulbah kim don ïa ki nonghikai bad ka jylla kam don ïa ki surok.
Na ka liang utei u heh ka TMC u la pyntip ruh ba ka Mamata kan sa wan biang sha Meghalaya ha ka 22tarik mynta u bnai bad ka la pyntip ruh ba kan ym ïakhun tyngeh na ka bynta ka roi ka pa jong ka Meghalaya.
Shillong, Rymphang, 15: Ka Meghalaya Pradesh Congress Committee (MPCC) ka la nang duh shuh shuh ïa ki nongïalam kiba hakhmat eh hadien ba ka Coordinator jong ka All India Congress Committee ka Mahila Congress ka Kong Susuki Pariat ka la mih noh na ka Seng Congress bad pynïasoh sha ka BJP ha ka jammiet sngi Balang.
Ïa ka Kong Susuki Pariat la pdiang sngewbha da u Spokesperson ka BJP u Bah M.Kharkrang uba long ruh u kyrtong ka BJP na ka North Shillong Constituency ha ka jingïalang kaba la long ha Wahthapbru, Shillong ha kaba la sakhi lang da u State Vice President ka BJP u Dipayan Charabarty bad ki nongïalam jong ka Mahila ka seng BJP na ka jylla Meghalaya bad na Assam.
Ka Kong Susuki Pariat ka la jaw ummat katba ka dang ïathuh ïa ka jingjia shaphang ka jingkhladnoh jong u kpa mynba ka jylla Meghalaya ka dang shah lynshop ha ka jingpang khlam COVID-19 haba ym don satia mano mano ruh ban ïarap ïa ka ing ka sem wat hapdeng ka jingkthang mynsiem.
“Ha ka por ba ngi la duh noh ïa i Pa, kata ka dei ka jingim kaba kthang tam ha ka jingim jong ngi, nga shu ïam hynrei ym don mano mano ruh ban wan ïarap lem ïa ngi," ong ka Kong Pariat kaba la shahkri ïa ka seng Congress la 13 snem kynthih ryngkat ki ummat kiba tuid arliang ki ngab.
“Katba shaba ngi phai, ym don satia mano mano ruh ban wan ïarap ïa ngi, namarba ki ong ba i Pa jong ngi, i khlad na ka jingpang COVID-9.
Nga sngewnguh shikatdei ei ïa i Bah Alexander L.Hek iba la kloi ban ïarap ïa ngi.
I da ong ruh wan sha iing lada phi donkam eiei.
Dei na kata ka daw kaba la pynlong ïa nga ban pynïasoh sha ka BJP," ong ka Kong Pariat.
Shwa kane, ka la ïathuh ba ha ka por ba la wan lynshop ka jingpang COVID-19 ka la mih shakhmat bad la ki paralok ban ïarap ïa ki briew haba ki mad ïa ki donkam ba kyrkieh.
“Nga ieng hangne ym ban ïakhun ïa ka elekshon hynrei ba ngan shakri ïa ki paidbah.
Nga kwah ban shakri," ka la ong.
Haba kyntait ïa ka jingkynnoh ba ka jingpynïasoh sha ka BJP ka dei na ka daw ka jingshah thong pisa da ki klur, ka Kong Pariat u la ong, “nga tip ba ki briew kin sa kynnoh ïa nga ba ka la BJP ka la thong pisa da ki klur hynrei ngan ong, Em, u Bah Kharkrang um shym la thong pisa ïa nga hynrei da lade nga la tyrwa mon sngewbha.
"Ka la ong ruh ba ka jingpynïasoh jong ka sha ka BJP ka dei namarba ka kwah ban iohi ïa ki kam pynroi ha North Shillong Constituency.
U Bah M.Kharkrang haba kren haba pan ïa ka jingkyrshan jong ki paidbah nongshong shnong ka Wahthapbru, u la ong, “lada phi ai jingkyrshan ïa nga ha kane ka kynti, ngam kular, hynrei ngan pyni da ki kam ynda nga la jop bad ha u snem 2018 ngam donkam shuh ban wan biang ha kane ka shnong ban pan jingkyrshan hynrei ki kam ki jong nga kin sa kren kham jam.
"Haba kren halor ka jingbym iohkam iohkam jong ki samla kiba la nang la stad, u Bah Kharkrang u la kynthoh ïa ka jingkular jong ka NPP kaba bat ïa u lakam synshar ha ka jylla kaba la kular ban pynkha san lak tylli ki kam katba tang ïa ki post kiba lait thylli haduh hynñiew hajar thylli ha ki tnat treikam ka Sorkar ruh ym pat lah satia ban pyndap haduh mynta.
U la kynthoh ruh ïa ka jingbym biang ki tiar ai jingsumar ïa ki nongpang ha ki Hospital khamtam kum ka Ganesh Das Hospital.
“Lada 813 klur la pynlut ha ka jingpang khlam Covid hynrei haba nga kylli ïa kiba thiah pang ha hospital ki ong ba ki hap ban siew shi lak tang ka bai thiah pang namarba ka sorkar kam shym la ïarap eiei ruh em," u la ong.
U la ïathuh ruh ki don kiba la khñium ba kim pat ïoh satia ïa ka pisa ba ka Sorkar ka la shim wai ïa ka kali jong ki bad don ruh kiba trei ha ki Covid Centre haduh mynta kim pat ïoh.
“Mano ba ïoh ïa kata ka pisa, dei tang kito kiba ai ïa ka Bill kaba 50 klur, 100 klur, kito ki ïoh lut, ki ai mynta ka Bill, lashai ka sngi ki la ïoh lut ïa ka pisa jong ki.
Kata ka dei ka sorkar jong ngi.
Ngam kwah ban kynthoh ïano ïano ruh hynrei ka kthang ka mynsiem lada nga ïohi kumne ban shu pynsyrwa ïa ka pisa kaba la ai na ka Sorkar Pdeng.
Jin lada ki la pyntreikam hok ïa ka pisa, ka jylla jong ngi kan jin ym da long kumne," kren bynñiaw u Bah Kharkrang.
U la ong ruh ïa ki paidbah ba kin peit nuksa na kiwei pat ki jylla kiba ka BJP ka la bat ïa u lakam synshar kiba la nang kiew irat shakhmat katba ka Meghalaya haduh mynta ka dang sah kumjuh.
Shwa ban pynwai ïa ka jingïalang, la pdiang burom ïa ki paralok jong ka Kong Susuki Pariat kiba la pynïasoh lang sha ka BJP ha kane ka sngi bad kynthup ruh ïa u nongïalam ka Voice of the People Party, North Shillong Constituency.
Shillong, Rymphang, 15: Ka Nongaiktien jong ka All India Congress Committee ka Supriya Shrinate ha ka sngi Balang ka la ñiew ba ka jingkular jong ka BJP ban thaw ïa ka Special Task Force ban khlieh da u Nongbishar ba la shongthait jong ka Iingbishar Supreme Court na ka bynta ban tohkit ïa ki kam bamsap pyrshah ïa ka Meghalaya Democratic Alliance (MDA) ka dei tang ka “kam biria.
"“Kane ka dei ka kam biria namarba ka BJP ruh ka don bynta lang ha ka sorkar synrop.
Ki paidbah ka Meghalaya, ki kwah ban tip-kaei kaba ki leh ha kine ki san snem?" la ong ka Supriya ha ka jingïakren bad ki lad pathai khubor haba kynthoh haloor ka Manifesto ba la pyllait paidbah da u National President ka BJP u JP Nadda.
“Ka BJP ka la sngewthuh ba kan ym jop satia ha Meghalaya, namarkata ka jingpynbna ban thaw ïa ka Special Task Force ka dei tang ka jingbyrngem ïa kiwei ki sengsaiñpyrthei kiba rit ba kin don lang ha kajuh ka thuup lane kin ngat ha ka jingshah buddien," ka la ong.
Haba pynpaw ba ki arngut ki Myntri Sorkar jong ka BJP, u Bah AL Hek bad u Bah Sanbor Shullai-kiba don lang ha rynsan ha ka por ba la pyllait paidbah ïa ka manifesto, kane ka nongïalam jong ka AICC ka la ong, “hato ka BJP kan tohkit pyrshah ïa la ki jong ki dkhot ka Party kiba don bynta lang ha ka sorkar MDA?"Da kaba pynpaw ba ka Manifesto jong ka BJP ka dei tang ka jingkular ba shu long tang ha rymmiang shyntur, ka la ong ba ki jingkular jong ka Congress ka la khlei ha ka Manifesto ki dei kiba paka, kiba don jingmut bad kiba lah ban pyntreikam.
Ka la maham ruh ba ka BJP ka dei ka jingma jong ki riewlum ka jylla Meghalaya haba kdew ïa ki jingshah thombor jong ki Ingmane ha ki bynta bapher bapher jong ka ri India, ka jingshah bom ïap jong kiba luilui tang halor ka jingkynnoh ba ki bam doh masi, ka jinglum jingkheiñ ïa ka jingdon ki Khristan bad ki Muslim ha Assam bad kiwei kiwei ki bynta, ka la ong, “ka Sixth Schedule jong ka riti synshar ka ri India kaba ai jingïada ïa ki riewlum ritpaid jong ka Meghalaya ruh ki don hapdeng ka jingma.
"Ka la ong ba ka jingdawa jong ka BJP ban wanrah ïa ka Uniform Civil Code ha baroh kawei ka ri ka pyni ba ka don ïa ka jingbun paid.
Ka la ong dang shen ka Janajati Dharma Sanskriti Suraksha Manch (ka kynhun ba la kyrshan da ka RSS) ka la dawa ban weng noh ïa ka Scheduled Tribe na ki Khristan.
Kane ka long pyrshah ïa ka jingmut ba burom ïa ki ritpaid kiba dang shah kdup ha ka Scheduled Tribes ha North East, khamtam ki kynhun Khristan ha Meghalaya bad ha Nagaland.
Ka la“Ha Assam ka tnat Special Branch jong ka ophis u SP ka la phah ïa ki shithi sopsop sha baroh ki Superintendent of Police ha ki District ban pan jingtip halor ka jingdon jong ki iingmane bad ka jingpynkylla niam ha kane ka thaiñ.
Kane ka dei ka jingpyrshang ban pynlong sohpdung ïa ki Khristan ha ka thaiñ," ka la ong bad bynrap, “ka BJP ka ngeit ïa kawei ka India, ha kaba kan pyntreikam ïa ki saiñpyrkhat jong ki ha ka kolshor, ka ktien ka thylliej bad ka niam ha baroh kawei ka ri," ka la ong.
Haba pynpaw ba ka Seng Congresa borabor ka ngeit ha ka jingïalong kawei, ka la ong, ‘ngi ngeit ïa ka jingïalong kawei jong kawei pa kawei ka jylla ha ka ri.
Ngi burom ïa ka rukom im ha Meghalaya bad ha baroh kawei ka thaiñ shatei Lammihngi bad ngi kwah ïa ka jubab namarba kane kan ktah ïa ka jingim jong ngi.
Hato ka BJP kan pyntreikam ïa ka Uniform Civil Code ha kane ka jylla Meghalaya?"Kane ka nongïalam jong ka AICC ka la buh jingkylli shuh shuh ïa ka BJP halor ka jingtheh ïa ki song pynroi ha Meghalaya.
“Ka BJP ka la bat ïa ka bor synshar la phra snem ha Delh bad ka la long ruh ka dkhot jong ka sorkar synrop MDA.Kaei kaba ki la leh ïa ka jylla Meghalaya? Kiei ki kam pynroi ba ki la leh? Ka Shillong Airport haduh mynta ym pat lah ban pynher ïa ki liengsuiñ kiba heh.
Ym pat don Airport lane National Highway ban pynïasoh sha Tura.
Ka jingduna bording bad ka umbam umdih ka dang bteng haduh mynta," ka la ong.
“Ki kam kiba ka BJP ka la leh ka long tang ban shu kdew kti ïa la ka jong ka sorkar ha Meghalaya.
Hynnin u President ka BPJ u Mr.Nadda u la kynnoh ïa la ka jong ka Sorkar ba ka dei kaba bamsap.
Kane ka dei ka sakhi kaba shai ba ka BJP bad ki paralok jong ka ki ïadon bynta lang ha ka bamsap bad kim shym la leh eiei ïa ki paidbah jong ka Meghalaya ha ki san snem ba la leit noh," ka la ong.
Shillong, Rymphang 15: Ki nongïalam bad nongkyrshan barim u Bah Himalaya Muktan Shangpliang ha Mawsynram, ha ka khyllipmat kaba khatduh ki la weng noh ïa ka jingkyrshan ïa u kyrtong ka BJP uba dei ruh u MLA barim katei ka constituency, bad ki la rai ban ai jingkyrshan noh ïa u kyrtong ka National People’s Party (NPP) u Bah Alvin K Sawkmie uba dei ruh u MDC ka thain.
U Bah James Kharbani uba dei u nongïalam katei ka kynhun na ka area Sawsymper u la ong ba ki don kumba 200 ngut ki nongtrei bad nongkyrshan ba radbah jong u Bah HM Shangpliang kiba la mih noh ban don noh bad ka NPP.U la ong ba ka jingweng noh na ka jingkyrshan ïa u Bah Shangpliang kam dei satia ba ki don daw ïa u shimet, hynrei dei namar ba une u rangbah uba la hiar shuki na ka kam MLA um don satia ïa ka nongrim bad u la phet na kawei ka party sha kawei pat ka party.
U Bah HM Shangpliang udei u MLA ba la jop na ka seng Congress ha u snem 2018, hynrei ryngkat bad ki 12 ngut u la mih noh na ka Congress ban rung pat sha ka AITC ha u snem Naiwieng jong u snem 2021, bad khyndiat bnai shwa ka election u la mih noh na ka TMC da kaba hiar shuki syndon kum u MLA ban pynïasoh pat sha ka BJP ban ïakhun ïa ka election 2023.
“Ha kato ka por ngi la ïamih lang na ka Congress ban don ha ka TMC, hynrei hadien ngi ïohi ba une u rangbah u la leit ban ïasyllok bad ka UDP, bad namar ba um shym la ïoh ïa ka ticket u la leit ban pynïasoh noh bad ka BJP," la ong u Bah Kharbani.
U la ong shuh shuh ba kum ka kynshun kam sngewïahap satia ïa kane ka rukom pyrkhat jong u Bah HM Shangpliang kaba la pynlong ïa ki ban mih noh bad ban kyrshan noh ïa u kyrtong ka seng NPP.Shillong, Rymphang 15 : U MLA ba rim ka Mawlai bad u kyrtong ka UDP na ka Mawlai Constituency u bah P.T Sawkmie u la ong ba ka UDP kam dei shuh ban dang ïatrei lang bad ka NPP hadien ka 2 tarik namar ba la kren beiñ bad kynthoh palat u National Vice President bad Symbud Myntri Rangbah ka jylla ïa u kyrtong ka UDP ha Sohiong Constituency u bah HDR Lyngdoh ha ka jngïalang ba la long dang shen ha Rangshken.
U bah P.T Sawkmie haba kren haka jingïalang paidbah kaba la pynlong ha Mawiongrim ha ka 14 tarik mynta u bnai u la ong “ Ka jingkren beiñ ïa u kyrtong ka UDP ka dei ka jingkren beiñ ïa ka party bad ka jingong ba ki party kin sa ïa wan pan lyngknot na ka NPP ha ka janmiet 2 tarik ka dei ka jingñiew beiñ ïa ka UDP kumta na ka liang jong ngi ngim dei shuh ban dang ïatrei lang bad ka NPP hadien ka 2 tarik" ong u bah Sawkmie.
U la ong shuh shuh haba ïakren bad u nongthoh khubor ba u bah Prestone u la klet ban burom ïa ka UDP kaba la ïatrei lang san snem lynter ban pynskhem ïa ka sorkar MDA haduh ba kut ka san snem hynrei mynta pat u kren beiñ bad peit poh ïaka UDP da kaba ong ba khlem pep ha ka janmiet 2 tarik kin sa wan pan lyngknot na ka NPP kane ka dei ka jingkren beiñ bad peit poh ïa ki party kiba la ïatrei lang ha kine ki san snem kiba la leit noh.
U la ong ki paidbah kin sa ai la ka bainong jongki ïa ka NPP.Shillong, Rymphang 15 : Ka jingpyntreikam ïa ka Inner Line Permit (ILP) kan ktah ïaka kam jngohkai ïaka jylla, ong u National Secretary ka BJP u Rituraj Sinha haba jubab ïa ka jingkylli balei ka BJP ka sngap jar ïa ka mat jingdawa ILP haka Election Manifesto ka jong ka.
“Ka ILP kadei ka mat kaba donkam ban ïatai bha bad baroh kiba ïadonbynta.
Ngi ngeit skhem ba ka don ka daw kaba shongnia ba ki paidbah ki kwah ïaka ILP ha ka jylla.
Hynrei ngi ngeit ruh ba ka jingkiew jong ka jylla Meghalaya kan dei kaba wan lyngba ka kam jngohkai bad haka liang ka kam jngohkai, bun ki pynpaw ba ka ILP kan pyrkhing kaba lah ban wanrah ïaka jingduhnong haka liang ka kam jngohkai" ong u Sinha haba ïakren bad ki nongpathai khubor hadien bala dep pyllait ïaka Election Manifesto jong ka BJP hynne ka sngi.
Ula ong, kane ka mat ka donkam ban ïatai sani bha, kumta kin sa ïakren bad baroh kiba don bynta hadien ka elekshon bad u kyrmen skhem ba yn sa lah ban shim ïa ka rai kaba khatduh ha kaba ïadei bad ka ILP.Lah ban ong, u MLA ka BJP na South Shillong u Bah Sanbor Shullai man la ka por u ju kren da kaba ong “Ai ïa ngi 31 ngut ki MLA, ngi ngin ai ïaka ILP" hynrei kaei kaba mih na ka jingkren jong u National Secretary ka BJP, ka paw kumba ka BJP ka ïaleh politik ha kaban pynslem ban pyntreikam ïaka ILP ha ka jylla Meghalaya.
Lah ruh ban kdew ba ki MLA ka BJP kiba kynthup ïa u Bah Sanbor Shullai bad Bah AL Hek kidei kiwei napdeng ki 60 ngut ki MLA kiba la mynjur ïaka Resolution hapoh ka ïingdorbar thawaiñ ka jylla ban dawa naka sorkar pdeng ban pyntreikam noh ïaka ILP ha ka jylla Meghalaya.
Shillong, Rymphang 15: Kiba bun ki riewtymmen shynrang bad kynthei kiba la palat 80 snem ki la sdang ban thep vote mynta ka sngi na ka bynta ban jied ïa ki MLA jong ka jylla na ka bynta ka snem 2023 haduh 2028.
Ryngkat ki riewtymmen kiba don ka jingthut ha ki dkhot met ruh ki la ïoh lad ban thep vote na la ïing bad don ruh kiba la thep vote na jingthiah.
Kane ka jingïoh thep vote jong ki ka long lyngba ka jingpynbeit kyrpang da ka Election Commission jong ka ri India, khnang ba baroh ki nongthep vote kin nym duh lad ha kaba jied ïa ki Nongmihkhmat.
Ki Ophisar ba pynïaid ïa ka elekshon ki la leit sha ki ïing ki sem jong kine ki riewtymmen bad kiba thut ki dkhot met.
Don ruh ki Ophisar bad Nongpynïaid elekshon kiba la hap ban ïaid kjat sha ki jaka kiba jngai bha.
Ha Meghalaya don palat shispah ngut ki nongthep vote kiba la palat 100 snem bad kiba thut dkhot met ki don palat 7000 ngut.
Hooid, ha ka ri synsharpaidbah ne democratic system, lah ban kdew kti hynrei ka NPP ka don shibun ki jingkit kiba khia watla kiwei ki party ki don bynta lang ha kaban thaw sorkar.
Naduh u snem 2018, ka jylla Meghalaya ka la ïoh ïa ka jingithuh kum kawei ka jaka kaba itynnad tam ha ka liang ki lum ki wah.
Katba ki issue halor ka shong suk shongsaiñ (law and order) la saphriang haduh ki national news, ka rukom synshar ka la shah ktah shibun bad ym don kano kano ka jingithuh na kylleng ka pyrthei bad wat na ka Ri.
I Kong Ampareen Lyngdoh, ha ka jingïaid lynti jong i, i la ong ba im pat ju ïohi ba kum kane ka jingjia kan urlong ha ka jylla, da kaba ong, " Ka sorkar u Conrad Sangma ka la wanrah shibun ïa ka roi ka par bad ka jingmyntoi ha ka jylla.
Ka jingïoh jingithuh bad ka kyrdan ka la nang kham kiew.
Ha kane ka por ba mynta la donkam ban pynkiew ruh ïa ki jingseng kam la jong.
Ka kyrteng jong ka Meghalaya ladei ban ri kyndong ban pynskuiñ ïa ki nongwan jngohkai pyrthei bad ban ai jingithuh ïa ki sap ki phong kiba mih na ka jylla.
"Ka United Nations ka la ai khusnam ïa ka sorkar kaba la wanrah ïa ka Meghalaya Government’s digital initiative.
I la pynbud da kaba ong “Ka dei ka kam ba radbah ha kaba ka jylla Meghalaya ka la pyni sha baroh kawei ka pyrthei ba wat hapdeng ka jngslem ban wanrah da ka digital governance, ka la ïoh ïa ka nam bad ki bun ki la sdang ban phaikhmat.
" Ha u snem ba ladep, ka jylla Meghalaya ka la ïoh ïa ka khusnam kum ka best State ha ka thup jong ka Startup India Awards bad ka don ha ka kyrdan kaba nyngkong ryngkat bad ka Karnataka bad Gujarat.
Kane ka long ka nuksa ba watla ka long ka jylla kaba rit, ka Meghalaya ka la kiew suki bad ka la don ka jingïa pyni bor bad kiwei pat ki jylla kiba khlaiñ.
Ha kawei na ka social media channel kaba la pynïaid da ka sorkar (PRIME), ka Coretta Sangma, nongshem jong ka Nostalgia brand, ka la ai ka jingïaroh ïa ka PRIME Meghalaya kaba la kyrshan ïa ka ban pynïaid ïew ïa ki tiar ki tar jong ka, bad kane ka la pynlong ïa ka ban ailad ïa kiwei ban kamai.
Ryngkat bad ka koit ka khiah bad ka kam jngohkai pyrthei, kyrshan ïa ka jingthmu jong u Conrad ban kyntiew ïa ka jylla sha khliehduh ha kine ki 10 snem ban wan.
Ha kaba ïadei bad ki central scheme, ka sorkar jylla hapoh ka jingïalam ka NPP ka la long kaba seisoh.
Katkum ka jingïoh jingtip jong I kong Ampareen Lyngdoh I la ong “hapdeng u snem 2018-22, ka sorkar ka la wanrah shibun ki surok ban ïa ka sorkar kaba mynshuwa kaba la synshar haduh 20 snem.
Ki SHG kiba don hapoh ka sorkar MDA kim kiew mynshuwa hynrei mynta na ka 5,000 tyli ki SHG ha u snem 2018, mynta ki la don haduh 43,000 tylli ki SHG.Kiwei pat ki scheme kum ka Jal Jeevan Mission (ba la ïoh khusnam na ka Ministry of Jal Shakti), MGNREGS, ka jingïaid lynti ka jylla ka la pher.
"Ka khana halor ka jingkiew ka dei tang ka jingsdang; katto katne ki kam pynroi ki la urlong, kum ka jingshan ïa ki infrastructures, FOCUS bad PRIME, kyntiew ïa ka jylla lyngba ki tamasa ki bapher bapher bad kiwei kiwei.
Kine ki la ïaid beit, ki la ïaid shakhmat bad yn pynïaid beit ha ki por ban wan.
“Ha kine ki 5 snem ba la leit bad 2 snem ki snem covid, ka long kaba eh ban peit matlah ïa ki kam pynroi ba la wanrah da ka sorkar kaba la lamkhmat da u Conrad Sangma.
Shillong, Rymphang 15: Ka Voice of the People Party (VPP) ha ka sngi Balang ka la pyllait paidbah ïa ki mat ïohi jngai (Vison Documents) kiba ka party ka don na ka bynta ka jylla ïa kaba la pynlait da u President ka seng u Bah Ardent M Basaiwamoit.
Ha kane ka thong ka VPP ka buh ki mat ban wanrah jingkylla ha ka ïoh ka kot jong ka jylla kan kiew rasong bad ban rat dyngkhong ba ïa ka jingduk bad ba ka jylla kan long kaba imsuk im shngaiñ ha la ki pud sawdong.
Ban sei ïa ki nongïalam kiba shemphang, kiba bakhlaiñ bad bashlur bad kumjuh ban wanrah ïa ka jingsuk ha ka longbriew manbriew bad ruh ban pynthikna ïa ka roi ka par ha baroh ki liang.
Ka VPP ka buhthong ruh ban wanrah ïa ka synshar kaba khuid bad ba don nongrim jong ka synshar paidbah ba khlem shah shiliang.
Shuh shuh ban pynthikna ba ïa ka jingdon jingem ha ka jylla yn bhah bynta mar ryngkat bad yn pyndonkam tyngkan na bynta ka jingmyntoi lang ki pateng ban dang wan.
Nalorkane ka VPP ka buhthong na bynta ban pynneh pynsah ïa ka riti dustur bat khyndew bat shyiap jong ki riewlum bad kumjuh ban wanrah ïa ka jingpynneh pynsah ïa ka mei mariang bad ban maramot ha ki jaka kiba la julor.
Shuh shuh ka buhthong ban pynlong ïa ka Meghalaya kum ka jylla ba biang eh ban wanrah ïa ka jingbei tyngka (investment) bad kumjuh ban kyntiew bad pynkup bor ïa ki samla ha ka pule puthi bad jinglong babha ba kin long kiba larkambad ruh ban kynhoh sha ka jingdon ka jingburom ïa ka long kynthei long shynrang bad ban ym don kano kano ka jingñiew shiliang khmat.
“Ka party ka ïohi jngai ba ka jylla Meghalaya kaba ju don ïa ka jingshah hikai, ki jingsneng jingkraw ba la ïoh na ki pa tymmen ka la sdang khie im biang ha ka liang ka akor burom, ka jingnang jinstad bad ka jinglong jingman ka ban sa long kum ka nongmuna ha baroh kawei ka Ri India," ong ka thong ïohi jngai ka party.
Shillong, Rymphang 15 : Ka Congress hynne ka sngi Balang, kala kynnoh ba ka All India Trinamool Congress (AITC) kala wanrah ïa ka saiñ pyrthei ne politik ïaumsnam" jong ka West Bengal ha Meghalaya.
Ka Nongaiktien ka AICC Supriya Shrinate haba ïakren bad ki nongthoh khubor kala ong ba ka TMC kala wanrah ïa ki kam ïaumsnam por elekshon jong ka West Bengal ha Meghalaya kaba la paw shai na ka jingïakulmar kaba jia ha West Garo Hills dang shen.
Ha ka 9 tarik Rymphang, ki Pulit ka Jylla kila kem haduh 16 ngut ki Nongkyrshan ka TMC namar ka jingkulmar ha Ri-lum Garo.
“Ka TMC kam pat don ha ka bor ha Meghalaya hynrei ki kam ïaumsnam kila bud ïa ka TMC kat shaba ka leit la ka dei ha West Bengal lane Tripura.
Ka Meghalaya ka dei ka Jylla ba shongsuk" kala ong.
Haba kynnoh ba ka TMC ka dei ka party kaba kyrsum ha ki kam bamsap ban ïuhroit ïa kiba duk, ka Supriya kala ong “Palat T.100 klur la shim kum ka jingpynbam pisa (bribe) da ki Nongïalam ka TMC na ki nongshongshnong ha ka jyrsieh thungkam nonghikai.
U Myntri barim ka Tnad Pule Puthi Partha Chatterjee ula shong ha along naduh u Naitung 2022 hadien ba u shah kem ha ka CBI.Ka Saradha Scam, ka Narada Scam, Rose Valley Chit Fund Scam bad dang shem sa ka jyrsieh khaïi masi kaba donkti da uwei pat u Nongïalam ka TMC u Anubrata Mamdal uba don mynta ha along".
Haba pynpaw ba ka jingtheh pisa jong ka TMC ha kane ka elekshon Meghalaya ka dei ka bym lah pyrkhat shuh, kala ong “Nangno kane ka pisa ka wan? Ka jingantad jong phi kan long thik kum ka jingantad jong ngi".
Ka ong ba ka jingwan kynsan jong ka TMC bad ka jingmih kyrieh hadien ka elekshon ha Goa ka pynartatien shibun ïa ka TMC.“Hato ka TMC ka dei ka paralok ba sopsop jong ka BJP?.
Hato ka jingrung ka TMC ha Goa ka dei tang ban pynpra ïa ki vote jongka Congress.
Hato ka TMC ka thmu ban lehlang kumjuh ha Meghalaya?.
Hato ka thmu ban shukor ïa ki paidbah ka Jylla Meghalaya ruh?.
Lada kam don ka jingïateh bad ka BJP ha Meghalaya, balei ba ka TMC ka sngap jar halor ka BJP ha Meghalaya" ka la ong.
Shillong, Rymphang 15: U Bah Ardent Miller Basaïawmoit, President ka VPP u la ong ba ka jingphla ne pynpaw u Bah GK Ïangrai ìa ka jyrsieh ha ka tnad Pulit idei iba shi dana, hynrei kiba bun kim pat paw lut.
Haba ïakren bad ki nongthoh khubor hadien ba la pyllait ïa ka Vision Document jong ka VPP mynta ka sngi, u Bah Ardent u la ong ba kadei kane ka daw ba ma u ryngkat ki riewrangbah ki la seng ïa ka Party thymmai ban pynkhuid ìa kine ki jaboh kiba don ym tang ha ka tnad Pulit hynrei kiba don ruh ha ki tnad treikam bapher bapher jong ka sorkar.
“Wat mut ba ki Party kiba don mynta ha ka sorkar kin pynkhuid ïa kaei kaba la don lypa, hynrei dei tang ka VPP kaba lah ban leh ïa kane", u la ong.
Haba kyntait ban dawa ban leh ei ei halor kane ka jingphla u Bah Gabriel, u Bah Ardent u la ong ba ka jingdawa kam myntoi, namar ba lada kijuh ki Party ba synshar ha kine ki snem baladep ki wan biang ha ka bor namar kin nym leh ei ei.
“Namarkata ka daw ki paidbah kidei ban ailad ìa ka VPP ba kan sei madan bad pynkhuid lut ìa kane ka jyrsieh kaba don mynta ha ka Jylla.
Halor ka jingma ìa ka jingim u Bah Gabriel kumba u phla, u President ka VPP u la ong ba ka don ka Ïingbishar ban peit bad kumba ka la ju peit tuklar ha kiba bun ki khep ha ka jingsynshar ka MDA, u ngeit ba u Bah Gabriel ruh un ïoh ïa ka jingbishar kaba hok.
Shillong, Rymphang 15 : U state president ka National People’s Party (NPP), u Dr.Wanweiroy Kharlukhi u la ong ba ka NPP ha kane ka kynti kam kwah shuh ban don ïa ka Sorkar khleh khaw lang, bad ka jingïakhun jong ka party mynta ka long ban ïoh beit ka jingsynshar ba tang marwei.
U la ong ba ka jingïakren ban ïatreilang biang bad ki seng kiba don mynta ha ka Sorkar Meghalaya Democratic Alliance (MDA) ka party kam pat ïakren satia, hynrei kan sa peit hadien jong ka election.
Ha kaba ïadei bad ka jingkynthoh jong ka seng Congress ba ka Sorkar MDA ha ka jingïalam jong ka NPP kam shym la lah ban leh eiei ha ki san snem ba la dep, u nongïalam ka NPP u la ong, “Kane kadei ka por election, hynrei tang kawei kidei ban tip ba dei ki paidbah ki ban ai rai ha ka 2 tarik u Lber.
Ngin ïapeit ha katei ka sngi, ka NPP kan jop bun ne ka Congress.
"Halor ka jingkynnoh bamsap ïa ka Sorkar ba ïalam da ka NPP, u la ong ba naduh kaba sdang u la dep ban pynpaw ba kadei tang ka jingpynthobria election.
“Nga la ju ong manla ka por, lada ki don ïa ki sakhi satar mano ba khang ïa ki ban leit sha Kashari, mano ba khang ïa ki ban phah tohkit," la ong u Dr Kharlukhi.
Haba kylli halor ka jingdon bynta jong ka NPP hapoh ka North East Democratic Alliance (NEDA) ba ïalamda ka BJP, u nongïalam ka NPP u la ong, “Ngi dang dei ka bynta hapoh ka NEDA bad ngi dang don ruh bad ka Sorkar NDA, hynrei hadien ka election ngin sa ïapeit kumno ban ïaid.
".
Shillong, Rymphang 15: U National President ka Bharatiya Janata Party (BJP) u JP Nadda ha ka sngi Balang u la pyllait paidbah ïa ki jubanlak elekshon bad ka thong kaba ka party ka don na bynta ka jingkiew ka jylla.
Kane ka jubanlak elekshon kaba u JP Nadda u la pynlait paidbah halor ka phang pdeng ban aibor ïa ka jylla lyngba u Modi bad ka BJP.Haba kren ha kane ka sngi u JP Nadda u la ongb ba ym ba kane ka juban lak kan dei tang ki kot pyndep rukom hynrei kan long ruh ka khlur maitlynti na bynta ka roi ka kiew ka jylla bad ka la dei lupa ka policy treikam jong ka sorkar na bynta ki san snem ban wan.
“Na ka liang jong ngi ngi sngewthuh shai ba ka jingsahdien ka jylla ka dei namar la satah palat ka bamsap na kata ka daw ngi kular skhem ban ngin leh shisha ruh ba tang shu wan ha ka bor ngin thung ïa ka kynhun tohkit ban khlieh da u Nongbisar ba la shongthait ka Supreme Court ban tih lut ïa baroh ki kam bamsap ha ka jylla,’ u la ong.
Ka BJP ka la kular ruh ba kan thung ïa ka Task Force ban tehlakam ïa ki kam tih bad khaïi dewiong tuh kaba wanrah ïa ka jingduh ka mariang bad ka jingdunong ka sorkar.
Na ka liang ka party ka la pynleit jingmut kyrpang na bynta ki kynthei ha kaba ka la kular ban sdang ïa ka skhim kaba yn tip kyrteng kum ka “Ka Phan Nonglait" ha kaba yn ai T 50,000 sha baroh kito kiba kha khun kynthei bad na ka liang ka sorkar kan kyrshan ei ïa ka jingpule naduh ka klas KG haduh ka kyrdan Post Graduation, yn aiei ïa ki scooty ïa ki samla kynthei kiba pas bha ha ki klas 12 kiba wan na ka ïing ka sem ba duna ka ïoh ka kot, yn mamng kyrpang ruh 33% ki kam ha ki tnad sorkar na ka bynta jong ki.
Ka party ka la kular ruh ba kan pynkha ïa ka pyrton pulit jong ki kynthei kaba yn tip kum ka Phan Nonglait Battalion.
Ka BJP ka lular ruh ban sdang ïa ka Jugi Rani Jugi Silchi Support Scheme ha kaba yn kyrshan pisa da 24,000 tyngka na bynta ki kynthei ba ri khun swet.
Shuh shuh ka la kular ruh ban pyntreikam noh ïa ka 7th Pay commission na ka bynta ki nongtrei sorkar ha ka jylla bad kumjuh ban kyntiew da arshah ïa ka baibam tymmen na ka 500 sha ka 1000 tyngka.
Na ka liang ka BJP ka la kular ruh ba ka jingïakajia pud yn weng da ka jingïakren hapdeng ki ar jylla kaban wanrah jinghun lang na bynta ki paidbah ban shah ktah bad kumjuh ba yn buh ïa ki Police Outpost ba pura ha ki jaka khappud ka jylla bad ka Assam ban tehlakam ïa kino kino ki jingkulmar bad kumjuh ban wanrah ka jingshong shngaiñ ki paidbah ba shong ha khappud.
Haba ïadei bad ka koit ka khiah ka BJP ka la kular ban kyntiew sha 10 lak ïa ka skhim Ayushman Bharat ban kyrshan bai sumar ïa ki longïing baduk.
Haba ïadei bad ka jaka pule doktor ka BJP ka la kular ba kan pyndep noh khang ban wanrah ïa ka jingmyntoi ki samla pule bad kumjuh kiba donkam jingsumar.
Shuh shuh u Nadda u ong ba ka party ka pynrung ïa ka mat ïohkam ki samla kum kawei na ki mat ba kan peit kyrpang ha kaba ka party kan thaw noh da ka Meghalaya Combined Recruitment Commission ban pynsted ïa ka jingthungkam ha ki tnad sorkar.
“Ngin pynmih ïa ka skill training bad na ka laing ka sorkar ngin pynkha thymmai kumba 3.5 lak ki kam da kaba kyrshan ïa ki samla ban ïeng ha la ki kjat lajong bad ngi pynmih ruh ïa ka Special Economic Zone, ki karkhan, kawei ka IT Park ba thymmai bad kiwei ki lad aikam ïa ki samla," u la ong.
Shuh shuh u la ong ba ka party kan sdang ïa ka Karnesh Marak Youth Support Scheme ha kaba yn kyrshan pisa 1000 tyngka shibnai ïa ki samla kiba la pyndep ïa ka to graduate ba kin pykhreh ïa ki kyrdan pule ba kham shalor bad ban ïakhun ruh ïa ki eksamin wad kam.
Ka BJP ka kular ruh ban sdang ïa ka Silverine Swer Academic Excellence Scheme ha kaba ka sorkar kan aiei ïa ki smartphone ïa ki samla ba pyndep klas 12.
Haba ïadei bad ki nongrep ka BJP ka kular ban kyntiew ïa ka jingkyrshan pisa lyngba ka PM Kisan Samman Nidhi Scheme na ka 6,000 sha ka 8,000 tyngka shisnem bad kumjuh ban kyrshna da 3,000 tyngka shisnem lyngba ka Chief Minister’s Landless Farmer Scheme ïa ki nongrep kiba ym don jaka lajong.
Shuh shuh ka party ka kular ban sdang ïa ka Agri-Infrastructure Mission ha kaba yn mang haduh kumba 500 klur tyngka ban saiñ ïa ki mar rep bad kumjuh yn mang 250 klur na bynta ka White Revolution ban kyntiew ïa ka jingpynmih dud bad ban lah ruh ban pyndap ïa ka jingduna dud ha ka jylla.
“Kum ka party ngi kwah ruh ïa ka jingïakiew lang jong baroh ki jaidbynriew kiba don ha ka jylla na kata ka daw ngi kular ban sdang ïa ka Koch, Hajong bad Rabha Development Board na bynta ban kyntiew lang ïa kine ki jaidbynriew jong ka jylla," kular ka BJP.Ka BJP ka kular ruh ban aiei ïa u khaw, u kew, u dai na bynta ki paidbah kiba ju ïoh jingmyntoi lyngba ka Public Distribution Scheme.
“Ngin sdang ruh ïa ka Sanja Manda Sangma Canteens kaba yn die jingbam tang ha ka dor ba 5 tyngka shipliang ïa kaba ki jingbam ruh ki dei katkum ka rukom bam jong ki nongshong shnong ka jylla.
Ngin sdang ruh ïa ka Tirot Sing Bhavan na bynta ki nongbylla ba kin ïoh jaka sah," la ong Nadda.
Ka party ka kular ruh ban sdang ïa ka Meghalaya Road Maintenance and Upgradation programme na bynta ban pynheh pynbha ïa ki surok kat kum ka juk badka jingïaid ka por khnang ban lah ban weng ïa ka jingdheng kali.
Shuh shuh ka BJP ka kular ban thung ïa ka high-level committee kaba yn khlieh da u nongbishar ba la shongthait ka High Court ban tohkit halor ka bamsap bad kumjuh halor ka jingbym lah treikam ka Meghalaya Energy Corporation Limited (MeECL) khnang ban pynthika ba ka jingïoh bording kan dei ha baroh 24 kynta.
Haba ïadei bad ka ktien ka thylliej ka BJP ka kular ruh ban kyntiew ïa ka ktien Khasi bad Garo da kaba pynmih ki kot ki sla ban kyntiew ïa ka ktien bad ka thoh ka tar.
Na ka liang ka BJP ka klar ruh ban kyntiew ïa ka riti dustur da kaba yn sdang ïa ka state-of-the-art Tribal Museum ban buh tyngkai bad pyninam ïa ki riti ki dustur ka jylla bad kumjuhb ban sdang ïa ka Trival War Memorial kum ka dak ka jingai burom ïa u Pa Togan sangma, u Tirot Sing bad u Kiang Nangbah.
Shuh shuh ka kular ban mang da 200 klur na bynta ban tyngkai bad pynbha ïa ki jaka mane blei, ki ïingmane ki law kyntang kiba don ha ka jylla.
Shillong, Rymphang 15 : U Working President ka UDP uba dei ruh u kyrtong ka Party na ka West Shillong Constituency u bah Paul Lyngdoh haba kren sha ki paidbah lyngba ki lad pathai khubor ula kyntu jur ïa ki paid nongthep vote ym tang jongka West Shillong Constituency hynrei ha ka jylla hi baroh kawei ban jied ïa ki nongmihkhmat kiba don ka bor bad iktiar ban saiñdur ïa ka lawei jongka ri bad ka Jaidbynriew kiba lah ban thaw ïaki aiñ ki kanun ki ban ïada ïa ka jaidbynriew.
U la ong “ Shim ïa kane ka kabu ksiar ban wanrah ka jingkylla bad wat ai ba kane ka kabu ksiar kan kylla bamsyiar namar lada hun ban shu long tang kum ki nongshah bret bam syiar bad tang shu puh ïa u khaw pyrsit la shah tap ha ki polo jong ki bad kin set baroh san snem hapoh kitei ki polo jongki".
U la ong “ Nga kwah ban pynkynmaw ïa phi ba ka kam synshar khadar ka dei ka kam kaba kyntang bad ka kam kaba shongsbai shong Blei bad kumjuh ka jingkitkhlieh kaba khia ka long halor ki tyrpeng jongphi namar phin jied ym tang ïa u briew u ban mihkhmat ïa phi hynnrei phin jied ïa u birew u ban saiñdur ym tang ïa ka mynta hynrei khamtam ïa ka lawei ki khun ki pyrsa jong ngi.
Ka jylla ka dang shu dep rakhe ïa ka jubili ksiar jongka ne ka jingdap sanphew snem kumta mynta nga tyrwa hakhmat jonpghi ïa ka kabu ksiar ba ngin wanrah ym tang ïa ka jingkylla ha ki durkhmat jong ki nongmihkhmat hynrei khamtam ka jingkylla ha ka rukom saiñdur bad thaw ïa ki aiñ ki kanun kiba ïadei bad ka jingbit jingbiang ka ri , ka jaidbynriew bad ka jylla hi baroh kawei".
U la kyntu ïa ki paidbah ban kyndit bynriew noh ban ym shah set haki polo kum ki syiar san snem lynter.
“ Kane ka dei kaei kaei kaba itieng ïa ka jylla jong ngi ka jylla kaba don shibun kiei kiei kiba dang hap ban pyndep bad kane kan sdang tang da ka jingpynkup bor bad iktiar ha ki briew kiba shongnia, shongkun ba kin shim ïa kata ka jingkitkhlieh.
Kumta ka jingkyrpad jong nga ka long sngewbha ban ïamih paidbah ha ka 27 tarik bad kyrshan ïaka UDP ka seng trai ri trai jylla kaba heh tam bad kaba la rim bha kaba mih na ka dewmet jongkane ka jylla kaba la mih naduh ka seng APHLC bad ter ter" pynkut u bah Paul.
Ka por ban khroh ïa ki briew mynta ka la sdang, ka por ba ka ïaid ba ïeng ba duk ba riewspah ba kynthem ba kynjai, ki shu shah rah kti rah kjat, shu ïa shah pajut kti, ka kali kaba ïaid ka sangeh kynsan skhek, ban ïarap ban kit ban bah ïa ki ba ïaid kjat ha ki lynti ki syngkien, ynnai ïakren lei lei ïa ki ïing ba wan jia ka ïap ka duh, ki jingdonkam ki shu wan poi hi katba ki trai ïing ki dang phohsniew.
Kane ka por khroh mynta ka la sdang ba kan jur bha, namar kumba ïa tip ba ka jylla ym slem ba kan leit sha ka jingjied ïa ka nongmih khmat sha ka iing dorbar thawain, kaba haduh mynta mynne ym pat lah ban ïa sngewthuh lano bad mynno kan long kata ka elekshon.
Hynrei u paidbah u donkam ban long uba husiar bad uba shalak, da lei lei un nym lah ba un ngop ha kum kine ki buit pah ki buit phoh jong kita ki kyrtong, namar mynta ba dang dei ka por ban khroh, kine ki ïai wan ba kin mihpaw, lada ki kyrtong kim lap, ki nongbud ba ïajan eh bad u, ki pynïeng ïala ka jong ka shkor, ki tur kat shaba iohsngew ban lam khmat ban balaiñ talaiñ nakhmat nakhmat, ban ïaleh ban kdup shwa ba lap ba ioh wan rong noh kiwei, namar ha kum kane ka por, na uwei u tnum ïing, lada lah ban khroh briew lada sien ïaki lah ban kha roi pat kham bun ngut.
Hynrei ka jingeh kaba ju ïa shem bad iohi ïa kaei kaba la jia ïa ki paidbah ka long, ba shisien ba ki la shah khroh shah pah, khamtam lei lei haba la shah pynkham ki lut tyngka, da lei lei kim juh nud shuh ban kylla dien, pynban kata ka mynsiem ïa tip lem kam shah ïa ki, kampher lada uta u briew ba wan ban ïarap um pat da biang palat, hynrei la shu jied matlah shisha pat ïa u namar ba u la wan ban ïarap ha ka por ba la mad ïa ka jingeh.
Da shisha, haba mad ïa ka jingeh bad lada don ba wan ïarap ban ai kti kamon ka kti kadiang ka mynsiem briew kam lah ban khlem da pyrto ban pyrshang katba lah ban siew kylliang, kampher wat lada ym lah lut baroh, hynrei katba don ei la ka bor, hynrei ha ka khep ban hap ban jied ïa ki kum ki nongmih khmat, la donkam shisha ban pyndonkam ïa ka bor sngewthuh bad ba shemphang shisha na lade shimet.
Hynrei kiba kham shah pah shah phoh eh ha kum kine ki por ba mynta dei shisha kito kiba kham li-li-pen-pen, kiba shim kabu bha ïa kum kane ka por, ba man la ka thliew ïing jong u kyrtong uba thmu ba un ïakhun, la sdang ban ïa lum bad boi ban ud ban nam ïa la ki jong ki jingeh, kaba nangne shakhmat, ki jait bai kiba har rukom ki wan ba kin mihpaw, katno tam lei lei ha kiba kham don ha ki ïa ka sap ban nang bha ban ud ban nam, ban kham kren ïa ki kyntien ba myllung ban pynsngew lung ïa ka mynsiem ki bapli jong ki kyrtong, kiba sei la ka sei nala ka jong ka pla ban pynkham ïa ki har rukom ki rong jong ki lut tyngka.
Nalor kata, kum kine ki jait briew kim salia ban leit ban kyntiap na kawei ka ïing u kyrtong sha uwei pat, namar ha ki, kata ka raiñ ka rem ne ka mynsiem ïa tip lem kam don shuh ha ki, kim salia hynrei puk puk ki rung ki mih ki leh sngewthuh namar ka dei ka por ïa ki ban shu bam jem.
Dei haba kham bun than eh kum kine ki mynsiem, ba kata ka kyntien jingong ban ïaleh ïa ka elekshon khlem don ka tyngka ka long kaba eh bha ha kum kane ka juk bad ki por ba mynta, namar ha kum kane ka por, u kyrtong ruh u lah ban jop lada u khlaiñ bha ka bor pisa ha u, namar katba u dang lah ban ïai theh, katta u dang lah ban khroh ban pah ne ban rong ïa ki sha la ka jong ka sem jong u.
Haba u la jop pat, um salia ban peit shuh ka khmat ïa ki paidbah, namar kum u kyrtong u la dep lypa ban thied ïa ki naduh kaba sdang bad ha kum kine ki khep, ki san snem ki shu kylla long tang ki snem kiba u kyrtong un pyrshang katba lah ban khyllie lut ïa ka spah bah kaba u la theh bad pynlut ha ka por ba u dang ïeng ban ïakhun, haba u la jop bad sdang ban jah na u paidbah, mano pat ba hap ban ïa ïam rem, dei pat u paidbah, namar ka roi ka par ne ki ta ki skhim pynroi ïa ki shong ki thaw kim wan mih paw satia, namar ba u kyrtong uba la jop u la jah rngai noh khlem iohi syrngiew shuh syndon ïa u.
Da shisha don ruh pat ki longïing kiba da mad shisha ïa ka jynjar trah ha ka jingim, kaba tang na phalor ruh la ithuh ba ki long kiba da donkam shisha ban kner ïa ki kti ki jong ki, katno tam lei lei haba wan ban ban ka pang ka shitom, da I syrtok bad paitdohnud shisha ïa ka rympei ïing ka jong ki ban peit, namar ba kata ka jingeh ba la mad ha ka jingim ka kham long kaba palat liam ban ïa kiwei pat.
Ïa kum kine ki longïing, da shisha ban ïarap ruh kam don jingïapher, namar da ithuh bad pawshai kata ka jingeh ba wan lyngshop ha ka jingim ka jong ki, hynrei bunsien kum kine ki briew ha kum kane ka por kham ñiar kiban iohi ne shem ïa ki, namar hapdeng ka jynjar bah kaba wan ban lyngshop, kim tip shuh shano ban wad ïa kita ki lad jingïarap, hynrei kaba kut ki rai kut ha la ka jong ka mynsiem ba long kaba ka long ban ïai ap ïa ka jingkylla jong ka por.
Kumta ban lah ban wanrah ia ka jingkylla ha ka liang ka saiñ hima sima ha kane ka jylla, u paidbah u dei ban long uba stad u ban kiar na ka khwan myntoi shimet, hynrei ban nang ban jied ïa ki kyrtong kiba ieng ban iakhun, klet shisha ïa ka myntoi ba shimet, hynrei long uba kloi ban pyrkhat ïa ka myntoi uba bun balang, ai jingsneng ruh ïa kito ki briew kiba thmu ban pynjop da ka tyngka, namar lymda lah ban kylla mynta, ka jylla hi da lei lei kan nym lah ban poi shano shano ruh.
Shillong, Rymphang 16 : Ka Friends United CC bad ka Cricket Lovers CC ki la khur ïa ka jingjop ha ka lympung ïalehkai 2nd District League T20 Cricket Tournament 2023 ba pynïaid da ka East Khasi Hills Cricket Association ha ka jingïalehkai ha ka sngi Palei ha Shortimai Syiem Stadium, Smit.
Ka Friends United CC ka la khur jingjop da kaba pynliem da 10 ron pyrshah ïa ka Marbisu CC katba ka Cricket Lovers CC ka la pynliem ïa ka Pomshutia CC da 44 ron.
Haba phai sha ka jingïalehkai kaba nyngkong, ka Marbisu CC kaba la jop ïa ka jingkynting pisa ka la ailad tied nyngkong ïa ka Friends United CC ha kaba ka la kamai 118 ron duh noh 5 wicket ha baroh ki 20 over.
U Nangkiewkor Moore Don udei u rangtied bol ba kamai bun ron na ka bynta ka Friends United CC u kamai 34 ron na ki 40 bol.
U Richard Collin Diengdoh u ïoh 1 wicket ai kamai 22 ron ha ki 4 over.
Ka Marbisu CC haba beh ïa katei ka thong ka la kamai tang 108 ron khyllem noh 9 wicket ha baroh ki 20 over bad dei tang u Fervent Rymbai uba kamai bun ron da 25 ron na ki 35 bol bad u Ernestin Kyntiewbor Swer marwei u ïoh khur 3 wicket ai kamai 23 ron ha ki 4 over.
Ïa ka nam Player of the Match la ïoh da u Nangkiewkor Moore Don.
Ha ka jingïalehkai kaba ar hapdeng ka Cricket Lovers CC pyrshah ïa ka Pomshutia CC, ka Cricket Lovers CC kaba la jop ïa ka jingkynting pisa ka la kam ban tied nyngkong bad ka kamai 155 ron duh noh 6 wicket ha ki 20 over.
U Md.
Muksodul Choudhury marwei u kamai 41 ron na ki 20 bol bad u Skhembor Khongbtep u ïoh 2 wicket ai kamai 18 ron ha ki 4 over.
Haba beh ïa katei ka thong ba la buh da ka Cricket Lovers CC ka la kamai 11 ron duh noh 4 wicket ha ki 20 over bad dei u Shembhalang Pyngrope u kamai 67 ron na ki 54 bol bad u Md.
Muksodul Choudhury u khur 2 wicket ai kamai 13 ron ha ki 4 over.
Ïa ka nam Player Of the Match la ïoh da u Md.
Muksodul Choudhury jong ka Cricket Lovers CC.Mawkyrwat, Rymphang, 17: U Deputy Commissioner (Election) jong ka South West Khasi Hills District u la ai ïa kane ka jingpynsngewthuh paidbah ba ha kaba ïa dei bad ka jingjied ïa ki nongmihkhmat sha ka Ïing Dorbar Thaw-aiñ jong ka Meghalaya ka ban sa long ha ka 27 tarik u Rymphang, 2023 bad khnang ba kan don ka jing-ïa-jied kan long ha ka rukom kaba khuid bad ba suba bad ïaid beit ryntih khlem kano nano ka jingbakla ne kaba be-aiñ ka Election Commission ka la pyntreikam ïa ka Model Code of Conduct (MCC) ha baroh kawei ka distrik.
Kane ka Model Code of Conduct (MCC) ka khang pyrshah ïa ki Political Party bapher bapher ban pyni paidbah Model Code of Conduct (MCC) ïa ki poster/lama/placard ha ki jaka sorkar bad ym shah ban thoh ki jingthoh ha ki kynroh, ban tah lane wah ïa ki poster, ki kot lane kino kino ki jingthoh ki ban pynsniewdur lane ban pyni ne pynïeng ïa ki dur ne lama bad kumta ter ter.
Kino kino ki poster, lama, placard jong kino kino ki Political Party ki lah ban pyni paidbah tang ha ki jaka jong ki riew shimet ryngkat lem bad ka jingïamynjur lang (NOC) jong ki trai jaka ne ‘riew shimet bad ym shah ïa kino kino ki Political Party/Candidate lane ki nongbud ban pyndonkam ïa ki jaka, ïing, kynroh ne phyllaw bad kiwei kiwei khlem da ïoh jingbit na ki trai jaka, ki ‘riew shimet ha ka ban pynïeng ïa ki lama, poster, ban tah kot lane thoh kino kino ki jingthoh ne jingkynthoh pyrshah ïa kiwei pat ki Party.
Baroh ki party lane ki kyrtong ki dei ban burom ïa kiwei pat ki kyrtong lane ki party bad ym bit ban pynthut lane thaw kulmar ne ban pynwit ha ki jingïalang paidbah jong kiwei pat ki political party lane ban sam ïa ki kot lyngkdop jong ki party lane ban pynlong ki jingïalang paidbah ha ki jaka ba don ki jingïalang jong kiwei pat ki political party lane ban weng ïa ki poster jong kiwei ki party da ki nongbud jong kiwei pat ki party kaba dei ka jingpynkheiñ ïa ka aiñ jong ka elekshon kaba hap ha ka Kyndon 127 jong ka Representation of People’s Act 1951.
Ha kajuh ka por la khang ïa kino kino ki party/candidate ban canvas hapoh 100 meter jong ka polling station bad kiba pynkheiñ ïa kane ka aiñ kin hap hapoh ka kyndon 130 jong ka Representation of the People Act,1951.
Ki political party kiba mut ban pynlong jingïalang paidbah kin hap ban pan jingbit halor ki jingïalang bad ban pyntip ïa ka por, ka jaka bad ban pyntip ruh sha ki bor pulit pahara halor kane ha ka por kaba biang.
Na ka bynta ban pyndonkam ïa ki kor pynsawa lane kino kino ki tiar pynsawa ha kino kino ki jingïalang paidbah kin hap ban pan jingbit shwa na ki bor ba dei peit bad ka dei ka hok jong u ne ka briew na ka bynta ka jingshongsuk shongsaiñ ha ka imlang sahlang.
Nongstoiñ, Rymphang, 16: Ka sor Nongstoiñ katba nang mih ki sngi ki por, ka la sdang ban kham sor shuh shuh ha ki bynta bapher bapher naduh ki jingpynroi bad kiwei kiwei.
Hynrei ryngkat kita ki kiei kiei, ka jingsniew ruh ka la nang roi ha kaba ki nongtuh ki la nang jyllei na kawei ka sngi sha kawei pat.
Halor kane ka bynta, na ka liang u nongthoh khubor ha ka jingïakren bad ki katto katne ngut ki longkmie kiba shong dukan ha sor Nongstoiñ, ki la pynpaw ba ha kine ki sngi ka jingshah prong ki dukan ha ki nongtuh nongthiem ka jur bha khamtam ha ka por mynmiet myniong.
Dang shen kawei ka longkmie, kata ka kong M.K Jahrin, kaba ju die kwai ha surok bah kaba don marjan bad ka skul Ri Lyngngam Nongstoiñ, ka la ïathuh ba ka la don kawei ka miet ba hadien ba lah miet, ka la khang ïa la ka dukan bad rung hapoh dukan ban ap ïa la u kurim ba un wan shaw.
Hynrei, la ong ba namar ka jingslem than u kurim kam banse ban ap.
Pynban dei ha ka por 12 baje shiteng synñia mynmiet, ba ka la ïohi ïa uwei u briew u ba la sop spaiñ bha ïalade, u la leit ban law ïa u bol light bad pyrshang ban prong ïa ka dukan.
Hynrei kane ka longkmie ka la pynthaba da ka mobile, kumta u la phet noh haba ïohi ïa ka jingshai hapoh kamra.
Kiba kum kine ki jingprong da ki nongtuh ha sor Nongstoiñ, kam dei shuh kaba dang thymmai hynrei kaba la ju jia na ka por sha ka por, kat haduh ba teng teng ka la don ka jingmynsaw ruh na ka liang ki nongshong dukan.
Kumta kaei kaba kongsan ka long ba ki paidbah hi khamtam ki nongshong dukan, ki dei ban husiar bha ïalade bad khamtam eh ban ïatreilang bad ki bor pynïaid shnong kum ki VDP bad ki bor pulit, khnang ban lah ban teh lakam bad ïoh kem ruh ïa ki nongleh kam sniew.
Nongstoiñ, Rymphang, 16: Sa kumba phra sngi shuwa ban poi ka sngi thep vote, san ngut ki kyrtong jong ka 33 Rambrai Jyrngam Assembly constituency, ha ka sngi palei ki la hiar sha ka shnong Mawlangsu ban pan jingkyrshan na ki paitbah na ka bynta jong ki ha kane ka election ban wan.
Ha ka jingïalang ba la long shongknor da u bah Sromwell Mawdoh sordar jong ka shnong New Mawlangsu, ki kyrtong kiba la poi ki long u bah Fernandes Dkhar na ka AITC, u bah Goldenstar Nonglong na ka Congress, u bah Kimfa S.Marbaniang na ka NPP, u bah K.P.Pangniang na ka HSPDP bad u bah R.G.Momin kyrtong shimet.
Baroh san ngut ki kyrtong ki la ïa pynksan ïa la ki jong ki nia ki jutang jong ki.
U bah Fernandes Dkhar kyrtong ka TMC haba ai jingkren, u la ther tyngeh ïa ka sorkar MDA kaba la wanrah ïa ka mat ha Ïingdorbar ban pynlong aiñ ïa ka kam khalai.
U la ong ruh ba hadien ba ka sorkar ka la pynbna ban pynlong aiñ ïa ka kam khalai, ki nongïalam jong baroh ki kynhun balang Khristan, ki la leit ban ïakynduh ïa u Myntri Ranbah ka jylla ban pyrshah ha kaba u la kular ban pyndam noh.
Phewse katei ka jingkular ka long tang ka jingpynbiej.
U bah Goldenstar Nonglong kyrtong jong ka Congress, u la ong ba ha kine ki sngi ba la dep ki nongmihkhmat jong ka NPP bad kiwei kiwei ki la kren beiñ ïa ka Congress, khamtam eh u Conrad Sangma Myntri Rangbah ka jylla bad u bah Prestone Tynsong, kat haduh ba ki la ong ba ka lieng jong ka Congress ka la jan ngam.
Hynrei, ka jingbeiñ jong ki ka long kumba ki beiñ ïalade, khamtam u Conrad Sangma haba u kren beiñ ïa ka Congress ka long thik kumba u kren beiñ ïa u kpa la jong u (L) Purno A.Sangma, namar ha ka por ba u long Cabinet Minister ha ka sorkar pdeng u don ha ka party Congress.
Nalor kata u la ong ba ka jingkren jong u bah Prestone ruh ka long thik kumba u kren beiñ ïalade, namar shuwa ba un rung ha ka NPP u dei u Minister jong ka Congress.
U la ong ba lada ki kwah ban ïatai nia, u bah Nonglong u long u ba la kloi, namar kitei kiba u la kdew ki dei ki jingshisha ba wat ki paitbah ruh haduh mynta ki dang kynmaw bad ki tip shai ïa kata.
U bah Kimfa S.Marbaniang u la ong ba ka jingshah kynthoh ïa u hadien ba u la rung sha ka NPP ka jur bha.
Hynrei kitei ki jingkynthoh ki long pynban ki jingkyrkhu ïa ka party, namar ka jingleit pynïasoh jong u sha ka NPP kam dei kaba u leh marwei.
Hynrei hadien ba u la shah suspend ha ka Congress, u la ju tyrwa bunsien ba kin wan ban ïasngewthuh jingmut lada ki kwah ba un ïaiñeh ha ka party.
Pynban kim sngap bad ki patiaw, kumta ki nongkyrshan jong u na baroh ka constituency ki la ai jingmut ïa u ba un rung noh sha ka NPP.Dei halor ka jingai jngmut jong ki paitbah ba u la rung noh sha ka NPP.U bah K.P.Pangniang u la ong ba ka ha ki snem ba um pat shah jied kum u MLA, ka constituency jong u ka dei kaba sahdien tam na ki constituency baroh.
Ha ka por ba u long kum u MLA, u la pyrshang katba lah ban pynpoi ïa ki jingïarap sha baroh ki shnong.
Hynrei namar ba ka MLA skhim ka dang long tang shi klur tam, kumta kam lah satïa ban pynbiang lut ïa ki paitbah ka Constituency.
U la ong ba ha ka jingïalang ba la khot da u Myntri Rangbah shuwa ban ïatai ha Assembly, marwei u la ïeng ban pyrshah triang.
Hynrei u bah Prestone Tynsong Symbud Myntri Rangbah u la kdew kti pynban da kaba ong ba ka HSPDP ka dei ka party kaba shu pyrshah beit ïa ki jingthmu jong ka sorkar, naduh ba ka thmu ban phah khlong ïa u Uranium na Domïasiat, ka jingthmu ban wanrah ïa ka lynti rel, ka jingthum ban wanrah ïa ka aiñ khalai bad kiwei kiwei.
U la kynnoh ruh ba kumno ka sorkar kan shu sngap ïa une u nongïalam jong ka party kaba shu pyrshah beit katba ka sorkar ka thmu ban wan rah ïa ki kam pynroi.
U kyrtong ba khatduh u ba ai jingkren dei u bah R.G.Momin kyrtong shimet.
Hynrei na ka daw ba um da nang bha ban kren khasi, la ïarap ban kren paitbah da ki nongbud jong u ba kynthup ïa u bah S.Mawtyllup, u bah Hander John Kharbani bad kiwei kiwei.
Wat la katta ruh kum u kyrtong u la ai jingkren bad ha ka jingkren jong u, u la ong ba baroh ki nongthep vote ki dei ki Khristan kumta ki dei ban duwai jur shuwa ba kin leit thep vote.
U la ong ruh ba kum u nongtrei sorkar u hap ban shongthait noh na ka kam, namar ba u ïohi ïa ka jingeh jong ki paitbah ka Constituency.
Kumta lada ki paitbah ki kwah ïa ka jingkylla kin sngewbha ban thep ïa ka vote jong ki ha ka shap jong ka torch light.
Jowai, Rymphang 16: Ka Dorbar Shnong Tympang-Iawmusiang, Jowai ryngkat ka Tympang Club, Jowai mynta ka sngi Palei kila pynlong da ka ‘Common Platform’ na ka bynta ki kyrtong ki ban ïakhun ïaka Election MLA na ka 2-Jowai L.A.Constituency.
Ïa kane ka ‘Common Platform’ la pynlong ha ka por 7 baje janmiet ha Tympang Club Hall ha kaba baroh kitei ki kyrtong ba don san ngut kila wan ïashim bynta lang bad ban pynsngew ïa ki thong treikam jong ki hapoh ka Constituency.
La pynïaid ïa kane ka Common Platform da u ma Rupaia Lamar bad hashwa ban poi sha ka jingai jingkren jong ki kyrtong la pynlong ïa ka jingpynkhalai nusib katkum ki No ba ki ïoh, ha kaba la wan ban kren nyngkong da u ma Moonlight Pariat na ka UDP, ba ar u ma Daniel Dan na ka INC, ba lai u ma Wailadmiki Shylla na ka NPP, ba saw u ma Allan K.Suchiang na ka BJP bad ba san da u ma Awhai Andrew Shullai.
Na ka liang ki nongpynïaid ïa kane ka Common Platform kila buh ruh ïaki kyndon da kaba ailad 30 minit marwei ïaki kyrtong ban kren pynshai ïaki nongrim ba ki ïeng ïaleh ïa kane ka Election bad kumjuh ruh hadien ba la dep lut baroh, nangta ba ailad sa 5 minit marwei ba kin kren pynkut (Response Time).
Baroh kitei ki Kytong kila pynsngew hala ki jong ki nongrim kiba ki angnud ban trei na ka bynta u paidbah ka Constituency, ha ka juh ka por kiba pynshai ruh shaphang ki ki rukom treikam jong ki party jong ki lada dei ki National Party ne ki Party riewlum.
Shuh shuh kila pynsngew ïa ki thong ba hakhmat eh jong ki ban trei hapoh ka 2-Jowai Constituency bad ki jingmyntoi ba kin wanrah ha baroh ki liang naduh ka jingbha jingmiat ha ka pule puthi, ka koit ka khia, ka roi ka par, ka khiïi ka pateng nalor kiwei kiwei de.
Mawkyrwat, Rymphang, 16: U President ba rangbah jong ka Hynñiewtrep Integrated Territorial Organisation (HITO) Central Body, u bah Donbok Dkhar u la ong ba kum ki paidbah jong ka South West Khasi Hills District ba shwa ban poi kata ka sngi ban jied ïa ki nongmihkhmat sha ka Ïing Dorbar Thaw-aiñ ki dei ban long ki briew kiba ïar ha ka jingmut jingpyrkhat ba kim dei shuh ban phah da u ‘Thlong’ hapoh Assembly hynrei phah noh da u ‘Synrei’ khnang ba kin ïa dur hapoh ka Ïing Dorbar Thaw-aiñ ban thaw ïa ki aiñ ki kanun kiba biang.
U ong kumtei ha kawei ka Awareness Programme ban pynshai paidbah ba la pynlong da ka Hynñiewtrep Integrated Territorial Organisation (HITO), South West Khasi Hills District ha ïew Mawkyrwat shwa ka sngi jong ka jingjied ïa ki nongmihkhmat hapoh ka Meghalaya Legislative Assembly namar ba ha kine ki snem kiba la dep haba ki paidbah ki jied ïa ki nongmihkhmat bunsien kim da pyrkhat than ba ïa kiba kum kino ki briew kin phah ban don hapoh Assembly namar la ju ïohi ba kiba bun hi ynda ki la jop ki shu leit shong khlem da pyndonkam hok ïa kaei kaba ki ki la kular hakhmat ki paidbah.
“Jied ïa ki ïa ki nongïalam kiba lah ban thaw ïa ki mat treikam kiba biang ha ka liang ka ïoh kam ka ïoh jam jong ki khun samla, ymdei ban bieit ïa ki jingbhah treikam ba shipor hynrei dei ban dawa beit da ka kam ban long junom ne permanent", ong u President ka HITO bad lada ki nongmihkhmat ki wan ha ïing pdiang sngewbha beit ïa ki da kaba ai ha ki da u syntiew kulap uba don shiah bad ong ba lada ki donkam ïa ka vote shim ïa une u syntiew bad thoh de ïa ka jingïateh kular bad ki dei ban shna ïa kita ki aiñ ne policy ba paka.
U bah Donbok Dkhar ula kren ruh shaphang ki lad pynroi kiba dei hok jong u paidbah da kaba pynshai ba kam dei ba la ai da ki nongmihkhmat hynrei dei ba u paidbah hi uba ai namar haba ngi thied jingthied ka khajna ka la don lypa bad dei ka sorkar hi ka hap ban pyrkhat ban ai ïa kita ki bhah kiba biang na ka bynta ki paidbah nongshong shnong kum ki lynti ki synkien, ka umbam ka umdih kaba biang, ki jaka pule kiba biang, ki jaka sumar kiba biang.
Namarkata, u kyntu ïa ki paidbah ba ki dei ban long kiba husiar ha kane ka jingjied ïa ki nongïalam namar kane ka South West Khasi Hills District ka don ruh ka jingïatyngkhuh bad kiwei pat ki ri ne ki jylla.
Ha kawei pat ka bynta jong ka jingkren jong u bah Donbok Dkhar, President ka HITO Central Body, u la ïathuh ba ka HITO kam ju tieng bad kam ju smiej ïano ïano namar lada ki don ba thmu ban ïaleh da ka aiñ, ka ruh ka nud beit ban tur, lada ki kwah ïa kawang ne pyni bor ha ki khubor ruh kim salia namar dang shen u ong u Myntri Rangbah ka Jylla, u Conrad K.Sangma, “Ki HITO ki dei ki briew kiba bym don kam don jam".
Kumta u President u la ong ba haba la kynduh para khla te la hap hi ban ïa dur bad ban ïa jubab ïa kata da kaba ong, “Lada ngi dei kita ki Jobless, ma me lei me dei u Useless, u Hopeless bad u Careless" (Ngi dei kita ki bym don kam donjam, ma me lei dei u bym ler kam, uba pynduh jingkyrmen ïa ki khun samla).
Ka jingthmu jong kane ka jingïalang ka long ban pynsngewthuh ha ki paidbah jong ka South West Khasi Hills District ba kim dei ban shu ngop bakla ha kane ka jingjied ïa ki nongmihkhmat namar wei la bakla ban jied kata la eh ban phai biang.
Kumta lyngba kane ka jingïalang, ki nongkren ki la dep ban pynshai bad pynsngewthuh ba kum ki paidbah kim dei ban ngop khamtam eh ki sbai ba shu thok, namar lada shim ka long kumba la shah thied bad shah pyndonkam bakla.
Ki nongkren ha kane ka sngi ki long u bah Donbok Dkhar, President ba rangbah jong ka HITO Central Body, u bah Pynshngaiñ S.Lyngdoh uwei na ki samla jong ka dong ka thaiñ bad u bah Polius Thyrniang, President ka HITO, South West Khasi Hills District.
Nongstoiñ, Rymphang, 16: Ki Masi jong ka kynhun ri jingri kaba la tip kum Nongrwe Diary Co operative Society Ltd, Nonglwai II Nongstoiñ West Khasi Hills District, ki la suba ba shah pynïap dusmon ha ki riew runar ha ka sngi balang jong ka taiew.
Katkum ka khubor ba la ïoh lum mynta ka sngi, ki la don kumba hynriew tylli ki Masi kiba shah pynïap bad la suba ba ïa kitei ki Masi, la don ki riew dusmon kiba la shu ai da ka bih kaba khlaiñ bha, hadien ba la lap ïa u bilor Chemical u ba la tip kyrteng Formaldehyde Solution na ka jaka ba ri masi.
Kitei ki Masi ki dei kiba la ai da ka East Khasi Hills Milk Union Co operative Society Ltd jong ka Meghalaya Milk Mission lyngba ka sorkar India hapoh ka ‘Umbrella Scheme Rashtriya Pashudhan Vikas Yojna’.
Kitei ki hynriew tylli ki Masi kiba la ïap ki kynthup ïa lai tylli ki masi khem dud bad lai tylli ki masi khun.
Na ka liang u Melansius Tympuiñ bad u Tynshaiñlin Kharbani kiba dei ki nongsumar ïa kitei ki masi, ki la ong ba kum katei ka jingjia la jia teng naduh u bnai 13 tarik u Risaw 2022 bad ha u Kyllalyngkot 2023.
Ki la nang pyrkhat ba ki dei kiba ïoh kem jingpang bad la khot teng ruh ïa u Doktor ba un wan jngoh, ha kaba u Doktor ruh u la ong ba kum kane ka rukom jia bad ka rukom pang kam pat ju jia mynno mynno.
Ki la ong ba mynta u bnai ha ka miet jong ka 14 tarik u Rymphang 2023 ha ka por 12 baje ei ei shiteng synñia, la ïoh sngew ïa ka jingwan prong jong ki briew ïa ka sem Masi.
Hynrei haba leit ban khmih ym shym lah ban ithuh ïa kita ki briew, namar ki la phet noh bak, da kaba shim kabu ïa ka jingdum jong ka miet.
Ki la ïathuh ba ki la shu ïohi tang ka jingthaba jong ka torch light bad ha ka step jong ka 15 tarik pat, ki la shem ïa uwei Formaldehyde Solution kaba la pynsuba ba la ai da katei ka bih ban pynïap ïa ki Masi.
La ong shuh shuh ba baroh kitei ki Masi kiba la ïap nyngkong eh, ki mih prie bad kim bam jingbam shuh, nangta ki kjat bad ki khoh siew ki jngem snam.
Haba la pyrshang puid ïa kawei ka Masi ba pun shuwa ban tep bad la shem pynban ba u masi khun u ba don ha kpoh u la dep pyut.
Na ka liang u bah Bah Zacheus Tympuiñ shongknor ka Nongrwe Diary Co operative Society Ltd, haba ïakren bad u nongthoh khubor, u la ong ba ha kaba ïadei bad kane ka jingjia, un sa leit ban buh da ka jingujor sha ka tnad ba dei khmih ïa katei ka jingjia.
Nongpoh, Rymphang 16: Na bynta ban ïaid beit ïaid ryntih ka jingjied ïa ki nongmihkhmat paidbah ha kane ka kynti jong ka election 2023 hapoh ka jylla, ka ophis u District Election Officer ka Ri Bhoi u la lum lang da ka jingïalang kyrpang ïa baroh ki kyrtong na Ri Bhoi kynthup ruh ki Polling Agent na ka bynta ban ïa pynbeit ïa ki kam jong ka election ba kan long kaba ïaid beit ïaid ryntih ha ka 27 tarik u Rymphang 2023 hapoh ka jylla.
Ïa kane ka jingïakynduh lang la pynlong ha Conference jong ka ophis u District Election officer ha Nongpoh, ha kaba ha kane ka sngi nalor ki kyrtong bad ki Polling Agent na ki party bapher bapher la don ryngkat ruh u General Observer, u K.Veera Raghava Rao, IAS, bad u Narendra Kumar Dugga, IAS bad ryngkat ruh u District Election Officer u Arpirt Upadhayaya, u SP ka Ri Bhoi, u Giri Prasad, ki returning officer, u assistant returning officer na ki constituency bapher bapher ka Ri Bhoi.
La sdang ruh ïa kane ka jingïakynduh lang da ka jinghikai halor ki jingpyntreikam ïa ki EVMs bad VVPAT bad kynthup ruh ban pynshai halor ki jingdon jong ki EVMs/VVPATs ba la mang na ka bynta jong baroh ki Polling Station bad kiwei kiwei ki jingdonkam ba hap ban ai jinghikai na ka bynta ka jingjied ïa ki nongmihkhmat paidbah ha kane ka election ban sa wan kaba long ha ka 27 tarik u Rymphang.
Lyngba jong kane ka sngi la pynshai ruh sha ki kyrtong bad ki Polling Agent halor ki kyndon jong ka Model Code of Conduct bad ruh la pynsngewthuh ïa ka Representation of People Act, 1951.
La pyni paidbah ruh halor ka jingpyntreikam ïa ka SUVIDHA app bad kumjuh ruh la ai jinghikai lyngba ka cVIGIL app ban ailad ïa ki paidbah ba kin lah ban ujor lada don kino kino kiba pynkhein ïa ki kyndon jong ka Model Code of Conduct.
Na ka liang u General Observer u a ban khia ruh halor ka jingpyntreikam ïa ka cVIGIL app ban ïaid beit ïaid ryntih kane ka election jied nongmihkhmat bad hadien kane la pynlong ruh ïa ka jingïakynduh lang ki Zonal Magistrates, Sector Officer bad ki Sector Police Officers ban ai jinghikai halor ka kam election ba la pynong ha Science Hall, Nongpoh, Ri-Bhoi District.
Ïa ka jingïalang la pynïaid da u General Observeru K.Veera Raghava Rao, IAS, u Narendra Kumar Dugga, IAS bad u Police Observer, u Ranjit Kumar Mishra, IPS ha ka jingdon lang u District Election Officer, u Arpit Upadhayaya, u SP ka Ri Bhoi, u Giri Prasad, ki Returning Officer bad ki Assistant Returning Officer.
Na ka liang ki Observer ki la ban khia halor ka jingdonkam ban don ka jingïasngewthuh jingmut na ka bynta ban pynïaid beit ïaid ryntih ïa kane ka election ka ban long ha ka 27 tarik u Rymphang bad la ai jingpynshai ruh halor ki bynta bapher bapher kum ban ïaid beit ka election bad ban nym mih kano kano kaba ktah ïa ka shongsuk shongsain ki paidbah.
Jowai, Rymphang 16: Ka ophis jong u Deputy Commissioner, West Jaiñtia Hills District, ha ryngkat ka jingïatreilang bad ka ophis jong ka District Sports Officer, West Jaiñtia Hills District, Jowai kin pynlong ïa ka ‘Run for Democracy’ shi bynta na Election jong ka Meghalaya Legislative Assembly (MLA) 2023.
Kane ka jingïamareh yn pynlong ha kane ka 20 tarik Rumphang, 2023 ha ka por 6 shiteng na ka bynta ki shynrang bad kynthei (open category), ïa kaba yn sdang naduh main Gate Kiang Nangbah Stadium (starting point) bad mareh na Ladthadlaboh Main Road – New Hill – Iawmusiang – D.C Office – Mynthong – Jrisaleiñ – H.K.Singh – Upper Chutwakhu – Mission Compound – Iongpiah – Dulong – Tpep-Pale – Wah Nangbah – Iawmusiang – pynkut biang ha Kiang Nangbah Stadium (Finishing point).
Ïa ki kyrteng jong ki nongïashim bynta ki lah ban ai ha katei hi ka sngi ha Kiang Nangbah Indoor Stadium, Jowai ha ka por 5 shiteng mynstep.
Ha ka juh ka por ka ophis jong u District Sports Officer, ka khot ïa kino kino napoh ka West Jaiñtia Hills District kiba don jingmut ban ïashim bynta ki lah ban wan sha kane ka jingïamareh, la pyntip ruh ban yn sam ruh ïa ki khusnam sha ki nongjop da ka song pisa.
Khliehriat, Rymphang 16: U kyrtong jong ka BJP, na ka 6- Khliehriat Constituency, u bah Bhayes Chyrmang, ha ka jingïalang ïalap elction ba la pynlong mynta ka sngi ha shnong Mutong, u pan ka jingkyrshan na ki paidbah ba kin sngewbha ban kyrshan ïa u ha kane ka election MLA bad u kular sha ki paidbah shibun kiei kiei ki ban wanrah jingmyntoi ïa ki ha shnong ha thaw bad u la kular ruh ba un wanrah da ka surok kaba heh, ka Two Lane Standard hapoh shnong Mutong lada u jop ha kane ka elction.
U la ong ruh ba u don ka jingangnud ban shakri ïa ki paidbah ban kyntiew ïa ki, ban wanrah ruh ïa ka roi ka kiew ha ki shnong ki thaw, ban buh ruh ïa kawei ka PHC ha shnong Mutong kaba long ka jingmyntoi ïa ki paidbah jong katei ka thaiñ san shnong, ban buh ruh da ki doctor, ki nurse kiba biang, lada u jop ha kane ka elction, ym tang katta, u kular ruh ba un wanrah ïa ki skul kiba bha ha shnong Mutong, kaba long ka jingkyrkhu ïa ki paidbah nongshnong shnong jong ka Mutong bad ki shnong kiba marjan, ha kaba na ka liang ka sorkar u Modi, kan ïarap ïa kiba duk ha kaba thied ïa ki kot skul bad ki jingdonkam ha skul bad ong ruh ba lada don ki skul kiba bha ha shnong kan ïarap ïa ki kmie ki kpa ba kin lait na ka jinglut ksan.
U la iathuh ruh ba ki don haduh Hynñiewphew wei jait ki skim jong u Modi bad u kular ba lada u jop un pynioh ïa kine ki skim baroh ïa ki paidbah, kumjuh ruh un pynbha bad pynitynnad shuh shuh ïa kine ki jaka ban kyntiew ïa ka kam jngohkai pyrthei bad wat ka jaka ba ju leh niam Behdieng khlam ha shnong Tuber, ka Lympung Aitnar, kan phuh kan phieng da kaba un shna da kaba long kum ka stadium “Nga don ka mynsiem ban trei hok, namar ngi la shah lehbieñ ha ki nongmihkhmat kiba la leit, lada ki ïoh shong shuki kin ithuh tang ïa ki para ba heh"ong u bah Chyrmang.
U la pynpaw ruh ïa ka jingsngew khia, halor ka jingjah ki skim shna ïing ïa kiba duk, kaba u Modi hi u la mang bad ong ba baroh ki nongshong shnong ki dei ban don ka ïing shong iïngsah, ka jing jah u khaw uba don bad ka muhor ba thoh ‘Modi Rice’ kaba u Modi u la mang ba baroh ki dei ban ioh ia ka bam kaba biang, u la kular ba lada u jop un wanrah lut kine ki skim ki ban ïarap ïa ki paidbah.
Haba kren ha ka jingialang, u bah B.Dkhar, u la ong ba mynta baroh ngi bam ïa u khaw ba ai u Modi bad dei ka sorkar BJP kaba lah ban kyrshan bad pynbit pynbiang ïa ki paidbah bad kaba lah ban ïarap ïa ki paidbah ha kiba bun ki liang ban kyntiew ym tang ïa ka bam, ka pule puthei, hynrei ban kyntiew ruh ïa ka koit ka khiah, u la kyntu ïa ki nongshong shnong jong ka shnong Mutong ba kin sngewbha ban kyrshan lem ïa unkyrtong jong ka BJP.Kiba la ai jingkren ki kynthup ruh u bah Rayan Dkhar bad kiwei kiwei.
Nongpoh, Rymphang 16: Da ki hajar ngut ki paidbah kila tuid mynta ka sngi sha ka thain Patharkhmah haka jingïalang jong ka party NPP ban ïalap elekshon naka bynta ban pan ka jingkyrshan ïa u Bah Sosthenes Sohtun kum u kyrtong ka NPP na Jirang Constituency.
Ha katei ka sngi la wan ruh ban sakhi da ka jingdonlang u Bah Prestone Tynsong, Vice President ka NPP, Bah Sniawbhalang Dhar, Bah Sosthenes Sohtun, Bah Victor Rani MDC ka Jirang, ki nongïalam ka NPP na ka jylla bad Ri Bhoi District bad kiwei kiwei ki riew rangbah bad ki nongkitkam ka party.
Haba kren ha katei ka sngi naka liang u Bah Sosthenes Sohtun kum u kyrtong ka NPP ha Jirang u la pynpaw ka jingsngewkmen kaba ki paidbah ka thain Jirang kila pynpaw ka jingshaniah ha u kum u MLA ha kine ki 5 snem bad dei lyngba ka sorkar MDA hapoh ka jingïalam ka NPP la lah ban wanrah shibun ki kam pynroi haka thain Jirang Constituency bad kumba long haduh mynta palat 500 klur ki skhim la pyntreikam ha katei ka thain ba kynthup ïaki project bapher bapher.
U la ong ruh ba ha kine ki 5 snem u la pyrshang ban trei shibun ki kam khamtam ban wanrah ki kam pynroi, hynrei kaba sngewsih ba dang bun ki nongkynthoh kiba pynthohbria ïa u kum u MLA, da kaba pynmih daw da kumne kumtai, hynrei haba nujor bad ki phew snem bala leit noh ka jingwanrah ïaka roi ka par ka ïaryngkat bad kine ki 5 snem ba mynta.
U la ong ruh ba kum u nongmihkhmat ba ki paidbah kila pynjop donburom ha u 2018, u dang don shibun ka thong bad ka jingangnud ban pyntreikam ha Jirang Constituency, bad buh ka jingkyrpad ïaki paidbah ba kin ai biang ka jingkyrshan ha kane ka kynti ba mynta naka bynta ki kam pynroi.
Naka liang u Bah Sniawbhalang bad u Bah Prestone Tynsong haba kren ha katei ka sngi kila pynpaw ba kum u MLA ka Jirang ki paidbah kin nym ioh shuh bad ka dei ka jingkyrkhu kaba khraw ba ki paidbah kila pynjop donburom ha u 2018 ha kaba la iohi shisha ka jingkylla ha ka thain Jirang naduh ki surok, ki jaka pule, ki jaka sumar bad kiwei kiwei ki kam pynroi.
Kynshi, Rymphang 16: U Bah Ropbertjune Kharjahrin, President ka HYC, Central Body, u la pynpaw ka jingsngewkhia kaba jur halor ka jyrsieh kaba don ha ka tnad Pulit kat haduh ba ka jingim jong u heh Pulit Bah GK Ïangrai ka don ha ka jingma.
Ym tang katta kaba sngew shyrkhei eh ka long ba wat ki bahaïing hasem jong u ruh ki la ngat lang ha ka jingshah pynher mynsiem.
“Ka long kaei kaei kaba sngewkhia ba kane ka tnad treikam kaba la buh ban ai jingshngaiñ ïa ki paidbah mynta ka kylla long pynban ka tnad kaba pynhiar kput para ma ki bad kaba wanrah jingma pynban para ma ki," la ong u Bah Kharjahrin.
U la ong ba kaei ka ban jia ïa ki paidbah lada kata ka tnad kaba dei ban ai jingïada bad jingshngaiñ ïa ki paidbah ka don hapdeng ka kynrum kynram bad ka jingbym ïashngaiñ para ma ki.
Shillong, Rymphang 16 : Palat spah ngut ki Nongkyrshan jong ka All India Trinamool Congress na Dadenggre Constituency, kila pynïasoh ïalade sha ka NPP ban kyrshan ïa u MLA bad kyrtong ka Party James PK Sangma.
ïa kine ki Nongkyrshan ka TMC la pdiang sngewbha da u James PK Sangma ha ka jingïadon lang kiwei ki Nongïalam ka NPP n aka Constituency.
Kine ki Nongkyrshan ka TMC kila pyntip ba ka jingphet syndet jong ki sha ka NPP ka dei namar ka jingñiew poh jong u Kyrtong ka TMC Rupa Marak ïala ki jong ki nongkyrshan kaba long ruh kumjuh na ki Nongïalam ba hakhlieh.
“Ka TMC ka dei ka party thymmai ha Meghalaya hynrei ngi kum ki Nongtrei ngi la ïashimbynta ha ki kam saiñ pyrthei la slem bha mynta.
Hynrei ki Nongïalam kim ju ïakynjoh ktien lem ïa ngi haba ki shim ïa kano kano ka rai hapoh ka constituency.
Ki Nongïalam ki wan, ki ai jingkren bad leit khlem da sngap ïa ki jingpynsngew jong ngi" kila ong.
“Nakata ka daw ngi la rai ban pynïasoh sha ka NPP namar ki Nongïalam ki burom bha ïa ki nongkitkam ka party" kila ong.
Shillong, Rymphang 16 : Ka jingïalap elekshon ban pan jingkyrshan ïa u kyrtong ka United Democratic Party ka Mawphlang konstitwensi, u bah Beyond Matthew Kurbah ha ka shnong Nongspung hynne ka sngi ka la kylla long kum ka rynsan ban pyni ïa ki nia jong ki jingshisha kaba la khlei hi da u MLA ba mynta jong ka Mawphlang, u bah Eugeneson Lyngdoh halor ki kam bah kaba u kpa jong u, u la lah ban leh kum u nongmihkhmat bad kumjuh ruh kum u nongthawaiñ na ka bynta ka konstitwensi bad ka Jylla.
U bah Eugeneson u la kren kum ban pynshisha bad pynshai ïa ka kaei kaba kiwei ki kam bad ki kam kiba u kpa u la pyndep halor ka jingangnud jong u paidbah ha kaba u la ong, “I pa ha ka jingtreikam jong I, I la lah ban pyndep ïa kiba bun ki jingangnud ki paidbah, kum u khun nga ïohi ba I pa I don ïa ka mynsiem shakri bad kata ka dei ban shakri ïa u paidbah bad kiba la ïohi bad mad kidei kiba lah ban pynshisha.
"“Kaei kaba sngewsih ka long ba ynda nga la rai ban nym ïakhun elekshon, ki don katto katne ki candidate kiba la shim kabu halor ka rai jong nga bad ban shim kabu ïa ki kam kiba I pa I la trei na ka bynta u paidbah bad kane ka pynshisha ba kine ki briew kiba shim kabu kidei ki nongïalam kiba pyrkhat ïalade shimet," ong u bah Eugene.
Haba pynsngew sha u paidbah ïa ki jingshisha katkum ki kot ki sla kiba u la lum, nyngkong eh u la ong ba u ïeng ha katei ka jaka kum u khun samla jong ka jaidbynriew bad haba u ïohi ba u rangbah u ïeng ha ka nongrim ba skhem bad ba shai bad ka nongrim kaba hok, u dei ban pyni ïa ki jingshisha bad ban kdew ba kaei kaba uwei u kyrtong u shim kabu bad ban kam ba ïa ka Tyrsad PHC la wanrah da u, ka pynpaw shisha ba une u kyrtong u kheiñ bieij ïa ki paidbah bad ka jinglïng lui lui jong ki.
U Bah Eugene u la ong, lada ïaid katkum ki kot ki sla, ka Tyrsad PHC kaba ki paidbah ki la angnud da ki snem ka urlong tad ynda u MLA barim ka Mawphlang hi u la ïakhun ban beh shaduh sha Delhi kata haduh ba un ïoh ïa ka administrative approval ha u snem 2021 kata tang khathynniew sngi shuwa ba un khlad na kane ka sla pyrthei bad ym tang kata hynrei wat ka surok na Mawphlang sha Mawsynram kadei ka mat kaba u kpa jong u, u la kren nyngkong namar u shim ba ka surok udei u bud lum ïa ka roi ka par bad ïa kane u la la leh da kaba ïawer lang bad ki arngut ki MLA, u MLA na Mawsynram bad Ranikor konstitwensi ban ïasoi lang ïa ka proposal.
Halor ka rai ban pynieng ia u bah Beyond kum u kyrtong, u bah Eugene u la ong kane ruh kadei ka jingkwah jong u namar ba u kwah ba u briew u ban shimti ïa kane ka kam bad pyndep ïa ki kam kiba u paidbah u angnud udei ban long u briew uba lah ban trei bad ba don ka jabieng bad uba don ïa ka nongrim ban ïeng ha ka hok ym uba im ha ka thok shukor.
Halor ka jingïaineh jong u ha ka party UDP, u bah Eugene u la ong ba ka daw jong kane ka dei halor ka jingsngew shngaiñ ïa ka party kaba don jingkyrmen bad kaba don ïa ka shap (ka bom) kaba tied ïa u klong snam jong ka jaitbynriew ba kumno ngin pynurlong ïa ka jingangnud jong u paidbah.
Halor u kyrtong uba la don ha ka party, nga ong ba lada phi ai tiket ïa uta u rangbah ngan nym kyrshan namar kum u samla nga peit ïa u briew uba lah ban trei bad ba don ka jabieng khnang u lah ban buddien ïa ka eh ka shon bad ruh ban pyndep ïa ka jingangnud jong ka jingurlong jong phi ki paidbah… nga ïeng hangne da ka jingsngew shngaiñ namar ngi don ha ka party kaba don jingkyrmen…Ka bom ka tied ïa u klong snam jong ka jaidbynriew ba kumno ngin pynurlong ïa ka jingangnud jong u paidbah bad to ai phi ki nong NongspungHa kawei ka liang u president rangbah ka UDP, u bah Metbah Lyngdoh haba ai jingkren ha katei ka sngi, u la ong, ha kane ka elekshon kaba mynta, kiba bun ki kren ïa ka roi ka par, ka klur ka tyngka hynrei ngi klet ban phai halor ka jaidbynriew bad nga sheptieng ba ïoh ngi bakla ha kane ka kynti, shaei ka lawei jong ki khun ki kti namar kiba bun ki la shu ïakren beit tang shaphang ka spah ka phew.
U bah Metbah u la ong, ka jingpynlut pisa ha ka jingpynkhreh elekshon ka da i ma bad ishyrkhei shisha namar naei kato ka pisa ka wan bad naei pat kin lum ïa kaba ki la pynlut bad bynrap da kaba ong, kumta ka donkam ïa ngi iwei pa iwei ban pyrkhat haba ngi thep vote namar ka kam elekshon kam dei tang ka kam tamasa ne ban pynbiej paidbah hynrei ka dei ka kam ïa ngi ban pyrkhat jngai bha shaphang ka lawei jong ka Jylla.
Shuh shuh u la ong, ba lada ki paidbah hi ki don ka jingsngew na ka bynta ka jaidbynriew kidei ban ai lad shisien ba ka UDP kan don ïa u nombor uba lah shisha ban ïalam ïa ka Jylla bad dei ynda la ïoh uta u nombor, ngin sa lah ruh ban pyni ïa ki kam kiba u paidbah hi u angnud.
Kiwei kiwei kiba la ai jingkren ha katei ka sngi ki kynthup ïa u bah Beyond Matthew Kurbah, u bah Brolding Nongsiej u kyrtong ka UDP na MAwthadraishan bad kiwei kiwei ki riew rangbah.
Shillong, Rymphang 16: U Myntri ka sorkar pdeng uba peit ïa ka tnat Ports, Shipping & Waterways bad Ayush, u Sarbananda Sonowal u la khot la wer ïa ki paidbah ka jylla ban snohkit lang bad ka BJP ha ka jingïakhun ban pyndkhut noh sbak ïa u kynjri ka jingshah shiliang khmat ki paidbah bad ïoh jingmyntoi na ka bhah ki paidbah tang sha kiba ha ïing ki heh ki haiñ bad kumjuh ban pyndkhut noh ïa ki kynjri ka bamsap bam klop kiba la teh mraw ïa ka jylla da kaba ki kyrshan ïa ka BJP kaba don ka thong ban rat dyngkhong ïa kine ban wan bujli da ka suk ka saiñ bad ka roi ka kiew ka jylla.
Haba kren ha ka jingïalang paidbah jong ka party ha Tikrikilla u Sarbananda Sonowal u la ong, “Ki paidbah nongshong shnong ka Meghalaya ki la shah patar lyngkot lyngkhai na ka roi ka par ha ki artylli ki ksuid ba shyrkhei kata, ka jingshah peit shiliang khmat u paidbah da kaba pynleit jingmut tang na bynta ka bit ka biang ki ba ha ïing lajong bad ka bamsap ka shyrkhei yn lah ban pynkut noh tang da kaba phi kyrshan lang ïa u Modi ban pynurlong ruh ïa kaba u angnud da kaba pynjop ïa ka BJP.Phi la sakhi ba ka NPP bad ka Congress ki la synshar ha ka jylla bad ka jingbamsap ruh kaba da i shyrkhei bad ka jingbuh ha khmat ïa kiba ha ïing ruh kaba la paw shai kdar.
Dei tang ka BJP kaba buh ha khmat ïa ka roi ka par, ka jingpynkupbor ïa ki paidbah da ki kshim kiba u Modi u wanrah bad shibun bah ki soh bathiang ba phi dei ban ïoh bam vote ban pynjop ïa ka BJP.".
Shillong, Rymphang 16 : Ka Election Commission of India (ECI) ka la pyntip ba ka jingïoh kurup pisa, droks bad ki mar kiba ki kyrtong ki mut ban sam ei sha ki paidbah nongthep vote khnang ban ïoh khring ïa ka vote jong ki ka la kiew haduh 20 shah ha ka jylla bad ka ECI ka la kam ba dei da ka jingpyrkhing kaba jur ki bor pahara ba la lah ban teh lakam haduh une u pud.
Ka ECI ka pyntip ba naduh ba pynbna ïa ka elekshon kat haduh ka 15 tarik Rymphang ha Meghalaya ka jingïoh kurup ka la kot haduh T.63.98 klur ha kaba 7.36 klur ka dei ka pisa, ka kyiad ba 100299 liter kaba shongdor 2.31 klur , u droks ba shongdor 31.21 klur, ki mar remdor ba shongdor 0.91 klur bad ki mar ba mut sam ei ban khroh vote ba kot 22.19 klur.
Ka ECI ka pyntip ba ka jingïoh kurup baroh ha ka elekshon MLA-2018 ha Jylla ka kot tang 1.15 klur.
Lah ban kdew hangne ba ka ECI ka la buh haduh 21 ngut ha Meghalaya ki Expenditure Observers nalor nangta sa ar ngut ki Special Expenditure Observer ban peit ngor halor ka jingpynlut pynsep ki party bad ki kyrtong ha kane ka elekshon.
Shillong, Rymphang, 16: Ka Khun Hynñiewtrep National Awakening Movement (KHNAM) ka la kynthoh ba ka jingong jong u National General Seretary ka BJP u Rituraj Sinha ba ka Inner Line Permit (ILP) kan ktah ïa ka jngohkai pyrthei ka long kaba bakla.
“Ka Inner Line Permit (ILP) ka la sah teng ha Delhi la saw snem bad na ka liang u National General Secretary ka BJP u Rituraj Sinha u dang ong ba hap ban ïatai bha hadien ka elekshon ka long kaba sngew thamula.
Ka mih ka jingjingkylli ba ha kine ki saw snem ba ladep hato ka ILP ka la shu sahkut tang ha ki almari ha Delhi?," la buh jingkylli ka KHNAM ha u kyrwoh ba la phah da u Vice President u Bah Thomas Passah.
“Ka Sikkim kaba la paw bha kum kawei na ki jaka jngohkai pyrthei ha ka Ri India bad ha ka pyrthei baroh kawei ka don ïa ka Restricted Area Permit (kaba long kum ka ILP) bad ruh ïa ka Protected Area Permit bad kine ki jingpyrkhing ki khlem pynhiar ïa ka kam jngohkai pyrthei hynrei ka dang kyntiew.
Namarkata, ka jing ong jong u Rituraj Sinha ba ka ILP kan ktah ïa ka tourism ka long kaba bakla," la ong ka KHNAM.“Ka ILP ka dei ban ïada ïa ka hok longtrai jong ngi ki ritpaid kumba la ïohi jngai da ki bor synshar Phareng kiba la kynthup ïa ka ri Khasi ha ka BEFR 1873, namarkata, ka ILP ka long kaba donkam bha bad ngim lah ban ïapeiñ ïa ka hok longtrai jong ngi bad ka spah namar dang lah ban longtrai ha ka jingduk bad ïa ka jingriewspah ha ka jinglong mraw," la ong shuh shuh ka KHNAM.“Ka seng ka shim ruh ba ka Sorkar barim bad baroh 60 ngut ki MLA ki la shu mynjur arsap ïa ka Resolution ILP ha u snem 2019, namarba ngim ïohi ba kan don ka jingbuddien bad ka jingtynruh ba shong nongrim ha kine ki saw snem ba la leit," la kynthoh ka KHNAM.“Ha ka 11 tarik, Nohprah, 2019 ka Sorkar MDA ka la pdiang da ka jingkmen ïa ka Notification jong u President ka Ri India kaba la weng noh ïa ka kyntien Khasi-Jaiñtia na ka Preamble jong ka Eastern Bengal Frontier Regulation Act 1873 bad ngim ïohi ba kan don ka jingpyrshah lane ka jingmudui pyrshah ïa kane ka Notification namar ka jingweng ïa ka kyntien “Khasi-Jaiñtia" na ka BEFR 1873 ka pynkheiñ im im peit peit ïa ka clause (3) (a) jong ka Article 372 kaba la kren shai, “Nothing in clause (2) shall be deemed – (a) to empower the President to make any adaptation or modification of any law after the expiration of (three years) from the commencement of the Constitution.
" “Ka bor ban pynkylla ïa kum kine ki Pre-Constitution laws ha kano kano ka por ka shong beit tang ha ka Parliament," ong ka KHNAM.“U Bah H.S Shylla kum u CEM ka KHADC u la mudui pyrshah ïa kane ka Notification hynrei hadien ka jingkhlad noh jong une u nongïalam wat ka KHADC ruh ka khlem shimti ïa lane ka kam," la ong u kyrwoh.
Shillong, Rymphang 16 : Ka nongaiktien jong ka National People’s Party (NPP), ka Dr.Mazel Ampareen Lyngdoh ka la buh jingkylli, balei ki seng nongwei ki kwah ban wan ïuhkjat ha kane ka Jylla, ha kaba ka la kyntu ïa ki paidbah ka Jylla ban long kiba husiar.
Kane ka jingkren jong ka nongialam ka NPP ka long haba ther ïa ka jingkren u General Secretary ka All India Trinamool Congress (AITC), u Abhishek Banerjee uba la ong ha ka jingïalang jong ka TMC Tura, Ha ka por ba phi ñion ïa u budam uba don ïa ka shap jong 2 tylli ki syntiew kam dei tang ka ‘vote’ ba ai ïa ka TMC hynrei kadei ka ‘vote’ ba ai beit ïa ka Mamata Banerjee.
Ka Dr Ampareen ka la ong ba ka jingkren u Abhishek ka la pynpaw ïa ka jingshah ïaid lait jong u Dr Mukul Sangma ha ka TMC.“Sngewsynei ïa u Mukul bapli ba hakhmat jong u dang ong u briew kumta," ka la bynrap.
“Nga tharai u (Mukul) u don lang ha kata ka rally, shano ka khmat u buh haba kren kumta," ka la ong bad bynrap ba kane ka jingleh jong ki seng kiba wan na shabar ka long kaba ma bha, ne ki shu kwah pynibor ba ki don ha kiwei ki Jylla.
“Balei yn sa wan ïaleh election noh ka Mamata ne ha kane ka Jylla jong ngi?" la khyrwit ka nongïalam jong ka NPP.Ka Dr Amapareen ka la ong, “Nga ong ïa phi ki nongshong shnong jong ka Jylla jong ngi, jied ïa ka party lajong, wat bud ïa ki party nongwei kiba ai rongphong da ka rong ka jong ki.
".
Shillong, Rymphang 16 : U National President ka National People’s Party (NPP) bad Myntri Rangbah ka Jylla Conrad K Sangma, ula ïaid ïalap elekshon khlem shongthait ha baroh ki Constituency ka Ri-lum Garo ban nang pynjur ïa ka lyer jong ka NPP ba kan wan biang ha ka bor ban thaw Sorkar ha Jylla.
U Myntri Rangbah ka Jylla ula pyndonkam da ka helicopter ban hiar ha manla ki constituency bad hynne ka sngi palei, ula hiar ïalap elekshon ha lai tylli ki constituency ban pan ïa ka jingïatreilang jong ki paidbah bad ki lai ngut ki kyrtong ka party ha kane ka elekshon MLA ban long la 27 tarik Rymphang.
U Myntri Rangbah ula ïashimbynta ha ka jingïalang paidbah kaba long ha Takimgre kaba hap hapoh ka Rajabala constituency ban pan jingkyrshan na ka bynta u Abdus Saleh, ha Moadamgre kaba hap ha Bajengdoba constituency ban pan jingkyrshan na ka bynta u Pongseng Marak bad ha Bagabatha kaba hap hapoh ka Kharkutta constituency na ka bynta u Rupert Momin.
Ki paidbah nongkyrshan da ki hajar ngut kila wan ïashimbynta ha baroh kine ki jingïalang paidbah ha kaba u Myntri Rangbah Conrad K Sangma ula kren halor ki kam ba ka sorkar ba ïalam da ka NPP kala leh.
Ula ong ba ka NPP kala ïeng skhem ha ka nongrim ban trei na ka bynta u paidbah bad kala trei shitom ban pynthikna ba ki kam pynroi ki poi ha manla ki kyndong kynshrot jong ka Jylla.
Pynursla, Rymphang 16: Ka seng Hynñiewtrep Integrated Territorial Organization (HITO) ha ka sngi Palei ka la hiar sha Pynursla ka Constituency ba la mih khmat da u Bah Prestone Tynsong uba long ruh u Symbud Myntri Rangbah ka jylla ban pynlong ïa ka jingpynshai paidbah halor ka jingjied ïa ki nongthaw aiñ bad ka kamram kaba ki nongthaw aiñ ki dei ban leh hadien ba ki paidbah ki la pynkhamti ia ka lyngkor.
Haba kren ha ka jingïalang pynshai paidbah ba la pynlong ha Parking Lot Pynursla u President ka HITO u Bah Donbok Dkhar u la kyntu ïa ki paidbah ba ha kane ka kynti kaba mynta kin jied da ki nongmih khmat kiba stad ban thaw aiñ ban ban kren ïa ka ishu ka jaidbynriew ym ïa kita kiba ai pisa.
“Shuwa ba phin leit ban vote kynmaw ba ka vote jong phi ka rai ïa ka lawei ka jaidbynriew bad ki khun ki kti jong phi na kata ka daw da pynshong nongrim bha ïano phin phah sha Assembly ban leit thaw aiñ na bynta jong phi bad ki pateng ban dang wan," u la ong.
“Lada phi kyrshan ïa ka jingsiat ïap u Bah Cheristerfield Thangkiew shiteng synïa ha ïing jong u, lada phi kyrshan ïa ka jingpynthiah surok ïa ki nonghikai kiba ai jingnang jingstad bad ruh ïa ka jingshah siat bom pynsat khmat ïa ki, lada phi kyrshan ïa ka CAA kaba ka MP ka NPP ka la mynjur lang ha Parliament, lada phi kyrshan ïa ka jingbym ai ILP, lada phi kyrshan ïa ki High Level, ka casino…ha ka 27 tarik ai ka Vote jong phi ha ki party ba don ha ka MDA ba kynthup naduh ka NPP, UDP, HSPDP, PDF, BJP.tangba kynmaw wat khñium shuh kaei kaba ki leh hadien ka elekshon hynrei risa beit bad hun beit kat kaba phi leh namar phi la ïohi kaei kaba ki leh ha kine ki 5 snem," u la bynrap.
Haba kynthoh ïa u Symbud Myntri Rangbah ka jylla uba dei ruh u MLA kane ka thaiñ u Bah Prestone Tynsong, u Bah Donbok u la ong ïa ki paidbah, “Lada phi sngewïahap ba ha ka kordit khait namar ka jingkhang dam ha u 2020-21 kaba tang ban mih sha iew ym ïoh lad shuh bad ka kamai ruh kam don shuh ba u Symbud Myntri Rangbah un wan ong ïa phi bam tang ka ja bad u jhur bad lada phi pynskhem ïa kaba u ong Ngi Pynbiej man ka san snem bad ki nongop ruh man ka san snem pynjop donburom biang ïa u hynrei ngi kum ka seng te ngim kit ram shuh lada ngim mih shuh shakhmat ban ïakhih ïa ki jingeh kaba kum ka jaidbynriew ka ïa kynduh namar phi la biej hi bad phi la ngop hi wat hapdeng ka bor sngewthuh kaba shai," u la ong.
Shuh shuh u la ong ba na ka liang jong u shimet um lehraiñ ban kren ïa ka jingshisha, “Ngam len bad ngam lehraiñ ban ïathuh ba nga shimet nga kyrshan ïa u Prah ka VPP namar nga ïohi ïa ka jingkyrmen ïa ka jaidbynriew ha kane ka party ba ïalam da u Bah Ardent," u la ong.
Tura, Rymphang, 16: Arngut ki nongkyrshan jong ka National Peoples Party (NPP) ki la mynsaw hadien ka jingshah thombor ha ki nongkyrshan ka Trinamoo Congress ha ka sngi Balang ha ka shnong Borshibanda hajan ka ing sah jong u kyrtong ka TMC na Phulbari Constituency.
Kane ka la jia ha ka por kumba 8:17 baje janmiet.
Ki Pulit ka Phulbari Police Station kiba la ïoh jingtip ba katto katne ki nongkyrshan ka TMC hapoh ka jingïalam jong u Bhutto bad kiwei kiwei ki la ktah kti ïa ki nongkyrshan jong ka NPP mar mar ki la hiar kyrkieh hapoh ka jingïalam jong u SDPO ka Dadenggre, u CI (W) Phulbari bad u OC ka Phulbari PS ban pynlong ïa ka jingtohkit.
Ha kane ka por ki Pulit ki la lap ba ki don kumba 150-200 ngut ki briew kiba ïalum hakhmat ka ing jong u kyrtong ka TMC na Phulbari Constituency bad lap ruh arngut ki briew kiba la mynsaw ïa kiba la tip kyrteng kum u Md.
Joynal Abedin bad u Md.
Aynal Haque kiba la phla ba ki la shah ktah kti ha u Sofiqul Islam ba ju khot sin u Bhutto, u Abdul Ahmed, u Mukul, u Shahajahan, bad kiwei kiwei.
Da ka jingphla jong kine ki arngut, ki Pulit ki la rah noh sha u Sofiqul Islam sha thanat.
Hynrei, ki paidbah ki la ker kut ïa ki Pulit bad pyrshang ban thombor sa ïa ki.
U Sofiqul Islam uba dei u bahaing ba ïajan tam bad u nongkyrshan jong u kyrtong ka TMC u la ïoh phet krad da kaba shim kabu ïa ka jingker kut ki paidbah ïa ki Pulit.
Ha kane ka por, uwei u briew bym pat lah ban tip kyrteng uba kynshoit ïa ki paidbah ban thombor ïa ki Pulit ruh u la shah kem.
Hadien ba ki Pulit ki la mih noh na ka jaka ba la jia ka jingïahuri hura bad ki briew kiba la shah bat bad kynthup ruh kiba la mynsaw sa shi kynhun ki paidbah ba la ïalam da ka Hasina Zaman (ka kurim jong u kyrtong ka TMC) ki la khang kdong ïa ki Pulit ha surok Bholarbhita.
Wat hadien ba la hukum ba kin ïa pra noh la ka jong ka lynti hynrei kim shym la sngap satia bad shimti jubor ïa ki briew kiba la shah rah ha ki Pulit.
Da ka said, ki Pulit ki la ïohlad ban pynkit noh ïa ki arngut kiba mynsaw, u Md.
Joynal Abedin bad u Md.
Aynal Haque sha Phulbari CHC.Ha CHC, sa arngut kiba la mynsaw, kynthup ïa kawei ka khynnah kynthei ki la wan mih sha hospital.
Napdeng ki saw ngut, lai ngut kiba la kham heh ka rta ki la mynsaw malu mala, katba ïa ka khynnah kynthei la pynkit noh kiwei ki jaka ai jingsumar hadien ba la suba ka la kheiñ khylliah ka kjat.
Tang shu ïoh jingtip na u Officer In-Charge, ka Phulbari PS, mar mar la pan jingïarap na ki Pulit jong ka Rajabala Police Station bad kumjuh ruh na Bogularbhita Out Post ban tem ïa kane ka jingïakynad.
U Zonal Magistrate, ka kynhun FST/SST bad u Assistant Commissioner ki la hiar sha ka jaka ba ïakajia da ka jingsynran lang jong ki Pulit.
Ki Pulit ki la ujor da ka ejahar ha Phulbari PS hapoh ka Section 147/ 149/ 186/ 188/ 189/ 224/ 225/ 332/353 jong ka Indian Penal Code (IPC) bad sa kawei pat ka ejahar hapoh ka Section 120B/144/ 307/ 326/ 427/ 448/ 506 jong ka Indian Penal Code (IPC) (katkum ka ujor ba la mudui da u Joynal Abedin pyrshah ïa ki 32 ngut ki briew kiba dei ki nongkyrshan ka TMC).
Ki Pulit ki la register ïa ka case bad pynlong ruh ïa ka jingtohkit.
Kat haduh mynta ki Pulit kim shym la kem ïano ïano ruh kat haduh ba la thoh ïa kane ka khubor.
Ki bor synshar district ki la phah ruh shi kynhun ki Pulit ka Sorkar Pdeng sha ka shnong Borshibanda ban pynneh ïa ka shongsuk shongsain bad la thaw ruh ka ka Peace Committee ban wanrah biang ïa ka jingïasuk hapdeng ki ar liang mamla.
Ha ka jingtohkit, la shem ba ki briew kiba donkti ha kane ka jingïashoh ki dei hi ki bahaing hasem bad kiba shong basah marjan bad ka iing jong u kyrtong ka TMC na Phulbari Constituency.
Kiba shah shohh ki dei ki nongkyrshan ka NPP bad ka la don teng ka jingïahuri hura hapdeng jong ki bad ki nongkyrshan ka TMC ha kan eka shnong na ka daw ka saiñpyrthei.
La kynnoh ba u kyrtong ka TMC u la tem pynheh da ka sur jingrwai ha ka por kumba 7-8 baje mynmiet hynrei wat haba kiba marjan ki la kyrpad ban sangeh tem jingrwai na ka daw ka jingpynthud ïa ki khun ki kti kiba dang khreh kot ban pynkhreh ïa ka eksamin hynrei ha ka jaka ban ïapynbeit ïa kane, u Sofiqul Islam uba ju khot sin, u Abdul Ahmed, u Mukul, u Shahajahan bad kiwei kiwei ki la ktah kti pynban.
Ynda ki Pulit ki la poi ha kane ka jaka, uwei u briew u bym lah ban tip kyrteng u la phah khubor lyngba ka SMS ha ka WhatsApp Group jong ka TMC Phulbari bad kumjuh ruh ha ka WhatsApp Group jong ka TMC District ban ïamih paidbah.
Na ki jinglum jingtip, la shem ba u Sofiqul Islam uba ju don teng ki dak sniew u dei uba donkti ha kane kajuh ka jingjia.
U dei uba la donkti ha ka jingïahuri hura dang shen ha ka shnong Charbatapara ha ka 7 tarik, Rymphang, 2023.
U la shah kem ruh ha kane ka jingjia bad shah hukum ban pyndem da ka Iingbishar hapoh ka Section 107 CrPC.Shillong, Rymphang 16: U National General Secretaty ka Seng Trinamool Congress, u Abishek Banerjee, haba kren ha ka jingïalap eleklshon ha Ampati, u la buh ka thong ne challenge ïa u Myntri Rangbah ka jylla, u Conrad Sangma ba un pynmih ïa ka Report Card halor ka jingtreikam jong ka sorkar jong u ha kine ki san snem lada u nud.
“Conrad lada phi nud sei ïa ka report treikam ha kine ki san snem baladep bad sa peit ki paidbah kumno kin jubab ïa ka jingtreikam jong phi", la ong u Banerjee.
Hynrei u la ong ba ha kine ki san snem ka sorkar MDA hapoh ka jingïalam ka NPP ka la pheil lut ha kiba bun ki liang, hynrei mynta pat por elekshon ka NPP ka leit kylleng kylleng ban pynbieit bad ïalam bakla ïa u paidbah.
U nongïalam ba dang kham Samla ka TMC, u la ong ba ki paidbah ka jylla kidei kiba stad bad ki la ïohi ba ha kine ki san ka snem ka sorkar u Conrad kam shym la leh eiei, hynrei la shu jyllei beit tang ki kam bamsap katba shaba phai, naduh ka bamsap khaïi dewïong tuh, ka bamsap ai ding elektrik sha ki nongkyndong, ka bamsap tei ïingdorbar, ka bamsap MUDA, ka bamsap die tuh ïa u khaw baduk sha Assam bad bun kiwei kiwei.
Da kaba pan ïa ka jingkyrshan jong ki paidbah bad rah ïa ka kti jong ka Miani D.Shira, ka kyrtong jong ka TMC na Ampati, u Abhishek, u la ong ba na Ampati wat hapdeng ka jingñiom tyngeh ki heh ka NPP, kynthup ïa u Conrad Sangma, ka khun jong u Dr.Mukul Sangma kan jop da kaba suk ha kane ka elekshon 2023.
Shillong, Rymphang 16 : Ki nongkyrshan u kyrtong ka People’s Democratic Front (PDF), Bah Auspicious Lyngdoh Mawphlang na Mawphlang Constituency sha ka elekshon MLA 2023 ka ban long ha ka 27 tarik mynta u bnai ki la ong ba jingbym shongshit khleh bieit ka elekshon ha kane ka kynti ba mynta na kane ka Constituency ka dei namar ka jingkhlaiñ u kyrtong u ba ïakhun da ka jingshaniah ha u paidbah ym ha ka bor pisa.
Ha ki jingkren jong ki ha ka jingïalang ïalap elekshon na ka bynta u Bah Auspicious ha Nongspung myn ha ka 16 tarik u Rymphang, 2023, ki nongkyrshan ki la ïalap pynsngew ba ha kane ka elekshon kin jied ïa une u kyrtong ka PDF ban leit thawaiñ sha ka ïing Dorbar ka Jylla.
Ha kane ka sngi la ïa donlang ruh da u Bah Wellbirth Rani, President barim ka Federation of Khasi Jaintia and Garo People (FKJGP), u Bah James Ban Basaiawmoit, Vice President ka PDF, nalor ki nongkitkam ka PDF Zonal Committee Mawphlang Constituency lem ki nongkyrshan.
Na ka liang u Bah Auspicious u la ong ba na ki 120 tylli ki shnong ha ka Constituency, 80 tylli ki dang kham sahdien bad 35 tylli ki dei ki bym pat ïoh surok.
U la ong ba don 121 tylli ki longïing kiba ki ïing jong ki ki long kiba isangsot bad 107 tylli ki longïing kiba duna kyrduh eh ha ka ïoh ka kot.
Da kaba pynpaw ba lada u shah jied, un ïakren ban wanrah ïa ka State Agriculture Policy, ka Labour Policy, ka Commission on Employment Generaton, u Bah Auspicious u la ong ba un ïakren ban kyntiew ïa ka thaiñ ha ka pule puthi bad wanrah ki jingkylla bad bynrap ba u don jingshaniah ha ki paidbah ban jop ïa ka elekshon ym ha ka bor pisa.
Shillong, Rymphang, 16: Ka Kong Antonette Sohtun ha ka miet sngi Balang ka la mudui da ka ejahar ha ki Pulit ka Jhalupara Out Post pyrshah ïa u Bah Mahendro Rapsang uba long ruh u kyrtong jong ka National Peoples Party (NPP) na West Shillong Constituency halor ka jingkynnoh ba u leit byrngem byrsit ïa u kurim jong ka ha ingsah kaba don ha Mawbah Lumphyrnai kaba dang hap hapoh ka West Shillong Constituency.
Ha ka ejahar ka Kong Antonette, ka la kynnoh u Bah Mahendro Rapsang ryngkat lang bad ki nongbud hapdeng ka jingshoh khawiang ki la kyndar ïa ka jingkhang iing bad ker kut ruh ïa ka iing baroh kawei ha ka por kumba 11:00-11: 45 baje mynmiet da kaba kren ruh ïa ki tien sih tien sang bad byrngem byrsit ruh ïa u kurim jong ka, u Bah Droshing Lyngdoh u bym pat don satia ha iing ha kane ka por bad uba dang wan phai sha iing na la ki kam.
Hadien kane ka jingjia, u Sector Magistrate jong ka tnat pynïaid elekshon lem bad ki Pulit ki la hiar sha ka shnong Mawbah Lumphyrnai ban leit jurip ïa ka iingsah jong ka Kong Antonette hadien ka ladep ban mudui da ka ejahar ha thanat Jhalupara.
Halor kane ka jingjia, u Bah Mahendro Rapsang u la kyntait ban ai jingpynshai watla na ka liang jong u nonglum khubor u la telephone ïa u ban pan jingpynshai halor ka jingshah kynnoh jong u ha ka Kong Antonette.
