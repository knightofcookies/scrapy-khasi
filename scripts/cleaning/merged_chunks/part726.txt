U la pyntip shuh shuh ba ka seng BJP ka la dep ban pynlong ïa ki jingïalang bad ki bor ba pynïaid ïa ki madrassa bad ha katei ka jingïalang la pynmih ïa ka rai ban khang khyrdep sa ïa 300 tylli ki madrassa.
U la pyntip shuh shuh ba ka rai ban khang khyrdep ïa kitei ki madrassa kan shong ha ka jingïalang syllok ka ban sa pynlong hapdeng ka tnat pulit jong ka jylla bad ki kynhun Qaumi.
Halor ki mat ba ïadei bad ka rukom shong kurim bun lok lane ka ‘polygamy’ na ka liang u Myntri Rangbah u la ïathuh a kan nym don kano kano ka jingleit khynra kaba ïadei bad katei ka mat namar kam dei kaba long beaiñ kat kum ka jingngeit jong ki paid Muslim.
Hynrei u la ïathuh pat ba ha ka imlang sahlang ki paid Hindu lada don kano kano ka jingshong kurim bun ngut ka sorkar kan sa shim da ki sienjam kiba donkam ban leit pynlong ïa ki jingkhynra.
Ki nongïalam jong ka Sorkar Tripura ha ki khyndiat sngi kiba la leit noh ki la phah da ka jingthoh sha ki nongïalam jong ka Sorkar Pdeng ban ai jingmut na ka bynta ban thaw sa ïa 8 tylli ki iew khappud ha kylleng ki thaiñ jong ka jylla.
Kat kum ki jingïoh lum jingtip na ki bor sorkar jong ka jylla la pyntip ba ki don haduh 8 tylli ki ‘land customs station’ ha ka jylla, kynthup ïa kawei ka ‘integrated check post’ ha ka nongbah Agartala.
Na ka liang ki nongïalam jong ka sorkar jylla ki la phah da ka jingthoh sha ka Sorkar Pdeng ban tei ïa ki iew khappud sa ha ka thaiñ Kamalpur, Dhalai district bad ha ka thaiñ Ragna, North district.
Shuh shuh la ïoh jingtip ruh ba na ka liang ka sorkar jylla ka la rai ban kyntiew ruh ïa ka thaiñ Kumarghat, Unakoti district sha kawei ka thaiñ kaba jur eh ha ka liang ka jinglah ban pynmih ïa ki ‘agarbatti’.
Ki bor sorkar jong ka jylla Nagaland ha ka jingleit khynra halor ki mat kiba ïadei bad ki mokotduma pynkheiñ kyndon Inner Line Permit (ILP) ki la ïoh ban kem ïa haduh 325 ngut ki bar jylla kiba la donkti ban pyndonkam bakla bad pynkheiñ ïa ki kyndon jong ka ILP.Ïa katei ka jingleit khynra la pynlong ha ka Sngi Ba-ar mynta ka taiew da ki bor pynïaid distrik jong ka Kohima ha ryngkat ka jingïatreilang bad ki bor pulit jong ka jylla.
Ha katei ka jingleit khynra jong ki, ki la lap ba ki la don bun bah ki bar jylla kiba dang shong dang sah ka Nagaland wat hadien ka jingkut noh jong ki jingai jingbit kat kum ka ILP.Ïa kitei ki bar jylla la daiñ kuna bad pynngat hapoh ka Sections (2), (3) bad (4) jong ka Bengal Eastern Frontier Regulation (BEFR) Act of 1873.
Hadien ba ki bor sorkar ki la khmih bad tohkit bniah ïa baroh ki kot ki sla ba donkam, ki la ïoh lum ruh ïa T.1.2 lak ka kuna.
Na ka liang ka shlem treikam jong u District Public Relations Officer (DPRO) ka Kohima u la pyntip ba ïa katei ka pisa yn lum bad kheiñ kum ka kuna na ka bynta ka sorkar jylla.
Na ka liang ka shlem trei kam ka la pyntip shuh shuh ba ka kynhun Special Task Force kaba la thaw ban khmih bniah na ka bynta ka ILP kan dang ïai bteng ban leit pynlong ïa ki jingkhynra ha kylleng ki bynta jong ka thaiñ kat kum ka jingïoh ïa ka jingbtah bad jingai bor jong u Deputy Commissioner ka Kohima.
Ka seng VPP ka pynpaw ïa ka jingbynñiaw kaba jur halor ka jingïathuhlypa kaba lamler jong katto katne ngut ki nongïalam jong ka seng NPP ba hana lada pynkylla ïa ka bhah thungkam kan sa don ka jingïakynad jaitbynriew ha ka jylla.
Ha u kyrwoh khubor, u nongaiktien ka VPP, u Dr Batskhem Myrboh, u la ong, “Kaba kum kane ka jinglamler ka pynpoh dor ïa ka jaitbynriew Garo la kum ba ki dei ki shiteng khlieh ki ban shu khie wahleng wat ïa ka bym don nongrim ruh.
Ngi pynrem jur ïa kaba kum kane ka rukom pyrkhat ramïa jong ki nongïalam ka seng NPP."Nalorkata, u la ong ba kine kijuh ki nongïalam ka NPP ki la kynshoit ruh ïa ki Khasi ba kin ym pynleit jingmut eiei halor ka bhah thung kam bad shu pdiang beit kumba la pynïaid da ka sorkar.
“Kane ka pynhiar dor ïa ngi ki Khasi tang kum ki ’lang matlah bad ki dur bula ki bym don jabieng," la ong u Dr Myrboh.
Ha kawei pat ka liang, u la ong ba ka seng VPP ka burom ïa ka jaitbynriew Garo kum ka jaitbynriew kaba don la ka bor sngewthuh ban pynshong nia janai ïa kiei kiei baroh.
Na ka liang ka seng, ka la kyntu ïa baroh ar jaitbynriew, Khasi bad Garo, ban pyrshah ïa kano kano ka rai kaba bakla bad kaba long shiliang khmat jong ka sorkar bad ban ïa burom markylliang.
Ka seng VPP ka kob bad long ba la khreh ban ïatai nia lada don mano-mano ba ong ba ka jingdawa jong ka halor ka bhah thung kam ka long kaba bakla bad bym don nongrim.
U diengkot jong ka bhah thung kam ha ka jylla, kumba la pynbna ha ka 12 tarik Kyllalyngkot, 1972, ka dei beit beit halor ka jingbun briew.
“Ka long kaba sngewsih ba baroh shi katta ïa ka bhah thung kam la pynshong nongrim ha ki khanasamari ba la shu antad ym katkum ka jingshisha," u la ong.
Ka seng VPP ka kwah ban wanrah ïa ka jingbhah kam halor ki jingkheiñ kiba thikna.
Lada don mano-mano ba pyrshah ïa ka jingdawa ba shonghok bad shongaiñ jong ka seng, kiba kum kita ki briew kim dei shuh tang ki bym pule, hynrei kiba dang dum, kiba shah shiliang bad shun ïa ka jaitbynriew Khasi, u la bynrap.
Ka jingkynnoh ba ka seng VPP ka leh ‘politik’ ïa ka bhah thung kam na ka bynta ka ilekshon MDC ka ban sa wan ka long tang ka nia khyllung khynnah, la ong u Dr Myrboh.
“Lada wanrah ïa ki mat ki jura kiba ktah matïong ïa ka jaitbynriew ka long ka bym bit ïa ki, kata ka dei ka kam shimet jong ki.
Ka seng ka la kut jingmut triang ban ïakhun halor ki mat kiba ktah ïa ka jaitbynriew bad yn ym don mano mano ba lah ban khang ne pynsangeh ïa ka," la ong u nongaiktien ka VPP.Lada kita kiba don ha ka bor kim lah ban tehlakam ïa ki jingeh jong ka jylla, kan jin da la bha ba ki hiar shuki noh; kim don hok ban bat ïa u lakam synshar haba ym don jinglah, u la ong.
Shuh shuh u la ong ba ka VPP kam dei tang ka seng saiñpyrthei hynrei ka jingïakhih paidbah na ka bynta ban pynim pat, ban pynbha bad pynkylla dur ïa ka jylla Meghalaya.
Ka jingïakhun jong ka seng ka long halor ki nongrim bad ym da ka jingpynbiej ïa ki paidbah da ka bor tyngka ne da kumwei pat, u la bynrap.
Kum ka jingpynkynmaw, ïa ka seng VPP la wer sha ka jingïalang jong baroh ki seng saiñpyrthei ha ka 19 tarik Jymmang, 2023 ban ïatai halor jong ka “Reservation Roster" bad ka seng ka la leit ban ïashim bynta.
“Kaba sngewsih ka long ba ha katei ka jingïalang ym shym la don kano-kano ka jingïatai, hynrei la shu shah hikai skul eiei khamakha ha ka sorkar halor ka rukom kheiñ ïa ka Roster.
Kane ka jingleh jong ka sorkar ka la pynbor ïa ka seng ban mih jyndat noh na ka jingïalang khamtam ha ba la sngewthuh shai ba ka sorkar kam ailad ban ïakren halor ka Policy bhah kam," la ong u Dr Myrboh.
Ka sorkar ka kwah beit ban pyntreikam ïa ka Roster System da kaba shim jingkheiñ naduh ka snem 1972 kaba ka seng ka pyrshah horkit hordang.
“Ka long ruh kaba lyngngoh ngaiñ ba don na ki katto katne ki kynrem ki lyndan ki bym sngewthuh wat tang ïa ka jingmut jong ka kyntien ‘Party’ ruh.
Namar ka jingsah dum jong ka, kawei ka briew ka la ñiew beiñ ïa ki dkhot ba ka seng ka la phah sha ka jingïalang tang namar ba kim dei kiba lah shah jied da u paidbah," la ong u nongaiktien ka VPP.Ka seng VPP ka ïapher na kiwei pat ki seng saiñpyrthei namar ba ha kiwei ki seng baroh ki rai la shu hukum beit da ki Myntri bad MLA bad dei tang ma ki kiba don dor ha ka seng.
Ha ka VPP kam long kumta namar ba baroh ki dkhot bad nongkitkam ki don la ka dor ban noh synñiang ryngkat lang bad ki MLA ne kiba lah shah jied da u paidbah.
“Jin da ka sorkar ka la pynbeit da ka Dorbar kyrpang halor ka bhah thung kam kumba la dawa da ka seng VPP, khlem pep ki MLA jong ka seng kin leit ban ïatai.
Ka seng kam ngeit ruh ha ka nongrim ba tang namar ba ïoh sha ïoh ja maphot ban shu ïaleit jingïalang katba mon namar kane ka ktah ïa ka pisa jong u paidbah," la ong u Dr Myrboh.
Ki ar tylli ki shlem treikam jong ki District Sports Officer, West Jaiñtia Hills District bad East Jaiñtia Hills District ki la khot bad wer ïa baroh ki skul ba don ha district ban wan ïashim bynta ha ka District Level Subroto Mukherjee Cup Football Tournament ka ban sdang ha taïew balai jong u bnai Jylliew mynta u snem.
Ha West Jaiñtia Hills ïa kane ka lympung yn pynlong ha madan Kiang Nangbah Stadium, Jowai, katba ha East Jaiñtia Hills yn pynlong ha madan Dkhiah West.
Ki kyrdan ïalehkai ha kane ka lympung ki long ka Under-14 jong ki khynnah shynrang, katba ka Under-17 ka long na ka bynta ki khynnah kynthei bad shynrang.
Na bynta ka West Jaiñtia ïa ki ‘entry form’ lah ban ïoh na ka shlem treikam u DSO ha ka por long trei, da kaba pynpoi kloi ïa ki kyrteng jong ki khynnah ïalehkai ryngkat ki dur (passport size), ki syrnod sngi kha ba la ïoh na ka Municipal Board/CHC/PHC bad Aadhaar Card shwa ka 7 tarik u Jylliew.
Ïa ka jingjurip rta yn pynlong ha ka 7 tarik Jylliew naduh ka por 9 baje mynstep ha Kiang Nangbah Indoor Stadium, Jowai bad yn shah tang 25 ngut ki khynnah ïalehkai na man la kitei ki kyrdan.
Ka jingot snem na bynta ka Under–14 (Boys) ki dei ban long kiba kha hadien ka 1 tarik u Kyllalyngkot,  2010.
Ka Under– 17 (Boys) hadien ka 1 tarik u Kyllalyngkot, 2007 bad Under– 17 (Girls) hadien ka 1 tarik u Kyllalyngkot, 2006.
Katba ha East Jaiñtia Hills District ïa ki ‘entry from’ lah ban ïoh na ka shlem treikam jong ka DSO, ha Dkhiah Indoor hall ha ka por long trei.
Ka tarik ba khatduh ban pynpoi ïa ki ‘form’ ka long ha ka 6 tarik u Jylliew.
La shah ban ai kyrteng tang 18 ngut ki khynnah ïalehkai na kawei ka skul.
Ka jingot snem na ka bynta ki Under-14 Boys ki dei ban long kiba kha ha lane shwa ka 1 tarik Kyllalyngkot 2010, ka Under -17 Boys bad Girls ki dei ban long kiba kha ha lane shwa ka 1 tarik u Kyllalyngkot, 2007.
Lada ka jaidbynriew ka dei ban im bad iaid shaphrang donkam eh ba ka dei ban long kaba sngewthuh bad pyndonkam ia la ki khmat bad ka jabieng ban rai ban mut dur.
U Blei U Trai Nongthaw U la ai ia ki khmat artylli bad kine ruh la buh ha ka rukom ba kin lah ban peit jngai.
Hynrei ia ki mrad pat ki khmat jong ki, k idem sha khyndew.
U briew um iapher na ki mrad namar u long hi u jingthaw kum u briew hynrei ka jingiapher ka long ba u mrad um don ka bor pyrkhat (rationality) hynrei u briew u don.
Hangne shong ka jingiapher kaba khraw tam hapdeng u briew bad u mrad.
Kumta ka long kaba shongnia bad kaba dei eh ba u briew u dei ban pyndonkam ia la ki khmat ban peit jngai bad ban pyndonkam bha ia kata ka bor pyrkhat kaba la bsiap ha u briew da u Blei.
Lada ngim leh kumta ngi ibein ia ka jingsbun bad jingieit jong u Blei uba la ai ia ngi ka bor pyrkhat kaba la palat liam bad kaba pynpher bak lybak ia u briew na u mrad.
Wat la u mrad um don ka bor pyrkhat hynrei u don ka jingsngewthuh (instinct) bad u tip uno u kynbat uba bit ban bam bad ia uno pat ba un iehnoh.
Ha iing ha sem wat haba ngi bam ja ngi da peit ngi da jied bha shuwa ban tian ha ka shyntur ioh ba don u shyiap ne u shiah, ba ioh u sahkut ha u pdot.
Katno tam ha ka kam iap kam im ka ri, ha ka kamai ka kajih bad ha ka khaii ka pateng, ngi dei eh ban long kiba phikir bad ki bym shu noh, pyrthuh ne bud ia kiwei khlem da sngewthuh ia ka dang ka duh.
Lada ngi leh kumne khlem pep ka jingduhnong ka long kaba khraw  ia ngi  bad kumjuh ruh ha ka kam iap kam im ka ri kan pynmih ia ka jingtain bad jingrandien jong ka jaidbynriew.
To ngin ia kynmaw dngong ba na ka bynta ka jingbha shimet ne ka bynta ka jingiaid shaphrang jong ka jaidbynriew donkam ba ngin long kiba sngewthuh bad phikir bad da thew da khan shwa ba ngin leh ne rai ia kano kano ka kam.
Dei da kaba ngi leh kumne ngin lah ban leh ia la ka kamram ha la ka iing ka sem bad ban kyntiew ia la ka jaidbynriew.
Da ka jingthmu ban wanrah biang ïa ka shongsuk shongsaiñ ha ki shnong ki thaw kiba dang hap hapoh ka jingïakajia pud bad ka Assam, u MDC ka Barato-Mukroh konstitwensi, u Bah Aiborlang Shadap ha ka Sngi Saitjaiñ u la khot ïa ka jingkynduhlang jong ki nongïalam shnong bapher-bapher ha Hall jong ka Chaphrang Ïong-i Sports Club, Barato.
Kum ka dak ka jingburom ïa ka jingshimkhia jong u MDC ka Barato-Mukroh konstitwensi, da ki phew ngut ki Waheh Shnong bad nongkitkam shnong jong ki shnong bapher-bapher ki la wan ïashim bynta lang ha katei ka jingïalang.
Ha kane ka jingïalang la thaw noh ïa kawei ka seng treikam kaba thymmai ban peit ban khmih ïa ka khia ka shon jong ki nongshong shnong ha ki jaka ïakajia.
La jer kyrteng ïa kane ka seng ba thymmai kum ka Namdong Block & Laskeiñ Block Border Area Peace Committee (NBLBBAPC) halor ka nongrim ba ki shnong ki thaw jong ki Pnar kiba don mynta ha ka jingïakajia ki long markhap bad ka Namdong Block bad ka Laskeiñ Block.
La pynkhamti ïa u Bah Aiborlang kum u President jong katei ka seng, u Waheh Shnong ka shnong Khanduli kum u Vice-President, katba ïa uwei u nongïasaid aiñ, u Bah Fivestar Suiam la pynkhamti kum u General Secretary.
Ïa u Bah Founderson Syngkon uba long u nongïalam paidbah ka thaiñ, la ai ïa ka jingkitkhlieh kum u Assistant General Secretary bad la jied ïa baroh ki Waheh Shnong bad ki Secretary Shnong kum ki Executive Member.
Ka thong kaba nyngkong eh jong katei ka seng ka dei ban wanrah biang ïa ka shongsuk shongsaiñ ha ki thaiñ Khanduli bad Block-I haba ki nongïalam jong ka seng kin pyrshang ïakren bad ki nongïalam sengbhalang bad Waheh Shnong ki Karbi lyngba ka ‘phone’ halor ka jingdonkam ban pynlong noh da ka jingïalang ïasuk hapdeng ki Pnar bad ki Karbi.
Kumba long mynta, ki nongshong shnong ka shnong Khanduli kim ïoh rep ïoh riang la shi bnai tam namar ka jingïakynad hapdeng ki Karbi bad Pnar hadien ka jingwan sieh ïa ka khyrdop khrong khajna da ka Karbi Anglong Autonomous Council (KAAC).
Shuh shuh ki Pnar kiba sah ha thaiñ Block-I ki la shah khang ha ki Karbi ban rung sha ki shnong Karbi bad sha Meghalaya na ka daw ka jingkynnoh ba ki Pnar ki shoh pynmynsaw ïa uwei u Karbi.
Ki nongïalam shnong na Block-I ki la ong na ka por sha ka por ba ki ju pyrshang ban ïakren bad ka Sorkar Jylla ha kaba ïadei bad ka jingeh jong ki bad ka jingtlot jong ka Sorkar Jylla ban sngap ïa ka jingeh jong ki ka ju wan ka jingpyrkhat ïoh lehse ka Sorkar Jylla kam kheiñ ïa ki kum kita ki trai shnong ne nongshong shnong ba pura jong ka Meghalaya.
Ha kine ki hynriew tylli ki snem naduh 2018, ka jingduna ka um ha pung Umïam ha u bnai Jymmang ka la long shaba pat mynta u snem.
Katkum ki jingkheiñ kiba ka Meghalaya Energy Corporation Ltd (MeECL) ka la buh jong u bnai Jymmang ha kine hynriew tylli ki snem, la sakhi ba ka jinghiar ka um ka la long shaba palat mynta u Jymmang, 2023.
Ka pung Umïam ka don ïa ka jingjylliew kaba long 3,220 phut.
Lada ka um ka la jan poi haduh 3,220 phut, bunsien ka MeECL ka ju pyllait teng noh ïa ka um.
U Nongsaiñ Hima u la ïoh ban ïanujor da kaba lum ïa kine ki jingkheiñ haba ïadei bad ka jingdon ka um ha pung Umïam ha u bnai Jymmang ha kine ki hynriew snem naduh 2018 haduh 2023.
Katkum kine ki jingkheiñ, la sakhi ba ka jingdon ka um ha u Jymmang kaba kham pyndap bha ïa ka pung Umïam ka dei ha u Jymmang 2022 namar ka um ka kiew sha ka 3,185 phut bad 3,186 phut.
Hynrei mynta u Jymmang, 2023 haduh ka 17 tarik, ka um ka la hiar sha ka 3,164 phut; kaba mut ba ka um ka la hiar haduh 56 phut eiei na ka 3,220 phut.
Ka pung Umïam ka don ha ka jingma ban nym lah ban pynmih ding ilektrik lada jia ba ym hap u slap bajur ha kine ki sngi ban sa wan na ka bynta ban pyndap biang ïa ka pung kumba ju long ha ki snem ba la leit.
Ka Jylla ka hap ban mad ïa ka jingkyrduh ding ilektrik namar ba ki jaka pynmih bording ki duna bha bad kiba don ruh ki lah ban pynmih tang khyndiat namar ka jingduna palat ka um.
Ka pung Umïam ka dei ruh kaba la dap bha da ka ktieh kiba wan tuid lyngba ki wah na sor Shillong kum ka Wah Umkhrah bad Umshyrpi kiba dei ruh ki wah kiba la jaboh tam bad kiba la don ha ka thup jong ka National Green Tribunal (NGT).
Ka pung Umïam ka dei ruh kaba la don jingma namar ka rta jong ka, ka la kut namar ba la dap palat ka ktieh ha kane ka pung.
Dang shen, u Myntri ka tnat bording, u AT Mondal u la leit khmih hi ïa ka bynta kaba la den ïa ka pung Umïam na ka bynta ban sngewthuh bad tip tikna ïa ka jinglong jingman jong kane ka jingtei khamtam namarba ka donlang bad ka jingkieng kaba ju ïaid ki kali man la ka sngi.
Khnang ban nym ktah eh ïa kiba thep kam, ka Sorkar Jylla ka kwah ba ka jingïatai da ka Committee halor ka Roster System ka dei ban dep kham kloi la kumno-kumno ha u Jylliew.
Ka Sorkar ka la pynbna ban sangeh shwa ïa ki jingkhot thep kam thymmai ha ki tnat treikam bapher bapher tat haduh ban da dep ban pynbeit ïa ka Roster System lane ka rukom kheiñ ïa ka bhah kumba la bthah da ka Meghalaya High Court.
Ïa ka Committee halor ka Roster System la thaw ha ka jingïalang jong baroh ki seng saiñ pyrthei kaba la long ha ka 19 tarik mynta u Jymmang.
Ïa kane ka Committee la khlieh da ka Myntri Sorkar kaba peit ïa ka tnat aiñ, ka Kong Ampareen Lyngdoh ha kaba ki nongïalam na kiwei pat ki seng saiñ pyrthei kin sa long lang ki dkhot.
Ka tyllong khubor ka ïathuh ba ka Sorkar ka kwah ba ka Committee kan nym shim por than da kaba shong jingïalang kham bunsien bad lada long kaba lah, hap pyndep noh la kumno-kumno ha u Jylliew.
Dang shen hadien ka jingïalang jong ki seng saiñ pyrthei, u Myntri Rangbah u Conrad K Sangma u la ïathuh ba ka Reservation Policy ka dei kaba la sdang naduh u snem 1972, hynrei u la ong ba ha ki 50 snem ba la leit, kaei kaba la jia ha ka jingthung kam ka dei kaei-kaei kaba la leh katkum ka reservation policy bad ki kyndon jong ka.
Kumta u la pynshai ba “ïa ngi mynta ba ngin phaidien biang sha ki jingkheiñ jingdiah halor ka jingthungkam ba la leh mynshwa bad ka lynti ba la dep shim, kam dei satia ka kam kaba ngin lah ban leh bad ban wanrah ïa ka jingkylla.
Kumta, ki jingkheiñ bad ki jingtip kiba ngi don naduh mynshwa ki ailad ïa ngi tang ban sngewthuh hangno ngi don mynta," u la ong.
Haduh mynta, ka dang don ka jingartatien ïoh ba ka jingpyntreikam ïa ka Roster System ka dei kaba yn leh da kaba phai shadien, kata, naduh ki snem ba mynshwa, ym da kaba ïaid nangne shakhmat naduh ba la pynmih hukum ka Ïingbishar ha u Ïaïong, 2022.
Kum ban pynkynmaw, ka Meghalaya High Court lyngba ki ar ngut ki nongbishar, u Chief Justice Sanjib Banerjee bad u Justice Wanlura Diengdoh ka la pynmih ïa ka jingbthah ha ka 5 tarik Ïaïong, 2022 ha kaba ka la bthah ban pynsangeh shwa ïa baroh ki jingpynrung kam halor ka nongrim ba ha ka por ba khot ban thep kam, ki tnat Sorkar bad kiwei kiwei ki shnat treikam kiba hap ban bud ïa ka bhah thungkam ne ‘Reservation Policy,’ ki khlem pyni satia ïa ka ‘Roster System’ lane kim pyni shai ïa ka rukom mang ne rukom kheiñ ïa ki kam na ka bynta ki jaitbynriew bapher bapher katkum ka ‘Reservation Policy’ lane ka jingbhah lypa ïa ki kam katkum ka ‘Reservation Policy’ ha ka por ba khot ban thep kam.
U President ka synjuk pynmih phlim hapoh ka jylla ka Meghalaya Film Makers Association (MeFliMA), Bah Commander Shangpliang, u la pynsngew sha ki nongpynmih phlim kiba wan ïashim bynta ha ka Cannes Film Festival kaba la long ha France ba ka Sohra ka dei kawei na ki jaka kaba itynnad bha ha Meghalaya ban ringdur ïa ki phlim.
U Bah Shangpliang uba la mih na Shillong naduh ka 16 tarik Jymmang, 2023 bad don mynta ha France ban ïashim bynta ha ka Cannes Film Festival un sa mih noh na katei ka ri ha ka 23 tarik mynta u bnai.
Kum ban shu pynkynmaw ïa u Bah Shangpliang la jied da ka Sorkar India lyngba ka tnad Information and Broadcasting da ka jingmynjur ka sorkar jylla ban leit mihkhmat sha Cannes Film Festival khnang ban ïoh shibun ki jingmut ha liang ki kam pynmih phlim hapoh ka jylla.
Haba ïakren bad u Bah Shangpliang, u la ïathuh ba ki don kumba 13 ngut kiba shah jied na North East India ban leit sha Cannes Film Festival bad lada kheiñ baroh shi India la bun ngut bha.
“Nga la ïoh ban ïakynduh ïa ki puron kiba paw ha ki phlim Hindi kum ka Sara Ali Khan, Diana Penty bad ka Esha Gupta bad kiwei de ki nongak phlim na pyrthei nga la ïakynduh" u la ong.
Nalor kata, u Bah Shangpliang u la pynpaw ïa ka jingsngewkmen ba ka phlim lyngkot ba la shna da u Bah Nicholas Kharkongor kaba ai kyrteng ‘Dewlynnong’ la ïoh ban pyni ha kawei ka jaka ba pyni tang ki phlim na India ha kane ka tamasa phlim.
“Ha ka jingïakynduh bad ki nongpynmih phlim na kylleng ka pyrthei nga la pynpaw ba ka Meghlaya ka don ïa ka jaka kaba itynnad kum ka Sohra bad kiwei de ki bynta bad bun ki la kwah ban ïohi ïa ka jylla Meghalaya" u la ong.
Shuh shuh u la ïathuh ba u la ïoh shibun ki jingai jingmut kumno ban pynkhreh ïa ki International Film Festival, kumno ban wad nongïarap pisa haba shna phlim bad don ruh ki briew na kiwei ki ri ban ïarap pisa haba pynmih lang ïa ka phlim.
Kum ban shu pynkynmaw ki don saw ngut ba ka sorkar jylla ka la phah kyrteng sha ka Sorkar India, kita u Bah Commander Shangpliang, Bah Pradip Kurbah, Bah Nicholas Kharkongor bad u Dominic Sangma, hynrei hadien ba ka sorkar India ka la mynjur ïa ka kyrteng u Bah Commander bad Bah Nicholas ka la mih ka jingïakynthoh haduh ba u Bah Nicholas u la weng noh ïalade.
Wat la ka sorkar ka la mynjur noh ïa ka kyrteng u Dominic Sangma ryngkat u Bah Commander, hynrei ha Cannes Film Festival la poi tang u Bah Commander Shangpliang marwei.
U Bah Kansing Lynshiang, kyrtong ka NPP na Mawkynrew konstitwensi ha kane ka ilekshon ba dang shu dep um kwah ban kren eiei halor ka jingpynïasoh u Bah Banteidor Lyngdoh uba dei u MLA katei ka konstitwensi sha ka NPP.Haba u nongthoh khubor u la pyrshang ban ïakren bad u Bah Kansing, um kwah ban ong eiei namar ma u ruh u dang don lang ha ka seng NPP.Wat la u Bah Banteidor u la rung sha ka seng NPP, hynrei u Bah Kansing un nym mih na katei ka seng namar u dang shu dep ïakhun ïa ka ilekshon MLA bad u khlem poi ruh sha ka thong.
Kum ban shu pynkynmaw, u Bah Kansing haba u ïakhun na ka NPP bad u Bah Banteidor na ka PDF ka la mih jur bha ka jingkynthoh ha ka por ilekshon, hynrei mar shu kut ilekshon haba u Bah Banteidor u la ïoh jingjop u la rung noh sha ka NPP.Ki khubor ki ïathuh ruh hadien ba ka NPP Sengkmie ka la pyndam noh ïa ka NPP Mawkynrew Block ki la pynpaw ïa ka jingbynñiaw, hynrei ki hap hun beit ïa kaei kaba ki nongïalam ki leh.
Nangta ki khubor ki ïathuh ba ka jingïai neh beit u Bah Kansing bad ka NPP ka dei namar ka jingïasngewthuh jingmut bad u Bah Prestone Tynsong bad u Conrad Sangma kiba la pdiang ïa u ban ïakhun ïa ka ilekshon MLA hadien ba ka NPP kam shym la ïoh kyrtong shuh.
Haba ïakren bad u Bah Prestone ha kine ki sngi u la pynpaw ba ka jingkren u Bah Banteidor halor ka jingkynnoh ba ka NPP ka tyrwa pisa haduh san klur tyngka kato ka dei tang ka nia ilekshon.
Ka NPP ha kane ka ilekshon ka la jop 26 ngut ki MLA bad mynta ka la kiew sha ka 28 ngut na ka jingwan pynïasoh pura ar ngut ki MLA ka PDF ha ka 6 tarik Jymmang, 2023.
Ka pung Umïam katba nang mih ki sngi ka la sdang ban rngat namar ka jingduna hap slap kat haduh ba la pynlong ïa kane ka pung ban paw ka surok rim bad ki jaka shongkai kiba la tei naduh ki por kiba mynshwa.
Na ka jingpaw ki maw bad surok kiba don ha katei ka pung ka la pynlong ïa ki briew kiba napoh ka jylla bad na kiwei ki jylla kiba wan kai sha Damsite ban leit ïuh-kjat sngewtynnad shaduh ba kut jong katei ka pung.
Ka long shisha kaba phylla ba kane ka surok rim kaba la tei naduh ki por mynshwa kat haduh mynta ka rong ka dang neh sah, wat la ym don ba maramot shuh namar ba la tam da ka um.
Na ka jingrngat jong katei ka pung ka la pynlong ïa ka sorkar ban don hapdeng ka jingkhuslai mynsiem namar kam lah shuh ban pynbiang bording ïa ki paidbah ka jylla.
Haba ïakren bad uwei na kiba pynïaid ïa ki motorboat, u la ïathuh ba u la don haduh khat-hynriew snem ha katei ka kam.
U la ïathuh ruh ba ki briew kiba wan kai pyngngad ki kwah ban shongkai.
Hynrei mynta u snem ka jingrngat ka um ka la kham bun bha haba ïanujor bad kiwei ki snem.
Nangta, u la ïathuh ha ki por kham mynshwa ka la ju don ba ka la rngat kumne, hynrei ha kine ki snem kam ju rngat shuh kham bun kumne.
Pynban mynta u snem ka la rngat haduh ban da paw ka surok rim bad paw ki jaka shongkai pyngnad kaba la tei naduh ki por mynshwa.
Nalor kata, u la ïathuh ba ha kine ki snem lada ym slap, ym pat da ïohi than ïa kine ki jaka shongkai ki briew ba kin paw, hynrei mynta u snem ki la paw.
Shuh shuh u la ïathuh ba lada duna um ha Damsite kiba ñiah motorboat ki hap ïaid napdeng namar da ïaid kham na kyndong ki ïatyngkhuh maw.
Namar kata, u la pynpaw ba lada ym slap ha kine ki taïew ban wan, ka damsite kan nang tyrkhong bad ka jingpynlip bording hapoh ka jylla ruh ka dang jur.
Nalor kane, u la pyntip ba ka damsite ka ju dap um ka dei ynda la poi u bnai Jylliew bad ka sdang tyrkhong mar shu sdang u bnai Ïaïong.
La ïohi ruh ba ki nongshangkai pyrthei na kiwei ki jylla ki la kham bun bha mynta por pyrem namar ka jingpyngnad ka lyer ba wan na damsite.
Ka ithuh ba kyrpang ka long kawei na ki mat jong ka jingiatai ym tang ha iing dorbar thaw ain hynrei wat shabar jong ka ruh.
Ki longshuwa manshuwa jong manla ka jylla, ki la tip lypa bad ba ki khmat jong ki te la batai lypa ia kaei ka ban jia ia ki khun jong ka.
La pynpaw ia kane lyngba ka thoh ka tar, ka rwai ka siaw, bad lyngba ki khana ne ki jingkren jong ki ha ki khun ki pateng jong ki.
Kane ka juk mynta, kam long shuh kata ka juk kaba tip i’u blei ne ka balang, namar ka la dei kata ha kaba baroh ngi shim ia ka jingim kum ki jingialehkai khun-jakai mynba u khynnah rit u dang myllen bad ban heh ban san ha ka.
Katkum ki jingsniew bad ki jingiaumsnam kiba la jia ha ka imlang sahlang ha kine ki sngi mynta, kane kein ka dei ba u ksuid um dei shuh uta u ksuid sunday ne u ksuid ha ki jingleh niam ba kyrpang hynrei u la dei uta u soitan ka jingim briew ba mankasngi.
Ko hynmen ko para, ko khun ka ri u hynniewtrep, ngi la iohi bad sakhi ia kaei kaba la jia ia ki khun ka jylla Manipur ha kine ki sngi ba la leit noh.
Ka long kaba sngewsih ia u duk u suk, kumjuh ruh ia ki ritpaid ka jylla.
Ka la don ka jingiaumsnam ba shyrkhei bha bad ka jingduh noh ia kiba bun ki mynsiem tang namar ka jingithuh ba kyrpang kum ki riewlum ne ki Schedule Tribe.
Long shisha kaba sngewsih, namar da kane ka jingjia, ka jylla ka la hap ban mad ia ki jingjulor kum ka jingshah thang iingmane, ki kali, bad khamtam haba ka jingsawa ki ktang suloi ka la pynshong syier ia ka imlang sahlang hi baroh kawei.
Ki jingiakynad, jingiakhih, bad ki jingialeh pyrshah kawei ka kynhun paidbynriew ia kawei pat, ka la kren shibun ha kaba ia dei bad ka synshar paidbah ka jylla Manipur.
U snem 2023 kata u bnai Jymmang, ka dei u snem ha kaba ki paid ka jylla Manipur kin iai sah kynmaw ia kaei kaba la jia ia ki.
Kin long ki sngi ha ki jingkynmaw, namar ka jingduh noh ia ki mynsiem kiba bun ka phetwir bad phetrieh ki briew, ka jingkhang ki jaka pule, ka trei ka ktah, ka leit ka wan, ki iew ki hat, ki internet services, bad kiwei kiwei.
Kaba kham sngewsih ka long ruh ba kiba bun ki khun ka jylla Meghalaya ki la hap ban wan phai noh shuwa na ka bynta ka jingshngain jong ki kata ia kiba pule kumjuh ruh ia kiba trei.
Na kane ka daw, kane ka jingjia ka long ka jingjia ban pynkynmaw ia baroh ba sa katno ngin dang leit bad sa katno ngin dang wan phai tang namar ka jingbymshngain.
Kynmaw ba kane ka jingleit bad jingwan phai tang namar ka jingbymshngain kam dei shuh ka sien ba nyngkong, kumta, kane ka pyni ba kine baroh ki jia namar ka jingbym biang hala ka jylla.
Lada kum kine ki jingeh ki iai jia bad iai bteng, ka la dei te ba ki ritpaid kin shah knieh lut ia ki hok jong ki bad ba ki don ha tmier ka jingduh jait bad ruh ka jingiap.
Kine ki jingeh ki dei kita kiba pynthut ia ka shongsuk shongsain ka imlang sahlang khamtam ia kito kiba na kawei ka jylla kiba leit ban trei bad pule.
Namarkata, to phi ki khun ka ri Khasi ban ym ia bud tynneng ia ka jingiaumsnam kiwei hynrei long kita kiba stad bad kum kita ki riewstad pyrkhat ban ym ioh te kiwei ban kdewkti iangi.
Ka lawei ba bha ne ba sniew ruh, kynmaw barabor ba ka shong ha iwei pa iwei na ngi.
U MLA ka Jowai u Wailadmiki Shylla uba dei ruh u Chairman ka Meghalaya Urban Development Authority (MUDA) u la plie paidbah ïa ka ‘1st Floor building’ ne ka mala kaba nyngkong jong ka ïing treikam ka Jowai Municipal Board (JMB) ha ka jingïalang kaba la long ha Hall ka JMB ha ka Sngi Thohdieng.
Ïa kane mala banyngkong la tei hapoh ka Grand-in-aid (Creation of Capital Asset) jong u snem 2021-2022 ha ka jinglut kaba T.55 lak U Bah Wailadmiki Shylla ha ka jingkren u la ong ba ha ki snem kiba la leit, la ïohi ba ka JMB ka long kum kata ka ïing ka bym treikam shuh, na ka daw kiba bun ki jingeh kynthup naduh ka jingbym don ïa u Chairman, ka jingbym ïoh tulop tista ki nongtrei, ka jingthut ki kali kit ñiut bad kiwei-kiwei ki jingeh hynrei dei hadien ka jingshimti jong u ha u snem 2018, u la buddien ïa ki jingeh bad wad ki lad ki lynti kumno ban pynim ne pyntreikam ïa ka JMB.U la ong ba mynta ka JMB, ka la kham kiew ka rukom treikam bad mynta ka kynti da ka jingpynïar ïa ka ïing treikam kan pynsuk khamtam ïa ki nongtrei bad pynjan shuh shuh ïa ka synshar khaddar sha ki nongshong shnong.
Ha kaba ïadei bad ka jaka bret ñiut, u la pyntip ba shen ka Jowai kan sa ïoh ïa ka jaka bret ñiut kaba paka bad kane kan urlong lyngba ka jingïatreilang ka ophis JMB, ki Waheh shnong, ki nongshong shnong, ki sengbhalang bad kiwei-kiwei.
U Chairman ka JMB, u Bah Lasooki Lakiang u la ïathuh ïa ki skhim bapher-bapher ka JMB ban ïarap ïa ki nongshong shnong jong ka nongbah Jowai bad kumba long mynta ka JMB ka don ïa ka skhim shna paiñkhana kaba la mang T.12 hajar tyngka shi longïing bad kyntu ban shim kabu ïa kane ka skhim.
Ïa ka jingïalang la pynïaid da ka Chief Executive Officer (CEO), Jowai Municipal Board, ka Kong D.V.Lyngdoh ha ka jingdonlang ki MDC ka JHADC kiba kynthup ïa u Bah Evening Teron, u Bah Ailad Bhoi, u Bah Octomewot Lamin bad ki Waheh na ki shnong bapher ka sor Jowai bad ki nongtrei ka JMB.Ka sorkar jylla lyngba ka tnat Mining and Geology ha ka Sngi U Blei ka la pyntip ba dang sah sa 8 lak Metric Ton u dewïong uba dang hap ban lilam, katba 5 lak Metric Ton la dep ban lilam da ka Coal India Limited bad ka jingkit ïa une u dewïong ba la lilam ka dang ïaid.
Ka tnat ka la pyntip ba hadien ba la pynlong biang ïa ka jingthew ha u snem 2022-23 ïa u dewïong ba la dep tih, la shem ba u don haduh 14,10,710.41 MT.Na kane, la dep ban lilam 5,95,323.775 MT da ka Coal India Limited, bad ka jingkit ïa une u dewïong na ki jaka ba la buh ka dang ïaid.
Ïa u dewïong ba dang sah, kata, 8,15,386.635 MT, yn sa die lilam noh katkum ka por ba la buh.
Ka tnat ka la pyntip sha baroh ki trai jong u dewïong bym pat lilam ba kin pan ïa ki Transit Pass na ki Deputy Commission khnang ban lah ban kit noh na ka par dewïong sha ka jaka lum thup ba la buh da ka Coal India Limited.
Ïa ki jaka lum thup dewïong kiba don shabar na kito ki jaka ba la ithuh, yn kurup noh bad ka sorkar kan sa pynshitom ïa ki trai jong uto u dewïong katkum ki kyndon ka MMDR Act, 1957.
Nalorkata, lada lap ba u dewïong um don lane u duna ban ïa kaei kaba la dep ban thew biang, yn pynshitom ïa u trai jong uta u dewïong katkum ki kyndon ka MMDR Act, 1957.
Shuh shuh la ong ba shisien ba la kut ka por na ka bynta ban lilam lut ïa baroh 14,10,710.41 MT u dewïong, ka sorkar kan sa shimti lut ïa baroh u dewïong uba dang sah la u dei uba don hapoh ne shabar jong ki jaka ba la ithuh, bad ka sorkar kan sa lilam noh bad ïa ka pisa kaba mih, yn thep beit sha ka pla tyngka jong ka sorkar.
Hynrei ka sorkar ka la ong ba ki trai jong uta u dewïong kin ym lah shuh ban kam trai lane ban pan ïa ka pisa kaba mih na ka jinglilam ïa uta u dewïong.
U Myntri Rangbahduh u Narendra Modi u la thmu ban plie noh ïa ka Parliament Building kaba thymai ha ka 28 tarik, Jymmang.
U Lamphang jong ka Lok Sabha u Om Birla u la ïakynduh markhmat bad u Myntri Rangbahduh ha ka sngi Palei jong ka taïew ba la lah na ka bynta ka jingthmu ban nang pynbun shuh shuh ïa ki nongshah khot sngewbha ha ka prokram plie ïa ka, kumba la pynshisha da ka Lok Sabha Secretariat.
Katkum ka jingthoh ba la phah da ka Secretariat, la ong ba ka Parliament Building ka ngiam ban pynrung ne buh jaka shong ïa 888 ngut ki dkhot jong ka Lok Sabha Chamber bad 300 ngut ki dkhot ha ka Rajya Sabha Chamber.
Ha ka por ba don ka dorbar jong baroh ar tylli ki ïingdorbar, baroh ki dkhot kin sa don 1,280 ngut ha kaba yn sa pynrung ruh ha ka Lok Sabha Chamber.
Ïa kane ka ïing kaba don saw mala la tei ha ka jinglut kaba la antad kumba T.970 klur.
Kane kan sa ngiam kumba 1,224 ngut ki MP.Hapoh jong ka la don ka Constitution Hall ha kaba yn sa lah ban pyni ïa ka jingsynshar kaba hiar pateng ha India.
Kane ka ïing ka don ruh ïa ka jaka ban bam bad ka jaka ban pynïeng ïa ki kali.
Ka National Institute of Fashion Technology (NIFT) ka la pynwandur ïa ki Uniform ha ka ban phong da ki nongtrei jong baroh ar tylli ki ïingdorbar.
Kane ka ïing ka don lai tylli ki jingkhang kiba thymmai kiba la tip kum ka Gyan Dwar, Shakti Dwar, bad ka Karma Dwar.
Ka don ruh ha ka ïa ka jaka mih kaba long la kajong na ka bynta ki MPS, ki VIP bad ki nongwan jngohkai.
Ïa u mawnongrim jong kane ka ïing la wan ban plie da u Myntri Rangbahduh ha ka 10 tarik, Nohprah jong u snem 2020.
Ka rukom trei ïa kane ka ïing ka la long kaba paka eh ha kaba ki nongtrei ki la trei shitom ban pyndep kham kloi kumba la buh por ban pyndep tang ha ka por kaba lyngkot, la ong ka jingthoh ba la wan na ka Lok Sabha Secretariat.
Ka ïingdorbar kaba mynta ka dei kaba la shna ha u snem 1927, mynta ka la don kumba 96 snem.
Katba nang mih ki por la ïohi ba ka la donkam da kaba kham heh.
Baroh ar tylli ki ïingdorbar kiba kynthup ïa ka Lok Sabha bad ka Rajya Sabha ki la pdiang ïa ka rai ban buh ka jingkyrpad na ka sorkar ba kan shna noh da ka ïingdorbar kaba thymmai, ha kaba la wanrah ïa ka Project ban pyntreikam kumba la thmu.
Ka MLA jong ka Sutnga-Saipung, ka Kong Santa Mary Shylla ka la bthah ïa ki nongtrei ka NHAI ban moramot mar-mar bad tehlakam ïa ki bynta ba shong um ka surok bah NH-6 kaba pynïasoh ïa ka Meghalaya sha Mizoram, Tripura bad ki bynta ka Assam bad Manipur.
Ka Kong Shylla ka la bthah ïa ki nongtrei ka NHAI ha ka jingleit jurip ïa ka NH-6 na Lumshnong sha Malidor ryngkat bad ki nongtrei ka DC ophis bad nongtrei ka NHAI.Ka MLA kynthei ba nyngkong na Sutnga-Saipung konstitwensi ka la pynpaw ka jingsngewkhia ïa ka jingsniew ka surok bad kaba dap sa tang ki thliew ki syar ha kiba bun bynta jong ka surok.
Shuwa kane, ka Kong Shylla ka la leit jurip ïa artylli ki PHC ka Lumshnong bad Umkiang PHC.Ka la ïakren bad ki nongtrei kumjuh ki nongwan shim dawai ban sngewthuh ïa ka jingeh jong ki.
Shibun ki jingeh ba ki nongtrei ki la pynsngew sha ka MLA bad ka la kular ban ïakren bad ka Sorkar Jylla.
Ka jingjia ba sngewsih ka la wan ban lynshop ha ka step Sngi U Blei hadien ba ka ding kaba klang ka la bam duh bad pyningkhong lut khait ïa ka Khasi Jaiñtia Presbyterian Girls’ Higher Secondary School (KJPG-HSS) kaba don ha Mission Compound, Shillong.
Ka KJPGHSS, kawei na ki skul kaba la rim bha hapoh ka Jylla kaba la seng ha u snem 1892 ka la dap 131 snem.
Katkum ka jingtip ba ïoh lum, katei ka jingjia ka la jia hadien ka 2 baje mynstep, kaba dei ruh ka por ba dang treikam ka jingpynlip bording ha kylleng ka nongbah.
“Ngi la ïoh jingtip ha ka por 2:35 baje mynstep.
Ha kata ka por, ngi dang don sha Langkyrding namar ka don kawei pat ka jingpluh ding.
Mar-mar  la phah ïa 4 tylli ki kali pynlip ding bad hadien kane, la wan shuh sa 4 tylli ban ïarap lang ïa ki," la ong uwei u pulit ka tnad pynlip ding uba don ha katei ka jaka.
U la ïathuh ruh ba ha ka por ba wan poi ha phyllaw jong katei ka skul, ka ding ka la klang bad khlem da pynslem, la sdang ïa ka jingsynreit um na ki 3 bynta.
Ha kajuh por, u la ïathuh ba hadien 1 kynta jong ka jingïakhun, la lah ban tem ïa ka ding watla ka la shim por bun kynta haduh ban da lah ban pynlip syndon ïa ka.
Haba kylli, u la ong ba ym lah ban tip satia ïa ka daw jong ka jingpluh bad ïa kane yn sa lah ban pyntikna ynda la pyndep ïa ka jingtohkit.
Katei ka bynta jong ka skul kaba la ing ka dei jong ka ïing skul barim (Old Building) bad ka kynthup naduh klas VI haduh X.Kane ka bynta jong ka skul ka dei ruh kaba la shna da ka dieng.
Nalor kane, kiwei ki kamra kiba la shah ktah na kane ka jingpluh ki kynthup ïa ka kamra ka Principal, Vice-Principal, ophis jong ka skul, jaka buh tiar, Hall, jaka shong ki nonghikai bad 2 tylli ki jaka khreh bam.
Ha kawei ka liang, ka Vice-Principal ka skul, Kong E.L.Tiewsoh ka la ong ba katei ka bynta jong ka ïing skul ka dei kaba la rim bha naduh ki por phareng.
“Ki tiar ba la julor ki kynthup ïa ka ‘Safe’, pisa, ki kot donkam jong ka skul, ki jaka shong ki khynnah, komputor, ka jingtem ‘piano’ nalor kiwei-kiwei," ka la ong.
Ka la ïathuh ba ki bynta jong ka skul kiba lait na ka jing-ing ki kynthup ïa ka tnad pule Lower Primary, Higher Secondary, Morning Section bad ka jaka sah ki khynnah (Hostel).
“Ka jia hadien ka 2 baje ha ka por ba baroh ngi dang ïa ïohthiah lut.
Ngim tip na ka daw aïu khamtam namar ka dei ka por ba lip bording," la ong ka Kong Tiewsoh.
Ka la ong ba ki bor pynïaid skul ki la rai ban pynsangeh pynlong skul shuwa shipor bad kin sa shong ruh ïa ka jingïalang ban ïa pyrkhat kaei kaba dei ban leh halor kane ka bynta.
Ha kajuh ka por, ka Principal ka skul, Kong C.Allya ka la ong ba kum ki nongpynïaid kin ïatreilang bad kin ïaleh katba lah ban ym pynthut ïa ka jingpule jong ki khynnah.
Shuh shuh ka la bynrap, “Ngin ym duh jingkyrmen bad ha ryngkat ka M.C., ki nonghikai, nongtrei, khynnah, kmie ki kpa ngin ïatreilang bad ngi tikna ba ki kam kin ïaid shakhmat.
"Ha katei ka jingjia, ym shym la don mano-mano ba mynsaw.
Hadien ba ka ding kaba klang ka la bam duh ïa kawei na ki skul kaba la rim bha hapoh ka Jylla – Khasi Jaiñtia Presbyte-rian Girls’ Higher Se-condary School (KJPG-HSS), u Myntri Rang-bah, u Conrad K.Sang-ma ha ka Sngi U Blei u la leit ban pyntngen bad ai mynsiem ïa ki bor pynïaid jong ka skul kiba la mad ïa katei ka apot sepsngi.
U Sangma ha kane ka sngi u la ïakynduh ïa ki bor pynïaid jong ka skul ba kynthup ïa ka Principal, Kong C.Allya lem bad ki dkhot ka Managing Committee (MC) bad kular ruh ba ka Sorkar kan ïaleh katba lah ban ïarap bad ai jingkyrshan ïa ki khnang ban tei pynbha biang ïa ka skul kumba ka long.
“Kane ka dei ka jingjia ba sngewsih.
Ka dei ruh ka skul kaba la rim bha bad ka long ka jingduhnong kaba khraw ïa ki khynnah, ka skul, ka balang bad ka imlang-sahlang hi baroh kawei," la ong u Myntri Rangbah haba kren sha ki lad pathai khubor.
U la kdew ruh ba ki don bun bah ki ‘riew pawkhmat kiba kane ka skul ka la saiñdur, bad ban ïohi ïa ka ha kane ka rukom, ka long kaba isangsot bad kaba sngewkyndit.
“Ngi la ïakynduh ïa ka Principal lem bad kiwei-kiwei ki dkhot ka M.C., ki nonghikai bad ngi la kular sha ki ba kum ka Sorkar bad ka imlang-sahlang ngi don ryngkat bad ki bad ngin pyntikna ba ngin ïatreilang ban tei biang ïa kane ka skul," u la ong.
Na ka liang u Myntri Rangbah lyngba ka Chief Minister’s Special Development Fund (CMSDF), u la kular ruh ban pyllait T.1 klur sha ka skul bad ynda la ïoh lut ïa ki jingkheiñ baroh, yn sa pyrkhat kumno ban pynbiang ïa ka jingïarap pisa khnang ban pyntikna ba kane ka skul kan long biang kumba ju long.
“Hooid, lehse ngim lah ban pynwandur biang ïa ka kumjuh kumba ka long namar ka dei kaba la rim bha, hynrei nga ngeit ba ka M.C.kan sa rai kumno ban ïaid shakhmat bad kane ka kam.
Hynrei kumba nga la ong, nga wan hangne ban pyni ïa ka jingïadon ryngkat jong nga bad ka skul, ki khynnah, ka M.C.bad ka imlang-sahlang baroh kawei," u la ong.
Shuh shuh u la bynrap, “Nga dang ong ïa ki ba ki dei ban lum ïa ki kot ki sla kiba dang ïoh.
Hynrei ka kam kan sdang noh mar-mar, ngin sa phah pisa noh sha ki bad ka M.C.kan sa shim rai kumno ban ïaid shakhmat…kin peit la ki kwah ba pynwandur biang kum kaba rim ne ban pynkylla noh, kata ka shong ha ki.
"Ha kane ka sngi, u Myntri Sorkar Jylla, Bah A.L.Hek u la wan poi lang ha katei ka skul.
Ka long ka trophy jingjop WTA 1000  kaba ar na bynta ka Elena Rybakina ban ioh khur mynta snem naba katei ka nongialehkai ka lah rah ia ka nam kum ka lahduh na ka lympung ialehkai Italian Open.
Kane ka wan urlong hadien ba ka Anhelina Kalinina ka lah shongthait noh ha ka por ba dang iaid ka ‘set’ iakhun kaba ar ha ka lympung.
Kumta ha kaba iadei bad katei ka jinglah khur jngjop ka jong ka na ka lympung, ka khubor ba lah ioh lum ka iathuh ba ka Rybakina ka lah khur noh shalade ia ki 6-4, 1-0 jingjop hadien ka jingshongthait noh katei ka nongiakhun pyrshah na ka daw jong ka jingmynsaw kynsan ka kjat.
Kum ban shu pynkynmaw hangne ka long ba ka Rybakina ka lah dep ban mad ruh ia ka jingshah pynrem ha ka Kalinina tang ha ki katto katne ki jingiakhun ba lah dep ha ka jingiakynduh ka jong ki kata ha Charleston ha u snem ba lah dep.
Kumta hadien ka jingkhur ia ka jingjop ba san ha Rome ha ka  kam iakhun paramarwei ka jong ka, katei ka nongialehkai kaba dang ia bat kum ka lahduh Wimbledon, ka lah nang iai pynksan shuh shuh ialade na ka bynta ban kiew mynta sha ka kyrdan ba 4 ha ka pyrthei hadien ar taiew ka ban pynlong ia ka ban paw ka kyrteng ha ka thup ba 5 ha ka  thup kyrdan jong ka jingiakhun paramarwei ka WTA Tour.
Ha une u snem ba mynta ruh kumjuh, ka  Rybakina ka long ka nongialehkai ba nyngkong ban lah khur haduh ar tylli ki trophy ka WTA 1000 jong ka aiom ialehkai ba mynta da kaba bynrap shuh shuh mynta  da ka trophy ba ka lah khur ha Rome nalor ka trophy ba ka lah dep ban khur ha ka Indian Wells.
Ka long ruh ka nongialehkai kaba lah kynjoh sha ka sien kaba lai jong ka jingiakhun phainal ha ka WTA 1000 mynta u snem ha Miami.
Ha une u snem ba mynta, ka Rybakina ka lah khur ia ki 28 tylli ki jingjop ha  ki tour -level match, da kaba iaisah ha ka kyrdan ba-ar  ryngkat ba ka lahduh ha ka pyrthei ka Iga Swiatek.
Ka skul K.J.P lane ka K.J.P Girls’ Higher Secondary School, Shillong, ka dei ka skul banyngkong tam ha ka thaiñ Shatei Lam Mihngi ban ai jinghikai tang ïa ki khynnah kynthei, bad ha ki 131 snem tam ba ka la don, ka la sei shibun ki ’thei kynsai kiba la paw ym tang ha ka jylla, hynrei ha ka Ri baroh kawei.
Kane ka skul ka dei kaba la mih na ka skul ba la seng da ki Missionary na Wales ha ka shnong Nongsawlia, Sohra ha u snem 1864.
Hadien ba shi bynta na ka skul la pynkynriah na Sohra sha Shillong ha u snem 1887 hapoh ka jingkhmih jong ka Hugh Roberts, ka K.J.P Girls’ Higher Secondary School, ka la kylla long noh ka skul tang na ka bynta ki khynnah kynthei ha u snem 1892.
Ka Welsh Presbyterian Mission Society ka la phah ïa kawei ka Missionary, Bessi Williams, ban shimti ïa ka jingpynïaid ïa kane ka skul.
Ha ki snem kiba mynshwa, ki kmie ki kpa kiba shong ha Mizoram, Arunachal Pradesh, Nagaland, Siliguri bad kiwei pat ki la ju phah ïa ki khun kynthei jong ki ban pule ha K.J.P.Girls School.
Watla kane ka skul ka dei kaba la mih na ka skul ba la shna ha Nongsawlia, Sohra, ka Khasi Jaiñtia Presbyterian Synod, kaba dei ka kynhun kaba kyrshan ïa ka K.J.P Girls’ Higher Secondary School, ka la pdiang da kawei ka sur ba ïa kane ka skul la seng ha u snem 1892.
Ka K.J.P.Girls’ High School ka la rakhe ïa ka jingdap 100 snem ha u snem 1992 bad ha u snem 1999, la kyntiew kyrdan ïa ka sha ka Higher Secondary School.
Ha kine ki 131 snem tam, ka K.J.P Girls’ Higher Secondary School ka la pynmih ïa shibun ngut ki ’thei kynsai kiba la long kiba paw ha ka jylla bad ka Ri.
Napdeng jong kine ki kynthup ïa i Kong Silverine Swer bad Kong E.N Shullai kiba la ïoh ïa ka khusnam Padmashree, Kong Mavis Dunn Lyngdoh, iba long i ’riew kynthei banyngkong ban long Myntri ha ka sorkar Assam, Kong Bonily Khongmen, i ’riew kynthei banyngkong ban long i dkhot ka Parliament jong ka Ri, I Kong Rose Milian Bathew Kharbuli, iba la long teng i Chairperson ka UPSC nalor kiwei pat.
Ka khubor ba lah ioh lum ka iathuh ba ka kynhun ialehkai Badminton na China mynta ka lah khur ia ka rekod jingjop ba 13 na ka Sudirman Cup.
Kane ka wan urlong hadien ba katei ka kynhun ka la lah ban pynliem noh ia ka kynhun iakhun pyrshah kaba snar ka South Korea ha ka jingia aireng jong ka ha-iing kaba long ruh ka lympung ialehkai kaba nyngkong ia kaba lah pynlong mynta ha ri China naduh ba lah weng noh ia ki kyndon pyrkhing COVID-19.
Ha katei ka jingiakhun phainal hapdeng kitei ki ar kynhun, ka khubor ka iathuh ruh ba ka China ka lah pynlyngkot ia ka  rukom ialehkai jong katei ka kynhun iakhun pyrshah da kaba pynliem noh ia ka da 3-0.
Shuh shuh ha ki jingialehkai, ka Chen Yufei na China ka lah pynliem noh ia ka An Se Young da 21-16, 22-20 ha ka jingiakhun paramarwei.
Katei ka lympung ialehkai ka long ruh ka bynta ba kongsan jong ka jingialehkai Badminton bad ka jingiathong ka long kaba lah kiew na kaba ju long  mynta u snem namar ki rukom ialehkai jong ka kynhun lah niew shaid-shaid na ka bynta ban shah jied sha ka lympung ialehkai Olympic ha Paris ha u snem 2024.
Ka kynhun China ka la lah ban tem ia ki jngeh ba ka iakynduh ha ka jingiakhun semifinal bad ka Japan, ha kaba kynhun ialehkai jong ki shynrang kata u Liu Yuchen  & Ou Xuanyi ki la lah ban pyllait-im ia ka kynhun ha ki saw dor-thong ha shuwa ba kin paw kum ki nongjop.
Shuh shuh ruh ha ka jingiaid lynti sha katei ka jingiakhun phainal, ka South Korea ka lah pynliem noh ia ka Malaysia da 3-1.
Ka khubor ba lah ioh lum ka iathuh ruh ba ka Zheng Siwei & Huang Yaqiong  ki  shah rem ha kaba nyngkong jong ka jingiakhun ba mar shijur bad kba lah iakhun kaba lah ei  ha ka jingiakhun kaba ar na ka bynta ban  paw kum  ki nongjop da kaba khur noh shalade ia ki 18-21, 22-20, 21-8.
Ha ka jingiakhun paramarwei ki  shynrang, u Lee Yun Gyu  da kaba suk u lah mad ia ka jingshah pynrem noh ka jong u ha u Shi Yuqi.
Ha ka jingialehkai kaba lai bad ba khatduh jong ka jingiakhun Hockey hapdeng ka India bad Australia ha Adelaide, ka khubor ka iathuh ba ki arngut ki thei ialehkai ka ri kita ka Savita kum ka kapten bad ka nongialehkai ‘defend’ ba tbit ka kynhun ka Nikki Pradhan ki la lah mynta ka kynti ban kynjoh sha u mawjam ba kongsan tam eh ha ki kata  sha ka 250 International Caps ba ki lah ialehkai bad shimbynta ha ki jingialehkai bapher bapher na ka bynta ka ri.
Naduh ba ka Savita ka la lah ban pynpaw ialade shakhmat ha ka Spar Cup Four Nations Tournament  ha Durban  ha u snem 2009, katei ka nongialehkai ka lah wan shakhmat ha ryngkat bad ki kyrdan bapher bapher ba ka lah poi bad kaba lah iai pynskhem shuh shuh ka jaka jong ka ha ka kynhun da ki katto katne ki rukom ialehkai ba tbit jong ka ha baroh shi lynter jong ki snem ba lah leit noh.
Katei ka nongialehkai ka lah khur ruh ia shibun tylli ki khusnam ha ka jingim ialehkai ka jong ka ha ki snem ba lah leit noh kaba kynthup naduh ka khusnam Arjuna.
Ka long ruh ka atiar ba hakhmat jong ka  kynhun ialehkai ka ri kaba lah thaw ia ka histori ha ka jinglah jong ka ban wan ha ka jaka ba saw  ha ka Tokyo Olympic.
Shuh shuh ruh katei ka nongialehkai ka long ruh shi bynta jong ka kynhun kaba lah shimbynta ha ka Olympic 2016 ha Rio bad ka long ruh ka dkhot jong ka kynhun kaba lah rung sha ka quarterfinal jong ka Women’s World Cup ha u snem 2018 ha London.
Kumta, kum ka kapten ka la lah ruh ban btin lynti ia ka kynhun shaduh ka jingkhur ia ka takma Rnong ha ka CWG 2022 ha Birmingham bad ka jingpynksan shuh shuh ia ka kynhun shaduh ka jinglah ban pynioh ia ka trophy jingjop ha ka FIH Nations Cup kaba lah iarap ia ka kynhun ban shah jied na ka bynta ka FIH Pro League 2023-24.
Haba phai sha ka kam ialehkai jong ka Pradhan ka long ba katei ka nongialehkai ka lah pynpaw shakhmat ialade ha ki lympung leit iakhun Shabar-ri kata ha ka por ba ka kynhun ka lah leit ban ia aireng sha South Africa ha u snem 2016.
Kumta  katei ka nongialehkai ka lah kylla lon gruh ka  thei ialehkai  Hockey ba nyngkong na ka jylla Jharkhand ka jong ka  ban mihkhmat ia ka ri sha ka Olympic ha kaba ka lah ioh ban shimbynta lem bad ka kynhun ha ka Olympic 2016 ha Rio de Janeiro bad ka long ka shibynta ka dkhot jong ka kynhun ialehkai ka ri kaba lah shimbynta ha ka Tokyo Olympic.
Katei ka nongialehkai ka ri ka long ruh ka shibynta jong ki katto katne ki jingkhur jingjop ka kynhun kaba kynthup ruh ka jingiadonlang ka jong ka ha kaba ka kynhun ka lah khur ia ka takma Ksiar ha ka Women’s Asia Cup 2017 bad ka takma Rupa ha u snem 2018 ha ka Women’s Asian Champions Trophy.
Ha ka por ba pynlong ia ka jingialang kaba heh ba shisien shi snem ka  Annual General Meeting (AGM) ia kaba lah khot pynlong da ka Swimming Federation of India (SFI) ia baroh ki shnat treikam ki jong ka ha ki jylla bapher bapher, ka khubor ba lah mih na ka jingialang ka pynbna paidbah ruh ba u RN Jayaprakash khlem kano kano ka jingshah pyrshah u lah shah jied biang sa shisien kum u khlieh duh nongpyniaid jong ka SFI.Na ka liang jong utei u kyrtong uba lah jop ha ka jingiakhun u iathuh ba ka long ka kam kaba khraw ha ka ban shah jied biang mynta sa shisien ban pyntyllun ia ki kam ki jam ba  dangsah jong ka synjuk.
Kumjuh ruh ha ka samoi treikam ba nyngkong ka jong u, u la lah ban  pynsngew sarong ia ka synjuk baroh kawei halor ka jingiaid beit shakhmat ki kam ialehkai khlem kino kino ki diengpynkiang ki ban kah.
Shuh shuh ha katei ka sngi u lah pynpaw ruh ia ki kam ba seisoh jong ka synjuk ha ka por ba u dang shakri ia ka ha ka samoi treikam kaba nyngkongeh.
Ka long ruh ka kam ba seisoh jong ka synjuk ha kaba lah sakhi ruh ia ka jinglah ban thaw khana-pateng ha katei ka jait jingialehkai ha ka por ba arngut ki nongialehkai ka ri kata u Sajan Prakash  bad Srihari Nataraj ki la lah ban kynjoh shaduh ka A Qualifying Standard na ka bynta ka jingshah jied ka jong ki sha ka Olympic 2021 ha Tokyo.
Na ka liang jong ka International Cricket Council(ICC) ha ka jingpyllait khubor ka jong ka, ka iathuh ba ka lah pynngat mynta ha ki kyndon jingpynshitom ia u umpire na Bhatinda u Jatin Kashyap halor ka jingpynkhein ka jong u ia ki kyndon Anti-Corruption Code hadien ka jingtohkit ha kaba iadei bad ki jingialehkai shabar -ri ha u snem 2022.
Kumta na ka liang jong katei ka synjuk kam shym la pynpaw shai ha kaba iadei bad ka jingjia ka ban lam ia u Kashyap shaduh u pud jong ka jingshah pynshitom katkum ki kyndon jong ka Anti-Corruption Code.
Kum u umpire ba ju iai pyntyllun ia ka kam shakri ka jong u, u Kashyap u ju iai shakri ha ka kam ha ki jingialehkai Kriket ha ka Distrik ha Punjab hynrei u bym shym la hap pat ha ka shnat umpire jong ka BCCI.Kumta u Kashyap u lah shah pynngat ha ka jingshah pynshitom na ka jingbym shym la lah ban seisoh ka jong u ne ka jingkyntait noh khlem da ia-pein badno badno ne ka jingiadei bad jingiatreilang bad ka jingtohkit jong ka Anti-Corruption Unit’s (ACU) kaba iadei shaphang ka jinglah ban urlong kata ka Corrupt Conduct hapoh ka Code.
Ka tyllong khubor na BCCI  ka iathuh ruh ba ka lah wad ki lad ki lynti na ka bynta ban ioh ia ka sabut kaba biang bad ba thikna ha kaba iadei bad ki jingleh jong utei u umpire na ka Punjab Cricket Association (PCA) ha katei ka lympung ialehkai ha u bnai Risaw jong ka u snem ba lah dep.
Hynrei na ka liang jong u Secretary ka PCA u Dilsher Khanna u iathuh ba ka jingpynngat jong ka ICC ha ki kyndon jingpynshitom pyrshah ia u Kashyap kam shym la don kano kano ka jingiadei bad ki jingialehkai kiba u ju pyniaid ha ka jylla.
Hynrei na ka liang jong ka ICC  ka lah ai por ia u haduh 14 sngi na ka bynta ban ai ka jubab ha kaba  iadei bad katei ka jngshah pynshitom ka jong u katkum ki kyndon.
Ha ka jingiakhun kaba lai bad ba khatduh jong ka jingiakhun Test ha ka jingialehkai Hockey ki kynthei, ka khubor ka iathuh ba ka kynhun ialehkai na India ka la lah ban beh nadien na ka bynta ban pyndep ia ka jingia aireng ka jong ka pyrshah ia ka Australia sha ka jingiakhaid kol da 1-1.
Kumta ha kaba iadei bad katei ka bynta, ka Australia kaba lah khur ia ka jingjop ha ki ar jingialehkai ba nyngkong, ka lah ioh ban khur shalade ia ki  2-0 jingjop na ki jingiakhun ha katei ka lympung.
Shuh shuh ruh  ha katei ka jingiakhun, ka Maddison Brooks na Australia ka lah ioh ban wanrah shakhmat ia ka kynhun ialehkai jong ka ha ka 25min ialehkai da ka jingpynioh ia ka kol ba nyngkong; katba ka nongialehkai na India ka Deep Grace Ekka  ka la lah ban pynkylla sha ka kol na ka PC(Penalty Corner) ba ka kynhun ka lah ioh ban tied na ka bynta ban pyniaryngkat kol bad katei ka kynhun iakhun pyrshah ha ka 42 min ialehkai.
Ka khubor ka iathuh ruh ba ka tei ka jingleit iakhun ka India pyrshah ia ka Australia ka long kum shibynta jong ka jingpynkhreh ka kynhun na ka bynta ka lympung Asian Games mynta u snem ka ban sa long ha Hangzhou bad kaba mynta kan pynkhreh pat ban ia aireng sa bad ka Australia ‘A’ ha ka sngi palei jong ka taiew ba mynta.
Ka Jyntru ka la pynjem khnapa ka Seng Samla Laitryngew haduh 9-4 kol ha ka Group-A (Shillong zone) jong ka lympungalehkai Meghalaya State League 2023 ha ka Lah Sngi U Blei ha madan Third Ground, Polo.
U Emanbha Marbaniang u laoh ban thep marwei haduh saw kol tang hapoh 20 minit ha ka kylla miet kita ha ka minit kaba 74, 79, 87 & 90+5.
Kumba ka paw ka Jyntru bad ka Laitryngew ki la khmih lynti ban khura ka jingjop namar dangshen ha ka jingalehkai ba la dep ki la mada ka jingshah rem.
Ha ka kylla step kine ki kynhun ki laakhaid mar 3-3 kol.
U Balanstar Taro (14′) u laoh ban thep kol nyngkong eh na ka bynta ka Jyntru, hynrei u Johnplayson Lyngdoh (15′) u la lah ban pynakhaid kylla na ka daw ka jingbym lah ban bishar bniah da ki rangalehkai ‘dien ka Jyntru.
Hadien katto katne por u Banteilang Nongkynrih (18′) u laoh ban thepa ka kol ba ar na ka bynta ka Laitryngew, hynrei ka Jyntru ka la lah ban pynakhaid biang na ka daw ka jingbakla thep hi da u rangalehkai ka Laitryngew ha ka minit kaba 22.
Kane ka dei na ka daw ba u rangapkol um shym la don hapoh ‘box’ ha ka por ba shuta ka free-kick, hynrei u Monush Lapang u laoh ban thep kol da kaba suk.
U Banteilang u laoh ban thep kol biang na ka bynta ka Laitryngew ha ka minit kaba 34 hadien ba u laoh ban thep da ka khlieh ha ka free-kick.
Hashwa ban kut artad ka jingalehkai jong ka kylla step u Badaminot Nongphlang (45’+1) u la lah ban pynakhaid kylla na ka bynta ka Jyntru.
Hadien ba la bteng bianga ka jingakhun jong ka kylla miet, ka Jyntru ka laoh ban thepa ka kol kaba san lyngba u Jefferson Nongphlang (74′) bad ha kajuh ka minit u Emanbha u laoh ban thepa ka kol kaba nyngkong hadien ba u Ferenstar Kharkongor (75′) u la lah ban pynphai kylla na ka bynta ka Laitryngew, hynrei ka la shah tam da 5-4.
Hadien katto katne por u Emanbha u laoh ban thepa ka kol ba ar ha ka minit kaba 79.
Hadien kata une u rangalehkai u la ïoh ban thep biang sa ar kol na ka bynta ban khur syndona ka jingjop.
Ha ka jingakhun jong ka Group-B (Jowai zone), ka Niaw Wasa United ka la lah ban pynliema ka Youth Club Pdengkarong da 2-1 kol, katba ka Wasa FC ka la jop da 3-1 kola ka Warima Youth Club ha ka Group-D (Tura zone) bad ka Riangdo YSCA ka la pynliem noha ka Mawten SC da 1-0 kol ha ka Group-C (Mawkyrwat zone).
Ïa katei ka jingakhun ba la pynlong ha Kiang Nangbah Stadium kaba ha Jowai, ka Niaw Wasa ka la shah thep kol nyngkong lyngba u Marshial Nongrum na ka bynta ka Pdengkarong ha ka minit kaba 27.
Hynrei u Dashngaiñ Sukhlaiñ u la lah ban pynakhaid kylla ha ka minit kaba 39 na ka bynta ka Niaw Wasa.
Kane ka la wan lyngba ka free-kick ha kaba u Sukhlaiñ u la lah ban pynurlonga kane ka kabu ksiar.
Hashwa ban kut ka jingalehkai jong ka kylla miet u Dreamson Suchiang u la ïoh ban thep kol ha ka minit kaba 83 na ka bynta ka Niaw Wasa.
Kane ka la wan lyngba ka free-kick ha kaba u Suchiang um shym la pynlehnoheia kane ka kabu ksiar.
Ha kawei pat ka jingakhun kaba la long ha madan MDSA kaba ha Mawkyrwat, ka Riangdo ka laoh ban thep shi kol lyngba u Phinilboy Rashik (70′) na ka bynta ban pynlonga kane ka kynhun ban khura ka jingjop pyrshaha ka Mawten.
Haba phai sha kawei pat ka jingakhun kaba la long ha madan Chandmari kaba ha Tura, ka Wasa FC ka laoh ban lamkhmat na ka Group-D hadien ba ka la khura ka jingjop da 3-1 kola ka Warima.
Na ka Wasa laoh ban thep kol lyngba u Koushik Rabha (8′), Silgrik Momin (41′) bad u F.Momin (90’+3), katba ka Warima ka la lah ban pynphai kylla shi kol lyngba u Tremarchwal Ch Marak (85′).
Da kane ka jingjop ka Wasa ka la kamai 7 point, katba ka Khliehmawlieh kaba la wan ba-ar ka la kamai 6 point.
Ka shlem treikam u District Sports Officer (DSO), East Khasi Hills kan pynlong ïa ka lympung ïalehkai District Level Inter School Subroto Mukherjee Cup Football Tournament 2023 naduh 20 tarik u Jylliew.
Ïa kane ka lympung la phiah ha ki lai tylli ki kyrdan ïalehkai, kita ka Under-14 (Sub-Junior) tang na ka bynta ki khynnah shynrang, katba ka Under-17 (Junior) kan dei na ka bynta ki khynnah kynthei bad shynrang.
Ki khynnah ki ban ïashim bynta ha ka Sub-Junior kin dei ban long kiba la kha ha lane hadien ka 1 tarik u Kyllalyngkot, 2010.
Katba ha ka Junior ki dei ban long kiba la kha ha lane hadien ka 1 tarik u Kyllalyngkot, 2007.
Kat kum ka kyrwoh ba la pyllait da u Bah O.Mawthoh (DSO) la ong ba ka tarik kaba khatduh ban pdiang ïa ki skul ba kin pynpoi ïa ki ‘form’ kan long ha ka 2 tarik u Jylliew ha ka shlem treikam u DSO bad ka jingkhmih ïa ka rta ki khynnah kan long ha ka 6 tarik.
Kumta la bthah ruh ïa ki khynnah ba ki dei ban wanrah ïa ki kot ki sla ki ban pynshisha ïa ka snem kha ka jong ki.
Ka kynhun ïalehkai jong ka Phudmuri ka la khur ïa ka nam lahduh ha ka lympung ïalehkai 1st Knockout Mawlai Football Tournament 2023 ba la pynïaid da ka Hynñiewtrep Achik National Movement (HANM) Mawlai Circle.
Kane ka nam jop ka la wan urlong hadien ba ka lah ban pynliem noh ïa ka Synrop da 3-2 kol ha ka jingïakhun final kaba la long ha ka Lah Sngi U Blei ha Madan Heh kaba ha Mawlai Phudmuri.
Ha kane ka sngi la ïadon lang u Pa’iem Ainam Manik Syiem uba long u Syiem ka Hima Mylliem kum u kongsan, u Bah Lamphrang Kharbani, President ka HANM kum u kymbud kongsan, u Bah Kyrshan Rapsang, President HANM Mawlai Circle, bad ki nongkitkam jong ka seng ha ryngkat ka jingwan kyrshan lang ki paidbah ban ai jingkyrshan ïa ki nongïalehkai.
Haba phai sha kane ka jingïakhun baroh ar kynhun ki la ïakhun tyngeh naduh kaba sdang.
Pynban dei ka Synrop kaba la ïoh ban thep kol lyngba u Meban Wahlang bad u Basuk Bina.
Katba na ka liang ka Phudmuri la thep da u Mark Gareth Shabong, Wanshwa Sohtun bad u Robert Khongriah na ka bynta ban khur syndon ïa ka jingjop.
Lyngba kane ka jingjop ka Phudmuri ka la khur ïa ka song pisa kaba T.40,000 bad ka Synrop ka la ïoh T.20,000 ryngkat ki trophy ba la sam da ki dkhot jong kane seng.
Kum ban shu pynkynmaw ïa kane ka lympung la sdang naduh u Ïaïong mynta u snem da ka jingwan ïashim bynta jong 32 tylli ki kynhun.
Ka Meghalaya Boxing Association (MBA) ka la pynthymmai ïa ki nongkitkam na ka bynta ka samoi treikam kaba saw snem (2022-2026) myn ha ka 20 tarik mynta u bnai.
U Bah Cernelius Kharhunai u la shah jied kum u President bathymmai bad ïa ka kam Secretary la pynkhamti ha u Bah Dondor Marweiñ.
Ha katei ka sngi la thung ruh ar ngut ki Vice President, kita u Johnwell G.Momin bad u Bah Despitol Sun, katba u Bah Khraw Kharmawphlang bad u Bah Jimy Bosco Shadap la thung kum u Joint Secretary.
Ïa ka kam Treasurer la thung ïa u Bah Daniel W.Marbaniang.
Nangta la thung ruh ïa hynriew ngut ki dkhot, kita u Bah Teibor Kharkongor, Chongkam G.Momin, Noyontho Marak, u Kyrshanlang Wahlang, Wanbait Ksoo bad u Bah Hubert Marbaniang.
Ïa katei ka jingïalang la pynlong ha ICSSR Guest House ha ryngkat ka jingïadon lang ki nongpeit pyrman na ka Boxing Federation of India (BFI) kita u Digvijay Singh (Treasurer bad la synran lang da u Hemanta K.Kalita (Secretary General ka BFI), katba na ka Meghalaya State Olympic Association (MSOA) la mihkhmat da u Bah P.Laloo, Joint Secretary.
Ïa kane ka ilekshon la pynïaid da u Bah Mawshabor Ryntathiang, Advocate.
Ka Riwar Mihngi Football Association (RMSA) ha ka 20 tarik ka la pynkut noh ïa ka lympung ïalehkai Under-15 League Tournament 2023 kaba la sdang naduh u Kyllalyngkot 2023.
Ïa ka nam lahduh ha kane ka lympung la rah da ka Riwar Mihngi XI.Kane ka wan urlong hadien ba ka lah ban pynliem noh ïa ka Mawprem S.C lyngba ka shi kol ba la thep da u Bantiplang Khongnoh ha ka kylla miet jong ka jingai por tam (extra time).
Ïa ka Riwar Mihngi XI la ïalam da u Bah Stephanfield Lanong uba dei uwei na ki rangïalehkai ba paw jong ka thaiñ Pynursla ha ki por ba la leit.
Hapoh kane ka jingïalam jong u, u la lah ban ïohi ba ki don byllai ki samla donsap na ka thaiñ Riwar Mihngi ki ban paw ha ki por ban dang wan.
Ïa kane ka lympung la sdang ha ka 27 tarik u Kyllalyngkot 2023 da ka jingwan ïashim bynta jong phra tylli ki kynhun bapher bapher jong ka thaiñ Riwar Mihngi.
Ha kane ka sngi kut la wan sakhi lang da u Bah Wanshanbor Kharkrang, Treasurer ka Meghalaya Football Association kum u kongsan bad la ïa donlang ruh u Bah Aiborlang Khongjee uba long u nongaibuit ka Riwar Mihngi Football Association ryngkat u Rangbah Shnong ka Shnong Pynursla, lem bad ki nongïalam jong ka R.M.F.A.Ka Riwar Mihngi XI kaba la long la lahduh ha kane ka lympung ka la khur ïa ka song pisa kaba T.10,000, katba ka Mawprem SC ka la ïohpdiang ïa ka khusnam kaba T.7000 ryngkat ki trophy.
Katei ka synjuk ka la rai ruh ban ïarap lang ïa ki kynhun kiba wan ïashim bynta mar T.4000.
Shuh shuh ha katei ka sngi ka synjuk ka la wer ruh ïa ki klob jong ka thaiñ Riwar kum ka Pomlum Wahrew- Umsyiem- Nongkwai -Tishang – Nongjri ba kin pynïasoh (Affiliation) namar kane ka synjuk kan sa sdang noh shen ïa ka Football League 2023.
Ïa ki ‘form’ ban pynïasoh lah ban ïoh da kaba phone ne Whatsapp ha ki number 9612095234 & 7005247841.
Ka jingpynïasnoh (affiliation) kan kut noh ha ka 20 tarik u Jylliew mynta u snem.
Nalor kata, ka Riwar Mihngi Football Association ka la wer ïa ki shnong, ki klob, ki ’riew shimet kiba don mynsiem ban kyntiew lang ïa ka jingïalehkai phutbol ha ka thaiñ ba kin ïashim bynta ha ka Women’s League Football 2023 ka ban sa sdang shen bad ka por ai jingtip ban ïashim bynta kan kut ha ka 3 tarik u Jylliew 2023.
Hadien bun phew snem, ki nongshong shnong ki la ïohlad ban ïohi biang ïa ka surok rim kaba baroh shi katta la ju tam da ka um ha Umïam.
Shibun bah ki nongshong shnong ki la ïoh ban leit ïaid kai ha kane ka surok kaba lehse kim ju khmih lynti mynno-mynno ruh.
Ka daw jong kane ka dei namar ka jinghiar palat jong ka um ha Umïam kaba dei ruh ka tyllong pynmih bording ha Meghalaya.
Ngim dei ban sngewkmen ban ïohi ïa ka surok rim, hynrei ngi dei ban sheptieng namar kam dei satia ka dak kaba ai ïa ka khubor kaba bha.
U Myntri ka tnat bording, u AT Mondal, dang ha kine ki sngi u la dep maham lypa ba lada ka um kan nang hiar arsut, ym banse ban khang noh shi syndon ïa ka jingpynmih bording na Umïam.
Ngin hap ban sdang ñiew noh sa tang katno sngi yn lah ban pynmih bording na Umïam, bad lada jia ba khang, ka jinghap ban shong dum kan long palat 10 kynta ha ka shi sngi.
Tangba ngim lah ban kynnoh tang ïa uwei ne ar namar ki don ki daw.
U Nongsaiñ Hima u la dep ban wanrah sha phi ïa ka khubor kaba ïadei bad ka jingdon jong ka um ha Umïam ha kaba ha kine ki 6 tylli ki snem naduh 2018, ka jingduna ka um ha pung Umïam ha u bnai Jymmang ka la long shaba pat mynta u snem.
Katkum ki jingkheiñ kiba ka Meghalaya Energy Corporation Ltd (MeECL) ka la buh jong u bnai Jymmang ha kine 6 tylli ki snem, la sakhi ba ka jinghiar ka um ka la long shaba palat mynta u Jymmang, 2023.
Ka pung Umïam ka don ïa ka jingjylliew kaba long 3,220 phut, bad lada ka um ka la jan poi haduh 3,220 phut, bunsien ka MeECL ka ju pyllait teng noh ïa ka um.
U Nongsaiñ Hima u la ïoh ban ïanujor da kaba lum ïa kine ki jingkheiñ haba ïadei bad ka jingdon ka um ha pung Umïam ha u bnai Jymmang ha kine ki 6 snem naduh 2018 haduh 2023.
Katkum kine ki jingkheiñ, la sakhi ba ka jingdon ka um ha u Jymmang kaba kham pyndap bha ïa ka pung Umïam ka dei ha u Jymmang 2022 namar ka um ka kiew sha ka 3,185 phut bad 3,186 phut.
Hynrei mynta u Jymmang, 2023, haduh ka 17 tarik, ka um ka la hiar sha ka 3,164 phut, kaba mut ba ka um ka la hiar haduh 56 phut eiei na ka 3,220 phut.
Namar kata, ka pung Umïam ka don ha ka jingma ban nym lah pynmih ding ilektrik lada jia ba ym hap u slap bajur ha kine ki sngi ban sa wan na ka bynta pyndap biang ïa katei ka pung kumba ju long ha ki snem ba la leit.
Ka Jylla ka hap ban mad ïa ka jingkyrduh ding ilektrik namarba ki jaka pynmih bording ki duna bha bad kiba don ruh ki lah ban pynmih tang khyndiat khynsoit namar ka jingduna palat ka um.
Kine baroh ki dei na ka daw jong ka jinglynshop ka mei mariang ïa u khun bynriew.
Ki briew ki la leh sat ïa ka Umïam da kaba pynlong ïa ka kum ka jaka ban kjit lut ïa ki jaboh jabaiñ ba pynhap na ki ïing.
Ka Umïam kam dei ka jaka bret ñiut jongno-jongno, hynrei ngi la pynjaboh ïa ka haduh ba kan da kyrtoh kylla.
Ngi ïohi ïa kane mynta bad ka long ka jingma kaba khraw.
Ka jingbym hap u slap bajur ha kine ki sngi, taïew bad ki bnai ka la pyntyrkhong lut nadong shadong ha kaba wat ka umbam umdih ruh ka don jingma.
Kane ka dei ban long kum ka jingsneng ïa u khun bynriew uba la pynjot thiaw ïa ka mariang haduh ba kam lah shuh ban kyrda.
Ngi dei ban ïa kyndit thiah noh bad ban shim ïa ki sienjam ban pynkhie im biang ïa ka mariang.
Wat ïa bret shuh ïa ki jaboh jabaiñ sha ki wah bad aiti ha ka Municipal ba kan leh ïa kaba donkam.
Lada ngim kheiñ snep ïa ka mariang, ka mariang ruh kan ym kheiñ snep ïa ngi bad kan leh beit da ki kam kiba shyrkhei haduh ba ngin da babe.
Baroh-baroh ngi ïa ud haba shah lynshop kumne.
Tangba ngi klet pat ba ngi la bakla shikatdei da kaba leh bym suitñiew ïa ki jingdon jingem ba ka mariang ka la theh sei ha ngi.
Ha ka jaka ba ngin ri, sumar, pynneh bad pynsah, ngi leh pat ïa ki kam kiba laiphew jait laiphew skit kiba pynjulor thiaw ïa ki jingaiei jong ka mariang.
Nangne shakhmat, ngin hap ban shu kyrmen ba ka mariang kan isynei ïa ngi ki khun bynriew bad ba u slap bajur un wan theh halor ka jylla khnang ba kin lait na ka apot jong ka jinghap ban shong dum da palat 10 kynta ha ka shi sngi.
Ka la dei ka por ba ngin ïa kylla kaba mut bad ban sdang leh ïa ki kam ki ban pynim bad pynkhie lung ïa ka mariang.
Lada ngi don ïa ka mon, ngin lah beit bad ngim dei ban shu shaniah ne kynnoh tang ïano-ïano da kaba klet pat ïa ki jingleh lade.
U Virat Kohli bad u Mohammed Siraj kin long ki ar ngut na ka thup kaba nyngkong ki ban leit sha London na ka bynta ka final jong ka World Test Championship (WTC) ha ka step jong ka sngi Ba-ar.
Ka India kan pyn-khreh ban ïakhun pyrshah ïa ka Australia ha ka WTC final ka ban long ha Oval naduh 7 haduh 11 tarik u Jylliew, ha kaba ki rangïalehkai ka ri kin mih ban leit sha UK ha ki ar ne lai kynhun.
Hadien ba ka jingïaid lynti ka Royal Challengers Bangalore ka la poi sha kaba kut ha ka IPL 2023, u Kohli bad u Siraj kin ïasoh lang bad ka thup kaba nyngkong jong ki rangïalehkai.
U R.Ashwin bad u Axar Patel bad uwei pat u rangïalehkai (all-rounder) u Shardul Thakur, kin ïasoh lang bad kane ka kynhun ryngkat bad u Rahul Dravid kum u nonghikai.
Kiwei pat ki ar ngut ki rangïalehkai ki la don hapoh ka thup kaba nyngkong jong ki hynñiew ngut ki rangïalehkai ki long u rangïalehkai ka Kolkata Knight Riders u Umesh Yadav bad u rangïalehkai ka Lucknow Super Giants u  Jaydev Unadkat, kiba la koit na ka jingmynsaw ka tyrpeng.
“Kin don haduh ar lane lai kynhun haba kheiñ lang baroh.
Ka thup kaba nyngkong kan mih ha ka por 4.30 ha ka step jong ka sngi Ba-ar," la pynpaw ki khubor na ka BCCI.Ki hynñiew ngut ki rangïalehkai ki ban hap shong shwa hapoh ri India na ka bynta ka jingïalehkai ‘playoffs’ jong ka IPL, ki kynthup ïa u kapten u Rohit Sharma, Ravindra Jadeja, Ishan Kishan, Shubman Gill, Mohammad Shami, K.S Bharat bad u Ajinkya Rahane.
U Cheteshwar Pujara u la ïashim bynta ha ka lympung ïalehkai kaba la long ha England bad un ïasoh lang bad ka kynhun ha London.
Lah ban kdew ba ka India kan yn ïashim bynta ha ka jingïalehkai kilanmet namar ka lympung ïalehkai English County Championship ka dangïaid shaphrang bad kat kum ka lympung ïalehkai jong ka ICC, ka England bad ka Wales Cricket Board (ECB) kim lah ban pynbiang ïa ki jaka kilanmet na ka bynta ka India.
Kiba bun na ki rangïalehkai kin hap ban ïashim bynta ban ïaknieh nam lahduh ha ka lympung IPL kaba la ïaid mynta la ar bnai, katba tang lai ngut ki rangïalehkai ka Australia kiba la ïashim bynta ha kane ka lympung.
Ha ka taiew ba la lah, u Ricky Ponting u la ong ba ka Australia kan hap ban pynkhreh bha na ka bynta ka jingïakhun final namar ka India ka la pynkhlaiñ lypa ban ïa ki.
“Ki don ar ki bynta na ka bynta kane.
Kum u Virat, u long u rangïalehkai uba lah ban ïalehkai bha bad uba la lah ban kamai bun run bad uba long skhem bha ban ïalehkai ban ïa ki rangïalehkai ka Australia namar kim shym la ïashim bynta ha ki lympung ïalehkai kriket," la ong u Ponting.
Ka India, kaba la wan ha ka kyrdan ba-ar ha u 2021, ka la khmih lynti ban khur ïa ka tophy kaba nyngkong eh ha ka lympung jong ka ICC ha ki 10 snem.7 ngut ki nongïalehkai hapoh ka lama jong ka All Meghalaya Sqay Association (AMSA) ki la lah ban pyndep ia ka jingiashim bynta ha ka Training Camp cum- Seminar kaba la long ha Manohar, Parikar Indoor Stadium kaba ha Goa naduh ha 12 haduh 16 tarik mynta u  bnai.
Kine ki kynthup ïa u Francis R.R.Songthiang (3rd Dan), Kitbok Dkhar (2nd Dan), ka Espiranza Songthiang (2nd Dan), Shadwinson Kharmaw-phlang (1st Dan), Hamyllienki Dkhar (1st Dan) bad sa arngut ki ban sa pyndep hadien kata u Banshai Khyriemmujat bad u Pyndap Lyngdoh.
Kat kum ka kyrwoh la ong ba katei ka synjuk ka dangdei kaba thymmai bad mynta ka dangïaid ka jingpynrung kyrteng ha ka Society hapoh ka Jylla.
Ka SQAY Martial Arts ka dei ka jingïaleh -kai kaba mih na ri India hi bad ha Goa ka la kham slem mynta.
La ong ba kane ka jingïalehkai Martial Arts ka la ioh ban rung mynta ha ka 37th National Games ha ban sa long ha Goa naduh u Risaw mynta u snem.
Te kumta ka Jylla ka dangpynkhreh ban leit shim bynta ha kane ka lympung.
Na kane kaei kaei ba lah ban ong ba ha kaba ia dei bad ka Meghalaya State Job Reservation Policy – 1972 kita kiba ha shwa, kiba ym donkam ban da jer kyrteng ia ki, ki lah kum bakla.
Ki lah kum bakla jur ha ka rukom kaba ki bhah kyrpang lane ki mang kyrpang ia kine ki ar ki jaitbynriew (ki A’chik bad ki Hynñiewtrep) kiba dei ki trai jylla.
Ka jingbakla kaba lah ban ong ba ka mih na ka jingbym don ka jong ki, ha kata ka por, ia ka jingiohi jngai.
Ka jingbakla kaba lah ruh ban dei na ka jinglaplah than eh ka jong ki ban don noh shwa ia la ka jong ka ‘State Reservation Policy’.
Ka jingbakla kaba kum ba ki la kum bakla bad ka jingpynthikna, kaba lem bad ka jingpynskhem bha shwa, ia pud u sam jong ka jylla Meghalaya.
Kita kiba ha shwa ki lah kum bakla wei ba ki la kum pyniaryngkat ia u Hynniewtrep uba kham bun paid bad u A’chik uba kham duna paid.
Ki lah bakla wei ba ki la kum mang pynban mar katjuh, kata, mar 40%ia u Hynniewtrep uba khambun paid bad ruh mar 40% ia A’chik uba kham duna paid.
Kum ban shu ong noh ki la kum mang pynban 40 ser u khaw ia ka longiing jong u Hynniewtrep kaba don haduh 14 ngut ki dkhot bad ki la kum mang ruh 40 ser u khaw ia ka longing jong u A’chik kaba don pynban tang 10 ngut ki dkhot.
Kum ban shu ong noh, wat kumne mynta bad thik tang hangne hapoh la ka jylla Meghalaya, u Hynniewtrep u lah kynjoh ka jingbun paid sha ka 14 lak katba u A’chik pat de u dang kynjoh tang kumba10 lak ngut.
Ka jingiapher ha ka liang ka jingdon paid kaba haduh 4 lak nalor ba ka it ka hima ne ka bri ka jong Hynniewtrep ruh ka da kham heh kham iar ban ia ka jong ki A’chik.
Te hato tang na kane ka jingiapher ha ka jingbun paid shwa ruh kane ka tarajur ne kane ka pyrla kam shym la noh lypa sha ki jaitbynriew A’chik, mynta la 50 tylli ki snem? Te hato sngew dei sieh mo ba kane ka pyrla kan shu ia inoh shi liang kumne, sha ki jaitbynriew A’chik, tad haduh ynda wai syndon noh kane ka pyrthei?Te hato wat hadien ka jingiaid lynti kaba haduh 50 tylli ki snem ruh ym pat long bad ym pat bit sieh mo ban ia ‘review’ ne ban ia shong pyrkhat biang ne ban ia saindur thymmai, la ia kano kano ruh ka ‘State Policy’, kaba katno tam lada kam pat da dei shisha ka ‘Policy’? Kumno lada yn ia saindur thymmai noh ia kane ka jingbhah kam kaba kyrpang ne ka ‘State Job Reservation Policy’, da kaba yn pynshong nong-rim lem noh ruh ia ka kat kum ka jingbun paid? Kumno lada yn dang iai pynneh ia ka 80% tangba yn dok pyniarynkat noh pat ia kane ka pyrla da kaba yn mang kyrpang noh pat 46% ia u Hynniewtrep uba kham bun paid bad 34% ia u A’chik uba kham duna paid ?Ha kaba ia dei bad kane ka jingai jingmut ba ym artatien ba u paid A’chik un sa ieng pyrshah jur ia ka halor ka jingngeit ba ka jingduh jingmyntoi, na kane kaei kaei, kan sa long ia u kum ka jaitbynriew.
Ngin nym sngewphylla ia kata wei ba uba iohmyntoi un nym kwah ban duh noh ia ka jingioh myntoi ka jong u kumjuh kumba uba duh myntoi pat de ruh, na kane ka jingnoh shiliang jong kane ka tarajur ne ka pyrla, un iai bynniaw bad un iaidawa ruh de ia kata kaba u ngeit ba ka dei ka bhah bad ka hok ka jong u kaba u lah duh noh baroh kine ki 50 ki snem kiba la leit.
Ngim dei ruh de ban iasngewphylla ia kane kawei ka Seng Sain pyrthei trai jylla lane ia kane ka ‘Regional Party, kaba iai don ia ka jingangnud ba kan sa lah ban suh thied biang sa shisien ha baroh kawei ka jylla Meghalaya.
Kaba iai angnud ban ioh ban suhthied lem shatai sha Ri Lum Garo.
Kaba katno tam ia kine kiba dei kita ki ‘National Parties’.
Ki Seng Sain pyrthei ki bym ju kwah bad ki bym long da lei lei ruh em ba kin pynthut bad pynsngewsih ia ki jaitbynriew A’chik.
Ki Seng Sain pyrthei kiba tip shai ba la kane ka tarajur ka la noh shiliang mynta la 50 tylli ki snem sha ki A’chik pynban kim nud wat tang ban kubur ia kata.
Kaba katno tam katba kin ia mynjur ban ia dok pynia rynkat noh ia kane ka pyrla.
Ki jong nga ki jong phi hi ki ban nymnud wat tang ba kin saham wei ba ki tip shai kdar ba ki, kum ka Seng Sain pyrthei, kin nym lah ban thaw Sorkar lymne pynkhyllem Sorkar khlem ka jingkyrshan ka jong kitai ki jaitbynriew A’chik.
Ym kita kiwei hynrei ki dei ki paradoh ki parasnam ki jong ngi hi, kiba ym banse ban buh shwa ia la ka jong ka Seng Sain pyrthei ka jong ki ha khmat bad ia kat ka jaitbynriew pat shadien.
Kiba kum ba ong mano re ki ‘khlein la thang jwat la bam’ bad ruh ki ‘ksan rympei rem dorbar’.
Long katba long kam dei pat iangi ba ngin poi shaduh u pud u sam uba kum ba ka dang shu dep jia shen hapoh Manipur.
Kam dei ban poi syndon shaduh kaba kum kane ka jingsngew iapher jaitbynriew kaba hapdeng ki Meittei bad ki Kuki jong ka jylla Manipur.
Kam dei iangi ba ngin kren lymne leh ia kaei kaei ruh ka ban lam shaduh sha uta u pud.
Halor kane ka nongrim ba kan bha pynban ia ngi ba ngin ia wad lad wad lynti lane pynkhreh lypa ban ia khlad beit noh da kaba suk, kata, ban ia iaid beit noh la ka lynti lynti.
Ki jaitbynriew A’chik ba kin ioh, kumba ki iai angnud, ia la ka jong ka ‘separate Garoland ne ka Seperate A’chik State’ bad ngi pat ruh ia la ka jong ka ‘Khasi ne ka ‘Hynniewtrep State’.
To ai ba ki ruh kin synshar ne kin pyn iaid hi ia la ka jong ka jylla ‘Garoland’ ka jong ki kat kum ka jingtip, ka jingtbit bad ka jinglah ka jong ki bad ngi ruh kumjuh ia la ka jong ka ‘Hynniewtrep State’ kat kum ka jingtip, ka jingtbit bad ka jinglah ka jong ngi.
Ka lah dei ka por shuwa ban dier namar ba lah iehnoh bun snem, ba ia ka Resolushon ba la pynmih katkum ka No.PER.222/71/138 Tarik Shillong,12th Kyllalyngkot,1972 ban khmih biang namar ba (a) la pynmih kyrkieh khlem da lah ban ithuh, kiei kita kiba sahdien na kiba sahdien, (b) 9(khyndai) sngi shuwa ba ngin ioh ia ka Jylla kaba pura, kat kum ka ain ha ka miet jong u Kyllalyngkot, 20-21, 1972, bad tang 2 (ar) bnai duna, shuwa ka elekshon kaba nyngkong eh kaba la pynlong ha ka 9 tarik u Lber, 1972.
(k) La pynmih khlem da ia mynjur lang hapoh Iingdorbar.
Kadei kaba donkam ba ka jylla ba kan don noh ka Tribal Sub Plan (TSP) kumno ban pynkhreh ban thaw noh ia ka Resolushon kaba thymmai, kaba iahap jingmut lang da baroh bad ka bym lah shilliang.
Dei ban rah hapoh Iingdorbar thawain ka Jylla, ban iatai-iathir, kat kum ki ain, namar hap ban bud ia kiba bun ki Artikil jong ka Konstitushon ka Ri India ryngkat bad kiwei ki Ain, kynthup lang ia ki jingbishar ba la dep rai da ki Iingbishar badon burom ka Ri India.
Ka Artikil 16(4) ka lah aibor ia ki Jylla (State Legislatures).
Kumta baroh ki MLA, ki dei ban shim ia ka jingkitkhlieh.
ki dei ban iatai-iathir bha ha Iingdorbar thawain, na ka bynta ka bha ka miat jong baroh lang.
Ka State Resolushon ka dei kata kaei kaei kaba la ia mynjur lang jong kiba bun hapoh Iingdorbarbad ka iapher shibun, bad ki Polisi kiba ju pynmih tang ban bthat ia ki tnat bapher babher kumno ban treikam.
Lada ia ka Konstitution ka Ri lah ban pynbeit pynbiang, kat kum ka por ne haba donkam, kam long kaba eh ban pynbit pynbiang ia ka Resolushon ba la rim palat.
Kam lah ban bteng sha ki bymjukut.
Ym don ba kwah ban sahdien sah.
Dei ka kamram jong baroh ki nongshong shnong ka Jylla, ban ia kyntiew markylliang hi.
Ki paidbah ki kwah ban peit bad iohsngew, kumto kita ki nongmihkhmat, kin iatai-iathir hapoh Iingdorbar, namar haba ki khroh iangi ban wan sngap ia ki ha ki por elekshon, bad ngi ruh da ki taiew ngi sngap ia ki.
Ka lah ban long kawei na ki jing iatai-iathir kaba pawnam tam, kaba ngim pat ju iohi ne iohsngew, mynno mynno ruh ha ka histori jong ka Jylla.
Mano bym kwah ba iohi ne iohsngew ia ki nongmihkhmat bastad bashemphang jong ngi ? Ka Artikil 16 bad ki mat jongka,ka ithuh tang ia kita “ki nongshong shnong ba sah-dien"kiba dei ki traibal.
Ka khlem kren kyrpang na ka bynta kano kano ka jaitbynriew, hynrei na ka bynta kiba dang sahdien napdeng ki nongshong shnong kat hapa lah ban shem, khlem da peit ia ka niam, jaitbynriew, shynrang ne kynthei, ki hiar pateng nangno, khahangno, sah hangno, ki dei ban ioh ia ka kam ka jam, khlem da pynwit ne leh shiliang dano re dano.
Kam iahap ban kyllum lang ia kiba bun, kiba don kumba 65 na ka 100 ki traibal bad kiba don tang kumba 35 na ka 100, ban ai mar katjuh ka bhah.
Lada khein bha, ki rit paid ki ioh kham bun ban ia ki heh paid.
Kam shongnia ban ong ba ka jingsahdien,ka dei tang namar ba ym don ki skul ki kollej ba bha.
Dei kiJylla ki bym kwah ban kyntiew ia “kibakham bun ki jing sahdien" sha “kiba sahdien" bad sha “kiba duna ki jingsahdien", shilynter, ki ju pynkhein ia kiba bun ki Artikil jong ka Konstitushon ka Ri.
Ha ka Artikil 46 la thoh shai, ban kynkiew ia ka pule puthi na ka bynta kiba sahdien.
Ka Sorkar ka dei ban peit shuwa ha ka rukom kaba dei na ka bynta kito kiba duk na kiba duk tam ba lah ban ioh na ki jingkhein statitik bad ka sensus.
Ka Sorkar ka dei ban khmih ia ki jingeh jongki nongshong shnong kiba da jynjar shaba palat liam, ha ka imlang ka sahlang, ka pule puthi, ka ioh ka kot, kiba mih na ki rukom rep ba myn hyndai, ym don jaka sumar ba bha bad ruh na ka bynta kito ki shnong ki bym lah ban shna surok namar ka lum ka wah bad ka riat ka ram.
Hap thaw ki lad ki lynti ba kin ioh ia la ka jong ka hok.
Donkam ki ropeway ha kum kine ki jaka.
Ki traibal ba riewspah, ki dang kiew ka spah bad ki traibal baduk, ki dang kiew ka jingduk.
Kaba sngewsih ka long ba ia kane ka jingphiah ia ki Scheduled Tribe, Scheduled Caste, lah ban pyndonkam bakla da ki seng sainpyrthei tang ban jop elekshon.
Kum ban shu pynkynmaw, ba ha ka kase, E.V.Chinnaiah pyrshah ia ka Jylla Andhra Pradesh and kiwei, 2004, ka Iingbishar ba donburom ba ha khlieh duh ka Ri, lyngba ki 5(san) ngut ki nongbishar, ka la sloit noh ia ka bor ki Jylla ban phiah ia ki Scheduled Tribe, Scheduled Caste, namar ka long beain, kat kum ki Artikil 14-16 jong kaKonstitution.
Ha u snem 2020, ki 5 (san) ngut ki nongbishar, ki kyrpad ban khmih biang ia katei kaba la rai ha u snem 2004 da ka Iingbishar ba kham heh, ka ban don7 (hynniew) ne palat ngut ki nongbishar badon burom.
(Iehnoh ia kane ka bynta ha kiba shemphang bad ba lah pynkupbor ban iatai-iathir).
Ngi dei ban don ka jingkyrmen ba kan sa mih ka rai, na ka bynta ka bha ka miat jong baroh.
U President ka United States, u Joe Biden ha ka Sngi U Blei u la wer bad khot sngewbha ia ki nongialam jong ka Japan bad ka South Korea ba kin leit ban iakren ha ka jingialang jong kitei lai tylli ri hapoh Washington ha ki khyndiat por ban wan.
Kitei ki nongialam ki la ioh ban iakynduh markhmat hapdeng ka jing-ialang G7 kaba la pynlong da ka Japan.
Namar la ong ba ka Japan bad ka South Korea, baroh ar tylli hi ki long ki ri ba iajan bad kiba ju iateh lok bad ka United States, hynrei ki la don pat ki kynrum-kynram bad ki jingeh kiba la pynthud ia ka jingiadei jong kitei ki ri bad ka US ha kine ki sngi.
Kitei ki jingthud ki long naduh ka por ba la Japan ka dang leh bor ia ki kynthei bad ki paidbah ka Korea.
Hynrei u President ka South Korea, u Yoon Suk Yeol bad u Myntri Rangbahduh ka Japan u Fumio Kishida, ki la ialeh shitom ban wanrah ia ka shongsuk- shongsaiñ bad kumjuh ruh ban ai jingiarap sha kito ki longiing kiba la shah ktah bad iaid lyngba ia kitei ki jingshah leh bor ha ki por ba la leit.
Kumta ruh u Biden u la ïaroh ia katei ka jingtrei shitom jong kitei ki arliang ri naka bynta ban wanrah ia ka shongsuk- shongsaiñ bad kumjuh ruh ban nang pynskhem ia ka jingiadei hapdeng kitei ki 2 ri ha kine ki sngi ban wan.
Ha kajuh ka por ruh la ong ba kitei ki 3 ngut ki nongialam, ki la iakren halor kumno ban tehlakam ia ka jingleh bym suitñiew jong ka North Korea haba iadei bad ka jingmaham na ka South Korea bad ka US ban pynsangeh noh ia ki kam pynher ‘namding nuclear jongka, kaba ju jia khah khah na ka por sha ka por.
Ki heh ki la ong ruh ba katei ka jingialang hapdeng kitei ki 3 tylli ki ri ka lah ban long shen hynrei ym pat lah ban batai bniah ha kane ka por tad haduh ban da ioh ban ia pynbeit bad pynkhreh janai shwa.
Ha ki khyndiat por ba la leit, u Yoon bad Kishida ki la leit ban jurip sha ka jaka pynsah nam ha kaba la pyniap ia ki nong Korea ha ka por ka thma ha Hiroshima.
Ka long ruh ka sien kaba nyngkong eh ia kitei ki nongialam jong kitei ki 2 ri ba kin leit ban jurip lang ia katei ka jaka pynsah nam bad ka long ruh ka sien kaba 2 ia u Myntri Rangbahduh ka Japan ba un leh kumtei.
Namar kata, u Yoon u la ong ba kane ka long ka jingprat lynti kaba thymmai da ka jingshlur jong u Myntri Rangbahduh ka Japan naka bynta ban wanrah ia ka shongsuk- shongsaiñ bad ka jingiatrei lang hapdeng baroh arliang ri ha ki sngi ki ban wan.
Ym da slem than hadien ka jingjia ba shyrkhei jong ka jingbthei bom ha kawei ka karkhana shna bom pataka kaba la pyntreikam beaiñ ha Egra kaba don ha East Midnapore distrik ha kaba ki la don kumba 11 ngut ki briew kiba la ïap bad bun ngut kiwei pat kiba la mynsaw, ka la don sa kawei pat ka jingjia jong ka jingbthei bom kaba la jia ha Budge Budge kaba don ha South 24 Parganas, ha kaba ki la don kumba lai ngut ki briew na kawei ka longïing kiba la duhnoh ïala ka jingim.
Kane ka jingjia jong ka jingbthei bom ka la jia ha ka miet jong ka sngi U Blei ha ka shnong Chingripota kaba don ha Nandrampur jong ka Budge Budge.
Baroh lai ngut ki dkhot jong ka longïing, ha kaba la buh beaiñ ïa ki bom pataka, ki la mynsaw jur ha kaba la pynkit mar mar ïa ki sha Budge Budge ESI hospital, ha kaba la pynbna da ki doktor ba ki la khlad lypa hashwa ban pynpoi ïa ki sha ka jaka ai jingsumar.
Ka kynhun jong ki pulit ka la leit ban jurip bniah ïa katei ka jaka ba la jia ka jingjia ha kaba la ïoh ban kurup ïa ki bom pataka ba la buh beaiñ.
Kum ban shu pynkynmaw la ong ba ha ka taïew ba la lah ki la don kumba 9 ngut ki briew kiba la ïap bad hadien ki la don sa ar ngut kiba la don sa arngut kiba la ïap naba la  jur ki jingmynsaw na ka jingbthei ka karkhana shna bom pataka ïa kaba  la pyntreikam beaiñ ha Egra ha East Midnapore distrik.
U nongïalam ha kaba ïadei bad ka jingshna beaiñ ïa ki bom ha katei ka karkhana ruh u la ïap naba jur ki jingmynsaw ha Nursing Home kaba don ha Cuttack.
Ki pulit jong ka Nuh ki la pynlong ïa ka jingleit khynra ha ki jaka rieh jong ki 12 ngut ki runar ïa kiba la kwah ban kem da ki pulit ha ka por ba dang step phyrngab jong ka sngi Saitjaiñ, la ïathuh ki pulit.
Nalor kane, ki pulit ki la ïathuh ba kane ka jingleit khynra ka la long sha ki ïingsah bad kiwei pat ki jaka ba don ka jingïadei bad kine ki runar, ha kaba ki la bynrap shuh shuh da kaba ong ba kane ka jingthmu jong ka jingpynlong ïa kane ka jingleit khynra ka long ban pynpulom ïa ka jingpyntreikam jong ka kynhun ba la ïatreilang hapdeng ki runar, ki nongkhaïi masi tuh bad ki nongkhaïi drok ïa kiba la treikam na Nuh.
Hadien ka jingleit khynra, ki pulit ki la ïathuh ba kine ki runar ki la phet na ki jaka sah jong ki hashwa ka jingpoi jong ki pulit, hynrei ha kaba ïadei bad kane, ki pulit ki la kurup noh tang ïa ki kot ki sla donkam na ki ïing sah jong kine ki runar.
Kane ka jingleit khynra ka la long khyndiat sngi hadien ba ki pulit ki la lah ban pynpulom ïa ka kam khaïi tuh bad kem ruh ïa ki hynriew ngut ki briew kiba la rah ïa u Heroin ba 390.56 gram ïa uba la ïoh ban kurup.
Kumba la antad la ong ba une u jingdih pynbuaid ïa uba la ïoh ban kurup u shongdor kumba T.50 lak, la ïathuh ki pulit, ha kaba ki la bynrap shuh shuh da kaba ong ba kine kiba la shah kem ki la donkti ha ka ban khaïi ïa u Heroin sha ki nongdie drok kiba don ha ka distrik naduh ki khyndiat bnai ba la lah.
Ki pulit ki la ïathuh ba napdeng kine ki hynriew ngut kiba la shahkem la kynthup lang ruh uwei u nong Nigeria uba la sah beaiñ ha kane ka ri.
Ki heh pulit ki la ïathuh ba hadien ba la ïoh jingtip halor kane, ka la don ka jinglum bad thaw ïa ka kynhun jong ki pulit ïa kaba la shah pyntreikam ha Nalhar Chowk naduh ka miet jong ka sngi Balang.
Ha ka por ba la pynlong ïa ka jingkhmih bniah ïa ki kali kiba ïaid ha ki surok, ki pulit ki la lap ïa ki pla kiba rit kiba don ïa u Heroin ha kaba la thep ïa ki ha ka kali bad kem noh ïa lai ngut ki briew kiba shong hapoh kane ka kali.
U Varun Singla, uba long u Superintendent of Police, jong ka Nuh u la ong ba kine kiba la shahkem ki la phla ha ka por ba ki l shah tohkit ba u Jan Mark, 24, uba long u nong Nigeria, u la long u nongkhaïi drok.
Une u la shahkem na Gurugram.
“Ha kaba ïadei bad ka jingïoh jingtip na u nongkhaïi drok, ki pulit ki la ïoh jingtip ba ka kynhun jong u nong Nigeria ka la treikam na Delhi bad Gurugram," la ong u Singla.
Ha baroh, ki la don kumba 6 ngut kiba la shahkem ha ka sngi Balang bad ïa kine kiba la shahkem la tip kyrteng kum u Aashiq Khan, 28, Abid, 24, Sachin Garg, 26, Praveen Rab, 24, Mohammad Huzefa, 29, bad u Jan Mark.
Ha ka por ba la pynlong ïa ka jingtohkit, u Hufeza u la phla ba ki la donkti ha ka kam khaïi drok da kumba katto katne por.
“Kine ki nongkhaïi drok ki ju leit ïakynduh ïa ki katto katne ngut ki briew ha Nuh, ïa kiba la pyndonkam ïa ki ha ka ban die ïa u drok sha ki jylla kum ka Uttar Pradesh, Rajasthan bad Haryana," la ong u Singla, ha kaba u la bynrap shuh shuh da kaba ong ba ïa kine ki jingdih pynbuaid ba la ïoh ban kurup la thmu ban aiti sha palat 20 ngut ki nongdie drok ha ki thaiñ bapher bapher.
U Singla u la ong ba kiwei pat ki briew kiba nabar ri ki la don bynta lang ha ka kam khaïi drok ha NCR, Palwal, Nuh, Rajasthan bad kiwei pat ki distrik jong ka Haryana.
Ha kaba ïadei bad ka jingtohkit kaba hashwa la lap ba u nong Nigeria um lah ban pyni ïa ka Passport jong u ne ïa ka Visa.
Ki pulit ki la ong ba u Surender Sindhu, uba long u nongkhmih bad nongpynïaid jong ka kynhun khaïi drok, u la don ha Nalhar Chowk ha ka por ba ka la don ka jingleit khynra.
U la ïoh jingtip ba lai ngut ki dkhot jong ka kynhun runar jong u kin sa poi ha katei ka jaka na ka bynta ban die ïa ki song jong u drok.
Ka la don ka jingmudui pyrshah ïa kine ki nongkhaïi drok kiba la shah pynngat hapoh ki kyndon jong ka Narcotic Drugs and Psychotropic Substances (NDPS) Act bad la buh jingmudui ruh ïa ki ha ka jaka treikam jong ki pulit ka Tauru ha ka sngi Balang, la ïathuh ki pulit.
Ha kaba ïadei bad ka jingjia kaba mynta, u Superintendent of Police, jong ka Nuh u Varun Singla, u la ong ba hadien ba la dep ban thaw ïa ka kynhun pulit, ka la ong ka jingleit khynra hsa palat 300 tylli ki jaka ba don ka jingïadei bad kine ki runar kiba la shah thwet.
Uwei u rangbah 44 snem uba dei u nongshong shnong ka India, u la shah pynngat hapoh ki kyndon pynkheiñ aiñ jong ka jingpyniap briew hadien ba u la pyniap ia kawei ka jaitbynriew Sikh hapoh ka nongbah Brampton jong ka ri Canada ha ki khyndiat sngi jong ka taiew ba la leit.
Ki pulit ki la iathuh ba u Nav Nishan Singh u la pyniap ia ka Davinder Kaur (43 snem ka rta) ha ka Sngi Thohdieng hapoh ka Sparrow Park kaba don ha ka nongbah Brampton jong ka Canada.
Ki pulit ki la iathuh ruh ba hadien ba ki la ioh jingtip shaphang katei ka jingjia, ki la leit mareh wut-wut sha katei ka jaka.
Hadien kata ki la shem ia katei ka briew ba ka la thiah lyngkrang ha kawei ka lynti iaid kjat ha katei ka jaka.
Wat la ki pulit ki la ialeh katba lah ban pynim ia ka hynrei namar ka jingjur palat jong ka jingmynsaw bad ki jingshitom ha ka met, ka la dkut mynsiem noh ha katei hi ka jaka ba ka la kyllon.
Hadien katto katne kynta, ki pulit ki la ioh kem noh ruh ia u Singh tang kumba katto katne ka jingjngai na katei ka jaka ba la shem ia katei ka briew bad kumta la pynngat noh ia u hapoh ki kyndon pynkheiñ aiñ jong ka jingpyniap briew bad la kem noh ruh ia u.
Ki pulit ki la iathuh ba kitei ki 2 ngut ki dei kiba la ju don jingithuh baroh shi katta, hynrei ym pat lah pat ban tip ia kaei ka daw kaba la wanrah ia katei ka jingjia ha katei ka sngi bad ym lah ruh ban tip ia ka jingdon jingiadei hapdeng jongki 2 ngut.
Namarkata, la ong ba ki pulit ki donkam ban pynïoh shwa ia ki ‘Video’ lyngba jong ki camera CCTV kiba la buh ha katei ka jaka khnang ban sngewthuh ia kaei kaba jia ha katei ka sngi.
La ialam ruh ia u Singh hakhmat ka ïingbishar Brampton ha ka step Sngi Saitjaiñ.
Ka nongbah Brampton ka don kumba 7,00,000 ngut ki paidbah nongshong shnong, ha kaba ka long ruh ka nongbah kaba kham bun bha ki paid Punjabi.
Katkum ki khubor, la ong ba ka Ukraine ha ka Sngi U Blei, ka la kyntait war halor ka jingïoh khubor ba ka nongbah Bakhmut ka la hap hapoh ka kti jong ki shipai ka Russia hadien ka jing-iakhun kaba la neh slem bha hapdeng ka Russia bad Ukraine.
Namar ka  jingiakhun dohiap jong ki shipai ka Ukraine ruh ka la wanrah jingeh shibun ia ki shipai ka Russia ba kin rung bad ban shong ha katei ka nongbah.
Katei ka jingkyntait na ka Ukraine, ka long hadien ka sngi ba u President ka Russia – u Vladimir Putin, u la ai khublei bad ïaroh ia ki shipai ka Russia halor ka jinglah jongki ban knieh noh ia katei ka nongbah Bakhmut kaba don sha ki bynta mihngi jong ka Ukraine.
Namarkata ruh u Putin u la ong ba kane ka la pynpaw shai ia ka dak ka jingsdang jong ka jingjop ka Russia ha katei ka thma.
U Myntri ka tnat ki kam pohïing jong ka Karnataka u Araga Jnanendra ha ka por ba la don ka jingïalang jong ki heh sorkar, u la bthah ïa ki heh ba dei khmih ba ki la dei ban pyntreikam pyrkhing bha ha kaba ïadei bad ka jingkhmih bniah ïa ki bar ri kiba sah beaiñ ha ka ri wat hadien ba la kut ka por kumba la buh ha ka Visa.
“Ki bar ri kiba sah hapoh ka ri wat hadien ba ki Visa jong ki kim treikam shuh, kin sa shah pynngat ha ki kyndon ba ïadei bad ki kam sniew ba ki long pyrshah ïa ka ri bad la dei ban shim ki sienjam na ka bynta ban pynphai noh ïa ki sha ka ri ba ki wan," la ong u Myntri ha ka jingïakren bad ki heh sorkar jong kane ka tnat.
U la ai jingmut halor kane ka bynta ha ka jingïalang ba la pynlong kyrpang na ka bynta ban ïamir jingmut halor ka jingnang bun jong ki briew kiba sah ha ki jaka ba la set ïa ki bar ri kiba la sah bad rung beaiñ ha kane ka ri, bad kane ka jingnang don jong ki ka la pynkhapngiah ïa kine ki jaka ksah ha kaba la hap ban pyrkhat ha ka ban pynphai noh ïa ki sha ka ri ba ki wan.
“Ki poi wir na kiwei ki ri, ki kynthup ïa kiba na Bangladesh, ki la dei ban shahkem katkum ki kyndon hynrei ym dei pat ban set ïa ki ha kano kano ka patok bad ïa kine la dei ban bun ha ki ïing ba la buh kyrpang ban set ïa ki.
Ha kaba ïadei bad kane, kine ki jaka ba la buh ïa ki ki la treikam tang ha Nelamangala kaba don hajan Bengaluru ha kaba la ong ba ka jaka ka la khapngiah bad khim bha," la ong u State Director General of Police u Praveen Sood.
U Myntri ka tnat ki kam pohïing u la ong, “ka tnat Social Welfare ki la dei ban pynbiang ka jingai jingïarap na ka bynta ban lah ban pynheh shuh shuh ïa ki jaka ban buh ïa ki poiwir.
" U Myntri ka tnat ki kam pohïing u la buh ka jingkyrpad na u Myntri ka Social Welfare u Kota Srinivasa Pujari ba la dei ban leh ïa kaba donkam khnang ba kan ym don kano kano ka jingsahteng ha kaba ïadei bad ka jingpyllait ïa ka jingïarap pisa.
U heh nongïalam jong ka seng Rashtriya Loktantrik Party (RLP) bad u MP jong ka Nagaur u Hanuman Beniwal u la pynlong ïa ka jingïalang bad u Myntri Rangbah jong ka Punjab u Bhagwant Mann ha Bhatinda ha ka sngi U Blei.
Ha kane ka jingïalang, kaba la shim por da kumba 2 kynta, u Beniwal u la wanrah ïa ka mat ba ïadei bad ki jingïakhih jong ki nongrep kiba la pynpaw ïa ka jingeh jong ki kaba long na ka jingkyrduh um ha Hanumangarh bad Sriganganagar distrik jong ka Rajasthan, kaba ïasam ïa u pud u sam bad ka Punjab.
Ïa u Beniwal la synran lang da ki nongïalam jong ka kynhun ki nongrep jong ka Sriganganagar bad Hanumangarh.
Ki nongrep ha kine ki ar tylli ki distrik ki la pynpaw ba ki la ïakynduh ïa shibun ki jingeh na ka daw ka jingkyrduh um ha kane ka aïom bad ka la pynïakynduh jingeh ïa ki na ka bynta ban pynbiang um sha ki jingthung jingtep.
Hadien kane, u Beniwal u la ïathuh halor ki jingïakren bad ïamir jingmut bad u Myntri Rangbah u CM Bhagwat Mann ha kaba la ong ba hadien ba la dep ban ïakren sani bha halor kine ki jingeh yn sa lah ban pynurlong noh shen ïa ka jingdawa ba la buh da ki nongrep.
“Ha ryngkat ka kynhun nongïalam jong ki nongrep na Hanumangarh bad Sriganganagar distrik jong ka Rajasthan, ka la don ka jingïalang bad ki heh sorkar ha Bhatinda ha ryngkat ka jingdonlang jong u Myntri Rangbah u  Bhagwant Maan," la ong u heh nongïalam jong ka seng RLP.Ki bor sorkar jong ka jylla Manipur ha ki khyndiat sngi kiba la leit noh ki la pyntip ba ka sorkar kan sa pynbiang ïa ki jingdonkam kiba ïadei bad ka lad pule puthi sha palat 4,700 ngut ki khynnah/samla pule kiba la shah ktah jur na ka jingmih jong ki jingïakajia bad jingïaumsnam kiba la jie ha ka jylla Manipur ha ki khyndiat taiew kiba la leit noh.
Kat kum ka jingïathuh jong ki bor sorkar, ki la pyntip ba shen ka sorkar kan sa pynsdang noh ïa ka rynsan sam jingïarap sha baroh kitei ki khynnah/samla pule.
Ki mar jingïarap kiba ka sorkar kan sam sha kitei ki lanot kin kynthup ïa ki kot pule bad ki jaiñ phong skul/kolej.
Nalor katei ka lad jingïarap, na ka liang ka tnat pule puthi jong ka jylla Manipur ka la pynkhreh ruh ban wanrah ïa ki nonghikai (volunteer) ki ban pynbiang ïa ki lad jingpule na ka bynta kitei ki lanot.
Ïa ki rynsan sam jingïarap yn pynlong lyngba ki shlem treikam jong ki zonal education officer bad ka tnat Directorate of School Education, Manipur.
Ïa kitei ki sienjam jong ka sorkar jylla ban pynbiang ïa ki lad jingïarap la pynbna da u Myntri ka tnat Pule Puthi jong ka jylla – Basantakumar Singh ha ka jingïalang bad ki lad pathai khubor kaba la pynlong ha ka nongbah Imphal.
Na ka liang u Myntri u la pyntip ba ka sorkar jylla ka la shim ïa ki lad ki lynti ban lum jingtip shaphang ki khynnah/samla pule baroh kiba la hap ban mih noh na la ki jong ki ïing ki sem hadien ka jingmih jong ki jingïakajia bad jingïakulmar ba jur.
U Myntri u la pyntip ba tad haduh kane ka kynti kaba mynta la ïoh jingtip ba ki don haduh 4,747 ngut ki khynnah/samla pule (pre-primary – class XII) kiba la hap ban mih noh na la ki jong ki ïing ki sem ban leit sah shipor sha ki ïing dara ba la pynbiang da ka sorkar bad da ki tnat shipai.
U la pyntip ba na ki 4,747 ngut ki khynnah/samla pule kiba la hap ban mih na la ki jong ki ïing ki sem; 2,217 ki sah ha ki ïing dara kiba don ha ka thaiñ Bishnupur district, 932 ngut ha ka thaiñ Kangpokpi district bad 66 ngut ha ka thaiñ Kakching district.
Kat kum ki jingïoh lum jingtip la ïathuh ba ki la don haduh 70 ngut ki briew kiba la duh ei ïa la ki jong ki jingim bad 236 ngut kiba la ïoh ïa ki jingmynsaw na ki jingïakajia bad jingïaumsnam kiba la jia ha ka jylla.
Ki jingïakajia bad jingïaumsnam ha ka jylla Manipur ki la jia hadien ka jingdawa jong ki paidbynriew Meitei ban ïoh ïa ka kyrdan Scheduled Tribe (ST).
Haba phai sha kawei pat ka khubor, la ïathuh ba na ka liang ka Sorkar Manipur ha ka 21 tarik mynta u bnai hadien ka jingïoh jingtip shaphang ka jingmih biang jong ki jingïakajia ha ki katto katne ki thaiñ jong ka jylla, ka la pynmih da ka hukum ban pynjlan shuh shuh ïa ka jingpynsangeh trei kam ïa ka ‘mobile internet’ tad haduh ka 26 tarik mynta u bnai.
Shuh shuh haba phai sha kawei pat ka khubor, na ka liang u Myntri Rangbah ka jylla – N Biren Singh ha ka sngi ba u la leit ban ai jingkren ha ka sngi rakhe ïa ka “Anti-Terrorism Day" kaba la pynlong ha Old Secretariat – Imphal ha ka Sngi Blei ba la dep u la ïawer ïa ki nongshong shnong ka jylla ba kin phai khmat sha ka suk ka saiñ bad kumjuh ruh ban kiar na ki kam beaiñ kiba lah ban wanrah ïa ka shongsyier shong smiej ha ka jylla.
Ki bor sorkar jong ka jylla Tripura ha ka 21 tarik mynta u bnai ki la pyntip ba haduh 3 ngut ki khynnah rit ki la duh ei ïa la ki jong ki jingim hadien ba ki la ngam jyllop ha ka wah Khowai ha ka por kumba 11:00 baje mynstep.
Ki 3 ngut ki khynnah rit kiba la duh ei ïa la ki jong ki jingim ha katei ka sngi ki kynthup ïa i Saptadip Nama (7 snem ka rta) bad i Moutusi Das (12 snem ka rta).
Kat kum ki jingïoh lum jingtip la ïathuh ba ha katei ka sngi, u paieit jong kitei ki 2 ngut ki khynnah rit u ba la tip kyrteng kum u Gopal Nama Das u la leit sum sha katei ka wah ha ryngkat kitei ki 2 ngut ki khynnah rit.
Kumjuh la don ruh sa 2 ngut kiwei pat ki khynnah rit (Babli Roy – 11 bad Ayan Das – 6) kiba la leit lang bad ki.
Na katei ka jingleit kai sha wah, la ïathuh ba 3 napdeng kitei ki 4 ngut ki khynnah rit ki la ngam jyllop ha katei ka wah.
Kat kum ka jingïathuh jong u Officer-in-Charge – Rajkumar Jamatia na Khowai Police Station u la pyntip na katei ka jingjia, la ïoh ban sei noh ïa 2 tylli ki metïap (Saptadip bad Babli Roy); bad ha ka sngi kaba bud la ïoh ban sei sa ïa ka metïap jong i Moutusi.
Hadien katei ka jingjia, la ïathuh ba ïa ki metïap jong kitei ki 3 ngut ki khynnah rit la leit ban rah noh sha Khowai District Hospital na ka bynta ki kam kiba sah.
Hadien ka jingïoh ïa ka jingtip shaphang katei ka jingjia, na ka liang u Myntri Rangbah jong ka jylla – Dr.Manik Saha u la pynpaw ïa ka jingsngsewsih kaba khraw bad phah ruh ïa ka khubor sngewlem sha ki bahaïing hasem jong kitei ki khynnah rit.
Na ka liang u Myntri Rangbah u la kyrpad bad kyntu ruh ïa ki nongshong shnong jong ka jylla ba ki dei ban long kiba adkar haba ki leit kai sha lum sha wah khnang ban lah kiar na kino kino ki jingjia kiba sngewsih kiba lah ban jia ha kano kano ka por.
Ki bor pulit jong ka jylla Assam ha ki khyndiat sngi kiba la leit noh ki la pyntip ba ki la pynsdang da ka jingleit thwet kaba jur ïa uwei u nonghikai jngi uba dei ruh u nongkhmih ka jaka ai jinghikai kilan met jong ka Sports Authority of India (SAI) kaba don ha ka thaiñ Salalgaon, Assam na ka daw jong ka jingdonkti ban jrong kti khlem raiñ ïa ki samla nongïalehkai, kynthup ïa ki khynnah rit kiba leit ban shah ai jinghikai ha katei ka shlem.
Halor katei ka jingjia la ïathuh ba na ka liang ki bor pulit ki la pynrung ruh da ka mokotduma hapoh ki kyndon jong ka Protection of Children from Sexual Offences (POCSO) Act pyrshah ïa utei u nonghikai.
U nonghikai u ba la shah pynrung ha ki kyndon jong ka POCSO Act u dei u ba la tip kyrteng kum u Mrinal Basumatary.
Kat kum ki jingïoh lum jingtip la ïathuh ba ki kam khlem akor jong utei u nonghikai ki la paw pen ryngkew hadien ba ki katto katne ngut ki samla kiba shah ai jinghikai ha SAI training centre, Salalgaon, North Lakhimpur ki la kynnoh ba u Mrinal u la donkti ban jrong kti khlemakor ïa ki katto katne ngut ki samla ha ka por ba la pynlong ïa ka rynsan jied nongïalehkai (selection trial).
Hadien katei ka jingujor, la ïathuh ba na ka liang ki bor ba halor jong ka SAI ki la leit ban pynrung da ka FIR ha Paltan Bazar PS, Guwahati.
Kat kum ka jingpyllait khubor jong ki bor ba halor jong ka SAI, ki la pyntip ba katei ka jingjia ka dei kaba ktah jur ïa ka longrynnieng manrynnieng jong ki khynnah bad samla ïalehkai bad na ka liang ki bor pulit ki dei ban pynlong da ka jingtohkit kaba jur.
Tad haduh ba la ïoh ïa kane ka khubor la ïathuh ba hadien ka jingshah pynrung mokotduma, utei u nonghikai u la phet rieh na ki bor ka aiñ bad ki bor pulit ka jylla ki la sdang ban pynlong ïa ka jingleit thwet kaba jur khnang ban ïoh kem noh ïa u.
Hadien ka jingjia pluh jong ka skul Khasi Jaiñtia Presbyterian Girls Higher Secondary School kaba don ha Mission Compound, Mawkhar kaba la jia ha ka step phyrngab jong ka Sngi U Blei ka 21 tarik u Jymmang 2023, ka la pynkyndit bad pynsngewsih ïa kiba bun balang khamtam ba ka dei ka skul kaba la rim tam hapoh ka jylla.
Haba ïoh ban ïakren bad ka Principal jong ka Khasi Jaiñtia Presbyterian KJP Higher Secondary School ha ka Lah Sngi U Blei ka 22 tarik u Jymmang 2023, ka Kong C.Allya ka la pynpaw ïa ka jingsngewsih bad ka jingpait dohnud kaba khraw bha halor kane ka jingjia kaba khlem shym la lah ban poi pyrkhat.
“Kum ka skul naduh ka Managing Committee, ki nonghikai, ki non-teaching staff, ki khynnah skul, ngim don kyntien shuh ban batai ïa ka jingsngewsih bad ïa ka jingpait dohnud ka jong ngi kum ka skul halor kane ka jingjia", la ong katei ka Principal.
Katei ka Principal ka la ong ba katei ka skul ka dei ka skul kaba la seng da ki ‘Missionary’ naduh ki 1892 snem bad ka long ka skul kaba la ai ïa kata ka jingshakri ka jong ka ïa ki khynnah skul kynthei jong ka sor Shillong bad ka dei ka skul kaba nyngkong eh jong ka jylla bad ka long ruh ka skul kaba ai jingnang jingstad ïa ki kynthei naduh ki por kiba mynshwa haduh mynta.
Katei ka Principal ka la ïathuh ba katei ka jaka pule ka la dep dap 131 snem hynrei da ka jingpluh jong katei ka skul la hap ban duh noh ïa ka jingtei kaba itynnad tam khamtam ba ka dei ka jingtei kaba la rim bha bad na ka liang ki nongpynïaid skul ki la pyrshang ban pynnneh ïa katei ka jingtei kaba la rim tam hapoh sor Shillong hynrei da kane ka jingjia la hap ban duh noh ïa katei ka jingtei.
“Ngi la pyrshang ban pynitynnad ïa ka ba kan long kawei na ki jingtei kiba itynnad hangne hapoh sor Shillong hynrei da kane ka jingjia, ngi lah duh noh ïa kane kawei na ki jingtei kiba itynnad", la ong katei ka Principal.
Shuh shuh katei ka Principal ka la ong ba lyngba kane ka jingpluh, ka skul ym tang ba ka la don duh noh ïa ka jingtei hynrei ka la hap ban duh lut ïa ka histori jong ka skul baroh kawei, ïa ki kot ki sla ba donkam bad kiwei kiwei ki jingdonkam kiba ka skul ka don bad ka la lum la kumba 131 snem.
Na ka liang jong katei ka Principal ka la ong ba kumba ka long ïa katei ka skul la seng ha ka kyrteng jong U Blei bad kumta kum ka skul baroh kawei ki don ïa ka jingngeit ba kane ka jingjia ka long kaei kaba da tip da U Blei.
“Ngi shu pdiang beit ba kita kiei kiei baroh khoit ki dei ki jingpynïaid ba stad jong U Blei bad ngi ngeit skhem ba kum ka skul ngin nang lah ba ngin kyntiew biang ïa kane ka skul bad ba ngin kyntiew biang ïa ka burom ka jong ka skul kaba ka la long ka burom ïa ka Jaitbynriew ka jong ngi naduh ki spah snem kiba mynshwa", la ong ka Principal.
Katei ka Principal ka la pynpaw ka jingsngewnguh kaba khraw ruh ïa baroh kiba la wan ban ïarap ïa ka skul khamtam ïa ki u Rangbah Shnong, ki nongkitkam jong ka Dorbar Shnong Mission Compound, ki seng kynthei, ki samla bad baroh ki nongshong shnong jong katei ka shnong kiba la wan ban ïarap bad sei ïa ki khynnah kiba sah hostel ha katei ka skul.
Katei ka Principal ka la pynpaw ruh ka jingsngewnguh ïa u Myntri Rangbah ka jylla, u Conrad K Sangma uba la wan hiar bak sha katei ka jaka, ki nongmihkhmat bapher bapher, ki ophisar, ki nongkitkam jong ki balang bapher bapher, ka managing committe jong katei ka skul, ki khynnah skul bad kiwei kiwei kiba la wan ban ai ïa ka jingïarap bad ka jingsngewlem.
Ha kaba ïadei bad ka jinglong skul, katei ka Principal ka la ong ba na ka liang ka skul kan pyrshang ban pynlong biang ïa ka skul la shem taïew.
Kumta ka la kyrpad ïa ki kmie ki kpa jong kitei ki khynnah skul ba kim dei ban khuslai eiei na ka bynta ki khun jong ki namar ka skul ka dang don sa ar ne lai tylli ki ïing mala hapoh katei ka phyllaw ban pynlong skul bad ban pynïaid shaphrang ïa ka jingshim klas.
Katei ka Principal ka la ong ruh ba na ka liang ka skul ka kloi ban pdiang sngewbha ïa kino kino ki jingïarap lada ka long ha kino kino ki liang namar ba ka skul ka donkam bad ka hap ban sdang biang naduh kaba sdang ïa kiei kiei baroh.
Katei ka Principal ka la ong ba kam lah ban batai ïa ka bailut baisep namar ka ding kaba la bam ïa katei ka skul ka la bam lut nadong shadong khlem sah eiei shuh.
Haba kylli halor ka daw jong katei ka jingpluh, katei ka Principal ka la ong ba baroh ki kwah ban tip ïa ka daw hynrei ka long kaba sngewsih ba na ka liang ka skul ruh kam tip satia ïa ka daw jong katei ka jingjia namar katei ka jingjia ka la jia ha ka por shiteng miet bad ka por ba sdang katei ka jingpluh ruh ym da don jingtip bha kaba tikna hynrei la shu antad ba ka la jia ha ka por 1 ne 2 baje eiei mynmiet.
Katei ka Principal ka la ïathuh ruh ba na ka liang ka skul ka la ujor da ka ejahar halor kane ka jingjia bad na ka liang ki pulit ki la shu mutdur ba ka dei na ka daw ba ka don jingthut ha ka liang ka bording.
Hynrei ïa ka daw kaba shisha ym pat lah satia ban ong namar ka jingtohkit halor kane ka jingjia ka dang ïaid shakhmat.
Ka la don ka jingïapher ha kaba ïadei bad ka jingkam jong ka Synjuk Ki Waheh Shnong, Jowai bad ka Jowai Municipal Board (JMB) halor katno sngi la ju wan lum ïa ki ñiut ki ñier na ki shnong ki thaw.
Kane ka la paw ha ka por ba ka Meghalaya High Court ka la shong bishar ha ka Lah Sngi U Blei ha kaba ïadei bad ka mukotduma ba la ai da ka Synjuk pyrshah ïa ka JMB halor ka jinglum ïa ki ñiut ki ñier na Jowai.
Ha kane ka sngi, u General Secretary ka Synjuk u la ai da ka jingthoh ha kaba u la kam ba kam shym la don kano-kano ka jinglum ñiut da ka JMB.Katkum ka kaiphod ba la ai da u General Secretary, la pynpaw ba ki don ki jaka ha kaba ka jinglum ñiut ka long tang shisien lane arsien ha ka shi bnai bad don ki jaka ba kam don satia ka jinglum ñiut.
Ha kajuh ka por la kdew ba watla ka jinglong jingman ha u bnai Lber 2023 ka la kham biang, hynrei ha u bnai Ïaïong 2023, ki don ki jaka ba ki trok kit ñiut ki khlem leit shuh satia.
Hynrei, na ka liang ka sorkar bad ka JMB ki la pynpaw ba kam dei satia kumba la kam ha katei ka kaiphod jong ka Synjuk.
Ki la pyntip ba la thaw da kawei ka kynhun ha rynsan WhatsApp (WhatsApp Group) ha kaba ki Rangbah Shnong jong ki dong bapher bapher ki ïadon bynta lang ha kane ka kynhun nalor ki nongtrei jong ka JMB khnang ba lada don ka jingbym ïaid beit ka jinglum ñiut, mano-mano ki lah ban ujor.
Ka JMB ka la ong ba kam shym la ïoh pdiang satia ïa kano-kano ka jingujor halor ka jingbym lah ban lum ñiut katkum ki sngi bad por ba la pynbeit ryntih naduh ka 17 tarik Lber, 2023.
Na ka liang ka JMB ka la ong ba ka la khot da ka jingïalang bad ki Rangbah Shnong khnang ban ïakren bha halor ka jinglum ïa ka ñiut ka ñier na Jowai, hynrei ha kata ka jingïalang, tang arngut ki Rangbah Shnong ki la wan ban ïashim bynta.
Kumta na ka liang ka High Court ka la bthah ïa ka sorkar ba kan pynlong da ka jingïalang hapdeng ka JMB bad ki Rangbah Shnong ka Jowai.
Ka sorkar, lyngba ka shlem treikam jong u Deputy Commissioner, ka dei ban pyntikna ba ka JMB kan bud ïa ki sngi bad por ba la buh na ka bynta ban lum ïa ki ñiut ki ñier kumba la pynpaw ha ka byrta ba la pynmih ha ka 17 tarik Lber, 2023.
Nangta la bthah ruh ba u ophisar ba hapoh jong u DC u lah ban pynlong ïa ka jurip ba kyndit-kynsan sha ki shnong ki thaw bad ban ai ïa ka kaiphod sha u DC halor ka jingshem jong u khnang ba u DC un lah ban ai ïa ka jingthoh sha ka High Court.
Shuh shuh la bthah ïa ka JMB ba kan pynbeit noh ïa ka tarik jong ka jingïalang bad ki Rangbah Shnong bad ban ïa pynbeit ïa ki jingeh bad ki jingduna.
Lai tylli ki district ha kane ka Jylla ki la wan kham shadien ha ka liang ka jingpyntreikam ïa ka skhim umbam umdih Jal Jeevan Mission (JJM), wat lada ka Jylla ka paw ba ka kham biang ha ka rukom pyntreikam ïa kane ka skhim kaba wan na ka Sorkar Pdeng.
Kine ki lai tylli ki district ki long ka East Khasi Hills, East Jaiñtia Hills bad West Jaiñtia Hills.
La ong ba ka jingpynpoi um lyngba ki kor sha ki ïing ha kine ki district ki dang duna bad kine ki district ki dang don kham shatrai ban ïa kiwei pat.
Ka jingïaid shakhmat ka rukom pyntreikam ïa ka JJM ha East Khasi Hills ka dang long kumba 36.45%, ha East Jaiñtia Hills kumba 36.72%, bad ha West Jaiñtia Hills kumba 40.03%.
U Myntri ka tnat Public Health Engineering, u Marcuise N Marak u la lum ïa ki ophisar kane ka tnat ban khmih ïa ka rukom pyntreikam ïa ka JJM ha ka Jylla kynthup ha kine lai tylli ki district.
Une u Myntri u la ong ba donkam ban kham ngiat ïa kine ki district ban poi kham shakhmat khnang ba kin long lang kum kiwei pat ki district.
Halor ka daw ba suki ka jingpyntreikam ïa ka JJM ha kine ki district, u Marak u la ong ba ka jingsuki ka dei hi na ka daw bym pat lah ban tang bording ilektrik ban pyndait ïa ki kor pom um.
Nalor kata, u la ong ba ki don ki projek kiba shu sahkut namar bym ïoh ban tan bording ilektrik bad bun na ki projek ki dei kiba donkam lang ban treikam lang ki kor pom um.
U Marak u la ïathuh ba shen un sa ïakynduh ïa u Myntri ka tnat bording, u AT Mondal ban pynsngew ha u ïa kane ka jingeh khnang ban lah pynbeit lyngba ki lad ki lynti kiba la shem.
Ki bor pulit jong ka jylla Tripura ki la pyntip ba ha ka jingleit khynra kiba la leit ban pynlong ha ka miet jong ka Sngi Thohdieng ba la dep ki la ïoh ban kem ïa haduh 5 ngut ki nong Bangladesh kiba la wan ban rung beaiñ sha u pud u sam jong ka ri India khlem da don ïa kino kino ki kot ki sla ba donkam.
Ïa ka jingleit khynra ha katei ka miet ki bor pulit jong ka jylla ki la leit ban pynlong ha ka thaiñ Belonia, South Tripura district ha ka ïing sah jong uwei u briew u ba la tip kyrteng kum u Tamal Mallik.
Na ka liang ki bor pulit ka jylla ki la pyntip ruh ba u Mallik u dei uwei na ki runar u ba ju donkti ha ki kam khaïi mar beaiñ ha katei ka thaiñ.
Kat kum ka jingpyllait kyrwoh jong ka tnat pulit, la pyntip ba ïa ka jingleit khynra la pynlong hadien ka jingïoh jingtip ba u Mallik lem bad ki paralok jong u ki la pyrshang ban khaïi beaiñ ïa ki mar (jaiñ bad umphniang) sha shilliang pud jong ka ri Bangladesh.
Ki bor pulit ki la pyntip ruh ba ïa baroh 5 ngut ki nong Bangladesh la ïoh ban kem na ka ïing sah jong u Mallik kaba don ha ka thaiñ khappud ba markhap bad ka ri Bangladesh.
Kat kum ka jingïathuh jong u SDPO Belonia Abhijit Das u la pyntip ba ki 5 ngut ki nong Bangladesh kiba la shah kem ha katei ka miet ki kynthup ïa u MD Sajib (22 snem ka rta), Sahabuddin (25), Azad Hossin (22), Abdul Awual (17) bad u Jahidul Islam (16).
Ïa kitei ki 5 ngut la leit ban rah tian bishar hakhmat ka ïing kashari bad na ka liang ka ïing kashari ka la pynmih da ka rai ba dei ban set hapoh ‘judicial custody’ ïa kitei ki 5 ngut tad haduh ka 2 tarik u jylliew.
Ka jingsam bording ha Byrnihat, Jorabad, Khanapara, Killing, Baridua, Maikhuli, Philingkata bad kiwei ka la thut hadien ba kawei ka trok ka la rat ïa ki kor ki bor kiba don jingïadei bad ka jingpynpoi bording.
Ka khubor na ka Meghalaya Energy Corporation Limited (MeECL) ha ka Lah Sngi U Blei ka ïathuh ba naduh ka 21 tarik Jymmang, ka la don ka jingthut ha ka jingsam bording na ka daw ba kawei ka trok jong ka M/s Shyam Century ka la kum leit tynrah bad rat ïa ki kor pynpoi bording.
Kine ki kor pynpoi bording ki ïadei bad ka 33KV EPIP bad 33KV Byrnihat Feeder.
Na ka jingrat jong katei ka trok ïa ki kor sam bording, haduh 12 tylli ki ‘post’ ilektrik ki la khyllem ha ki jaka bapher-bapher, la ïathuh ka tyllong khubor.
Na ka liang ki bor ba dei khmih ki la ai da ka jingujor sha ki pulit pyrshah ïa katei ka kompani halor ka jingleh thurmur.
La ong ruh ba ki nongtrei jong ka MeECL ki dang don ha ka kam ban maramot bad la bthah ïa ki ban trei ha ki ar bynta.
Hynrei la ong ba kan dang shimpor ban maramot bad ban pynpoi biang ïa ka bording sha kitei ki jaka.
Ka Hynñiewtrep Integrated Territorial Organization (HITO) ha ka Lah Sngi U Blei ka la ong ba ka bhah kam (Job Reservation Policy) kaba la pynmih da ka ‘Government Resolution’ ha ka 12 tarik Kyllalyngkot, 1972, ka kdew shai ba ka jingai bhah ka long katkum ka jingbun briew (population).
Ha u kyrwoh khubor, u President ka HITO, u Bah Donbok Dkhar, u la ong ba lyngba katei ka ‘Government Resolution’, la bhah 40% na ka bynta ki Khasi Jaiñtia, 40% na ka bynta ki Garo, 5% na ka bynta kiwei pat ki riewlum bad ki Scheduled Caste ha Meghalaya.
“Ka bhah kam katkum ka ‘Resolution’ jong ka 12 tarik Kyllalyngkot, 1972, ka la kdew shai ba ka jingai bhah ka long katkum ka jingbun briew.
Hynrei, kumba ka long mynta, ka paw ba kane ka bhah kam, kam ïahap satia bad ka jingdon briew ki Khasi, Jaiñtia bad Garo namar ha kato ka por, ki nongthaw aiñ ki la shu antad khlem da peit ïa ka khanasamari," la ong u Bah Donbok.
Shuh shuh u la ong ba katkum ka khanasamari jong u snem 2011, ka jingdon paid jong ki Khasi Jaiñtia ka long kumba 14,11,775 ngut, katba ka jingdon paid ki Garo ka long kumba 8,21,026 ha Meghalaya.
Katkum ka khanasamari jong u snem 2011, ka jingdon briew ha Meghalaya ka long 29 lak tam.
“Kane ka khanasamari ka pyni ba kiba kham bun ki dei ki Khasi Jaiñtia, hynrei ki dkhot jong kine ki jaitbynriew pat kim da ïoh than ïa ka bhah katkum ka Reservation Policy kaba treikam.
Ka hok jong ki Khasi Jaiñtia ka la shah knieh lut, bad namarkata, ki samla Khasi Jaiñtia ki hap bad mad ïa ki jingeh ha ka jylla watla kam dei ka jingbakla jong ki," u la ong.
Nalorkata, u la ong ba ka jingpyntreikam ïa ka Roster System la leh khlem da khmih bha ïa ka rukom bun paid bad khlem da peit bha ïa ki jingmyntoi bad ki jingduh jingmyntoi.
Haba kynthoh ïa ka khubor ba la pyllait da ka Achik Conscious Holistically Integrated Krima (ACHIK), Tura, ha kaba la ong ba kino kino kiba don jingthut ha kaba ïadei bad ka Reservation Policy ki lah ban leit sha ïingbishar Supreme Court, ka HITO ka long ba kane ka jingkynthoh ka long kaba pynkyndit namar ha ka jingshisha, dei ban leit shwa sha Meghalaya High Court, bad lada ym hun ïa ka rai jong ka, lah ban leit sa sha Supreme Court.
“Ka paw ba katei ka jingkynthoh ka long ka bym don nongrim bad khlem da peit ïa ki jingshisha bad ka jingthmu ka long beit ban wanrah ïa ka jingïakynad, bad ha kajuh ka por ban pynthohbria ïa ki katto katne ki nongïalam saiñpyrthei kiba ïakhun ban pynkylla ïa ka Reservation Policy," u la ong.
Kumta na ka liang ka HITO ka la ban biang ba donkam ban pynbeit thymmai ïa ka Reservation Policy khnang ba ki Khasi Jaiñtia kin kham ïoh jaka ha ki kam sorkar katkum ka jingbun paid jong ki.
Ka Secretariat kaba dei ka shlem treikam kaba ju shong ki heh ki haiñ naduh ki Myntri Sorkar bad ki MLA kiba don sha ka Liang Synshar ka la kynjah ha ka Lah Sngi U Blei namar bun na ki Myntri bad MLA kim shym la don ha Jylla.
Ka jingkynjah ka Secretariat ha ki bynta ba shong ki Myntri Sorkar bad ki MLA ka dei namar ba kiba bun ki MLA ka NPP ki leit ïashim bynta sha ka National Committee Meeting ka NPP ha nongbah Delhi.
Katba kiwei pat ki MLA ki leit sha ka Workshop kaba la pynlong khnang na ka bynta ki MLA ka Jylla ha Mohali, Punjab.
U Myntri Rangbah bad kiwei ki Myntri, lem bad kiwei ki MLA ka NPP na Meghalaya bad kiwei ki Jylla ki leit sha ka jingïalang ka NPP kaba la pynlong ha Delhi.
Ïa ka Workshop na ka bynta ki MLA ka Jylla la pynlong da ka Meghalaya Institute of Governance (MIG) ha ryngkat bad ka Indian School of Business (ISB), Mohali.
Kane ka workshop ki MLA ka dei naduh ka 22 tarik haduh ka 26 tarik mynta u Jymmang.
Ka Sorkar Meghalaya Democratic Alliance (MDA-II) ka la ai kam ïa ki hynriew ngut ki briew kiba ju don ha ka saiñ hima da kaba thung ïa ki kum ki Co-chairman bad Vice Chairman jong ki Board bad Corporation ka Sorkar Jylla.
Kine ki long u MLA barim ka Nongstoiñ, u Bah Macmillan Byrsat kum u Co-Chairman ka Meghalaya Economic Development Council, u Bah Auguster Jyrwa kum u Vice Chairman ka Meghalaya Economic Development Council.
Nangta la thung ruh ïa ki lai ngut ki Co-Chairman ka Meghalaya State Planning Board kiba kynthup ïa u MLA barim ka Songsak, u Nihim D Shira lem bad ar ngut kiwei pat; kita, u Bah Donkupar War bad Babeth Sangma.
Nalor kata, la thung ruh ïa u Semford B Sangma kum u Co-Chairman ka Meghalaya Resource and Employment Generation Council.
Kine baroh kiba shah thung kam kin ïoh ka jingsiew na ka Sorkar ha la ki jong ki kyrdan.
Ha kawei ka jingjia tyngkhuh kali kaba shyrkhei ha u surokbah National Highway-6 ha Ri-Bhoi District mynta ka janmiet, uwei u rangbah uba ñiah ïa ka ‘Scooty’ kaba don ïa u nombor ML-10-C-8114 u la khlad noh hashen hadien ka jingshah ïuh ha kawei ka trok kaba don ïa u nombor NL-01-G-6708 Katkum ka jingïoh lum khubor, la ïathuh ba kane ka la jia ha ki bynta jong ka shnong Umran Dairy ha ka por kumba 6 duna eiei mynta ka janmiet katba katei ka ‘Scooty’ bad katei ka trok ki dang hiar sha ki bynta ka thaiñ Nongpoh.
La ïoh jingtip ruh ba utei u nongñiah jong katei ka trok u la leit ban aiti hi ïalade sha ki bor pulit ka thanat Umsning bad ka jingtohkit ban lap ïa ka daw jong katei ka jingjia tyngkhuh kali ka dang ïaid shakhmat.
Ka Meghalaya Biodiversity Board ha ka Lah Sngi U Blei ka la rakhe ïa ka International Day for Biological Diversity (IDBD) 2023 halor ka phang, “From Agreement to Action: Build Back Biodiversity" ha U Soso Tham Auditorium, Shillong.
U kongsan ha kane ka sngi u long u Chief Secretary ka Jylla, Bah D.P.Wahlang.
U kongsan lem bad ka Deputy Commissioner, East Khasi Hills District, Kong R.M.Kurbah, Commissioner & Secretary, Forest and Environment cum Chairman, Meghalaya Biodiversity Board, u S.M.A Razi, PCCF & HOFF, u R.S.Gill, nalor kiwei-kiwei ki la pyllait ïa ki ‘Poster’ halor ka jingdon-jingem mariang ba don jingim, ki kot lyngkdop halor ki ‘Biodiversity Heritage Site’ bad sam ruh ïa ki khusnam sha ki nongjop jong ka jingïakop kyntip bad ïakop shon dur ba la pynlong kum shi bynta jong ka jingrakhe.
Haba ai jingkren ha ka jingïalang, u Chief Secretary ka Jylla, Bah Wahlang u la ong ba ka phang mynta u snem ka kdew ïa ki briew ba ki dei ban leh eiei ban tei biang ïa ki jingdon-jingem mariang.
U la ban jur ba ka dei ka jingkitkhlieh jong baroh ki briew ban ïada ïa ki jingdon-jngem mariang.
Haba kdew ïa ka jingdonkam ka jingnang-jingtip jong ki paidbah halor kane ka mat, u Bah Wahlang u la ong ba ka United Nation ka la rai ban rakhe ïa kane ka sngi ban pynsaphriang jingtip bad ruh ban pynrung ha ka jingmut haba ïadei bad ka jingdonkam ki jingdon-jingem mariang khamtam ha ki pateng ban dang wan.
U la ong ruh ba ka long kaba donkam ïa baroh ki Biodiversity Management Committee (BMC) jong ka Jylla ha ki shnong ki thaw ban pynsaphriang ïa ka jingtip ban ïada ïa ka mariang, ki syntiew ki skud, ki mrad bad ki mreng jong ka thaiñ da ka jingïarap jong ka People’s Biodiversity Register (PBR).
Ha kane ka sngi, u kongsan u la aiti ruh ïa ka khusnam ‘Best Biodiversity Management Committee’ (BMC), 2023 sha ka Umtngam BMC hapoh Bhoirymbong C&RD Block, Ri-Bhoi District bad ka khusnam ‘State Level Best Biodiversity Conservation’ sha u Bah Tyngshaiñlang Dewkhaid na Phlangwanbroi, Mawsynram, East Khasi Hills.
Ka National People’s Party (NPP) ka la rai ban ïakren bad baroh ki jaidbynriew ba kin ïatreilang na ka bynta ban lah wanrah pat ïa ka shong suk shong shngaiñ ha Jylla Manipur kaba don hapdeng ka jingshong syier hadien ka jingïakynad sngewpher jaidbynriew dang shen.
Haba ïakren bad ki nongthoh khubor hadien ba pynïaid ïa ka jingïalang jong ka National Committee jong ka NPP ba long ha Constitution Club of India, New Delhi hynne ka Lah Sngi U Blei, u National President bad Myntri Rangbah ka Jylla Conrad K Sangma u la ong “Ka NPP ka pang mynsiem halor ka jinglong jingman ha Jylla Manipur.
Kum ka seng, ngi rai ban ïakren bad baroh ki jaidbynriew ba kin ïatreilang ha ka ban lah wanrah pat ïa ka shong suk shong shngaiñ.
Ngi duwai ka jingjai jai kan wan phai noh kham kloi ka ban long na ka bynta ka Jylla bad ki nongshong shnong".
U la ong ba ka seng ka la rai ban leh kat kaba lah ban lah wan rah pat ïa ka jingsuk ha Manipur.
“Ngi la shim rai ba kum ka seng saiñ pyrthei, ban leh kat kaba lah na ka liang jong ngi ha ka ban ïarap bad pyntikna ba ka jingsuk kan wan phai biang bad ruh ban ïarap ïa ki briew ha baroh ki jingeh ba ki ïakynduh.
Ki nongïalam bad ki nongtrei ka seng ki la ïatrei khlem shongthait ban pyntikna ba ngin lah ban ïarap bad kyrshan ïa ki briew na Manipur ha kane ka khep ba jynjar" u la ong.
Ha kane ka jingïalang jong ka National Committee ka NPP la wan ban ïashim bynta da ki nongkitkam na ka jylla Assam, Arunachal Pradesh, Manipur, Mizoram, Chhattisgarh, Jharkhand, Karnataka, Gujarat bad Uttar Pradesh.
Ha kane ka jingïalang, ki nongïalam na ki jylla bapher bapher ki la ai kaiphod halor ka jingpynkhreh jong ki ïa ka ilekshon MP Lok Sabha ban wan bad kumjuh ruh ïa ka ilekshon MLA ka ban sa long ha Mizoram.
Nalor kane, la pynkup burom ruh ïa ki MLA ba thymmai ka Meghalaya, Nagaland bad Manipur.
U National Treasurer, James K Sangma u la ai kaiphod halor ka mang tyngka ka seng ba shisien shisnem jong u 2023-2023, kaba long kat kum ka Article 23 (V) jong ka riti treikam ka seng.
U la ai kaiphod ruh halor ka audited statement jong ka pla tyngka ba shisien shisnem.
Kumjuh ruh ki President jong ki jylla bapher bapher ki la ai ïa ka kaiphod treikam ha la ki jong ki jylla.
Lah ban kdew hangne, ka NPP ka dei kawei na ki 6 tylli ki National Party hapoh ka Jylla, bad tang ma ka kaba dei kaba mih na ka thaiñ Shatei Lam Mihngi ka Ri.
Ha kajuh ka por, u Conrad u la pynbna ruh ïa ka jingpynkiew kyrdan ïa u National Treasurer James K Sangma kum u National General Secretary (Organisation) ba khmih ïa ka Jylla Arunachal Pradesh.
Namar ka ilekshon ban wan ha Mizoram, ka NPP ka la thung ïa ka Myntri Sorkar Kong Ampareen Lyngdoh kum ka nongïalam ba khmih ïa ka Mizoram.
U MLA na Manipur M Rameshwar Singh bad MLA na Meghalaya Ian Botham K Sangma lem bad u nongïalam ka seng u Sushil Huidrom ki la shah thung kum ki co-in-charge ka Arunachal Pradesh bad Mizoram ban khmih ïa ki kam ka seng ha kine ki jylla na ka bynta ka ilekshon MP Lok Sabha bad ilekshon MLA.Ïa u MLA ka Nagaland N Nyamnyei Konyak la thung kum u President ka NPP ha Nagaland, katba ïa u President Dr Andrew Ahoto la kyntiew kyrdan kum u National General Secretary.
Ki bor ba dei khmih ka tnad Khlaw ha ryngkat ka jingsynran lang ki pulit ka East Khasi Hills District ha ka step Lah Sngi U Blei ki la leit ban pynpra ïa ki dukan kiba don ha shi lynter rud surok na Umdiengpun shaduh Pomlum.
Ki nongshong dukan kiba la pynpaw ka jingsngewsih kthang ki la ïathuh ba watla ki la ïoh jingbit na ki Rapsang ban shong dukan ha katei ka jaka, hynrei ki bor ba dei khmih ka tnad khlaw lyngba u District Forest Officer, East Khasi bad Ri-Bhoi Distrik ki la phah mih noh ïa ki na katei ka jaka namar ka hap hapoh ka Compartment No.1 jong ka Upper Shillong Protected Forest.
Ha kajuh ka por, ki la ong ba la dei ban ai por shuwa ïa ki khnang ba kin weng hi la ki dukan bad ym ban shu jynrat ïa ki da ki puh-shilum.
Ki la ong ruh ba lada ki bor Sorkar ki ñion ïa ki briew kiba sah ha Them Metor ha kane ka rukom, kin synrop lang bad ka Sorkar.
“Ngim tip na kaei ka daw, ki la dei ban ai por keiñ.
Ki shu wan beit da ka bor hynne ka step ha ka por 5 baje bad pynpra beit da ka puh-shilum," la ong kawei na kiba shong dukan ha katei ka jaka.
Ka la ong ruh ba lada ai por ban lied hi ïa ki dukan, ki dieng bad ki tin kin dang bha bad ki jin da la sepei kumba long hadien ba la dep pynpra.
“Balei kim ñion shuwa ïa kito ba sah ha Them Metor.
Lada ki leh kumne ïa kito kiba ha Them Metor, ngi ruh ngin synrop lang," ka la ong.
Ka la ong ruh ba ka la ïoh jingbit na ki Rapsang ban shna dukan ha katei ka jaka ban ïoh bylla sngi.
Haba kdew ba ki don kiba la ïoh kot haba ïadei bad ka jingai por, ka la ong ba ma ka lem bad ki katto-katne kim shym la ïoh jingmaham ba ki dukan jong ki kin shah lied.
“Ïa ki ‘Notice’ ym dei ban ai sha ngi ki nongshong dukan, dei ban ai sha u Rapsang namar ki don mukotduma bad u bad kim dei hi ruh ban wan thombor ïa ngi kumne," la ong sa kawei ka nongshong dukan.
“U Rapsang u ong ba haba phi don ha kane ka jaka, ka jaka nga ai ma nga, phi dei ban shong beit hangne, lada ka tnad khlaw ka wan ai ‘Notice’ sha phi ruh, wat nym pynsngap, sngap ïa ngi ki trai jaka," ka la ong.
Ka la ïathuh ruh ba kat ban da ka poi ha dukan ha shuwa ka 6 baje mynstep, ki dukan ki la pra lut ha ryngkat ki tiar ki tar kiba don hapoh jong ki.
“Donbok ba ym shym la don mano-mano ba sah ha dukan," ka la ong.
Sa kawei pat kaba shong dukan ha katei ka jaka ka la buh jingkylli ba balei ym ktah tang ïa kita ki 8 tylli ki dukan kiba la ïoh kot, pynban la ktah lang wat ki bym ïoh jingtip kumjuh.
“Ka Sorkar ka dei ban peit ïa ki duk ki suk, ki khun ki kti ba don hapoh ka Jylla, pynban ka khñiot ïa uba don ha ka Jylla.
Ha ka jingshisha la dei ban khñiot shuwa ïa kitei ki Them Metor keiñ kiba la leh shibun ki kam be-aiñ," bynrap katei ka nongshong dukan.
Ka Synjuk Ki Nongsynshar Shnong Ka Bri U Hynñiewtrep (SNSBH) ha ka Lah Sngi U Blei ka la thaw ïa ka Core Committee ban ïakren sani bha halor ka mat ba ïadei bad ka ‘Roster System’.
Haba kren sha ki lad pathai khubor, u General Secretary ka SNSBH, Bah R.L.Blah u la ong ba ka komiti ba kynthup ïa 11 ngut ki dkhot ka la ïakynduh ha ka Sngi Balang ban ïakren halor ki mat kaba kin sa pynsngew lada don ka jingshah khot na ka Sorkar ban ïakren halor katei ka bynta.
U la ong ruh ba kum ka synjuk kam lah ban shu leit ïashim bynta rwing ha ka jingïalang namar ka synjuk kam da tip bha halor ka ‘Roster System’ naba bun na ki dkhot kim dei ki nongtrei Sorkar.
Katkum ka jingong jong u, ki donkam ban pynsawa ïa kawei ka sur haba ki leit ïashim bynta sha ka jingïalang.
U Bah Blah u la ong ba ka Sorkar ka la kular ban khot ïakren ïa ki halor katei ka mat bad ka jingïalang ka lah ban long ha ka 26 tarik mynta u bnai.
“Lada ka wan ne kam wan ka jingkhot, na ka liang ka synjuk ngin leit hi ban ïakynduh ïa ka Sorkar," u la ong.
U la ong ruh ba ka Sorkar Jylla kan sa batai bniah lyngba ka ‘presentation’ halor ka jingthmu jong ka haba ïadei bad ka jingpyntreikam ïa ka ‘Roster System’.
Utei u nongïalam ka SNSBH u la ong ruh ba ka synjuk kam kwah ban kren eiei katba kam pat ïohsngew aïu ka Sorkar ka don ban ong.
Ha kawei ka liang, u General Secretary u la pynkynmaw ba u Myntri Rangbah ka Jylla, u Conrad K.Sangma u la kdew shai ba ka jingïakren kan dei beit thik tang halor ka ‘Roster System’.
U la ong ruh ba ka synjuk kan ym kren eiei tat ynda ki la ïoh shuwa ïa ka jingbatai bniah lyngba ka ‘presentation’.
“Hooid, ngi lah ban rai halor ka nongrim jong ngi tang hadien ka jingïalang bad ka Sorkar," la ong u Bah Blah.
Shuh shuh u Bah Blah u la bynrap ba ka synjuk ka sngew ïahap ba dei ban pyntreikam nangne shakhmat ïa ka ‘Roster System’.
“Na ka liang u Myntri Rangbah, u Conrad K.Sangma bad ka Myntri ka tnad aiñ, Dr.M.Ampareen Lyngdoh ruh ki la kam ba yn pyntreikam nangne shakhmat ïa ka ‘Roster System," u la ong.
U Babu Kular Khongjirem uba dei u nonghikai ba la rangbah tam bad uba la hikai kumba 37 snem hapoh ka skul Khasi Jaiñtia Presbyterian Girls HSS haba kren halor ka jingjia pluh jong katei ka skul kaba la jia ha ka step phyrngab jong ka Sngi U Blei ka 21 tarik u Jymmang 2023, u ong ba na ka liang ki nonghikai, ki khynnah skul bad ki kmie ki kpa ki dap da ka jingsngewsih kaba khraw bha hadien kane ka jingduh ïa kane ka jaka pule kaba la rim.
U Babu Kular u la pynpaw ba kum ka skul baroh kawei ki pynpaw ka jingsngewsih haba kane ka skul kaba ki la hikai naduh mynstep haduh janmiet kaba la long kum ka ïing lajong ka la shu pluh bad ing kynsan khlem poi pyrkhat.
“Na ka liang jong ngi ki nonghikai, ki khynnah skul bad ki kmie ki kpa, ngi pynpaw ka jingsngewsih bad ka jingkthang mynsiem bad ka jingduh kaba khraw ym tang na ka bynta ka skul hynrei na ka bynta ka lawei jong ki khynnah jong kane ka skul ka jong ngi", la ong u Babu.
Utei u Babu u la ïathuh ba katei ka ding ka la bam naduh ki kamra klas 6 haduh klas 10 kaba don lai tylli ki Section man kawei-pa-kawei ka klas.
Nangta u la ïathuh ruh ba ha kaba ïadei bad ki khynnah kiba shong hostel ha katei ka jaka pule kiba bun na ki kmie ki kpa ki la wan shaw noh ïa la ki khun ban ïalam sha shnong.
“Ngin nym ailad ïa ki khynnah ba kin duh palat ïa ka jingpule khamtam ba ka la jan dei ka por eksam bad khamtam ban ïaleh ban pyndep kham kloi ïa ki lynnong kot bad ngin pyrshang katba lah kum ki nonghikai ba ngin shimkhia ïa ka jinghikai jong ki khynnah", la ong u Babu.
U Babu Kular u la pynbna ruh ba ïa mynta ki nonghikai kin sa dang shong ban ïa pyrkhat shwa kumno ban leh ha kaba ïadei bad ki khynnah skul.
Ïa mynta shipor ki khynnah skul bad ki khynnah kiba sah ha hostel kin shong shwa ha ïing bad ki nonghikai kin shim khia ïa ki khynnah bad hadien shitaïew kin sa sdang biang ban shim ïa ki klas.
Kumta na ka liang utei u Babu u la kyrpad ruh ïa ki kmie ki kpa jong ki khynnah skul ba kin ïai shah lem bad ki nonghikai bad kin ïaleh katba lah ban pynlong kloi ïa ka skul khnang ba ki khynnah skul kin nym duh ïa ka jinghikai.
Na ka liang jong ki nonghikai ki la kyrpad ruh ïa ki khynnah skul ba kin tista ban khreh kot namar ïa ka eksamin shiteng snem kin pynlong beit kumba la pynbeit ban pynlong.
Ka Seng Khasi West Khasi Hills District ha ka Lah Sngi U Blei ka la ïoh ban pynkut noh ïa ka ‘Shad Suk Mynsiem’ kaba 22 jong ka da ka jing-i-phuh i-phieng bad ka jingshongkun ha ryngkat ka jingwan ïashim bynta ki 4 tylli ki distrik ba kynthup ïa ka West Khasi Hills, South West Khasi Hills, Eastern West Khasi Hills bad East Khasi Hills.
Ha katei ka sngi la ïohi ïa ka jingïashim bynta shit rhem jong ki ’rang bad ki ’thei ha ka lympung shad bad kumba 138 ngut ki shynrang bad 120 ngut ki kynthei na kylleng ki jaka ki la poi lang ban pyni ïa ka jingshad tynrai ha la ka riam tynrai kaba dei ruh ka dustur jong ki Khasi, ha kajuh ka por kaba long ka dak jong ka jingsngewnguh ïa u Blei Trai Kynrad Nongbuh Nongthaw.
Ym tang katta, ha kane ka lympung shad la wan ban sakhi lang ruh da kiba bun ki paidbah na kylleng ki jaka.
Katei ka lympung ba shisien shisnem jong ka Seng Khasi West Khasi Hills ka la sdang naduh hynnin ka sngi ha Madan New Nongstoiñ, ha kaba ki tymmen ki san jong ka Seng Khasi Seng Kmie, Mawkhar, Shillong, ki la pyndep ïa ka ai-nguh ai-dem shuwa ba ki nongshad kin noh kjat ha ka lympung ha ka Lah Sngi U Blei bad ka ai-nguh ai-dem ka long ba U Blei Nongbuh Nongpynlong un ri un sumar bad un don ryngkat ha kane ka lympung bad ba kito baroh kiba la wan ban shim bynta ha ka jingshad, kin poi suk bad leit phai suk sha ki jaka ba ki wan.
Ha katei ka sngi hadien ba ka jingshad ka la kut, na ka liang u President ka Seng Khasi West Khasi Hills, Bah P.Ryntathiang u la ai ïa ka kyntien khublei sha baroh kiba la shim bynta bad pyndep ïa ka jingshad.
La pynhap ruh ïa ka lama jong ka Seng Khasi da ki nongïalam Seng Khasi kiba la ai ruh ïa ki kyntien jinghikai jingsneng halor ka rukom riam shad bad kiwei-kiwei ki jingsneng jingkraw.
Nalor u Bah Ryntathiang la donlang ruh u P.
