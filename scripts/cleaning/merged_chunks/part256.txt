" Kaba dei kawei na ka thong ban ïa khun pyrshah ïa u duma bad kiwei kiwei ki jingdih ba sniew kiba ktah ïa ka koit ka khiah jong ki paidbah.
La sdang ruh ba rakhe ïa kane ka World Tobacco Day da ki nongai jingkren bapher bapher kiba la kren halor ka jingma bad ka jingktah jong u duma bad kiwei ki jingdih basniew bad na ka liang u Ma Rangbah kum uwei u Utuber ba kham paw u la ai ïa ka drama lyngkot ban pynpaw halor ka jingma jong u duma bad kiwei ki jingdih basniew.
Haba ai jingkren lamphrang halor kane ka sngi, ka Dr.I.Tiewsoh ka la kren halor ka jingma jong u duma bad ka jingdonkam ban ai jinghikai sha kiwei ba ki dei ban kiar na kaba bam ne dih ïa u duma bad khamtam ba ki paidbah kin ai ka jingïatrei lang na ka bynta ban ïa snoh kti ha ka jingïaid paidbah, ki signature campaign kaba long kawei na ka thong ban ïalap halor ka jingma jong u duma.
U Bah P.S Marwein, u DSP ka Ri Bhoi haba ai jingkren u la batai shaphang kiba bun ki kyndon kiba dei shaphang kata ka Cigarettes and Other Tobacco Products Act (COTPA) ba la pyntreikam da ka sorkar kmie ba bun ki pynkheiñ ïa ki kyndon nalor ba ki la tip ba ka jingdih duma ka ktah ïa ka koit ka khiah jong kiwei.
U la batai ruh halor ka jingdonkam ban pynduh noh ïa ka jingdih duma ha ki jaka paidbah, ban pynpaw pyrthei ïa ka shap jong u duma bad kiwei kiwei ki lad ki lynti kiba ïarap bad pynshlur ban pynmih bun ïa u duma.
Shuh shuh, u la ong ruh ba katkum ki kyndon jong ka sorkar la khang pyrshah ruh ïa ki dukan ba die duma ba kim dei ban die ha jam ki jaka pule bapher bapher bad la kumno kumno ka dukan ka dei ban don ka jingjngai kumba 300 phut sawdong bad kino kino kiba pynkheiñ ïa kine ki kyndon kin sha pynshitom katkum kitei ki kyndon jong ka aiñ.
Ha kane ka sngi la ai jingkren ruh da u Bah Mayral Born Syiem uba long u MLA ka Nongpoh, ha kaba u la ïa ka jingïaroh ïa ka tnad ka koit ka khiah kaba la shim khia ban pynlong ïa kane ka jingrakhe ïa kane ka World Tobacco Day kaba dei na ka bynta ka jingmynto ki paidbah ba kin sngewthuh ba u duma u long u jingdih basniew ba ktah ïa ka koit ka khiah jong ki paidbah.
Kum u nongmihkhmat paidbah u la pan ruh ka jingkyrshan na ki paidbah ba ki dei ban ai ka jingïatrei lang ba ka tnad ka koit ka khiah na ka bynta ban ai jinghikai sha kiwei halor ka jingktah jong u duma bad ha kawei ka bynta ban pynshlur ïa kiwei ba ki dei ban sangeh noh ban dih duma la dei ba ka sorkar kan buh ruh ki kynja khusnam ïa kito kiba lah ban sangeh dih ne bam duma khnang ba ngin lah ban poi sha ka thong na ka jingktah jong u duma, u la bynrap.
Khliehriat jymmang 26: Ka ophis jong u District Planning Officer, East Jaiñtia Hills District, ka pyntip ba ka tnat Directorate of Arts and Culture, ong ka jylla Meghalaya ka pyntip sha ki riew don sap, ba ka tnat ka dang pynlong mynta ïa ka jingthep kyrteng (Registration Drive) ban thep kyrteng ha ka Culture Institutions bad ha ki Cultural Organizations bad ka tnat Directorate.
La bthah ba ïa ki Forms ki lah ban pynpoi da ki Hard Copy lem bad ki kot ba donkam kumba la dep bthah ha ka Guidelines ba la phah sha ka tnat Directorate of Arts & Culture (District Librarian, Department of Arts & Culture).
Katkum ka Guidelines, la bthah ba ki nongthep kyrteng (applicant) ki dei ban long ki nongshong shnong ba pura jong ka ri India, lem bad ki kot ba donkam kumba la dep bthah lyngba ki Waheh Shnong, Panchayat/ Autonomous Council/ Art personality/ District Administration/ State Government, dei ruh ban phah lang ïa ka Bio- Data kaba batai bniah, ki dei ruh ban ai lang bad ka attested copy jong ka Bank account details/ Ration card/ PAN card/ Voter’s ID lane ka dur shiteng ban pynshisha ïa ka jaka sah, kumjuh ruh ka VCD/ DVD/CD/ dei ban pynpoi lang bad ka application form.
Ka por jong ka recording kan dei 20 minit.
Shuh shuh la bthah ruh ba lada ki nong aplai ki dei na kino kino ki kynhun, dei ban rah bad pynpoi lang ïa ka syrnot bad ki Producer ki dei ban ithuh ïa ka tnat ha kaba iadei bad ki jingsiew bad kiwei kiwei ki kam ba donkam kiba iadei bad ka project, ka bai thep kyrteng (Registration fee) ka long T 100 tyngka bad dei ban thep lyngba ka Bank Draft ha ka kyrteng jong ka tnat Director, Arts and Culture.
Kino kino kiba don jingmut, ki lah ban iakynduh ïa u bah P.D Lyngdoh, Instructor, Directorate of Arts and Culture, Shillong ha ka por long trei.
Jowai, Jymmang 27: Ki Pulit jong ka nongbah Jowai ki leit ban kem ïa u wei u nonghikai skul ha nongbah Jowai uba la tip kyrteng u Terrence Sawian na ka ïing sah jong u.
Ïa utei u nonghikai la kem hadien ba la don ka jingujor ejahar (FIR) pyrshah ïa u ha Women PS Jowai, da kiba ha ïing jong kawei ka khynnah rit kaba shah hikai ha utei hi u nonghikai.
Katkum ka ejahar la pynpaw ba une u nonghikai ula jrongkti ïa katei ka khynnah manla ka por bad kane kala sdang naduh u bnai Lber mynta ka snem bad bteng haduh mynta mynne.
Ïa u Terrence Sawian ki Pulit jong ka Jowai PS kila kem noh bad mynta u dang don hapoh ka Judicial Custody ïathuh ka khubor Pulit.
Shillong, Jymmang 27: Ka sorkar jylla ha ka sngi Thohdieng ka la pynmih ïa ka jingpynbna ba ka la thaw ïa committee ba kynthup ïa ki 12 ngut ki dkhot na bynta ban ïatai ïa ka Roster System system ha kaba u Bah Ardent u la long uwei na ki dkhot hynrei jong kane ka komiti ba la khlieh da ka Kong Ampareen Lyngdoh hynrei na ka liang u President ka VPP u la kyntait ban long dkhot ban ban shim bynta ha kino kino ki jingïalang kane ka komiti.
Haba ïakren bad u General Secretary ka VPP u Dr Ricky AJ Syngkon u la ïathuh ba na ka liang u Bah Ardent bad ka VPP hi ki la kyntait ïa kane ka jingtyrwa ka sorkar namar kam sngew don jingmut satia ban ïatai halor ka Roster System khlem da ktah lang ïa ka Reservation Policy.
“U President u la kyntait ban pdiang ïa kane namar kam don jingmut satia ban ïakren ïa ka Roster bad lehse phi la ban pyrkhat balei ngim pdiang ïoh lehse ngi lah ban kren ïa kane ka mat namar ka Roster System bad ka Reservation Policy ki don ka jingïadei bym lah pynkhlad, hynrei dei namar ngi la mad ïa kane ha ka All Party Meeting ba ka sorkar kam shah satia ba ngin ïakren ïa ka Reservation Policy na kata ka daw kam don jingmut ba ngin leit ktait ïa kajuh shikajuh.
" u la ong.
“Kam don jingmut ban leit ïakren tang ha kaba ïadei bad ka Roster namar ka jingeh kaba mih hi ka dei beit tang bad ka Reservation Policy bad khlem da ktah ïa kane ka daw ka jingeh," u la bynrap.
Haba kylli ïa ka daw ba ka VPP ka kyntait ïa ka jingkhot ïakren ka sorkar lyngba ka Dr Ampareen Lyngdoh, “ngi pdiang sngewbha lada ka sorkar ka khot ïakren ha kaba ïadei bad ka jingdawa ba ngi tyrwa ba kan ïakren halor ka jingdawa jong ngi hynrei palat ïa kata ngin ym pdiang da leilei ruh bad kum ka party katba ngim pat ioh da ka jingthoh ïa ka jingkhot ïakren ka sorkar," u la jubab.
Haba kylli la u Bah Ardent un dang bteng ne em ban shah thngan u Dr ricky u la jubab, “U President un bteng ban shah thngan tad haduh ba urlong ka jingdawa, ngin ïakhun haban da jop ngin ym shukor ïa u paidbah uba la ai jingshaniah ïa ngi.
".
Shillong, Jymmang 27: Ka Khasi Students’ Union, lyngba ka Education Cell, ha ka sngi Thohdieng ka ïakynduh ïa u Secretary jong ka tnat Education ka Sorkar Jylla u Ambrose Ch Marak bad aiti ïa ka dorkhas jingdawa halor ki mat kiba kyrkieh ba ki samla pule ki ïakynduh.
“Kawei na kine ki mat ka long nalor ka jingpyrkhing ïa ka rukom ai Application Form ha PGT College, Shillong ha kaba bun spah ngut kiba kwah ban pule ha kane ka jaka pule ki lah duh lad noh ban leit namar ba kim ïoh satia ïa ka Application Form," ong u Education Secretary ka Khasi Students’Union u samla Pynkmenlang Sanmiet ha u kyrwoh ba la phah sha ki lad pathai khubor.
“La sakhi ruh ba ka jingieng ban ap laiñ na ka bynta ban ïoh ïa ki Application Forms ka sdang naduh ka por 12:00 baje shiteng synñia haduh mynstep ynda la plie ophis.
Bun na kiba ap ruh kim ïoh satia ïa ki Form.
Kane ka la pynlong ïa ka seng ban dawa da kaba pynkiew biang ïa ka nombar jong ki Application Form na ka 500 tylli la kumno kumno 1000 tylli bad ruh ban pynjlan biang ïa ka tarik thep Form," ong u kyrwoh.
Ka seng ka la pyntip ba u Ambrose Ch Marak u la kular ban shimkhia da kaba u la telephone mar mar sha ka Principal jong ka PGT College ha kaba u la bthah ba dei ban pynkiew biang ïa ki nombar jong ki Application Form bad ka seng hi ka ngeit skhem ba ka College ruh kan leh ïa kaba bha tam.
“Ha ka jingïakynduh bad ka Principal jong ka College, na ka liang jong ka seng ka la ai jingmut ban shu leh noh da ka Online Mode ha kaba ïadei bad ka Admission Procedure bad na ka liang ka College ka la shim ba kane ka jingai jingmut ka long kaba dei bad ngeit skhem ba ha ki snem ban sa wan, ngin sa sakhi ïa kane," la bynrap u kyrwoh.
Ha kaba ïadei bad ki Centre na ka bynta jong kito kiba hap ban thoh ïa ka CUET, ka seng ka la dawa ban pynthikna ba ki samla Khasi ki dei ban ngat beit ha Shillong.
Kum ban shu pynkynmaw, halor kane kajuh ka mat, ka seng ka ladep ban dawa naduh u snem ba ladep ban pynthikna ba ki Centres jong kito ki samla Khasi kiba thoh ïa ka CUET kin hap ban dei beit hapoh Jylla lajong bad kumta hi ka Sorkar ka la leh ïa kaba donkam.
“Kaba sngewlyngngoh pat ka long, ba mynta u snem ruh dang bun bha ki samla Khasi kiba hap thoh ïa kane ka eksamin ki hap ban leit sha bar Jylla, te kumta hapdeng ka jingïakynduh bad u Secretary jong ka tnat Education u la kubur ba ïa kito kiba dang hap leh ïa kane ka eksamin ha kine ki taiew ban wan kin sa hap ban thoh noh ha Shillong," la pyntip u kyrwoh na ka KSU.“Ka mat ba ka seng ka la dawa ka long halor ka jingïatyngkhuh ki tarik thoh eksamin jong ka D.El.
Ed bad ka B.Ed ki ban sa long ha ka 10 tarik, Jylliew, 2023 bad na ka liang jong u Ambrose Ch Marak, u la kubur ba yn sa pynkynriah noh bad ïa kane ha kaba yn sa pynbna paitbah ha ki sngi ban sa wan," la pyntip ka seng.
Shillong, Jymmang 27: Kum ka dak ka jingburom bad ka jingsngewnguh ïa u synñiang u bynhei ba u Dr.Andreas Dkhar u la noh sha u sup u thiar jong ka koit ka khiah, ka ophis jong u Joint Director of Health Services (SS) Civil Hospital, Shillong u la pyntip ba ka Out Patient Deparment jong ka Shillong Civil Hospital kan plie tang haduh ka por 12:00 baje mynsngi ha 29 tarik mynta u bnai.
Katba ka Emergency Services kan plie beit kumba ju long manla ka sngi.
Ha u kyrwoh ba la phah sha ki lad pathai khubor, u Joint Director of Health Services (SS) Civil Hospital, Shillong u la pynpaw ïa ka jingsngewsih halor ka jingkhladnoh jong u Dr.Andreas Dkhar uba long u Additional Director of Health Services (SS) Civil Hospital, Shillong uba la khladnoh na kane ka sla pyrthei ha ka step sngi Saitjaiñ ha Super Care Hospital, Shillong.
Ka jingleit ontep ïa ka met ba dang sah kan long ha ka 29 tarik mynta u bnai.
Shillong Jymmang, 27: U Lat ka Jylla Meghalaya u Phagu Chauhan ha ka sngi Thohdieng u la mynjur ïa ka komiti kaba kynthup ïa baroh ki seng saiñpyrthei ban ïathir ïatai sani halor ka jingpyntreikam ïa ka Reservation Roster System.
Katkum ka jingpyntip ba la pynmih da ka tnat Home (Political) jong ka Sorkar Jylla, ïa kane ka komiti yn khlieh da ka Myntri ka Sorkar Jylla ka Dr.M.Ampareen Lyngdoh kum ka Chairperson bad ki 11 ngut ki dkhot ki kynthup ïa u Zenith M.Sangma na ka All India Congress Committee (AITC), u Bah Himalaya Shangpliang na ka BJP, u Augstine Marak na ka Garo National Council (GNC), u Bah Methodius Dkhar na ka HSPDP, u Bah Ronnie V.Lyngdoh na ka Congress, u Bah Pyndapborthiaw Saibon na ka KHNAM, u Dr.WR Kharlukhi na ka NPP, u Bah Renikton Tongkhar na ka UDP, u Bah Ardent Miller Basaïawmoit na ka VPP, u Chief Secretary ka jylla u Bah DP Wahlang bad u Commissioner & Secretary/Secretary jong ka tnat Personel & AR (B).
Ki kyndon treikam jong kane ka komiti ka long ban shim rai ha kaba ïadei bad ka jingpyntreikam ïa ka Reservation Roster bad ban phah ïa ka kaiphod sha ka Sorkar Jylla hapoh 15 sngi naduh ka sngi ba la thaw ïa kane ka komiti.
Ka Komiti ka lah ruh ban pynrung ïa kino kino ki dkhot ban ïashim bynta ha ki jingïalang jong ka Komiti lada ka sngewdonkam.
Ka jingthaw jong ka Sorkar ïa kane ka Komiti ka long hadien ba ki nongïalam jong ka VPP bad ka KHNAM ki la phet jyndat na ka jingïalang jong baroh ki Seng Saiñpyrthei ba la pynlong da ka Sorkar Jylla ha ka 19 tarik mynta u bnai hadien ba ka jingkren ka shu long beit thik tang ban pynshai halor ka jingpyntreikam ïa ka Roster System khlem da ktah ïa ka Reservation Policy.
Kum ka jingpyrshah halor ka jingkyrngah ka Sorkar Meghalaya Democratic Alliance (MDA) ba la ïalam da ka National People’s Party (NPP) ban ïakren halor ka Reservation Policy ha kane ka jingïalang, u President jong ka VPP u Bah Ardent Miller Basaïawmoit u la pynlong da ka jingshah jingit kaba khlem pud sngi naduh ka 23 tarik mynta u bnai ha Parking Lot kaba don markhap bad ka ophis Additional Secretariat, Shillong kaba la kynjoh mynta ka sngi Saitjaiñ sha ka sngi kaba san.
Shillong, Jymmang 27: U Myntri Rangbah ka Jylla u Conrad Kongkal Sangma ha ka sngi Thohdieng u la wanrah ïa ka jingbuh thong jong ka Jylla ban kynjoh ïa ka ïoh ka kot kaba $10 billion sha ka World Bank Panel ha Meghalaya House, New Delhi.
Ki nongwan ïashim bynta ba pawkhmat na ka World Bank ki long u Director ha Ri India Augustus Tano Kouame, Lead Social Coordinator, Meghalaya Junko Onishi, Senior Economist Benedicte bad Senior Economist Mohan Gopalakrishnan.
Na ka liang jong ka Meghalaya ki long u Myntri Rangbah ka Jylla ba la synran da u Chief Secretary ka Jylla u Bah Donald P Wahlang, u Development Commissioner u Sampath Kumar bad u Commissioner and Secretary u Dr.Vijay Kumar D.“Ngi don ha ka jingïakren ba seisoh bha bad u Auguste Tanu Kouame, u Director ka Workd Bank ha India bad ka kynhun jong u, halor ka lynti ba shakhmat ban kham pynjanai ïa ka synshar khaddar bad ki project ba ai ïa ki jingshakri ba hun ha Meghalaya.
Kum ka Sorkar, ngi la kut jingmut ban pynthikna ba ka jingshakri ka Sorkar bad ka jingpyntreikam ïa ki project kan long kaba janai bha," ong u Myntri Rangbah ka Jylla haba kren ha ka jingïalang.
“Ngi la takhuh ïa shibun ki jingtynjuh ha ka jingpyntreikam ïa ki project, hynrei, lyngba ka jingtrei shitom ba khlem shongthait, ngi la lah ban ïoh kheit ïa u soh ka jingjop da ka jingïarap jong ki project ba bei pisa na shabar.
Ka World Bank ka dei ka paralok ba la synñiang bha sha ka roi ka par ka Meghalaya bad kaba ïai bteng ban ai ka jingkyrshan," la ong u Sangma.
Ka World Bank mynta ka la bei tyngka ïa ki project ba kot palat ïa ka T.2400 klur hapoh ka Jylla bad ïa ka jingïaid ki kam ki jam jong kine ki projek la ai jingkheiñ sha ka kynhun ka World Bank da ki Ophisar ka Jylla.
Ki nongmihkhmat jong ka World Bank ki la pynpaw ïa ka jingkmen ban ïohi ïa ka jingjop jong ki projek bad ki la ïaroh ïa ka Meghalaya halor ka jinglah ban pyntreikam bha.
Ka World Bank ka la kular ruh ban ïai bteng na ka bynta ban ai jiingkyrshan bad ban nang ai ïa ki projek ha ki snem ban wan.
Kine ki projek ki long kiba kongsan ban pynurlong ïa ka jingphohsniew jong ka Sorkar MDA ba ka Meghalaya kan kynjoh ïa ka thong ban long ka Jylla kaba ka ïoh ka kot ka kynjoh ïa ka $10 billion.
Ka jingpyntip sha ki ba haïing hasem, ki kur ki kha, ki lok ki jor bad baroh kiba ithuh ithaw ïa I Dr.Andreas Dkhar, Additional Director of Health Services (SS), Shillong, iba shong ba sah ha Pohkseh Central, Shillong ila khlad noh haka 27.05.2023.
Ka jingleh burom bad leh niam khatduh ïa ka met ba sah kan long haka 29.05.2023 na ïing sah jongi haka por 2 baje nohphai sngi bad yn tep ha u Lum Jingtep ka Balang Catholic kaba don ha Nongshiliang, Nongthymmai, Shillong.
I Dr Andreas i dei i khun ba saw napdeng ki hynriew ngut shipara ki khun jong I (L) Bah Tobias Colin Rynjah bad (L) Kong Theresia Troly Dkhar.
La kha ïa I Dr Andreas ha ka 25 tarik Nohprah 1965 ha Malki.
I la pyndep ïa ka jingpule ha ka skul Little Flower bad hadien kane i leit pule ïa ka PU (Sc) 1st bad 2nd Year ha St Anthonys’ College.
Ha u snem 1984 i la leit pule ïa ka MBBS ha RIMS Imphal, Manipur.
I la trei nyngkong eh bad ka Nazareth Hospital bad hadien kane i sa ïoh pat ha ka kam sorkar.
I la trei nyngkong eh ban shakri kum u doktor sha Sahsniang bad hadien kane sha Laitryngew.
Nangta i la leit pyntbit shuh shuh ha ka jingpule bad i la pyndep ïa ka PG Medicine.
I la ïoh ruh ïa ka Gold Medalist.
Hadien ba i la dep pyntbit i sa ïai bteng ban shakri ha ki hospital sorkar haduh ban da kiew sha kane ka kyrdan mynta kum u Addl.Director of Health Services.
I kurim jong i iba la khlad na kane ka pyrthei i dei I Kong Daiamonlang Mylliemngap.
I la ïehnoh shadien ïa ki lai ngut ki khun kynthei i Dr Ibanylla Mylliemngap (Dentist), Dr Wanbhanylla Mylliemngap MBBS bad iba khatduh iba dang pule ïa ka Final Year BA I Iahunlang Mylliemngap.
Shillong, Jymmang 27 : U Director ka Higher & Technical Education Ambrose Ch Marak ha ka sngi Thohdieng, ula bthah ïa ka College of Teachers Education (PGT), Shillong, ban pynbun ïa ki application form bad pynjlan ïa ka sngi khatduh ban thep form na ka bynta ka jingpule B.Ed jong ka samoi 2023-2024.
Kane ka la mih hadien ba ka kynhun ka Khasi Students’ Union (KSU) ka la ïakynduh ïa u Ambrose, bad kyrpad ba un tuklar halor ka jingeh ba ïakynduh da ki samla pule, kiba kwah ban leit pule ha PGT college.
Ki Samla pule ki hap ban ïeng laiñ naduh shiteng miet tad haduh da plie ka Ophis ha ka por mynstep ban ïoh ïa ka application form hynrei watla katta kiba bun ki dang duh ïa ki form.
“Namar kane ka jingeh, ka Union kam banse ban dawa ïa ka College ban pynbun ïa ki application form na ka 500 sha ka 1000 tylli bad ruh ban pynjlan ïa ka sngi khatduh ha kaban thep ïa ki form" ong u samla Pynkmenlang Sanmiet, Education Secretary ka KSU ha ka kyrwoh.
U Director ula kular ïa ka kynhun ban bthah ïa ki bor college ba kan pynbun ïa ki application form bad ruh ban pynjlan ïa ka sngi khatduh ban thep ïa ki form" ula ong.
Ha ka shithi sha u Principal ka PGT College, u Ambrose ula ong “….
La pyntip sha ka Directorate ba ka college ka la ai tang khyndiat eh ki application form sha ki samla ba kwah pule B.Ed jong ka samoi 2023-2024.
Kane kan pynduh ïa kiba bun ki samla kiba kwah ïa ka form.
Halor kane, la kyrpad ïa phi ban pynbun ïa ki form bad pynjlan ïa ka sngi khatduh banthep ïa ki form".
Ha kajuh ka por, u samla Sanmiet ula pyntip ba ka KSU ka la ai jingmut ruh ba ka College kan pyntreikam noh da ka jingpynrung klas ïa ki samla pule da kaba thep form online.
Haba ïadei bad ka eksam CUET, ula ong ba ka KSU kala dawa ïa ka Sorkar Jylla ban pynthikna ba ki samla pule na ka Jylla ki dei ban ïoh thoh ia ki eksam ha ki centre ba don hapoh ka Jylla.
Kat kum ka jingong jong u, kane ka long namar ki don ki samla pule kiba hap leit ïaleh ïa ka eksam CUET sha kiwei pat ki Jylla.
Shillong, Jymmang 27: Ka jingshah thngan jong u Bah Ardent kaba u la sdang naduh ka sngi Ba-ar ka la kynjoh sha ka palat 100 kynta.
Kane ka jingshah thngan un Bah Ardent ka dei ban pynbor ïa ka sorkar ban pynkylla thymmai ïa ka reservation policy.
“Nga biang bad nga koit nga khlaiñ da ka jingshan bor jong u Blei bad ka jingduwai kiba bun na ka bynta jong nga," ong u Bah Ardent haba ïakren bad u Mawphor.
“Ki paidbah kim dei ban khuslai na ka bynta u Bah Ardent hynrei na ka bynta ki khun samla bad u Bah Ardent un ym randien da leilei ruh ngin ïakhun haban da jop," u la bynrap.
Na ka liang ki doktor kiba wan ban buddien ïa ka koit ka khiah jong u ki la ïathuh ba ka don ka jingkiew ka BP u Bah Ardent hynrei kam don jingma eiei namar ka dei hi ban kiew namar u la shah thngan la bun sngi.
Lah ban sakhi ba kane ka jingshah thngan u Bah Ardent ka la nang ïoh ka jingkyrshan kaba nang khlaiñ na ki paidbah naduh dang step phyrngap haduh da miet kiba ieng laiñ ban kitbok ïa u ba un koit u khiah hapeng ka jingïakhun pyrshah ïa ka sorkar.
La ïohi ba ha kane ka sngi da kiba bun bah ki paidbah ki la jaw ummat haba ïohi ïa u Bah ardent ba um lah shuh ban ai khublei ïa ki paidbah kumba baroh shikatto hynrei uba la ai kuhblei beit da kaba shu rahkti na jaka thiah ba la pynkhreh kyrpang.
Ha kane ka sngi la ïohi ba kiba bun ki kynhun seng bhalang bad ki kynhun bapher bapher ki la wan ban ai jingkyrshan ïa kane ka jingïakhih ka VPP.La sakhi ruh ha kane ka sngi ba uwei na ki shipai ïakhun Hills State u Bah Ronsing Nongkynrih ruh u la wan ai jingkyrshan ïa kane ka jingïakhih jong u Bah Ardent.
“Ka sorkar kam dei ban kheiñ kai ïa kane ka jingdawa ka VPP namar lada jia eiei ïa u Bah Ardent nga ïohi ba ka jingïakhih kaba jur kan bteng bad ka jingïakhih kaba yn ym don sorkar ba lah ban tem namar lada phi shong ha taxi ne ha ïew ha hat ne phin peit ha ki rynsan social media kane ka jingïakhih u Bah Ardent ka la ïoh jingkyrshan pura ym shuh tang na ki kmie ki kpa hynrei wat ki khynnah pule ruh ki ïakren beit sha kane bad lada ka sorkar ka bakla kan hap shim jingkit khlieh lada ka mih kaba kum kata," ong uwei u nonghikai kolej ubym kwah ban pynpaw kyrteng.
“Phin ïohi ïa ka jingïakren ha ki comment ha social media ka dei ka jingmaham beit ïoh jia eiei ïa u Bah Ardent te kin mih ïakhih kaba yn ym lah teh lakam shuh bad nga ïohi kan long shisha kumta bad ngan ïathuh ïaphi lada dei ba u Bah Ardent u poi tang sha hospital lada kem ka jingtlot ka jingbtehi ka jingïakhih pyrshah sorkar kaba kumno phin ym lah shuh ban mutdur," ong sa uwei pat u nongïalam seng bhalang ba la shongthait.
Shillong, Jymmang, 27: Ka Congress, ha ka sngi Saitjaiñ kala buh haduh 9 tylli ki jingkylli ïa ka sorkar BJP kaba bat ïa u lakam synshar ha ka sorkar pdeng halor ki kam kiba ka trei ha kine ki 9 snem, kata naduh u snem 2014 ter ter haduh mynta.
Haba kren bad ki lad pathai khubor, ka Bobbeeta Sharma kaba dei ka media coordinator bad vice president jong ka Assam Pradesh Congress Committee ka la ong ba kitei ki khyndai tylli ki jingkylli kiba ka party ka buh ïa katei ka party ba ïalam ïa ka sorkar ha ka Ri ki kynthup naduh ka bamsap, ka jingkiewdor palat lïam ki mar ki mata, ka jingkyrduh kam nalor kiwei kiwei.
“Ki paidbah ka Ri ki kynmaw ia ka jingkular jong u Modi ia kitei ki sngi babha ban ai 15lak ha ki bank account jong baroh ki nongshong shnong ka Ri, ban ai kam 2 klur ngut sha ki samla bym donkam donjam bad bun kiwei kiwei," ong ka Bobbeeta.
Shuh shuh ka kynnoh ruh ba ki paidbah ka Ri ki ngeit ia u, ki shaniah hynrei u Modi u la shet kylla ia ka jingshaniah jong ki.
“Hynrei ka sorkar jong u ka la iaid da ka bamsap, ka jingkiewdor ki marbam mardih, ka kyrduh kam kyrduh jam.
" ka la ong.
Ka buh jingkylli ruh ba kumno ka jingkiewdor bad ka jingkyrduh kam kyrduh jam ki kiew palat pud ha ka Ri.
“Balei u khaw u la nang rem bad uba duk u la nang duk?"La buh jingkylli ruh halor ka jingshngain ka Ri haba ïadei bad ka jingbteng kyntur pud ka China ha u pud u sam jong ka India.
Katkum ka jingong jong ka, ki la don haduh 18 sien ka jingkynduh bad ka China hynrei ki dang bteng ïa kitei ki kam.
Kawei pat ka mat ba katei ka heh Congress ka kynnoh ka long ba la pyrshang wanrah da ka politik jingisih hynrei sngap jar pat haba ïadei bad ka jingshah thombor ïa ki rit paid, ki SC, ST bad OBC.“Balei phi pyndonkam ïa ka politik ban pynhiar kput ïa ki party liang pyrshah bad ïa ki nongïalam jong ka," ka la ong.
Shillong, Jymmang 27 : Kat kum ka khubor ba la phah da ka WhatsApp na u briew u bym lah ban ithuh la ïathuh ba u Jingjang D Shira u dei u Chief Executive Director (CED) ba thymmai ka Garo National Liberation Army (GNLA) bad ki don 500 ngut ki dkhot jongka kiba hikai pyntbit ha Rengdim West Khasi Hills khappud ka East bad South Garo Hills.
Une u briew ba phah WhatsApp uba kam ba u dei u Shira u la phah ruh bad ki dur ha kaba u la phah ruh bad ka dur bad ïathuh ruh ba uba phong da ki riam commando bad teh jaiñ ïong u dei u Jingjal bad utei pat uba kup towel jyrngam u dei u Nengsrang Sangma uba dei u Secretary ba thymmai ka GNLA bad uba dei ruh u second incharge.
Lah ban pynkynmaw ba u Myntri Rangbah hadien ba u la ïohi ha ki kot khubor bad social media ïa ka jingpynkhie im ïa ka seng GNLA u la pan ïa ka kaiphod na ki bor pulit.
Halor kane na ka liang u DGP u la bthah ïa ki SP jong baroh san tylli ki District ha ri lum Garo ba kin tohkit halor kane ka khubor bad ban phah ïa ka kaiphod sha u hapoh shitaiew.
“ Baroh ki SP ki dang pynthikna ïa kane ka khubor ha la ki jong ki jong ki district bad ki tang shu dep kin sa phah ka kaiphod sha nga bad hadien kata ngin sa rai ban leh ïa kaba donkam" ong u DGP u LR Bishnoi.
Mawkyrwat Jymmang 28 : Ka ophis jong u District Sports Officer (DSO), South West Khasi Hills District, Mawkyrwat kan sa sdang ïa ka South West Khasi Hills District Level Inter-School Subroto Mukherjee Cup Football Tournament 2023 na ka bynta ki Sub-Junior (shynrang hapoh 14 snem) bad ki Junior (shynrang bad Kynthei hapoh 17 snem) naduh ka 13 tarik u bnai Jylliew, 2023.
Namarkata, na ka liang ka ophis ka bthah ïa ki skul kiba don hapoh jong ka South West Khasi Hills District kiba kwah ban ïa shimbynta ha kane ka lympung ïalehkai kin sngewbha ban wan shim ïa ki phom (Registration form) na ka ophis treikam jong u DSO, South West Khasi Hills District ha ki sngi long trei.
La bthah ruh ba ka sngi kha na ka bynta kito ki nongïashimbynta kan long: Under 14 years – naduh 1 tarik Jymmang, 2010 shaneng bad Under-17 years – naduh 1 tarik Jymmang, 2007 shaneng.
Ka tarik ba khatduh ban pynpoi ïa ki phom kan long hapoh ka 6 tarik Jylliew, 2023.
K a jingim jong u briew, ka dap tang da ki jingtynjuh ha baroh ki liang, ki dung kura na kamon na kadiang ïa ka jingshah rem kaba suk kloi ha ka jingim, pynban ha u ba shlur ka mynsiem, u thom lut ïa ki jingeh, u ieh shadien ïa ki, u pdiang bad ïai shah ïa kita ki jingeh kiba wan hakhmat ha ka jingim ka jong u, u ïakhun suki pa suki tad haduh ba un da kylla long u nongjop ha ka jingim.
Nalor kata ka jingim ha u briew ym lah ban khlem da ïaid lait na ka jingeh, ym don lad ne lynti ban ïa u ban ong ba un kam sha ki kliar lum ka nam khlem da hap ban mad ne ban ïaid ïa ki lynti kiba eh ha ka jingim, donkam ban mad ïa ki har rukom ki jingtynjuh, da kumta, shisien pat ka sngi ka lad ka lynti kan plie ïa ka jingim ka jong u ban kylla long kum u nongprat lynti ne uwei na ki khlur ba thaba halor jong ka sahit bneng.
Kumta, ki khun samla jong ka jylla, ki hap ban shim bad ban mad shwa ïa ka jingim kaba eh ha ka rta kaba dang khie dang san ka jong ki, kin hap ban kam suki pa suki ïa uwei pa uwei na ki mawmer ha ka jingim ka jong ki, yn nym don mano mano ba kloi ban kner ïa ki kti, namar ha kata ka lynti ban kynjoh sha ka thong kaba ïa thmu bad angnud, baroh baroh ki ïa mareh sted ban lah ban kynjoh kham kloi sha ka, kiba jaituh ba jaidpeh, kiba shu ap thap na kiwei, kiba shu tynneng ne pyrthuh, ha kaba sdang kine ki khaweh shalor ïa ka lama ka jong ki, hynrei katba ki nang jam pat sha khmat, ki shem bad ki mad tang ïa ki jingeh, kaba kim lah ban ïai shah ïa ki da kumne ka pynlong pat ïa ki ban sahkut sah hajuh khlem da kynjoh sha ka thong ba ki kwah ban poi.
Ki samla kin hap ruh ban pynmlien naka bynta ban pynjanai ïa la ka jingim naduh kaba sdang, kaba man la ki kam ba ki thmu ha ka jingim, ki donkam ban bud ïa ki mati ne ki nuksa na ki nongïalam kiba ha shwa ki jong ki, lehse ka jingbuddien ïa ki mati ki lah ban long kiba kyllaiñ ne kiba kham jwat, hynrei ki samla, kim dei ban kdat na ka, pynban pyrshang ban buddien ïa ki, namar ha kaba kut ki nongmuna ba la buddien ryntih ïa ki naduh kaba sdang, ki pynsuk ïa ka lynti ïaid ban kynjoh sha ka thong.
Haba kren halor kane, kum ki samla, ki hap ruh ban khmih bniah ïa ki nuksa jong kiwei pat ki para samla kiba minot bad trei shitom ha ka jingim ka jong ki, namar ha ka jingim ym don mano mano ba khang lad ïa u briew ban pyrshang ha ka jingim, to ai ba ka jingpyrshang ka sahkut ne kam tyllun beit shakhmat kumba la thmu, hynrei ka mynsiem ba ïai pyrshang bad ba kut jingmut, ki long ki mawjam ban kynjoh sha ka thong kumba la thmu ne angnnud ha ka jingim.
Pynban ha kane ka juk ioh suk kaba mynta, kiba bun na ki khun samla, ki kwah beit ban kdat da ka lynti ban shu jam shakhmat da kaba suk, ki tieng ban ïaid na ki lynti ba khohruh khohram ha ka jingim, ki sngewtieng ki sngew smiej, ki kloi ban kbei briew haba I shah ba rit eh I thar ha ki sla kjat ki jong ki, ki kloi eh ban im ka jingim sarong bad ba sngew nang bad tip lut, pynban ki klet pat ha ka jingim ïa ka thong ba ki la buh hakhmat.
Balei ba ki khun samla kim don ka mynsiem ïakhun ha ka jingim, ïano ngin ïa kynnoh, hato dei na ka nongrim saiñ dur ïa ki ha ka liang ka pule ka puthi, ka jingbym biang ka tien sneng ka tien kraw nala rympei ïing, hato ym don ba kdew ne ban pyni ïa ka lynti ïa ki ban jam shakhmat ha ka jingim, ne don ruh kiba kloi than eh ban shu put turoi ïa ki kam bar it eh hynrei ba la shu pynkhraw bad rah nam jubor palat ha kaba sdang eh ka jingim ka jong ki.
Katno ngut shuh ki khun samla ka jylla, kiba dang dei ban tyngshaiñ ne ban paw bha ha ka jingim ka jong ki, pynban ka ka mynsiem sarong, hangamei, ba sngew ba nang bad ba tip lut, ne ba shu jam da ka lynti kaba suk, ba kim shan slem ban kyllon noh tang shi khyllip mat ha ka jingim.
Lada jin ba ki samla ba dang khie dang san, kin da shong shwa khop ban pyrkhat bad puson bha ha la ka jong ka jingim kaba la sdang ban tyngshaiñ, lehse kin nym khyllem kloi ha ka jingim, pynban kaba kut ïa ki ka long ba ki shu kylla long lem tang kum ki riew madan, bym poi shano shano ha ka jingim.
Kumta, ki khun samla, haba ki thrang bad angnud ban leh ïa kano kano ka kam ba kynsai bad ba nylla ha ka jingim, kin hap shisha ban don ïa ka mynsiem kaba sngew rit, kiba pdiang bad kohnguh ïa ki kyntien kiba la rangbah, kim lah ban saitlah ïa ka kyntien ka jong ki, namar u khynnah ha kaba kut un ïai sah u khynnah, hynrei u rangbah pat u long u nongprat lynti u ban kdew lem ïa kata ka lynti ban ïa kynjoh sha ka thong ka jingjop, kampher lada dei ha ka liang ka pule ka puthi, ka kam ïalehkai ne ban seng kam seng jam la jong, ki samla, donkam ban mad shwa ïa ka jingeh, ieh shadien ïa kata ka rhah kwah suk ne ïoh nong kaba kloi, pynban man ka sekon, ka minit bad ka kynta, man ka naïa, ka shi suka ka shi piah ka shi tyngka, kidei ban ïoh ban shong seng naduh kaba skhem ha ka jingim, namar ba kine kidei ki rishot bah kiba khlaiñ kiba lah ban kyrshan ïa ka jingim ba don hapdeng ka jingïakhun ïa ka thma ban long kiba shemphang, shem buit shembor bad ban sah nam sah kyrteng junom la junom.
Shillong, Jymmang 28 : Ka Umphyrnai SC ka la ïoh rah ïa ka nam lahduh jong ka lympung ïalehkai phutbol Under-10 Football League 2023 ba pynïaid da ka Shillong Sports Association (SSA).
Ka Umphyrnai SC ka la ïoh rah ïa kane ka nam lahduh hadien ba ka la lah ban pynliem noh ïa ka Sohryngkham SC da 4-1 kol ha ka jingïakhun phainal kaba la long ha ka sngi Saitjaiñ ha madan Lawmali.
Haba phai sha ka jingïalehkai phainal hapdeng kitei ki ar tylli ki team, ka la long kaba itynnad bad shongshit bha da ka jingwan sakhi ruh ki nongkyrshan jong baroh ar tylli ki team.
Ka jingïalehkai ha kaba sdang ka long kaba mar ïa bam, bad dei ka Umphyrnai SC kaba la ïoh ban lamkhmat nyngkong lyngba ka shi kol ba la thep da u heprit Bankyrshanbor Kharkongor ha ka jingïalehkai ba dang ïaid 8 minit.
Hynrei tang hadien shi minit, ka Sohryngkam SC ka la ïoh ban pynphai kylla lyngba u Namebantei Kharbuli kata ha ka minit ba 9 jong ka jingïalehkai.
Lyngba katei ka jingïathep ba mar shi kol, ka jingïakhun ka la nang itynnad bad shongshit bha.
Ka Umphyrnai SC ka la ñion sha ka kut jong ka Sohryngkham bad khlem da pynslem u Bankyrshanbor Kharkongor u la thep biang ïa ka kol kaba ar na ka bynta ka kynhun kaba la ïoh ban lamkhmat da 2-1 ha ka minit ba 11.
Lyngba kitei ki ar kol ka la nang ai mynsiem shuh shuh ïa ka kynhun, kaba la nang trei shitom, ha kaba u Wanmebantei Kharkongor ha ka minit ba 21 u la thep ïa ka kol kaba lai bad u Dibormy Kharkongor u la thep ïa ka kol kaba saw na ka bynta ka kynhun ha ka minit ïalehkai ba 23.
Ha ka jingïalehkai jong ka kylla miet, watla baroh arliang ki la ïakhn tyngeh, hynrei kim lah ban ïathep kol.
Ka Sohryngkham ka la ïakhun tyngeh ban pynphai kylla pynban ka khlem ïoh lad shuh na ka jingskhem ki rangïalehkai jong ka Umphyrnai kiba la ïakhun tyngeh beit triang ban ym ailad shah thep kol ha kaba ka la pynliem da 4-1 kol bad rah syndon ïa ka nam lahduh.
Mawkyrwat, Jymmang, 28: Ka Lai-ngut Chidus Football Team ka la long kawei na ki kynhun ba rah ïa ka nam lahduh ha ka lympung ïalehkai kynjatbol ba la tip kum ka Nonglang Super League Football Tournament 2022-’23 hadien ba ka la lah ban tam noh da 1 – 0 kol pyrshah ïa ka Rangkynsai FT ba la pynïaid ka Nonglang Sports Club hapoh madan Pyndenïewlyngdoh, South West Khasi Hills District, Mawkyrwat.
Ha kane ka lympung ïalehkai phainal, la sakhi ba ka long ka jingïalehkai kaba itynnad bha namar la ïohi ba ha ka jingïalehkai jong ka kyllastep ka Laingut Chidus FT bad ka Rangkynsai FT kim shym la don mano mano ba lah ban ïa pynkhih jar namar ka jingtbit jong ki ‘rangïalehkai.
Hynrei haba wan phai ha ka jingïalehkai jong ka kyllamiet hadien ka jingïakhun kaba tyngeh kumno re kumno ka la don ka jingbakla, ha kaba ka Laingut Chidus FT ka la ïoh ïa ka Penalty ba la shut da u Shem Shylla hynrei kumno re kumno ïa kane ka jingshut une u ‘rangïalehkai u la shu pynleh noh ei noh khlem da ïoh ban pynrung ïa ka bol hapoh jong ka kol.
Katba ka jingïalehkai ruh ka la nangïaid shakhmat kine ki baroh ar kynhun ki la sdang ban ïakhun tyngeh khnang ban ïoh ka lad ban pynrung ïa ka bol hapoh ka kol hynrei dei tat ha ka minit kaba 84 u George Franky uba dei jong ka Laingut Chidus FT u la ïoh ban pynkhih ïa ka jar bad kaba dei ruh ka kol ba nyngkong eh ha kane ka lympung.
Namarkata, lyngba kane ka shi kol, ka Laingut Chidus FT ka la rah syndon ïa ka nam lahduh da kaba ka la jop pyrshah ïa ka Rangkynsai FT.Ha kane ka sngi pynkut ïa ka Nonglang Super League Football Tournament 2022-’23 la sakhi da kiba bun ki samla jong ka shnong, jong ka dong ka thaiñ ha kaba u kongsan ha kane ka sngi u dei u bah Edilbert Iawphniaw uwei na ki samla rangbah jong ka dong ka thaiñ Mawkyrwat.
Ban ïa kren ïa ka jinglong ka juk mynta bad ha ki mynnor ba la leit noh, ka jingstad ka la kiew kumba 90% haba ïa nujor na ka juk mynshwa bad kane ka juk ba ngi im mynta.
Kane ka long da shisha ha kaba ngi la sakhi shai ruh da ki khmat ïa ka jingnang jingstad ki para briew ha kane ka juk stad mynta.
Ka jingstad kaba u briew u ïoh ka la long kum kawei na ki kabu ïa kaba u Blei u la tynsat kyrpang ha ngi u khun bynriew.
Da ka jingstad ba u briew u la ïoh, ka la wanrah shibun kiei kiei ki jingïapher bad ka jingkylla ha ka long briew man briew wat ha ki shnong ki thaw bad ki jaka puta baroh.
Kane la pynshisha ruh ïa kawei ka kyntien kaba ong “There is nothing permanent in this world, except the Change", ym don kawei ruh kaba neh ha pyrthei lait tang ka jingkylla.
Kane baroh ka long namar ba ki briew ki la roi sted ha ka jingnang jingstad ïa kiei kiei baroh.
Ka jingstad kaba u briew u ïoh ha kane ka juk mynta ka la pynlyngngoh ngaiñ wat ïa ngi ki para briew, ha kaba ngim lah ban shemphang lane wat tang ban mutdur ïa ka jingstad ba la leh da ki briew ngim kot bor satia.
Ngi im ha kane ka juk ba la kiew sted ka jingtip shaphang ki kor ki bor komputor (Computer) kata ka juk stad saïan lane teknoloji (Science & Technology).
Dei kane kata ka jingstad kaba u briew u ïoh ka la ju pynlyngngoh ïa u ba bun ba lang, namar ba kim lah shuh ban peiphang ïa kane ka rukom stad ka juk mynta.
Haba na kawei ka pyrthei sha kawei ka pyrthei ka bam por tang 1 minit ban tip ïa kiei kiei ki jingjia baroh, kaba pynlyngngoh shuh shuh ba ki riew stad (Scholar) ki la lah ban thaw ïa u ta u briew nar (Robot) u ba kham stad ma u ban ïa ngi.
Ym tang katta bun kiwei kiwei kiba ngim lah ban jer ne ong lut kiba pyni ba u briew u la long shisha u ba stad haduh katta katta.
Kane ka dei ka jingkyrkhu ba U Blei u la kyrkhu ïa u bynriew ba un im suk im saiñ da ka jingstad kaba u ïoh un man spah man phew un roi kyrhai ha ka jingim.
Hynrei, hapdeng kat kane ka bor jinglah jong u briew ban leh ïa kiei kiei kiba khraw bad kiba phylla ha kane ka juk shai ba la wanrah da ka jingkiew irat ka jingnang jingstad.
Pynban ngim lah ban len pat ba don kawei ka jinglong kaba mar pyrshah bad mar khongpong.
(Contradiction) ha ka rukom stad u briew mynta.
Ngi ju kynmaw ba ki longshuwa manshuwa ki ju ong, “Katba ka jingstad ka nang kiew, katta nang roi ki jingsniew".
Kane ka ktien ka la kylla long shisha haduh ka kam, namar lada ngi peit mynta katba u briew u nang shem nang lap ïa kiei kiei kiba kham pynsuk ïa u briew, hangta ki jingsniew ruh ki ïaid ryngkat ryngkat bad kaba sngewsih ka long ba kine ki jingsniew ki dkhat noh wat ïa ka mynsiem kordor u briew.
Ha ka jingshisha katba ka pyrthei ka nangroi kyrhai ka jingstad, ka la dei ban long ka pyrthei kaba bha bad kaba suk.
Hynrei mynta pat katba nangkiew ka jingstad, nangkiew ki jingsniew bad ki jingjynjar ha ka longbriew manbriew.
Balei ka long kumne?Ban jubab lyngkot ïa kane ka long dei namar ba ka jingstad jong ngi ki briew ngi buh noh shadien ïa la u Nongthaw u ba long U Blei ïa kiei kiei baroh, ka ktien ka ong, “Education without God Produced clever devil".
Ka jingstad ba khlem U Blei ka pynmih ïa ki ksuid ba sianti.
Kane ka kyntien ka la kylla long bad ka kam kumba ka paw ha ka juk mynta, na kata ka daw ka pynlong ban kha roi ki jingsniew, namar ngim sngewthuh satia ba U Blei u long u thymmei ka jingstad baroh dei ma u ba la ai ïa ka jingstad ha ngi.
U Mahatma Gandhi u ong, “Ka jingstad ka dei ka jingroi bad kiew shaphrang ha ka met, ka jingmut jingpyrkhat bad ka mynsiem".
Ka jingstad ka dei ban ïaid ryngkat bad ka jingtieng burom ïa U Blei, ka jingstad kaba khlem u Blei ka long tang kum ki khiew khyndew ba thylli, hynrei ka jingstad kaba don ïa U Blei ka long kum u khiew rnong ba la pyndap shoiñ da ka dud.
“Ka jingstad kaba don ïa u Blei, ka ai ïa ka jingdeng bad ka jingaiei ha ka khlieh jong me, ïa ka pasngiat ka jingitynnad kan aiti ha me", ong ka proverb 4:9.
Nongstoiñ, Jymmang 28: Ka Seng WKSU ka dawa bad pynpaw ïa ka jingkyrshan ba pura halor ka jingdawa ba kongsan jong ki paidbah ka Malangkona ban don noh la ka jong ka ktem pulit ba pura ha katei ka thaiñ khappud bad ka Assam.
“Ka sorkar jylla hapoh ka jingkhmih da ka tnad pohïing ba ka dei ban shim ba kane ka jingtyrwa na ki paidbah jong katei ka thaiñ ka long kaba donkam haduh katta katta", ong ka kyrwoh khubor ba la pyllait da ki nongïalam ka seng.
“Ka Seng ka pynpaw ba katei ka thaiñ khappud bad ka Assam, ka dei ka thaiñ ba shah pyndik man ka por, lada dei ha kino kino ki kam ki jam jong ki paidbah nongshong shnong jong katei ka thaiñ.
Ym tang katta la shah pyndik wat ïa ki kam jong ka sorkar Meghalaya ha ki jingpyntrei ïa kino kino ki kam pynroi kum ki surok, ki lynti syngkieng, ka bording bad kiwei kiwei da ki pulit jong ka sorkar Assam, kumba la jia ha ki snem kiba la dep".
“Kumta ka long kaba donkam ïa ka sorkar jylla ban phai khmat noh mynta sha ki jingeh ki paidbah ka thaiñ khampud ha ka liang ka shong suk shong shngaiñ, ka rep ka riang ka khaïi ka pateng bad kiwei kiwei ki jingdonkam jong ki paidbah katei ka thaiñ ba dang sahdien ha ki ba bun ki liang".
“Ka seng ka kyntu ïa ki bor District bad ki tnad bapher ban shimkhia ïa kine ki jingdonkam jong ki paidbah, kiba la pynsngew lyngba ki lad pathai khubor.
“Ka seng ka kyntu ïa u Superintendent of Police Nongstoiñ Bah H.G Lyngdoh ba un buddien kham sted ïa kaei ba ki paidbah ka thaiñ Malang-kona bad ki shnong ba don ha ki khappud bapher bapher kiba hap ha ka Mawshynrut Civil Sub-division ki ïakynduh jingeh".
Shillong, Jymmang, 28: Ka KSU Mawprem Circle hapoh ka jingïalam jong u Asst.Education Secretary u samla Pynshngaiñ Lyngdoh bad u Litigation Secretary u samla Basuklang N.Khongwar ryngkat bad ki dkhot ha ka sngi Saitjaiñ ki la leit ban ai khublei kyrpang ïa u samla Addiel Johanan Surong uba la ïoh ban bat ïa ka kyrdan ba arphew ha ka Top Ten jong ka eksamin SSLC 2023 kaba la pynbna da ka MBoSE dang shen.
U samla Addiel Johanan Surong u dei u khun khatdduh jong ka Kong Bandona Surong bad u Bah Cornelius Laloo kiba shong basah hapoh ka shnong Lower Mawprem, Pdengshnong bad u dei u khynnah skul jong ka Government Boys’ Higher Secondary School, Shillong.
Ka jing leit jngoh jong ki dkhot ka seng ha ka ing sah jong une u samla, ka long ban leit ïa kynduh ïa ki kmie ki kpa bad ïa ki bahaing baroh ban ai mynsiem bad ban kitbok kitrwiang ïa une u samla ba un nang ïai kynjoh sha ki kliar lum jong ka Nam.
Na ka liang jong u samla Pynshngaiñ Lyngdoh haba ai jingkren u lah ong, na ka liang ka seng hi, kan nym lah ban ai da ka pisa lane ngin ai ïa phi da ka spah ka phew, hynrei kaei kaba ngi ai ha phi mynta ka long tang ka jingai mynsiem bad ka jingsnohkti lang na bynta ka lawei ban phyrnai.
U la ong ruh ba ka jingkhublei ka leit sha ki kmie ki kpa kiba la ïaleh dohïap ban pynbiang ba un sa ïoh kheit ïa u soh ka jingjop.
U la pynpaw ruh ba ka long kaei kaei kaba sngewsarong ïa ka shnong bad khamtam eh ïa ka ri bad ka jaidbynriew hi baroh kawei.
U la ban biang ruh ba ynda u samla Surong u la jam sha ki kliar lum jong ka nam um dei ban klet ïa la ki kmie ki kpa bad ki nongleh bha.
U la ong ruh ba kam pher lada un long u nongïalam niam lane u nongshong iew ne u nongtrei Sorkar hynrei ban ïai kynmaw ban buh hakhmat shwa ïa la ka jaidbynriew hakhmat eh.
Nongstoiñ, Jymmang 28: Ka jingleh bym suidñiew jong ka Meghalaya energy Power Distribution Corporation Limited ïa ki post lait ha ka thaiñ Rambrai, ka long ka jingma lada jia ba ki post lait kiba la bam da ka sarang bad pei thliew na trai kin kyllon ha madan.
Ki riew rangbah katei ka thaiñ haba ïakren bad u nongthoh khubor, ki la ong ba ki don bun tylli ki post lait ha katei ka thaiñ kiba la jan kyllon bad kiba la shu neh, tang namar ba ki don ki sainar kiba la teh pyrkhing ha khyndew hynrei kitei ki sainar kin ym lah ban bat lada jur ka lyer.
Kumta ki la kyntu ïa ka ophis MePDCL ba ka dei ban phah maramot noh kloi katba lah ïa ki post lait kiba la jan dkut haman la ki jaka, khnang ba ki paidbah kin lait na ka jingmynsaw lada jia ba ki kyllon.
Nalorkata ki la ong ruh ba ka jingpynlip bording man la ka sngi jong ka MePDCL ha katei ka thaiñ, ka la buh ha ka jingeh kaba khraw ïa ki paidbah khamtam ïa kiba bylla ha ki karkhana ot dieng bad bun kiwei kiwei ki kam kiba pyntreikam da ka bording electric.
Kitei ki riew rangbah ki la ong ruh ba ha ka jingshisha lada ka sorkar ka la pynbeit ban don ka load shedding, ka la dei ban pynbna paidbah lyngba ki bor District bad ki bor District kin sa pyntip sha ki nongsynshar shnong, khnang ba ki paidbah kin ym duh kam.
Ki la ong ba ha ka por ba ki mih na ïing ban leit bylla ha ki karkhana ot dieng, ka bording kam pat lip ynda la sdang trei kumba katto katne kynta ka bording ka la lip bad ka meh satang ynda la janmiet.
Katei ka jinglip ka bording ka pynduh kam haduh katta katta ïa ki nongbylla.
Shillong, Jymmang, 28: Ka Student Leadership Forum ba shi sngi ba la pynlong da ka LTS Shillong Region, ha St.Edmunds Higher Secondary School, Shillong, ha ka sngi U Blei ka la sakhi ïa ka jingïashim bynta kumba 300 ngut ki khynnah skul na ki 7 tylli ki skul kiba don hapoh ka jylli jong ka sor Shillong.
Ka Deputy Commissioner jong ka East Khasi Hills District ka Kong Rosetta Mary Kurbah ka la long ka kongsan, katba u Principal jong ka St.Edmunds Higher Secondary School u Br.
Solomon Morris u la long kum u symbud kongsan ryngkat ka jingsakhi lang jong ka Principal ka Loretto Convent School ka Sr.
Mable, u Director Youth Ministry jong ka Sacred Heart Theological College u Fr.Alayee bad kiwei kiwei.
Haba kren kum ka kongsan ha ka jingplie ïa kane ka lympung, ka Kong Kurbah ka la kyntu ïa ki khynnah skul ba kim dei ban lehraiñ ban ïakren bad ki parabriew bad ka la bynrap ruh ba ka jingshah skhor jong ngi ïa ki jingkren ki bym ai jingmyntoi ka shong ha ka jingsngew jong ngi shimet.
Ka la ai jingmut ïa ki khynnah ba ki dei ban pdiang ïa ki parabriew namarba ha kane ka pyrthei ka donkam ruh ïa ka jingïadei.
Ha kane ka sngi, la pynïaid ïa ka lympung da Br.
John P Tom, Tom CMI uba long u Coordinator jong ka LTS Shillong Region.
Ka Dr.Judita Syiemleih na ka Rotary International ka la ai jingkren halor ka phang “Leadership for Adolescents", u National Vice President jong ka JCI India u JC Ankur Jhunjhunwala u la kren halor ki kyrdan bapher bapher jong ka jinglong nongïalam bad kumno ban long ki nongïalam.
Hadien ka jingïabamja sngi, ka Kong Eva Thabah ka la pynshai sha ki khynnah skul kumno ban don ha lade ïa ka jinglong nongïalam.
Shwa ban pynkut ïa ka jingïathir nia, u Sub Divisional Officer jong ka Sadar Shillong u Swapnil Pawar u la ai jingkren halor ka Cyber Security ha kaba ki khynnah skul ki la ïoh jingtip ïa ki jingmyntoi bad ki jingma kiba ap ha ka jingïaid lynti lada pyndonkam bakla ïa ka social media.
Ka LTS ïa mynta ka don ïa ki unit ha ki 15 tylli ki skul ka nongbah Shillong bad ka tien phira ka long “For God and the World".
Dang bun ki paralok kim sngewthuh bha ïakane ka phang bad don kiba ong lada sah sha Meghalaya ne sha Assam ruh kam lei lei, tangba ka jinglong trai shnong jong ngi hakato ka jaka ka long kaba donkam.
Hooid, shisien pyrkhat te ka dei tangba haka jingim briew hi kam long tang ban shu im bad shu shong shu sah hangto kum ki dieng ki maw, ngi donkam ka ktien ka thylliej ka thoh ka pule, ka ñiam ka rukom ka riti ka dustur ka kheiñ kur kheiñ jait, ki kot ki sla ki dulir bad ki jingthoh jingtar ka synshar khadar bad kumta ter ter.
Kumta, lada ngi im bad sah sha ki jaka kiba ki bym ïadei ka synshar khadar, ka riti ka dustur, ka riam ka beit, ka ktien ka thylliej ka thoh ka pule ka rukom im bad ka pyrkhat pyrdaiñ te ka long kaba shem jynjar bad shem jingeh shisha.
Nangne keiñ kin mih ki jingsngewpher ñiam sngewpher jait bynriew sngewpher riti dustur bad sa mih ki jingshah lehbeiñ jingshah banbeiñ bunjait bun rukom.
Mynta to ngin ïapeit ïakine ki jingshisha balei ba ngi ki Khasi Pnar ba shong basah ha Labang Nangphyllut Pangam Raliang (Block -1) ngi kwah ban don sha Meghalaya;1.
Namar ba mangi ki dei ki Khasi Pnar.
Ïaka Elaka Labang Nangphyllut la pynlong daki lai tylli ki Raid, ka Raid Nongjrong Raid Labang bad ka Raid Nangphyllut katba ki Pangam Raliang pat ki hap hapoh ka Elaka Raliang kaba dang don la u jong u Daloi haduh mynta.
Ngi lah ban pynshisha ba ngi dei ki Khasi Pnar naka rukom kheiñ kur kheiñ jait namar ba mangi ngi ai jait shaka kynthei.
Naka ktien ka thylliej, namar ngi kren bad thoh daka ktien Pnar ïaka um ngi ong ka um, ïaka ding ngi ong ka ding, ïaka lyer ngi ong ka lyer, ïaka sngi u bnai ngi ong ka sngi u bnai ïaka ja ja ngi ong ka ja, ïaka bam ngi ong ka bam ïaka mynsiem ngi ong ka mynsiem bad ïaka jingim ngi ong ka jingim.
Ka juh ka riti ka dustur ka riam ka beit ka rukom rep rukom riang ka rukom bam rukom dih bad kumta ter ter.2.
Namarba kadei ka ri bad ka khyndew ka shyiap jong ngi.
Ngi lah ban ong baka dei ka ri bad ka khyndew ka shyiap jong ngi namarba dei mangi kiba shong basah shwa.
Hashwa baki nongwei (Mikirs now Karbi) kin wan shong wansah hakane ka ri jong ngi, mangi ki Khasi Pnar ngi ngi la shong lasah lypa daki spah spah snem mynshwa.
Ïakane, ngi lah ban pynshisha haki bun rukom ki sakhi sabud.
Kaba nyngkong ka dei naka jingjer ïaki kyrteng lum kyrteng wah kyrteng shnong kyrteng thaw.
Ki lum kum u Lumdorbin Lumlama Lumjrong Chahlyer Pampyrthad Sarynthu bad kiwei kiwei.
Ki wah kum ka wah Mynriang Myn-i Umlong Umnam Umryntih Umteli Umbinong Umshara Umbaso Umpu bad ki wei kiwei.
Ki shnong ki thaw, wat ki shnong ki thaw kiba shong basah daki wei pat ki jaitbynriew kum ki Karbi bad Nepali ruh lajer kyrteng daka ktien Pnar suda kum ka shnong Myn-i Lakaroi Tahpat Mooiong Khloolaphiang Umbaso Umpu Umshara Umkhyrmi Mookoilum Moothade bad kiwei kiwei de.
Haba la ïoh ban jer kyrteng daka ktien Pnar kamut badei mangi ki Khasi Pnar kiba shong basah shwa lane ki trai ri trai muluk.
Wat ka ktien ka thylliej ruh bun baki Karbi ki shim kylliang naka ktien Khasi Pnar jong ngi kum ka nuksa, “Nim rokom" ki shim naka Ktien pnar Niam rukom “Pinchong pinthi" naka ktien pynchong pynthiah “Sintu" Syntu haka ktien Pnar “pinrem" pynrem bad kiwei kiwei de.
Wat ka shad ñiam ba kongsan tam jong ki kaba ki khot ka, “Chomangkan" ruh ki ïoh pateng nangi ki Pnar.
“Chomang" kamut Pnar bad “Kan" kamut shad.
Kumta “Chomangkan" kamut ka Shadpnar.3.
Naduh hyndai hynthai kulong kumah kadei ka Hima Jaiñtia.
Naduh bympat ïoh jingkheiñ, kat haduh bala shem ïaka Hima Jaiñtia haka snem 1500 A.D ka Elaka Labang Nangphyllut ka hap hapoh ka Hima Jaiñtia.
Ngi lah ban pynshisha daki Doloi ki pator ki sangot ki maji bad kumta ter ter.
Hapoh ka jingsynshar ka sorkar Phareng naduh ka snem 1835 haduh ka snem 1947 kane ka Elaka ka hap hapoh ka Jowai Civil Sub-Division.
Ka sorkar Phareng ka pynhap baroh ki jingsynshar khadar jong ka hapoh Jowai Civil Sub-Division.
Pynban haba ka ri India ka ïoh ïalaka ka jinglaitlud haka snem 1947 bad haba la long Ri Synshar Paidbah haka 26 tarik January 1950 bad hapoh ka Riti Synshar jong ka ri India haka khyrnit kaba phra jong ka Sixth Schedule la thaw ïaki District Councils haki bynta Rilum jong ka jylla Assam.
Te ka Boundary Commission kine ki District Councils ki la pynhap jubor noh ïangi shapoh u pud u sam jong ka United Cachar & Mikirs Hills (Karbi Anglong mynta) haka jaka ban neh bansah haka United Khasi & Jaiñtia Hills District.
(Jaiñtia Hills Autonomous District Council mynta) ïakane, kane ka commission ka leh khlem ka jingtip bad jingmynjur jong ki briew jong ngi.
bad haba ngi la ïoh ïalaka jong ka jylla ruh ki nongïaleh Hills States jong ngi kim pat lah ban pynbeit ïa u pud u sam.4.
Kat kum bala kubur daka sorkar Assam.
Haba la pynhap jubor ïangi sha Mikirs Hills Assam kumba nga la ong haneng, ki riew rangbah jong ngi ki ïeng ban ïaleh pyrshah ïakane ka buit bymman bad ka jingleh donbor jong ka Assam te hakaba khatduh ka sorkar Assam kam banse ban kubur ïakane ka jingleh bakla jong ka.
Te ka la pynmih hukum ïaki artylli ki District Councils kata ka Uinited Cachar Mikirs Hills bad ka United Khasi Jaiñtia Hills bad sorbe lang bad ban ai ïaki Data kiba biang ïaki bynta kiba dei ban re-transfer biang sha United Khasi Jaiñtia Hills.
(Meghalaya mynta) Kane ka hukum ka mih haka 11th May, 1957 bad kine ki artylli ki District Councils kila pyndep lang ïakane ka joint survey haka 17 – 23 , Feb.1958 bad kila ai ïaki report, ki kyrteng shnong ki jaka puta ki Map kiba dei ban re-transfer noh sha Meghalaya.
Kane ka kam ka sahteng tang naka daw jong ka jingpyn-eh jong ka United Cachar & Mikirs Hills bad ka sorkar Assam bad ka jingpyndem tdong jong ka jylla Meghalaya jong ngi.
Kumta, hakane ka jingthmu jong ka jylla Assam bad Meghalaya ban pynbeit ïa u pud u sam hapdeng kine ki ar jylla ngi dawa jur iaka sorkar Assam Meghalaya ba ki dei ban pyndep noh ïakane ka kam re-transfer ïaka Block-1 jong ngi.
Lymda ki lah ban pynwan biang ïangi sha Meghalaya te dalei lei ruh u Conrad um dei ban soi ïaka MOU pynbeit pud.
Nongpoh, Jymmang 28: Kum u nongmihkhmat paidbah ka Jirang Constituency, u Bah Sosthenes Sohtun u la ai khublei kyrpang ïa ki samla pule ka Constituency kiba la pas bha naduh ka SSLC examination bad ka HSSLC examination hadien ba ïa ki Result la pynbna da ka MBOSE.Nalor baroh ki samla pule kiba la pass bha ha ka SSLC bad HSSLC examination, u Bah Sohtun u la ai khublei ïa baroh ki samla pule ba kin dang trei shitom ha ki jingpule bad khamtam u la phah ruh ka jingkhublei kaba kyrpang ïa u Samla Banpynshngaiñlang Thangkhiew uba la ioh rung ha ka top 20 jong ka HSSLC examination 2023 ha ka kyrdan kaba saw kaba long ka jingsarong bad ka burom ym tang ïa u shimet, ka ïing ka sem bad ka long ruh ka jingsarong ïa ka skul, ka Constituency, ka District bad ka jylla hi baroh kawei.
U Bah Sosthenes Sohtun kum u MLA ka Jirang Constituency, kum ka jingai mynsiem ïa ki samla pule u la phah ka khubor jingai khublei sha baorh kiba la pass bha ha ka SSLC bad HSSLC bad ha kajuh ka por u ai mynsiem ruh ïa ki ba kin dang minot ha ki jingpule ha kaba ha kane ka juk stad mynta ka jingnang jingstad ka long kaba kordor bad kaba kongsan ba kum ki samla pule ki hap shuwa ban ïa beh ban ioh lum ïa ka jingnang jingstad.
Shuh shuh, u kyntu ruh ïa ki samla pule bad kiwei kiwei ki samla pule ba ki dei ban don ïa kata ka thong bad ka jingrai ha ka jingim ban poi sha kata ka thong, namar kum ka Constituency bad ka District ka dang donkam shibun ki khun samla kiba la biang pura ha ka jingnang jingstad ban ïalam ïa ka imlang ka sahlang bad ruh ïa ka District bad ka jylla hi baroh na ka bynta ban wan rah ïa shibun ki jingkylla kiba ka imlang ka sahlang ka dang donkam.
Jowai, Jymmang 28 : Ka Jaiñtia Fishing and Environmental Protection Association (JFEPA) halor ka thong Mission Life mynta ka sngi hapoh ka jingïalam jong u President jong ka u ma DH Pde kala ïoh ban pynlong ïa ka prokram jingïathung dieng ha ki rud jong ka wah Myntdu naduh Mutong haduh Lahong.
Ïa kane ka jingïathung dieng la ïasnohktilang bad ka ophis Divisional Forest Officer, Jaiñtia Hills, Wildlife Dicision, Jowai.
Ha kane ka sngi ki dkhot jong ka seng ryngkat bad kitei ki briew sorkar kila ïoh ban thung haduh 200 tynrai ki dieng ha shilynter kitei ki bynta jong ka wah Myntdu.
Ha ka juh ka por la kyntu ïa ki paitbah kiba liet kai sha kitei ki jaka bathung ïa ki dieng ba kin dei ban pynjulor ïa ki bad na ka liang ka seng ruh kan ïaleh katba lah ban sumar ïa kitei ki tynrai dieng ba kin heh ki san.
Nongpoh, Jymmang 28: Ka seng HITO Ri-Bhoi District hapoh ka jingïalam jong u Banpynskhem Kharnaïor kum u President bad u Kenny Nongrum Secretary, Bah Apbor Nongrum Vice President bad ki dkhot kila leit ban tied tin ha iing u MLA Umsning kum ka jingkyrsiew thiah ïaki MLA jong ka Ri Khasi ba kim dei ban shu thiah thai bad kuman, hynrei ki dei ban kren eiei ha kaba ïadei bad ka jingïakhih bad dawa ban pynthymmai noh ïa ka Reservation Policy haka jylla.
Ka HITO ka la leit tur sha ïing sah jong u MLA ka Umsning Constituency, u Dr.Celestine Lyngdoh ban kyrsiew thiah ïa u bad ban pynkynmaw ruh ïa u ba um dei ban sngap jar lane ban shu hun ïaka jinglong jingman jong ka Reservation policy jong ka jylla kaba la noh shilliang hapdeng ka iohkam iohjam ki khasi bad ki garo.
Haba kren sha ki lad pathai khubor, u Samla Kenny Nongrum General Secretary ka HITO u la pynpaw ka jingsngewsih kthang ban ïohi ïaka jingleh bym suit ñiew jong ki MLA khasi kiba shu long MLA khlem lah ban ong eiei halor kane ka jingïakhih ban pynkylla bad pynthymmai noh ïaka Reservation Policy, namar kata ka HITO ka hap ban shim ïa kane ka sienjam ban pynkyndit bynriew ïa baroh ki MLA ba kin leh eiei bad ba kin kren sha ka Sorkar jylla halor katei ka mat kaba ktah ïaki samla ka bri u Hynñiewtrep.
Shuh shuh u la pynpaw ruh, ka jingtied tin ha kane ka sngi ha khmat ka ïing u MLA ka Umsning kam da dei eh ban pynrem lade ban kynnoh, hynrei ka dei ka dak ban pynkyndit thiah ba kim dei ban shuh sngap mynthi bad ban shu hun ba kin ïohi ba ki samla khasi kin shah ñion beiñ.
U la pynpaw ruh, haka jingïakren phone bad u Dr.Celestine,hadien ba lap ba khang tala ka ïing, u Dr.Celestine u la ong ba u dang don shabar ka jylla bad u la ong ruh ba un sa leit sha ki paidbah ban pynshai halor ka Reservation policy “, la ïathuh u bah Kenny.
Khliehriat jymmang 27: U President rangbah jong ka Jaiñtia Students Movement, u bah L.S.Rymbai, u buh ka jingkylli ïa baroh ki samla pule Pnar da kaba ong “Ko samla pule Pnar, hato phi donkam ne em ïa ka Rersevation Policy kaba paka, kumba donkam ki samla pule Khasi, lada phi donkam, mih paidbah ha ka sngi nyngkong"“Lada phi ki samla pule pnar phi sngew donkam ïa ka Reservation Policy ban ïoh kam ïoh jam ban ïoh ka bhah ba biang ha ka pule ka puthi phi dei ban iasnoh kti lang ha kane ka jingiakhun jong ngi," bynrap shuh shuh utei u President ka JSM.“Lada ki samla pule Pnar kiba pule ha ki higher secondary schools bad ha ki college kiba don ha ri lum Jaiñtia, lada ki sngew donkam shisha ïa ka Reservation Policy, ki dei ruh ban ïa mih paidbah na la ki skul bad kolej da la ka mon sngewbha ha ka 29 tarik mynta u bnai, ban wan ban ïa shim bynta lang ha ka shong kyllaiñ myngngor kaba yn pynlong ha Jowai, ba la khot pynlong daka JCCRP, ka kynhun synrop ba kynthup ka Jaiñtia Students Union,Jaiñtia Students Movement, Jaiñtia Youth Federation, ka East Jaiñtia National Council bad ka Synjuk Ki Waheh Shnong Jowai lem bad Ka Synjuk Ki Waheh Shnong Ri Jaiñtia"U la ong ruh ba ki samla pule kiba naduh ka kyrdan pule Class XII shaneng ki dei ban pyrkhat sani bha, namar hato kan myntoi aiu ban pyndep ïa ki jingpule lada kim ïoh kam sorkar, namar kumba long mynta 40% u Khasi Jaintia bad 40% u Garo.
Ha kajuh ka por, utei u nongialam jong ka JSM u la byrthen ïa ki MLA kiba ju kren lap lap kiba ju ong ba ki samla ki dei ban seng la ki kam la jong ba ym dei ban ap ïa ki kam sorkar, halor kane u bah Rymbai u la kynthoh jur da kaba ong ruh “Hato mynta yn seng kam aiu?? lada ïa ki kam contract la pyniaid (monopolize) lut da ki kompani shimet jong ki nongmihkhmat (politician).
“Kumba long mynta ha kane ka Roster system kaba la pyntreikam naduh u snem 1972, ki samla Garo ki long kiba ïoh nong katba ki samla Khasi Jaiñtia pat ki duhnong, watla ngi don haduh 36 ngut ki MLA Khasi Jaiñtia " pynkut u kyrwoh.
Nongpoh, Jymmang 28: Namar ka jingkmen bad sngewsarong halor ka jinglah jong ka Samla Saphirihun Lyngdoh naka skul Alpha English Higher Secondary School Nongpoh ban lehbha haka eksamin SSLC bad rung ruh haka kyrdan ba 18 jong ka Top 20, naka liang ka Khasi Student Union, Nongpoh Circle haka jingïalam jong u Bah John Lyngdoh kum u President bad u Samla Baïashanlang Kharshanlor Secretary ryngkat ki dkhot jong ka Nongpoh circle bad ka KSU Saiden Unit haka sngi Saitjaiñ ki la leit sha ka ïing sah jong ka Saphirihun Lyngdoh haka shnong Saiden ban pynkup burom bad ai mynsiem ïa katei ka Samla ïaka jinglah jong ka ban kheit ïa u soh uba thiang lyngba ka jingtrei minot jong ka haka jingïaleh ïaka eksamin Matrik.
Ki Nongïalam jong ka KSU Nongpoh Circle, haba ai jingkren ha katei ka sngi, ki la pynpaw ïala jongsngew sarong ban ïoh sngew ba ka samla napoh ka thaiñ Nongpoh kan ïoh ban poi shaduh katei ka thong, kane ka long ka burom kaba khraw ym tang ïaka iing ka sem, ka shnong ka thaw hynrei ïaka District bad ïaka jylla hi baroh kawei.
Ki la ai ruh ïaka jingïaroh ïa kane ka samla ba wat la ka don hapdeng shibun ki jingeh hynrei ka la lah ban kheit ïa u soh u ba thiang ryngkat ka jingkyntu kynpham ba kan nym sangeh ïaka jingïaleh ka jong ka da kaba ai mynsiem ruh ba kan dang ïaitrei shitom shuh shuh haki jingpule ba kham shalor.
Naka liang ka KSU ka ai khublei ruh ïaki bahaïing hasem jong ka Saphirihun ba ki la long ki nongkyrshan ki ba ha syndah bad lyngba ka jingshem phang jong ki ka Saphirihun ka la lah ban kot shaduh katei ka thong namar ka jingkyrshan bad ai mynsiem ba hakhmat hi ka dei na la iing na sem.
U Samla Baïashanlang Kharshanlor u la ong ruh ba kam dei ban bud tynneng ïa kiwei ban leit pule sha ki jaka pule kiba kham shalor, namar ka jingnang jingstad kam shong haki jaka pule hynrei kadei hi lyngba ka jingtrei shitom ban kynjoh sha ka thong ka jingjop da kaba bynrap ruh ba ka seng kan don bynta lang bad katei ka samla ha kino kino ki liang lada ka shem jingeh, u la bynrap.
Shillong, Jymmang, 28: Lada ngi ïakren ïa ka jingkoit jingkhiah jong ki kynthei, kaei ka rta kaba biang ban shim jingsumar bha? Hato ka dei naduh dang khynnah ne hadien ba la samla ne ha ka por ba ki kha ki pun? Kine ki dei ki jingkylli kiba la pynsngew jong ki nongïashim bynta ha ka jingïathir halor ka jingkoit jingkhiah jong ki kynthei kaba la long dang shen ha Assam, Administrative Staff College, Guwahati.
Ïa kane ka jingïathir la ïathir halor kane ka phang la pynlong ka National Commission for Women (NCW) ryngkat ka jingïatreilang bad ka Assam State Commission for Women (ASCW) bad ka Women and Child Development (WCD) Department, ka sorkar Assam.
Ha kane ka jingïathir la ïoh ïa ka jingkren na ka dkhot ka National Commission for Women ka kong Delina Khongdup kaba dei na ka jylla Meghalaya, nalor u Keshab Mahanta, u myntri ka tnad ka koit ka khiah ka sorkar Assam, u Principal Secretary ka tnad ka koit ka khiah ka Assam, ki nongmihkhmat na ki jylla, na ka tnad Social Welfare, na ka tnad ka koit ka khiah jong ki 6 tylli ki jylla ka dong shatei lammihngi ka India.
“Ka jingkoit jingkhiah kam dei tang ïa ka met hynrei ïa ka jabieng ruh kumjuh.
Ka kmie kaba koit kaba khiah ka dei ka longïing kaba koit ka khiah", la ong ka Kong Delina.
Ka la ong ruh ba ki kynthei khamtam ki longkmie ha ka thain shatei lammihngi ki ïakynduh shibun ki jingeh kum ka jingngop ki longkpa ha ki jingsniew ha ka kyiad, ki khun shynrang, ka jingri tnga bun u shynrang, ka jingbym don ka hok longtrai ïa ka spah, nalor ki jingpang ba bun jait khamtam ka jingduna snam na ka jingbym biang ka bam ba tei.
Ka la ai jingmut ban don ka jingpynshai paidbah halor ki jingeh ba ïakynduh ki longkmie, ban leit phah peit man ka por ïa ka jingkoit jingkhiah, ban bam ki jingbam ba tei met, ban ai jinghikai bad kiwei kiban kyntiew ïa ki kynthei.
Nalor kine, la wan ïashim bynta ruh ki nongmihkhmat na ki kynhun bapher bapher kynthup na ki ophisar na ki district jong ki tnad sorkar bapher bapher ka sorkar Assam, ki riew pule, ki samla pule, ki nongmihkhmat na ki seng ba kyrshan ka UN, ki nongmihkhmat na ki seng treimon sngewbha kynthup ki ASHA, ki nongtrei Aganwadi bad kiwei.
Ki nongkren khamtam na ka dkhot ka Commission, ka kong Delina ka la pynsngew ïa ki jingdonkam ban sumar ïa ki kynthei ym tang ïa ka jingkoit jingkhiah ka met ka phad hynrei ka jingkhlaiñ jong ka bor jabieng ruh kumjuh bad kiwei pat ki mat kumno ban pynweng ïa ki jingeh ba ïadei bad ki kynthei.
Shillong, Jymmang 28: Ka North-Eastern Hill University (NEHU), Shillong ka la ïoh ïa ka kyrdan kaba 15 kum ka Central University kaba paw ha ka ri baroh kawei katkum ka jingpynbna jong ka Indian Institutional Ranking Framework (IIRF) 2023.
U Prof.Prabha Shankar Shukla, Vice-Chancellor ka NEHU ula ai khublei ïa baroh ki nonghikai, nongtrei bad ki samla pule bad ïa baroh kiba don bynta lang ban sdang pynurlong ïa ka thong ban pynlong ïa ka NEHU kaba yn tip da ka pyrthei baroh kawei.
Ula ong, ka IIRF – 2023 watla kam long kumjuh kum ka NIRF ranking framework, hynrei kadei ka jingïaid shi jam ha kaban ïoh kheit ïa u soh ka jingjop bad ka skulbah kala trei shitom ha kaba ïadei bad kane ka bynta.
“Ka khlam COVID ka la ktah ïa baroh bad kam shym la pyllait ruh wat ïa ki nonghikai.
Ka NEHU ruh ka la shah ktah jur bha, hynrei ka jingïoh ïa ka kyrdan kaba 15 haka IIRF Ranking, ka skulbah NEHU ka la nang pynskhem ïa ka kyrdan ka jongka kum ka jaka pule kaba wan shakhmat hapoh ka ri" ong u Vice Chancellor.
U Prof.Shukla ula shimti kum u Vice-Chancellor ka NEHU ha ka por ba ka khlam COVID-19 ka dang jur bha.
Kane ka University mynta ka don bun ki centre katkum ka jingdonkam kane ka juk kaba mynta kum ka Design Innovation Centre, Office of International Affairs, Research and Development Cell, Dr.Ambedkar Centre of Excellence, Bio Incubator Centre, Livelihood Incubation Centre bad ka don ruh ïa ka jingthmu ban sdang noh ïa ka Skill Development Centre.
U Vice-Chancellor ula ong, ba ka University ka la trei shitom ruh na ka bynta ban pynïohkam ïohjam ïa ki samla pule lyngba ka Placement & Training Cell bad ka la lah ruh ban pynlong ïa katei ka prokram ha ka ban ïaleh katba lah ban pynïohkam pynïohjam ïa ki samla pule hadien ba ki la dep ban pyndep ïa ka jingpule jongki na NEHU.Dang shen ka Dalmia Cements ka la shim da ki samla pule ka NEHU ha kine ki 6 bnai kiba la dep bad na ka liang jong ka emami ruh ka la shim ïa ki samla pule ka NEHU bad kane ka skulbah kala dep ruh ban ïasoi ia ka MoU bad ka Sodexo, kaba dei ka Multinational Company kaba shim ïa ki samla pule na ka bynta ban ïatreilang bad ban thungkam thungjam syndon ïa ki.
U Vice-Chancellor ula ong ba ka thong ba kongsan jong ka University mynta ka long ban ïoh ïa ka kyrdan kaba bha shuh shuh ha ka NIRF Ranking bad ban rah shajrong ïa ka nam jong ka skulbah bad ban shakri ïaka imlang sahlang, ka jylla bad ïa ki samla jong ka thaiñ.
Shillong, Jymmang, 28: U President jong ka Hynñiewtrep Integrated Territorial Organisation (HITO) u Bah Donbok Dkhar ha ka Sngi U Blei u la tar lyngkhot lyngkhai ha ka jaka shah jingit jong u President ka VPPP u Bah Ardent Miller Basaïawmoit ïa ka shithi ba la phah da ka Sorkar Jylla sha ka seng ban khot ïakren halor ka Reservation Roster System.
“Na ka liang jong ngi, ngi kyntait bad ngim treh ban leit namarba ka seng ka ieng hi ha ka nongrim," ong u Bah Donbok Dkhar ha ka jingïakren bad ki lad pathai khubor.
“Ka HITO ka phah ïa u kyrwoh sha ka sorkar, kumba ki paidbah ki la tip ba ka HITO ka ieng skhem ban dawa ban khmih bniah ïa ka Reservation Policy, hynrei kaba sngewphylla pat ba kane ka Sorkar dang hynnin ka sngi (Saitjaiñ) ka phah ïa kane ka shithi sha ka ophis jong ngi ban ïakren halor ka Reservation Roster," la ong u Bah Dkhar.
“Ngin ieng skhem beit ban dawa ban khmihbniah ïa ka Reservation Policy.
Wat nym pynbiej ïa ngi ki khun samla ka Bri u Hynñiewtrep, namarba ki paidbah ka ri Khasi ki mynjur ban khmih bniah ïa ka Reservation Policy hynrei kane ka Sorkar ka kwah ban shu pynslem bad ka thung da ka Komiti kaba la khlieh da ka Myntri Sorkar ka Dr.Ampareen Lyngdoh kaba la kren teng ïa ka State Reservation Policy ha u snem 2018 bad ha u snem 2022 bad kumjuh ruh u Bah Himalaya M.Shangpliang uba la kren ba dei ban khmih bniah bad ban pynbeit.
Haba kito ki shong hangto ngin dang shahniah ïa kum kine ki briew? Hato ngin dang shahniah ïa kane ka Sorkar? Hato ngin sa phai dien biang kumba ka la long ha u snem 2013 ha ka por ba ngi dawa ïa ka ILP," la buh jingkylli u Bah Donbok.
“Lada ka Sorkar ka kwah ban pynbeit ka dei ban khot ïa ka VPP ban ïakren ïa ka Reservation Policy bad kata ka dei ka lynti, hynrei phin khot ïa ngi ki sengbhalang ngim dei ma ngi ki nongïasaid aiñ hynrei ki dei ki Nongmihkhmat ba la jied bad ngi la pynjop ki dei kita keiñ.
Kin khot leh aiu ïa ngi, kin shu pynsngew namarba ngi tip shai ïa ka jingbuittuh jong ka Sorkar MDA," u la bynrap.
U la kynthah ruh ïa ka Sorkar ha ka por ba la khot ïa ki kynhun bapher bapher halor ka jingïakren pynbeit ïa u pud u sam da kaba shu pyntip beit ïa kaei kaba ladep pynkhreh lypa.
“Phi lah ban pynbiej ïa ngi shisien hynrei phin ym lah ban shu pynbiej sah ïa ngi.
Ngin ym leit bad ngin pyneh beit bad ngi kyntu ïa kiba la shah khot sngewbha (ha ka sorkar) ba kin ym leit namarba kane ka dei ka ïap ka im jong ka ri bad ka jaidbynriew," la kyntu u President ka HITO ïa ki para sengbhalang.
Khliehriat, K’lyngkot 25: U District Election Officer, East Jaiñtia Hills District, ha ka jingpyllait khubor mynta ka sngi, la ong ba u la dep bthah ïa baroh ki Booth Level Officer (BLO) kiba don hapoh ka district ba ki dei ban shim khia ban pynpoi ïa ka form 12D sha kito ki briew kiba kynthup ïa kito kiba don jingduna haduh 40 percent shaneng ha ki dkhot met bad sha kito ki tymmen kiba la don 80 snem shaneng bad sha kito kiba suba ba ki don ïa u khñiang jingpang covid-19, kiba dei ban ïoh ïa kine ki form na ka bynta ba kin ïoh ban thep vote lyngba ka Postal Ballot.
Katkum ka jingbthah kaba dei na ka bynta ban sam ïa ki form 12D, la bthah ba ki Booth Level Officer (BLOs) ki dei ban leit rung ha kito ki longiïng kiba don ha ka thup AVSC/ AVPD bad AVCO, kaba long katkum ki jingtip ba la ïoh na u Returning Officer (RO) ha ki polling station bad ban ai ïa ki form 12D sha kito kiba dei ban ïoh bad ha kajuh ka por ki BLO ki hap ban ai ïa ki kaiphot kum ka jingpyntip sha ki RO bad lada kim lap ne shem ïa kita ki nongthep vote, ki BLO ki hap ban ai jingtip sha u RO bad ki hap ban leit wad biang ïa kita ki briew hapoh ka san sngi bad pynshai ba kito ki briew ki lah ne kim lah ban leh da kine ki postal ballot bad lada ki lap ïa kita ki briew ba ki don ha la ki ïing, ki BLOs ki hap ban pyndap ïa ka form 12D na ïing jong ki hi bad phah sha u RO hapoh ka san sngi.
La bthah ruh ba u Sector Officer ba un peit bad bishar ïa ka jingsam bad jinglum ïa ki Form 12D da ki BLOs kaba hapoh ka jingpeit jong u RO, ïa ka thup kyrteng jong kito kiba don jingduna ha ki dkhot met (PWD) bad kito ki tymmen kiba la don 80 snem kyrta shaneng lah ban ioh na ki nongtrei kiba dei bad ka khanasamari (Enumerator).
Shillong, Jymmang 28 : U nongïalam ka NPP ba dei ruh u Symbud Myntri Rangbah ka Jylla, Bah Sniawbhalang Dhar u la ong ba ïa ki shu dei ban pynbeit ha ka miej ïakren ym ha surok.
“Ngi don ki ishu hynrei ban pynbeit ïa ki ishu, kam dei satia pat ha surok hynrei barabor kadei ha ka miej ïa kren," ong u Bah Sniawbha.
Katei ka jingkren jong u, ka dei hadien ba u nongïalam ka Voice of the People Party (VPP), u Bah Ardent Miller Basaïawmoit u la kyntait ïa ka jingtyrwa jong ka sorkar ban ïa kren hynrei u la rai ban bteng beit ïa ka jingshah thngan ba khlem buh por ban dawa bishar bniah biang ïa ka Reservation Policy.
U Bah Sniawbha u la ong ruh ba u Bah Ardent um shym la wan satia sha ka jingïalang ba la khot da u Myntri Rangbah ïa ki seng saiñpyrthei.
“Lada jia ba u don lang ha katei ka jingïalang u lah ban ai jingmut halor katei ka phang," u la bynrap biang.
Halor ka jingkylli, u Symbud Myntri Rangbah u la ong ruh ba ka sorkar ka la kyrpad ïa utei u nongïalam ka VPP ban sangeh noh ka jingshah thngan bad wan sha ka jingïakren tangba u kyntait.
“Ngin sa kren ïa kane ynda la wanphai u Myntri Rangbah," u la ong.
Shuh shuh haba kren pat halor ka jingdawa jong utei u nongïalam VPP ban bishar bniah biang ïa ka Reservation Policy katkum ka jingbun briew ha ka jylla, na ka liang u Bah Sniawbha u la ong, “Kata kadei ka jingsngew jong u hynrei ka sorkar pat kan sa rai kadei kaba bha tam naka bynta ki paidbah ka jylla.
"Ha kawei pat ka liang, utei u nongïalam ka NPP u ong ruh ba ka VPP ka don tang saw ngut ki MLA kiba kren ïa kane ka ishu katba ki 56ngut kiwei pat ki MLA ki sngewthuh ïa ka.
Nalorkata, u ong ruh ba wat kiwei ki party ba don ha ka liang pyrshah ruh kim kyrshan ïa u Bah Ardent halor kane ka ishu.
“Wat ki party ba don ha ka liang pyrshah ruh kim kyrshan ïa u, kumta nga tharai hap ban ïa kren sani bha ïa kane ka kam ha ka lynti kaba dei," u la ong.
Katkum ka jingong jong u, ka jingïada ïa ki paidbah ka jylla kadei ka bynta kaba hakhmat eh bad kumta u ong ba ka sorkar ruh kan peit ha kata ka lynti hi.
Halor ka jingkylli ki party ha ka liang pyrshah ruh ki ïa pait halor kane ka ishu, ka jubab kaba u Bah Sniawbha u ai ka long, “Ngam lah satia ban ong halor kane hynrei ki tip khambha kaei kaba dei bad kaei ka bym dei namar ki dei ki nongmihkhmat paidbah.
Ki dei kiba la nang la stad bad ki tip ruh kaei kaba dei bad ka bym dei.
"Kumban shu kdew hangne ba u Bah Ardent u la kren shai ba un ym weng satia ïa ka jingshah thngan katba ka sorkar kam pat bishar bniah biang ïa ka Reservation Policy.
Ïa kane u la pynpaw ha ka Kong Ampareen Lyngdoh kaba la wan jngoh ïa u ha katei ka jaka shah thngan ha ka sngi Thohdieng ba la dep.
Nongpoh, Kyllalyngkot 25: Kum shi bynta ban pynshlur ïa ki paidbah kiba la kot 18 snem shaneng ban sngewthuh ïa ka dor jong ka jingjied ïa ki nongmihkhmat, ka Patharkhmah Civil Sub Division mynta ka sngi ka la rakhe ïa ka National Voter’s Da da kaba ïaid kjait paidbah (Walkathon) na ïew Jirang sha Government Higher Secondary School, Patharkhmah.
Ki samla na ka thaiñ Patharkhmah ki la wan ban shim bynta ha kane ka jingrakhe ïa kane ka National Voter’s Day da kaba ïaid kjat naduh na ïew Jirang shaduh sha government Higher Secondary School, Patharkhmah, ha kaba u Sub Divisional Officer ka Patharkhmah Civil Sub Division, u Bah M.B Tongper ruh u la shim bynta lang kum u kongsan.
Kum ban pynpaw paidbah, ka ophis u Sub Divisional Officer ka Patharkhmah Civil Sub Division ka la pynlong ïa kane ka jingïaid kjat ka long shi bynta ban pynsngewthuh ïa ki paidbah ba kin tip ïa ka hok jied nongmihkhmat bad lyngba kane ka National Voter’s Day la pynsgnewthuh ruh sha ki samla bad ki paidbah ba ki dei ban mih shakhmat ban pynrung kyrteng ïa lade na ka bynta ban ioh jied ïa ki nongmihkhmat paidbah.
Kumba la ïathuh da u Sub Divisional Officer ka Patharkhmah Civil Sub Division, la ong ba ha kane ka sngi ba la rakhe ïa ka National Voter’s day la sam ruh ïa ki EPIC sha kito ki samla kiba la iohi ban thep vote bad kiba la pynrung kyrteng ïa lade hadien ba ki la kynjoh sha ka rta kaba 18 snem kumba la buh da ka sorkar ba kin ioh ïa kata ka hok ban thep vote.
Shuh shuh, u la ïathuh ruh la sam ruh ïa ki khusnam sha kito ki samla kiba la shim bynta ha kane ka jingïaid kjat (Walkathon) kaba long shi bynta ban pynshlur ïa ki ba kin sngewthuh ïa ka dor jogn ka hok ban thep vote kumba la pynkup bor da ka riti synshar ka ri India.
Nongpoh, Kyllalyngkot 25: Ha kawei na ka jingjia ïa tyngkhuh Kali ha Ri Bhoi, ki 4 ngut ki briew kynthup ïa u Dribar ki la mynsaw, kaba dei hadien ba ka Kali Scorpioi kaba ki shong ka la shah tynrah ha kawei ka trok katba ki dang ïaid lynti ha ka surokbah National Highway ha Ri Bhoi District.
Kane ka jingjia ka la jia hynne ka step ha ka por 6.45 baje ei ei mynstep ha kaba la ong ba kawei ka Trok kaba don ïa u number NL 01 N – 6449 kaba dang wan na Guwahati ban leit sha Shillong ka la leit ban tynrah ïa kawei ka Scorpio kaba dang wan na Shillong ban leit sha Guwahati kaba la wan rah ka jingmynsaw u dribar bad kynthup 3 ngut ki nongshong hapoh katei ka Scorpio.
Ka khubor ba la ioh lum na ki Pulit ka Ri Bhoi, la ong ba kane ka jingjia ka la jia ka dei na ka daw ka jingñiah khlem akor u dribar trok, ha kaba ïa kitei kiba la mynsaw la rah noh mardor sha Bethany Hospital Nongpoh ban ioh ïa ka jingsumar.
La ïathuh ruh ka daw kaba la pynlong ban jia kane ka jingïatyngkhuh kali ka dei na ka daw ba ka NHAI ka dang maramot ïa ka surok 4-lane ha Dulongnar hajan Umdihar, ha kaba la pynlong ïa kawei ka surok ban ïaid lang ki Kali bad u dribar trok ha ka jingleit sha kawei ka surok ba kiew sha Shillong u la leit ban tynrah ïa katei ka Scorpio kaba dang wan na Shillong.
Halor kane ka jingjia, ki pulit ka Ri Bhoi ki la pynlong ïa ka jingtohkit ba la shem ba ka jingbakla ka dei hi na ka liang u Dirbar Trok bad ha kane ka jingjia katei ka Scorpio ka la julor kaba dei hadien ka jingshah tynrah kynsan ha katei ka trok kaba u dribar u la phet rieh noh ïa lade, ong ka tyllong khubor na ki Pulit.
Jowai, K’Lyngkot 25: Ka Khasi Students’ Union Jowai Circle, mynta ka sngi 25 tarik ka la leit ban noh synñiang da u Mawblok bad ka Dewbilat sha kawei ka longïing kaba ïa kynduh ïa ka apot pluh ïing ka ba don ha shnong Moodymmai, West Jaiñtia Hills.
Katei ka jingpluh ïing ka la jia ha ka meit 22 tarik Naiwieng, ha kaba ka ding ka la ïoh ban bam duh noh ïa baroh ki jingdon jingem kiba don hapoh katei ka ïing bad ruh ïa Arngut ki khynnah kaba la wanrah ïa ka jingduhnong kaba khraw ïa ki trai jong katei ka ïing.
Halor kane kum ka dak ban pynpaw ïa ka jingsngewlem ïa katei ka longiing, na ka liang ki nongïalam bad dkhot ka KSU, ki la leit ban ïarap sngewlem ïa katei ka longïing katba kot ka bor.
Kiwei de kiba ïadonlang ha kaba leit noh synñiang sha katei ka longïing, ki kynthup ïa u samla Rangbah Binos Syngkon President Modymmai Unit, samla Chanbor War Vice-President WJHDU samla Ioanis Suchiang President KSU Jowai Circle, samla Phraki Hawni Thubru General Secretary Jowai Circle, samla Phrangki Papang Finance Secretary bad kiwei.
Shillong, K’lyngkot, 25: Ka Meghalaya Human Rights Commission (MHRC) rynkat ka jingïatreilang bad ki bor synshar District bad ka ophis jong u Sessions Judge, West Garo Hills bad East Garo Hills District, ka la pynlong ïa ka Camp Sitting naduh ka 17 haduh ka 20 tarik mynta u bnai.
Ha kane ka Camp Sitting ne ka jingshong bishar, haduh 46 tylli ki Mukotduma la shim ban bishar ha kine ki saw sngi ryngkat ka jingïadon lang ki dkhot jong ka Commission, u PJP Hanaman bad i Kong B.Giri bad kiwei de ki nongtrei ka Commission.
Ka jingthmu jong kane ka jingshim bishar ka Commission ban pynlong ïa kane ka Camp ka long ban pynsting ïa ka jingkit ba khia jong ki nongmudui bad kiba shah mudui ban leit hajir ïa ki mukotduma jong ki naduh Garo Hills shaduh Shillong, kaba ktah shibun ïa ka jinglut jingsep jong ki.
Kiba bun ki paidbah kiba la ai jingmudui bad kiba shah mudui ki la wan sha kane ka jingbishar ha kaba weng noh ruh ïa kiba bun ki jingeh ne ki jingïakajia jong ki.
Shillong, K’lyngkot : Ka Seng Ieng Rasong Sports Social & Cultural Club, Shillong ha u kyrwoh lyngba u Bah S.Lyngdoh, Publicity Secretary da kane ka pyntip ba ka seng ha ryngkat ka jingïatreilang bad ka Yess! Meghalaya ki la pynlong ïa ka prokram halor ka mat “Drug Abuse and A Menace to the Society," ha ka 21 tarik tarik mynta u bnai hapoh Community Hall Nongmensong Shillong.
Ha katei ka sngi, ïa ka prokram la pynïaid da i Kong Lin Warjri Organizing Secretary jong ka seng.
La ïoh ruh ka jingduwai plie ïa ka prokram na i Bah G Nongrum Vice President ka seng bad hadien ka jingkren plie na i Bah D.Lamare General Secretary jong ka seng.
Haba aijingkren ha ka prokram i Kong Rosana Lyngdoh Director ka Impulse NGO Network Shillong i la ong ba na ka liang ka Impulse NGO ki trei na ka bynta ka Human Trafficking shaphang u drok, bad i la ban jur ruh na ka jingkyrni dih drok ka pynkylla ïa kito ki briew ban thok bad tuh bad thiem tang na ka bynta ban ïoh thied ïa u drok.
Ha ka juh ka por i laa banjur na ïa ki shnong ki thaw kumjuh ïa ka sorkar ba ki dei ban buh khambun ki Rehabelitation Centre ha ki shnong ki thaw bad ha ki District bapher bapher khnang ba kin ïarap ïa kito ki briew kiba kymi ha u drok.
Kiwei pat kiba la ai jingkren ki kynthup ïa i Bah Jonny i Supporting Staff na ka Kripa Foundation, Nongsder Ri-Bhoi District iba ha ka jingkren i la pynpaw ba ka jingdih drok ka kynrei bha ha kane ka spah snem ba mynta, bad na ka liang jong 1 lem bad ka Kripa Foundation ki la ïaleh katba lah ban leit sha kito ki briew kiba ngat ha ka jingdih drok ha ki shnong bapher bapher ban ai ka jingïasyllok ïa ki bad ban phah sumar ïa ki.
Hadien kane la ïoh ruh ka jingkren na u Abhishek Anand Councellor Kripa Foundation, Nongsder Ri-Bhoi District uba la pynpaw ba ïalade hi u la ngat ha kine ki jingdih buaid drok bad mynta u la kylla ka jingim bathymmai bad trei ha ka Kripa Foundation la 5 snem.
U la aijingmut ruh ïa ki khynnah samla shynrang bad kynthei ba ki dei kiar na kine ki jingdih pynbuaid ba shyrkhei.
Nalor kata u la ong ruh ba dei ban ainguh bad buh jingduwai ïa U Blei ba Un pyllait ïa baroh na kiba kum kine ki jingsniew khamtam ban kiar raimaw raidieng na u drok.
Shuh shuh la ïoh ruh ka jingkren pynshai na i Bah L.C.War Adviser jong ka seng i la ai khublei kyrpang ïa ka Dorbar Shnong Nongmensong kaba ai jingbit ban pynlong ïa kane ka prokram.
I la ai khublei ruh ïa ki Resource Person ki Seng Samla, Seng Longkmie, ka KSU, ki Asha & Aganwadi lem bad kiwei kiwei kiba ïa don ryngkat ha kane ka prokram ba la pynkhreh da ka seng.
Shillong, K’lyngkot, 25: U Abhishek Banerjee ha ka sngi Ba-ar u la ong ba sa tang da ki sngi ba ka MDA kan don ha ka khet namar sa tang katto katne por kan sa shah kyndang na ka khet ha ki paidbah bad ki paidbah kin pynrem kput ïa ki party ba don ha ka sorkar.
Haba jubab ïa ka jingkylli halor ka jingkam u Conrad ba ki nongilam ka TMC kin ryngkoh lut na ka party tang shu dep elekshon, “Nga kwah ban ong ïa u Conrad pynleit jingmut ïa ka jingïalap elekshon ïa ka party lajong namar sa tang da ki sngi ba ka MDA kan don ha ka bor namar ki paidbah kin pynrm kput ïa u," la jubab u Abhishek Banerjee.
“Kaei kaba u Conrad kum u Myntri Rangbah u ong ruh ba kane ka jingong ban ryngkoh ki nongïalam TMC ki dei ki nia iew nia hat kaba la ïakren ki paidbah bad nga kwah ban kylli balei ha kine ki por kiba la leit la u ju sngap mo ïa ka jingeh ki paidbah kumba u sngap mynta," u la ong.
U la ong ruh ba kane ka jingkren u Conrad ka la pynhiar dor ïa ka kyrdan Myntri Rangbah kaba u bat.
“Conrad tip ruh ba ka NPP kam dei shuh National People’s Party hynrei ka National Puppet’s Party ne ka party tynshop bad kane ka My Development Alliance jong me kan shah kynjat noh ban wan pat ka sorkar kaban peit ïa ka bit ka biang u paidbah bad u luk u lak," u la ong.
Shillong, K’lyngkot, 25: U National General Secretary ka TMC u Abhishek Banerjee ha ka sngi Ba-ar u la ong ba lada ka party kan wan ha ka bor ha kane ka elekshon ka party kan pynthikna ba ki kam bamsap bad ki thurmur jong kane ka sorkar kaba mynta yn tohkit bniah bad ïa kiba don kti shisha yn pynshitom kat kum ki kyndon jong ka aiñ.
“Lada don mano mano ba la tuh noh ïa ka thong bad ka hok ki paidbah, ngin pynthikna ba ka baroh ki menbamsap yn pynshitom namar ki la tuh ïa ka jong u paidbah namar kane ngi angnud ban pylong ïa ka jylla kum ka Model State," ong u Abhishek ha ka jingïakren bad ki nongthoh khubor.
Ha ka manifesto ka party ka la kynnoh ba kane ka sorkar kaba mynta ka la pheil ban pyni ïa ki jingtreikam kiba shai ban lait na ki jingkynnoh bamsap.
Ka TMC ka la kynnoh ba kane ka sorkar ka jingtrei kaba ka tbit ka long tang ha ka bamsap bam ngem ïa ka hok u paidbah ban kjit lut sha pla ki nongïalam.
Ka la kynnoh ba kane ka sorkar ka la shu kam ba ka leh bun ki kam hynrei ha ka jingshisha ka dei kaba la maitphang da ka sorkar barim bad kaba la dep wat ban mang tyngka ruh.
Shillong 25, K’lyngkot : Phrasngi hadien ba ka Election Commission of India ka la dep ban pynbna sngi thep bad ñiew vote ha Meghalaya kata, ban thep ha ka 27 tarik Rymphang bad ban ñiew pat ha ka 02 tarik Lber mynta ka snem, ka jingïalap elekshon ka la sdang klang kum ka ding ba pur ha u ‘langïap.
Ki political party ki ïaleh dohïap katba kot la ka bor ban pynjop ïa la ki jong ki kyrtong.
Kat kumba long mynta, wat la ki dei ki synrop, ka UDP ka kynnoh ba ka NPP ka la knieh lut (hijacked) halade ïa ka burom jong ka jingjop jong ka sorkar Synrop MDA ha kane ka sansnem, ka lyer pyrshah sorkar kaba ki tip kum ka anti-incumbency wave ruh ka la sdang ban beh ha ki constituency ym tang para party synrop hynrei na ka liang pyrshah ruh.
Kane ka dei ka bynta kaba itynnad bha ban peit, la ka Meghalaya ka lah ne em ban pynurlong shisha ïa kata kumba jia ha jylla Tamilnadu shisamoi da kawei shisamoi pat da kawei.
Ha ka 17 North Shillong Constituency, ki kyrtong kiba la paw kyrteng ban ïa aireng long; Bah Adelbert Nongrum VPP, Dr Aman War UDP, Bah John Anthony Lyngdoh (INC), Bah Ransom Sutnga NPP, Miss Elgiva Quinette Rynjah TMC, Bah Kyrsoibor Pyrtuh KAM katba na ka liang ka BJP pat (ï) ym pat lah ban tip haduh mynta, la ka ticket kan leit sha u Bah Michael Kharsyntiew ne Bah Marïahom Kharkrang namar kat haduh baphah ïa kane ka jingthoh sha Press, katei ka party kam pat lah ban rai ïano ban ai katba baroh arngut kitei ki kyrtong pat ki kam ba kin ïohbeit shalade.
Hynrei, baroh ki kyrtong ki la ïarung ïing ha man la ki shnong hapoh katei ka Constituency.
Haba sngap sha ki khubor na ki khun samla bad na ki rangbah ruh, ki pynmih kawei ka sur bad kata ka long “ban pynim biang ïa ka UDP ha katei ka Constituency" namar ba ka dei ka seng rilum ha kaba ka Mawkhar bad Jaïaw ka dei ka jabieng jong ka jylla ba la sdang ïa ka jingïakhih ban ïoh Hill State la ka jong.
Katei ka mynsiem ka nangkyrsoi wat ha ki riewtymmen haba ki ïalap khana shaphang katei ka jingialeh Hill State.
Ka jingrhem jong ka party APHLC ne ka All Party Hill Leaders Conference ha kitei ki snem jong ka jingïakhih ka long kaba ym lah ban batai, da ki hajar bad phew hajar ki volunteers ki mih shakhmat ban kyrshan ïa katei ka movement kaba sdang na Khasi National Durbar Hall.
Haba phai sha u Bah Dip, u kyrtong ka Congress utei ruh u don la ka jong ka jingpynksan, namar ba ha ka snem 2018 u la shah jop tang khyndiat vote, kata ruh na ka uniform BJP.Utei u rangbah u kam ba wat ha ka ktem jong ki non-tribal ruh ki dangjied ïa u hi wat ha kane ka kynti ruh namar ba u dei uba shait ïarap ïa ki ruh.
U Bah Ranson Sutnga, kyrtong ka NPP u dei u kyrtong ba dang samla bad u dei ruh u technocrat uba la ïehnoh ïa ka kam Executive Engineer PWD namar ba u sngew ba ka don ka jingkhot ban shakri paidbah da ka lynti jong ka politics.
Une u rangbah ruh, kum ka jingpynkhreh u la pyrshang ban sam ïa ki jingai isynei jong u sha man la ki shnong naduh ki bnai ba la dep ban pynpaw ïa ka mynsiem jingkwah shakri jong u bad u ïoh ruh ïa ka jingpynsleh na u Conrad Kongkal Sangma bad Bah Prestone Tynsong, ka jingïalap ban khring votes ka ïaid hynrei ym tip haduh katno ki paidbah kin shaniah.
Nangta pat,I kong Elgiva Rynjah, Trinamool Congress idei iwei pat I samla ba don jingthrang ban pyni sha ki paidbah haduh katno ba I kwah ban shakri, I la phla ba I dei iwei na ki secretary barim jong ka seng Congress hynrei I la phet noh ryngkat bad u Dr Mukul Sangma, namar I ong ba ha ka Congress ym don lawei ba phyrnai shuh.
I ong ba I kwah ban pynkhlaiñ ïa ka sur jong ki kynthei ba ka imlang ka sahlang kan phyrnai bad kan roi ryngkat bad ki khun samla kiba ym don ba lam lynti shano kin leit.
I la rung ïing bad la I Kmie bad katto katne ki nongbud ban pynshisha ïa kata ka jingthrang jong I ban poi sha ka thong ban shakri hok ïa ka jaidbynriew.
Kumjuh u Bah Michael Kharsyntiew u ’riew trei monsngewbha, uba la trei naduh ka por Lockdown2 ban sam jingïarap sha kito ki longïing ba duna ka jingïoh jingkot bad sha ki lanotkiba shah ktah ha ka khlam covid-19.
Utei u rangbah ruh u kubur ba un ïoh ticket beit na ka BJP kumba u Bah Mariahom Kharkrang ruh u kam ban ïoh ticket.
U Bah Kharkrang u dei u heh pulit uba la ïehnoh ïa ka kam sa khyndiat por ban shongthait,u kam ba u kwah ban shakri ïa ki paidbah, ïa ki khun samla ki bym donkam donjam bad uba la leh isynei ruh kumjuh ïa ki paidbah ha ka por Lockdown.
Te namar ba ym pat tip mano ban ïoh ticket,te ka eh ban batai mano ba khlaiñ.
Nangta, haba phai sha u Bah Kyrsoibor Pyrtuh u kyrtong ka KAM, u dei u briew uba dang shu ïehnoh ïa ka kam sharai Balang bad u dei ruh u ’riew trei monsngewbha (social activist), te ym pat ïohsngew ïa ka khubor ïaid ïing hynrei kumba long lem kiwei, ma u ruh u don la ka nongrim lyngba jong ka Movement kumno ban pynsgewthuh ïa ki nongthepvote shaphang ka jingringswai ringsdot ka jylla na ka bamsap ka bamklop bad kiwei ki mat.
Haba phai pat sha u Bah Adelbert Nongrum sitting MLA uba dang shu resign dangshen ban rung sha ka VPP, ym lah ban len namar ba u dei u MLA jong kane ka samoi (2018-2023) u don hi la ka jong ka vote-bank.
Ki samla ki dangieit hi ïa u,wat la u pynduh mynsiem ban nym aitika vaccination Covid ruh ha kato kap por.
Hynrei, utei u rangbah u la kner shibun ki jingïarap sha ki paidbah lyngba ka scheme kyrpang ha ka por jong ka Khlam Covid-19.
Nangta, katba kot la ka bor u la pyrshang ban pynïoh ïa ki scheme umbam umdih, ki madan football, ban pynbha ïa ki lynti synkien hapoh la ka Constituency.
Une u rangbah u ïoh ruh ïa ka jingshaniah ha ki jaka ba sah ki non-tribal.
Ka jingïakhun na ka VPP ka lah ban kyntiew ïa ka vote jong u wat la ki don ki kyntoit ba u hiar.
Haba phai pat sha u Dr Aman War kyrtong ka UDP, ki nongshongshnong jong ka Jaïaw Dorbar Pyllun lei ki sngewnguh sngewburom haduh katno ka jingtrei sngur mynsiem jong u Dr Aman War ryngkat I Kong Isawanda Laloo Deputy Commissioner barim ym tang ban tehlakam hynrei ban syngit syndon sbak ïa ka khlam COVID- 19 kaba la pynsuhjer ïa ki nongshongshnong.
U Dr Aman u ai burom ïa ki Rangbahshnong bad ki Dorbarshnong ba lymda dei na ka jingtrei shitom jong ki ryngkat ryngkat, ka long kaba eh shisha ban tem ïa katei ka khlam kaba wanrah ka jingduhnoh da ki phewngut ki mynsiem briew tang hapoh katei ka DorbarPyllun wat la don katto katne ngut ki briew kiba theh umpjah ban leit ai injection.
Ka jingïarap na ka liang jong u kum u DHS ha kata ka por ba hiran pyrthei khlam, ka long ban buh ïa ki Quarantine Centres ne ki Corona Care Centres hapoh ka Jaiaw Dorbar Pyllun lyngba ka Jaiaw Urban Health Centre ka la ïarap shibun ïa kiba pang ba shitom na katei ka khlam ban ïa kaba hap ban leit sah sha ki centres kiba kham jngai.
Da katei ka jingtrei,la ïoh ban leit buh hospital tang ïa kito kiba kham shitom eh.
Utei u rangbah u ong ba um kwah ban kynthoh pyrshah ïa ki riewshimet hynrei tang kawei ka long ba lada ka BJP ryngkat bad ka jingïatrei kata ka Sangh Parivaar kum ka RSS bad kiwei kin pyrshang ban khanglad ïa ka jingmane Blei ba laitluid jong ki ritpaid Khristan ha India, un ïakhun pyrshah ban ïada ïa ka jingmane ba laitluid kat kum la kdew ha ka Fundamental Rights jong ka Constitution jong ka Ri India.
U ong ha kine ki sngi wat la ka BJP ka pyrshang ban kup snieh langbrot hynrei ka dur ba shisha ka paw ha kiwei pat ki jylla ba ki pynshitom beiñ bad ki lehsang (desecrate) ïa ki jaka kyntang jong ka jingmane Blei bad u kdew ruh badangshen phi ïohi u SP ka Assam u leh kumno ban phah tohkit bniah halor ka jingtrei ki Balang bad ki kynhun Khristan ha katei ka jylla bad suki kan pur lada ngi ailad.
Da ka jingiarap jong u Bah Paul Lyngdoh sitting MDC jong ka Jaiaw,u Dr Aman u ïoh ïa ka jingshaniah na ki briew jong katei ka thaiñ khamtam ba u dei u officer uba la ihbha ha ka kam uba la songthait ruh kum u DHS(MI).
U don ka jingkyrmen ban poi sha ka thong jong ka jingjop.
Hynrei kumba long mynta, te ym pat nang ban ong mano ban jop namar baroh khoit ki kam ba kin jop beit.
Ban ñiew ïa ki pliang ruh ha sor ka kham eh, namar sha kyndong, don kiba ong lada ñiew ïa ki pliang te la jop lypa, hynrei ha sor kam long kumta, sa tang ka por kan batai.
Shillong, K’lyngkot, 25: U Nongïalam jong ka Liang Pyrshah ka Iingdorbar Thawaiñ ka Jylla u Mukul Sangma ha ka sngi Baar u la takraiñ tyngeh ïa ka Sorkar Sorkar Meghalaya Democratic Alliance (MDA) ba la ïalam da ka NPP ha kaba ïadei bad ka jingphiel ban pynurlong ïa ki ar tylli ki Medical College ha Shillong bad ha Tura.
“Mynta kaei kaba jia ka long hadien u snem 2018, ka Sorkar ka la duh noh ka jingbuh thong," ong u Sangma ha ka jingïakren bad ki lad pathai khubor.
“Ha kaba ïadei bad ka Medical College ha Shillong hato kam dei mo ka jingshisha ba ngi ladep sdang ïa ka jingtei bad ïa ka building jong ka Reid Chest Hospital ha Mawdiangdiang.
Kane ka dei kawei na ki jingsdang namarba ïa ka Reid Chest Hospital la thmu ban buh ha ka jaka ba don ka Shillong Medical College hynrei kaei kaba la jia mynta.
Kane ka jingkylli ka long beit beit ïa kane ka Sorkar ba mynta," u la ong.
U Sangma u la ong, haba pynshong nongrim katkum ka jingkyrpad jong ka Jylla, ka Sorkar India ka la kyrshan jingïarap pisa na ka bynta ban tei ïa ka Tura Medical College.
“Hynrei kaei kaba la jia? Ïa ka pisa kaba T.172 klur ladep ban pyllait hynrei kim shym la pyntreikam satia ïa kane ka pisa.
Kane ka paw pyrthei hi ha ka jubab jong ki ha ka sien shong dorbar jong ka Iingdorbar Thawaiñ kaba ladep kaba ki la pynlut tang T.62 klur bad kaei kaba la jia ïa ka pisa kaba dang sah? Kane ka jingkylli ka long beit beit ïa kane hi ka sorkar ba mynta," u la bynrap.
Haba pynpaw ba ka AITC ka la kut jingmut ban pynurlong ïa ki jingangnud bad ki jingphohsniew jong ki paidbah, u Sangma uba long ruh u Myntri Rangbah barim jong ka Jylla u la ong, “ka medical college kam dei tang na ka bynta ban ai jinghikai ha ka liang ka koit ka khiah, ka dei ka ruh ka shlem kaba pyntyllun ha kaba ïadei bad ka jingai jingsumar.
Namarkata, mynta ki paidbah kim banse ban rah sumar ïa ki bahaing hasem ban ïoh jingsumar shabar ka jylla.
"“Kine ki dei ki mat kiba ïatakhuh bad ngi ki paidbah bad ha ka jingshisha ki paidbah ki la dei ban ïoh jingmyntoi ym tang haba ki phah pule ïa la ki jong ki khun ki kti lane ban ban pule ïa ka laiñ Medical hynrei kiba bun ki longiing ki ladei ban ïoh jingmyntoi ha ka jingai jingsumar kane ka Medical College," la ong shuh shuh u Sangma.
Shillong, K’lyngkot, 25: Ka All India Trinamool Congress (AITC), kaba shong ha ka Liang Pyrshah jong ka Iingdorbar Thawaiñ ha ka sngi Baar ka la kular ban thaw da ka Expert Committee ban bishar sani bad ban pynurlong ïa ka jingdawa ban pyntreikam ïa ka Inner Line Permit (ILP) ha kane ka Jylla Meghalaya.
“Yn sa thaw ïa ka Expert Committee ban bishar bniah ïa ka jinglong jingman ba mynta da ka jingïasyllok bad ka jingïathir ïatai bad ki kynhun bapher bapher bad ki sengbhalang ha kaba ïadei bad ka jingdawa ban pynïoh ïa ka Inner Line Permit bad yn sa ïakren sani ruh kano ka lad kaba biang tam ka ban pynmyntoi ïa ki paidbah nongshong shnong," la pynpaw ka AITC ha ka Election Manifesto ba la pyllait da u National General Secretary ka AITC u Abhishek Banerjee ha ka jingïalang kaba la long ha nongbah Shillong.
Haba kylli, u Abhishek u la ong, “ngin sa lum lang ïa baroh ki kynhun, ngin sa shim lang ïa ki jingai jingmut bad ïa ki jingsngew jong ki.
Ngin sa don ka jingïathir ïatai bad uwei pa uwei u nongshong shnong jong ka jylla, bad hadien kane ngin sa poi sha ka wat ba khatduh bad ban leh ïa kaei kaba bha tam na ka bynta ka jingmyntoi jong ki paidbah nongshong shnong jong ka jylla.
"Ha ka 19 tarik, Nohprah, 2019, ka Iingdorbar Thawaiñ jong ka Jylla ka la mynjur ïa ka Resolution ban kyntu ïa ka Sorkar Pdeng ban pyntreikam noh mardor ïa ka ILP ha kane ka Jylla.
Ïa kane ka Resolution la kyrshan ruh da ka Liang Pyrshah.
Hynrei haduh mynta kane ka kam ka dang sah pongding hapoh ka almari jong ka Ministry of Home Affairs ka Sorkar Pdeng.
U National General Secretary jong ka All India Trinamool Congress (AITC) u Abhishek Banerjee ha ka sngi Baar u la kynthoh kylla ïa ka BJP kaba la kynnoh ba ka Trinamool Congress ka dei ka party ‘Nongwei" bad buh jingkylli ruh hato u Mukul Sangma bad u Bah Charles Pyngrope ki dei ki nongwei.
Ha ka jingïakren bad ki lad pathai khubor u Abhishek u la ong ïa ka jylla Meghalaya yn synshar hi da ki paidbah ka Meghalaya bad kob ruh ïa ka BJP hato ka shlan neem ban leit sha West Bengal ban ong ba ïa ka Jylla West Bengal yn synshar hi da ki paidbah ka Bengal.
Hato ki nud neem ki nongïalam jong ka BJP ban wan ha Meghalaya ban ong ba ïa ka jylla Meghalaya yn synshar hi da ki paidbah ka Meghalaya ym da kiba na Delhi lane na Guwahati.
Hynrei ïa ka Jylla Meghalaya yn synshar hi da ki paidbah na rilum Garo, Khasi bad Jaiñtia.
“Lada ka BJP ka nud ban kren kumta ngan jin da la panmap da kaba pyndait baroh ar tylli ki kti," ong u Abhishek.
Shillong, K’lyngkot, 25: Ka kynhun ki khun ki hajar Hima Mylliem, ha ka jingïalam jong u Nongaiktien ka Federation of Khasi States (FKS) u Bah John F Kharshiing, ryngkat u Bah Fearless Warjri ki la ïa kynnduh ïa u Executive Member, i/c Elaka jong ka Khasi Hills Autonomous District Council u Bah Jambor War ha ophis treikam jong u ban aiti ïa ki jingait jingmut ha kaba ïadei bad ka jingtyrwa ban wanrah ïa ki jingpynbeit thymmai ha ka Mylliem Act, 2007.
Ha ka jingïakynduh, ki la aiti ïa ka shithi buddien halor ka jingdonkam kyrkieh ban pynbeit bad ban pynjanai ïa ka The Khasi Hills Autonomous District (Appointment and Succession of Syiem, Deputy Syiem, Electors and Rangbah Shnong u Mylliem Syiemship), Actg, 2007 bad ha katei ka jingthoh la kdew halor ka jingdonkam ban pynbeit pynjanai ïa ki section hapoh katei ka Act khnang ba u khun u hajar un ïoh ka synshar kaba shai ban lait n aka jing sah dum naduh ka synshar Dorbar Kur, Dorbar Shnong, Dorbar Raid bad khamtam ka Dorbar Hima.
Ha katei ka sngi la ai ti biang ïa ka shithi kaba la phah sha u Bah Titosstarwell Chyne, MDC, Chief Executive Member, Khasi Hills Autonomous District Council, ha ka 23 tarik December 2023 kaba la pynkynmaw ïa ki shithi kiba bun kiba la phah n aka liang ka kynhun ki khun ki hajar Hima Mylliem.
Shuh shuh la ai syndon ruh ïa ki jingtyrwa kiba kyrpang lyngba ka Draft Amendment ïa ka Mylliem Act 2007 bad kiba kham kongsan ki jingai jingmut ki long halor ka jingdonkam ban pynjanai ban bsuh ïa ki section ha kaba ïa dei ban weng ïa ka kyntien Appointment bad ban bsuh da ka kyntien Confirmation.
Ban bsuh shai da kaba bniah ïa kaei ki kam bad ki jingkitkhlieh jong ki Basan, Myntri, Lyngdoh, ki longsan, ki Rangbah Shnong, Secretary Shnong, Rangbah Dong, Seng Samla, Seng Longkmie, Dorbar Kur, Dorbar Shnong, Dorbar Raid bad Dorbar Hima.
Ban don ka section kaba kyrpang kaban batai ba ha ka sngi nyngkong ka taiew ba nyngkong jong u bnai November bad January kan long ka sngi ban long Dorbar Hima Mylliem ha ryngkat u Khun u Hajar khnang ban ïoh ban mynjur ïa ka jingtyrwa Mang Tyngka jong ka Hima Mylliem kaba wan na ka Dorbar Thaw Aiñ jong ka Hima Mylliem.
Ban don ka kyndon kaba shai ba lada ka Executive Dorbar Hima Mylliem kam lum Dorbar Hima hapoh ka 31 tarik December ka Tnad Elaka kan khot hi hapoh ar taiew ïa ka Dorbar kut snem jong ka Dorbar Hima Mylliem.
Ban bsuh ki kyndon “Requisition" ïa ka Dorbar Hima da ka jingsoi jong san spah ngut ki khun ki hajar ka Hima Mylliem.
Ban don ka kyndon ban don ka Dorbar Kur Syiem lai kpoh Hima Mylliem khnang ban wanrah ïa ka jingïatylli hapdeng ki kpoh long syiem Hima Mylliem.
Ban weng ïa ki kyntien “male" bad ban bsuh da ki kyntien “Khasi Adult Residents"Ban pynjanai ïa ka Executive Dorbar Hima Mylliem da kaba bsuh ïa ka kyndon ha kaba kin don lang ki nongmihkhmat na lïang ki i) Dorbar Raid Ri Them ii) Synjuk Rangbah Shnong Hima Mylliem iii) Synjuk Seng Samla Hima Mylliem iv) Synjuk Seng Longkmie Hima Mylliem bad v) Nominated representatives of the HimaKum ban shu pynkynmaw ba hapoh Hima Sohra nalor ki Myntri ki don ruh san ngi ki nongmihkhmat kiba shah jied hakhmat ka Dorbar Hima kiba longki dkhot jong ka Executive Dorbar Hima.
Kumjuh ha kiba bun ki Hima nalor ki Myntri ki Rangbah Shnong bad ki Sordar Shnong ki ïa don lang hapoh ka Executive Dorbar kum ki dkhot.
La pynkynmaw ruh ba ka don ruh ka The United Khasi &Jaiñtia Hills Autonomous District Council ka la thung ïa ka Commission ha u snem 1957-1958 ban bishar halor ka jingdawa jong ki 23 kur kiba dawa ban don bynta ban ïa jied Syiem Hima Mylliem.
Hadien kane ka jingbishar katei ka Commission ka la myjur ïa kitei ki jingdawa bad ka la ai jingmut ruh ba la donkam kyrkieh ban pynbeit pynjanai thymmai ïa ka Constitution jong ka Mylliem State ha kaba la ong katei ka Commission ba la donkam ban ai bynta lang ïa kiba bun na “Shillong Area" bad na “Bhoi Country".
Lyngba ka The United Khasi &Jaiñtia Hills Autonomous District (Electors from the 23 clans of Raid San Shnong of Mylliem Syiemship) Act 1957 la pynjanai ïa ki nongjied Syiem ha kaba la pynrung lang ïa ki 23 Kur bad kumba long mynta ki don baroh katkum ka Act 49 Kur.
La tyrwa ba donkam ban don ka “Dorbar Thaw Aiñ" lane ka Legislative Assembly/Council kaba 219 ngut jong ka Mylliem Syiemship ban pynïaid da u Syiem kynthup lang ïa ki /u Syiem, Deputy Syiem, 48 Myntri/Electors 2(two) each from the Raid, 125(one hundred Twenty Five) Rangbah Shnong, proportionately from the Raid, 12(twelve) to be nominated (four each to be nominated from Synjuk Seng Longkmie, Synjuk Seng Samla, and Eminent Elders )Ka Dorbar Thaw Aiñ ka dei ban shong Dorbar man ka saw bnai.
Donkam ruh ïa ki jingpynjanai halor ki kam executive, legislative, bad judicial administration jong ka Hima Mylliem.
La pynkynmaw ruh b aka Mylliem States ka dei kawei na ki Khasi States kumba la kdew bad paw ha ka First Schedule of the Constitution of India bad ruh kum ba paw ha ka Sixth Schedule ba la mynjur ha ka 26 Jan 1950 (As per Instrument of Accession and Annexed Agreement of 17 August 1947 and as referred in the Ministry of States White Paper on Indian States placed before the Parliament in 1950).
Donkam ban bsuh shai ki kyndon treikam jong ka Dorbar Kur Syiem Mylliem bad baroh ki Dorbar Kur ba ki dei ban wanrah ïa ka kaiphod kut snem 30 sngi shwa ban long ka Executive Dorbar, ka Dorbar Thaw Aiñ bad ka Dorbar Hima.
La donkam ban buh ka por kaba ar snem ïa baroh ki Myntri lane ki Member –in-charge kiba peit khmih ïa ki tnad bapher bapher hapoh ka Hima Mylliem.
La ai jingmut ba namar la bun spah ki jaidbynriew (ki raiot) bapher bapher ki bym dei Khasi ha kylleng u pud u sam ka Hima Mylliem kumta la ai jingmut ban thung da u chairman Sub-Committee ha ka jaka jong ka kyntien Nongpynïaid Shnong uban long hapoh ka jingpynïaid jong u nongsynshar Shnong lane hapoh ka jingsynshar u nongsynshar Raid.
Ban bsuh da ka kyntien “Certificatification of being elected" ha ka jaka ka kyntien “SANAD" kaba dei ka kyntien nongwei ba la ai da u phareng.
Namarba la bun bun ngut ki Acting Chief hapoh Hima Mylliem khlem sangeh la donkam ka Traditional Institutions Tribunal Court kaban kynthup 10 ngut ki Khlieh Nongsynshar kiban jied napdeng ki 54 ngut ki Khlieh Nongsynshar kiban long dkhot da ka pali bad kane ka Tribunal kan ai ïa ka kaiphod hapoh 30 sngi sha ka Executive Committee.
Ka jingdonkam ban pynjanai ïa ki District Council Court, Additional Dist council court, Additional Subordinate Council Court, Village CourtBan don ka kyndon ban batai shai shaphang u Chief Secretary bad kiwei kiwei ki officer jong ka Hima Mylliem, ban buh ka kyndon ha kaban batai shai ba ki Rangbah Shnong ki long “Duly Elected and Certified Rangbah Shnong" lyngba ka kyntien “Confirmation"Ban don ka kyndon kaba batai ïa ki kam jong ka Dorbar Mang Tyngka (Budget Session) jong ka Hima Mylliem ka ban shong dorbar 30 sngi naduh ka taiew kaba nyngkong jong u bnai FebruaryBan don ka kyndon kaban batai shai ïa ka Synjuk ki Rangbah lane ka Dorbar Shnong Pyllun kiba don hapoh u pud u sam Hima Mylliem kiban phah ïa ka kaiphod kut snem ki jingtreikam kut snem sha ka Executive Dorbar & Dorbar Shnong, Dorbar Pyllun, Dorbar Thaw Aiñ bad Dorbar Hima man ka snemBan don ka Synjuk ki Rangbah Shnong Hima Mylliem kaban khlieh da uwei na ki Ranbah Shnong kaban phah ïa ka kaiphod treikam man ka snem sha ka Executive Dorbar, Dorbar Pyllun, Dorbar Thaw Aiñ bad Dorbar Hima man ka snem.
Ban don ka kyndon na ka bynta ki Seng Longkmie Shnong bad Seng Samla Shnong kiban phah ïa ka kaiphod treikam jong ki sha ka Executive Dorbar Shnong man ka snemBan don ka Synjuk Seng Longkmie bad Synjuk Seng Samla Hima Mylliem kaban phah ïa ka kaiphod treikam sha ka Executive Dorbar, Dorbar Pyllun, Dorbar Thaw Aiñ and Dorbar Hima man ka snemBan don ka kyndon kaba shai halor ki rukom lum bad ki jingpyntreikam ïa u synniang u Bynhei Shnong, Kur, Raid lane Hima kaban phah sha la ki Dorbar man ka snem.
Ban pynjanai ban batai bniah halor ki kyndon “Rules of Procedure and conduct of business" ha kaba pynïaid ïa ki Dorbar Kur, Dorbar Shnong, Dorbar Raid bad Dorbar Hima.
Ban buh kyndon ïa ka rta shong thait (retirement) kaba 70 snem ïa baroh ki nongsynshar naduh Kur, Shnong, Raid haduh Hima.
Ban bsuh ka kyndon kaba shai ban jied ïa u Syiem pura haba thylli ka shuki ban pyndep ïa ka jingïa jied hapoh lai bnai.
Kumjuh ïa ki Rangbah Shnong ban pyndep ïa ki jingjied hapoh 30 sngi.
Ban pynbeit ïa ka jingbakla bad ban bsuh kyndon bah aba la dep jied Syiem ka shithi pynkhem yn pynskhem bad mynjur da u Lat (Governor ) hapoh 15 sngiBan bsuh ka kyndon ba baroh ki jingujor pyrshah ïa u Syiem lane pyrshah ïa ki nongsynshar naduh Dorbar Kur, Dorbar Raid lane Dorbar Shnong dei ban wanrah hakhmat ka Dorbar Thaw Aiñ, Dorbar Pyllun, Dorbar Hima hapoh 30 sngi.
Kitei haneng nalor kiba bun kiba la ai ha katei ka Amendment kaba 59 sla kaba la kynthup ruh ïa ka list ka kyrteng jong ki Shnong kiba antad don kumba 520 tylli katkum ki Raid hapoh Hima Mylliem katkum ka jinglah ban lum.
La kyntu ha u EM KHADC ban shim khia ban khot ïa ka jingïalang jong ki 15 MDC hapoh Hima Mylliem namar ka long kaba lyngoh ba ngi ïa pyrta ieid jaidbynriew hynrei ha kawei ka liang ym pat juh ïohsnew ba ki MDC Hima Mylliem kin ïa kynduh ban ïa kren da kawei ka sur halor ka jingdkhoh jong ka Act 2007 bad ka Rule 2015 jong ka Hima Mylliem.
U EM KHADC u la kular ban shim khia ban khot ïa kren bad ki MDC Hima Mylliem bad ban rah ïa kitei ki jingai jingmut ha ka Committee ban ïa pyrkhat halor kitei ki kam.
U la mynjur ruh ban ïakren halor ka jingdawa ban buh ka committee kyrpang ban ïa kren halor ka kynrum kynram Hima Mylliem.
Shillong, K’lyngkot, 25: Ka National People’s Party (NPP) ha ka sngi Baar ka la kynthoh ba ka jingkular jong ka All India Trinamool Congress (AITC) ha ka Election Manifesto ban kyrshan jingïarap pisa T.10, 000 hajar ïa ki nongrep lyngba ka Farmers’ Assistance for Rural Meghalaya (FARM) Scheme shisien shi snem ka long kaba shu thok.
Ha u kyrwoh, ka NPP ka la ong, “ki nongïalam jong ka AITC ha ki samoi ba ki la synshar ïa ka jylla ha ki snem 2010 – 2018 kim shym la sngewthuh satia ïa ka jingeh jong ki nongrep bad ki la iehbeiñ ïa ki.
Mynta, ka Sorkar ba ïalam da ka NPP naduh 2018-2023 ka la wanrah ïa ka skhim sha ki nongrep kaba la tip kum ka Focus bd Focus +, ka AITC ka sheptieng bad ka wad ïa ki lad ki lynti kumno da kaba kular ban ai jingkyrshan pisa ïa ki nongrep, ïa kaba ka Sorkar jong ka NPP ka ladep leh ïa kane bad kan dang ïai bteng ruh ban pyntreikam ïa kane ka skhim ha ki 10 snem ban sa wan.
"Da kaba ïaiban ba ka jingkular jong ka AITC ban ai jingkyrshan pisa kam long eiei ruh em hynrei ka dei tang ka ‘baaki card’ (credit card), ka NPP ka la ong, ba bun na ki paidbah ka jylla Meghalaya ki ladep kyntait ïa ki jingpynrung kyrteng thok bad shim ruh ba kine ki prokram ki dei tang ki jingkular thok suda.
Ka AITC ka la pyrshang ban pynphriang ïa ka jingïalap elekshon lyngba ki lad pathai khubor bad ba ki don bun kiba la pynrung kyrteng, hynrei ka dei tang ka jingpyrshang put turoi jong ka party.
Ka la ong ruh ba ka NPP hapoh ka jingïalam jong u National President u Conrad K Sangma u la wanrah ïa ki prokram ba pynmyntoi ïa ki paidbah kum ka Focus bad Focus +, kaba la pynmyntoi haduh 3.1 lak ngut ki nongrep.
“Ngi sngew ba ka AITC bad ki nongïalam jong ka, ki shu ïohthiah ha ka por ba ki dang bat ïa u lakam synshar bad mynta ki pyrshang ban shim kabu da kaba ka NPP ka ladep sdang.
Ka AITC ka dei ban peit tang ïa ki ishu kiba ïadei bad ki paidbah ban ïa kaba ki pyrkhat shaba palat kumba ki ladep leh ha Bengal bad thmu ruh ban leh kumjuh ha Meghalaya," ong ka NPP ha u kyrwoh.
Shuh shuh ka NPP ka la ong ruh ba ka jingkular jong ka AITC ban buh ïa ki FARM Centre ha manla ki District, ki dei kiba ladep sdang lypa ha ka jylla ïa kiba la leh da ka Sorkar MDA hapoh ka jingïalam jong ka NPP.Ha ki san snem ba la leit noh, haduh 330 tylli ki Integrated Village Cooperative Societies ladep pynkha, 300 tylli ki Collective Marketing Centres bad 50 tylli ki Farmer’s Market ladep tei ha baroh kawei ka jylla ban pynsuk ïa ki nongrep.
Haduh mynta, palat 1,00,000 lak ki longiing ki la ïoh jingmyntoi lyngba kine ki kam ba la wanrah da ka Sorkar MDA hapoh ka jingïalam jong ka NPP.“Kaba lyngngoh ka long, ka jingkular ban wanrah ïa ka FARM da ka TMC ka dei ka bym shai bad kaba shu shim bujli.
Kim don kano kano ka jingbuh jingkheiñ ïa ka jingdon jong ki nongrep ki ban ïoh jingmyntoi bad kiwei pat ki jait kam ba kin sdang thymmai.
Kine ki jingkular ki dei kiba thylli bad ki dei tang ban shu put turoi," ong ka NPP.Ka NPP ka la kdew ruh ba ha ki snem 2010-18, ki nongrep ha ka jylla ki la ïakynduh mawsiang, na ka daw ka jingbym ïoh jingkyrshan bad ka jingïarap pisa na ka Sorkar.
Ki nongrep ki la shah pynduh ban ïoh jingïarap shiteng dor (subsidy) bad ka dawai sboh ha ka kyrteng ban pynlong ïa ka jylla kaba kyntiew kaba kyntiew ïa ka rep tynrai, kaba la ktah pat ïa ki nongrep.
“Da kaba shimkhia ïa kane ka jingeh jong ki nongrep, ka Sorkar MDA ba la ïalam da ka NPP ka la pynsdang ïa kiba bun ki prokram kum ka FOCUS, FOCUS+ bad ka Marketing Infrastructure & Supply Chain.
Ka jingthied ïa ki mar rep ba kham heh dor kum u shynrai, u sying bad kiwei kiwei da kaba sdang ruh ïa ki lad ban pynïaid iew," la ong u kyrwoh ka NPP.Ka la bynrap ba ka Organic Agriculture Policy ka dei kaba la kdup palat 15,000 hectare ki jaka rep ha ki bynta bapher bapher jong ka Organic Certification da kaba ïasnohkti lang bad ki 15,000 hajar ngut ki nongrep bad kumba 28 ki FPC.Bun tylli ki Mission Mode project kiba la dep pynsdang, bad kiba la pynhap hapoh ka rep ka riang bad kiwei pat ki jingïarap ha kaba rep ïa u shynrai Lakadong, u sying, ka ngap, ki musli musla, ka Mushroom Mission, ka dud, u Soh Phan bad kiwei kiwei ki mar rep.
Ka State Piggery Mission, kaba heh tam ha ka ri, ka la sdang da ka jingmang pisa kaba T.209 klur khnang ban dup lah ban pynmih hi na lade ïa ka doh sniang.
Ka Meghalaya Milk Mission ka dei kaba la pyntreikam da ka jingkyrshan pisa kaba T.215 klur.
Haba pynpaw ba kine ki thong ki la pynkmen ïa ki nongrep, ka NPP ka la ong, ki jingkular ba shu thok jong ka TMC ki dei ban kham shai bad jin lada ki kynrad saiñpyrthei ha Kolkata kin kham peit ïa ka jingeh jong ki nongrep ha Bengal shwa ban durut ha Meghalaya.
Shillong, K’lyngkot, 25: Shiphew ngut ki briew kiba la shah kem ha ka jingkhynra jong ki Pulit ha Rimpu Bagan ha u Naitung, 2022, ha ka sngi Balang ki la kynnoh ba ka Investigating Officer (IO) ka la byrngem ïa ki ban ym ai vote satia ïa u nongïalam ka BJP u Bernard N.Marak uba long ruh u MDC jong ka Tura.
Kine ki shiphew ngut ki la buh jingkylli ruh ïa ka rai jong ka Meghalaya Human Rights Commission (MHRC) kaba la pynjlan ïa ka jingshong bishar kaba dei ban long ha ka 18 tarik shaduh u bnai Lber.
Ki don baroh 35 kiba la shah kem ha Rimpu Bagan ha ka jingkhynra jong ki Pulit ha u Naitung, 2022 bad hadien ba la lait jamin ki la ujor hakhmat ka MHRC.Lah ban kdew hangne ba ki Pulit ki la kem ruh ïa u Bernard N.Marak halor ka jingkynnoh ba u la pynïaid ïa ka ktem awria ha Rimpu Bagan.
Haba kren sha ki lad pathai khubor, ki shiphew ngut ki briew ki la ong ba mynta ki la kylla long ki lanot saiñpyrthei bad ki dang ïakhun ban ïoh ïa la ka jong ka hok.
Ki la ong ruh ba ki ladep ujor hakhmat ka MHRC ha u Nailar, 2022 hynrei haduh mynta ka Commission kam pat shong bishar satia wat tang shisien ruh.
“Ka jingshong bishar kaba ladep ban pynlong ha ka 18 tarik bad 19 tarik Kyllalyngkot, hynrei u Superintendent of Police bad kiwei kiwei ki Pulit ki la wan ha ka 17 tarik Kyllalyngkot ban pyntip ïa ngi ba ïa ka jingshong bishar la pynkynriah haduh u bnai Lber ynda ladep ka elekshon.
Ngim lah satia ban sngewthuh ka don jingïadei aiu kata ka elekshon bad ka Human Rights Commission? Lada jia eiei ai ngi, mano ban shim ïa ka jingkitkhlieh? Ngi syier mynsiem namarba ngi la shah byrngem hadien ba la buh ïa kane ka ujor," la ong kawei na ki samla kynthei.
Haba kylli, ka la ong, ba kin sa phah ruh da ka jingthoh sha ka MHRC halor kane kam ban dawa ba dei ban thung bujli noh da uwei u SP ha ka jaka jong u Vivekand Sing Rathore.
Ka la ong, lai ngut ki 35 ngut ki briew ki ladep ujor sha ka NHRC ha kaba la bthah ïa ki ban kin ai sakhi ha u SP.“Lada u SP uba la kem ïa ngi kumno un shim sakhi na ngi? Dei ban buh da kiwei ki Ophisar Pulit," ka la ong.
Kane ka lanot ka la ong ba ka Investigating Officer ruh ka la maham ïa kiba la shah kem ba kim dei satia ban ai vote ïa u Bernard N Marak.
“Ki dei ban pyndep ïa ka kamram ban khynra bad ban tohkit, hynrei, khamtam ka IO ka la maham pynban ïa ngi ba ngim dei ban ai vote ïa u Bernard N.Marak," ka la ong.
Shillong, K’lyngkot, 25: Ka All India Congress Committee (AICC) ha ka sngi Balang ka la pyllait ïa ka thup kyrteng ba nyngkong jong ki 55 ngut ki kyrtong ki ban aireng ha ka elekshon sha ka Iingdorbar Thawaiñ ka Jylla ka ban long ha ka 27 tarik, Rymphang.
Napdeng kine ki 55 ngut ki kyrtong ki kynthup haduh 6 ngut ki Engineer, 8 ngut kiba la pyndep ïa ka Master Degree bad Ph.
D, uwei u doktor sumar briew bad kumjuh u Chairman barim ka Garo National Liberation Army (GNLA) u Champion R Sangma, u President ka MPCC uba long ruh u MP ka Shillong Parliamentary Constituency u Bah Vincent H Pala u ban aireng na Sutnga-Saipung pyrshah ïa u MLA barim ka Seng Congress u Ma Shitlang Pale uba la kynthih sha ka AITC.Ha kane ka thup ki don kumba 10 ngut ki MLA barim bad 7 ngut ki kyrtong Kynthei.
Ki don haduh 6 ngut ki MDC ba mynta ha kane ka thup kyrteng bad kine ki long u Bah Pynshngaiñlang N.Syiem (Pynthorumkhrah), Bah Ronnie V Lyngdoh (Mylliem), Batskhem Ryntathiang (Mairang), Gabriel Wahlang (Nongstoiñ), Charles Marngar (Mawhati) bad Carnes Sohshang (Mawkyrwat).
Ki kyrtong kiba la long teng ki MLA ki long u Dr Celestine Lyngdoh (Umsning), J Antonius Lyngdoh (North Shillong), ka Deborah Marak (Williamnagar), Billykid A Sangma (North Tura), Edmund S Sangma (Rangsakona), Sayeedullah Nongrum (Mahendraganj), Rophul S Marak (Rongara-Siju) bad Brigady Napak Marak (Bajengdoba).
Ki kyrtong kynthei ha kane ka thup nalor ka Deborah, ki don 7 ba kynthup ïa ka Kong Rona Khymdeit kaba dei teng ruh ka MDC barim na Nongpoh, ka Kong Venetia Pearl Mawlong (South Shillong), Kong Bethleen Dkhar (West Shillong), Dr Banidashisha Kharkongngor (Nongthymmai), Lakyntiew Sohkhlet (Sohra), Pynhunlang Nongrum (Mawkynrew), Victorealness Syiemlieh (Ranikor) bad Uttora G Sangma (Ampati).
Lah ruh ban kdew ba u Champion R Sangma u Pulit barim uba la bat ïa ka kyrdan DSP uba la kieng atiar bad long ruh u Chairman ka kynhun lehnoh ha Ri-lum Garo ka GNLA un aireng pyrshah ïa u Dr Mukul Sangma u Myntri Rangbah barim ka jylla uba long ruh u nongïalam ka liang Pyrshah ka Ïing Dorbar uba la mih khmat ïa ka Songsak ha kane ka kynti ba mynta.
Kiwei pat ki kyrtong ki long u Emlang Laloo (Nartiang), Nehemayah Tyngkan (Mokaïaw), Adrian Lambert Chyne Mylliem (Jirang), Marbud Dkhar (Mawlai), Manuel Badwar (East Shillong), Sardonik Nongkhlaw (Nongkrem), S Osborne Kharjana (Sohiong), Dannyson Kurbah (Mawphlang), Gopal Stone Hynñiewta (Mawsynram), Nehru Suting (Pynursla), Goldenstar Nonglong (Rambrai-Jyrngam), Timjim K Momin (Mendipathar), Frederick Sangma (Raksamgre), Dr Kapin Ch Boro (Tikrikilla), Augustine D Marak (Dadenggre), Roger Benny A Sangma (Dalu), Karak R Sangma (Chokpot).
Ka All India Trinamool Congress ha ka sngi Balang ka la pynbna paidbah sa lai ngut ki kyrtong ki ban aireng ha ka elekshon sha ka Iingdorbar Thawaiñ kiba kynthup ïa u Bah Robinus Syngkon na Raliang, u Longsing Bey na Nongpoh bad u Stepborne Kupar Synrem na Mawlai.
Shillong, Kyllalyngkot 25 : U Myntri ka tnad ka koit ka khiah jongka sorkar MDA hapoh ka jingïalam ka NPP u James Sangma u la ong ba ka sorkar ha kine ki san snem ka la pyrshang ban wanrah ïa ka jingkoit jingkhiah ba paka, ka jingsumar kaba biang bad kaba lah ban kot bor da ki paidbah.
U Myntri u la ong “ Ngi la pyrshang ban wanrah ïa ka jingsumar kaba bit ba biang kaba lah ban kot bor namar ngi buh thong ïa ka koit ka khiah hakhmat eh na kata ka daw kiba bun ki PHC ngi la kyntiew kyrdan sha ki CHC ban jan ka jingsumar ïa ki paidbah.
Kine baroh ki shu long tang ki jingkular jong ki sorkar kiba mynshwa hynrei mynta ha kane ka sorkar ngi la lah ban pynurlong ïa ki".
“ Ki jingkular kiba shikit hynrei ym don jingshim khia ban leh da ki kam ha ki por ba mynshwa, ki nongpang kin shitom khlem da ïoh ki jingsumar kiba paka, ki long ïing kiba duk ki la ngat ha ka apot namar ïa ka pisa ba ki la lum ki la hap ban pynlut ha kaba leit phah sumar namar ym biang ki jingsumar ha ki jaka sumar jong ka sorkar" ong biang u JamesHa u snem 2018 hadien ba la thaw ïa ka sorkar MDA hapoh ka jingïalam ka NPP la shim ïa ka rai ban wanrah ka jingkylla bad ngi la rai ruh ban buh ïa ka jingkoit jingkhiah kum ka thong kaba hakhmat eh namar kane ka long kaba kongsan tam ym tang ïa kito kiba bit ba biang hynrei ïa baroh hi haduh kiba duk ba rangli.
Daka jingailad jong ki paidbah ban ïoh shakri ïa ki hapoh ka jingïalam jong u Myntri Rangbah u Conrad K Sangma bad kumjuh ruh ma u kum u myntri ka koit ka khiah ka sorkar kala ïoh lad ban pyntreikam ïa kiba bun ki lad ki lynti kiba la wanrah da shisha ka jingkylla ha ka koit ka khiah ha ka jylla, ong u James.
“ Ka thong jong ngi ka long ban ïoh ka jingsumar kaba lah ne kot bor ïa kaba leh klet mynshwa bad ba la mad jingeh da ki paidbah khamtam ïa ki nongkyndong bad kiba duk ba kyrduh.
Kumba ka sorkar jong ngi ka shim khia ïakane ka kam, ha u snem 2022 ka la lah ban kyntiew ïa ka Insurance ne ka MHIS sha ka 5,30,000 lak shi khlieh briew na ka bynta baroh ki paid nongshong shnong ka jylla kiba la register ha ka MHIS" ong biang u myntri ka koit ka khiah.
“ Wat la katta ruh ngim hun tang ba ki paidbah ki la ïoh jingsumar kaba paka namar ka jingkwah jong ngi ka long ba baroh ki paid nongshong shnong kim dei ban mad ïa kino kino ki jingeh.
Kumta ka thong kaba ar pat ka long ban biang lut nadong shadong ki jaka sumar.
Kumta da ka jingkyrshan ba rad bah na u Myntri Rangbah ngi la lah ban wanrah ki jingpynkylla ha kaba pynbiang ïa ki tiar ki tar, ki jaka thiah bad ki kamra kiba khuid ha ki jaka sumar khamtam ha kito ki jaka sumar kiba la shah ïehbein eh mynshwa" ong biang u Myntri.
“ Ka nuksa kaba paka eh ka dei ha Jengjal, West Garo Hills ka jaka ha kaba ki paidbah ki hap ban ïaid da ki bun bun mer bad bun kynta ban ïoh jingsumar hynrei da ka jingshim khia jong nga, la plie ïa ka hospital ha kane ka Jengjal Sub Division bad mynta ka la ïaid shakhmat.
La pynïaid ïa ka da ki doktor kiba la pass na Christian Medical College (CMC) Vellore, mynta kane ka hospital ka la long ka hospital kaba paw bad bha tam ha rilum Garo.
Nalor kata dang shen ngi la lah ban plie ïa ka hospital ba 100 jingthiah ha Baljek Integrated Health Complex ha kaba ki paidbah kila ïoh ki jingsumar kiba paka" ong u James Sangma.
Lyngkot, ïa ka thain kaba la shah leh klet baroh shi katta ha ka liang a koit ka khiah mynta suki pa suki ka la sdang ban kylla kum ka jaka ban ïoh jingsumar kiba na jngai ruh namar ki briew na kylleng ka ri lum Garo bad wat na kiwei ki bynta ruh ki la wanban phah sumar ha kine ki hospital.
La trei shitom ruh ban pynthikna ban plie bad pynbha bad kyntiew kyrdan ïa kumba 2000 tylli ki jaka sumar ha ka jylla khnang ba ki paidbah kin ym ïa kynduh ïa kino kino ki jingeh haba ki pang bad shitom.
“ Nalor kine kiei kiei kaba wanrah eh ka jingsngew sarong iaka sorkar ka long ba la lah ban ai ka jingkoit jingkhiah ha ki kmie bad ki khyllung.
Ha ki por ba mynshwa ka jylla ka mad ia ki jingeh ha ka por pun por kha kata la ka kmie kan iap ne i khun in iap namar kam biang ka rukom pynkha ne ki khyllung ki iap namar kim khlaiñ bad khiah krat bym biang ki jingbam kiba tei ha ka por ba pun ka kmie.
Kumta ka tnad ka koit ka khiah ka la shim khia ban pynbiang ïaki jingdonkam bad thung ruh ïa ki doktor bad ki nurse kiba tbit ban pynkha bad pynsngewthuh ïaki longkmie bad lyngba kane da ki hajar hajar ngut ki longkmie ki la lah ban kha bad ïoh ïa ki khyllung kiba koit ba khiah krat bad ka jingiap jong ki kmie ha ka por ba kha ruh ka la hiar sha ka 9% bad ka jingiap ki khyllung ka la hiar sha ka 21%.
Palat 2 lak ngut ki kmie ki la ïoh jingmyntoi na ki prokram bad skhim bapher bapher.
Mynta 91% ki khynnah ki la dep ai injek/tika ban lah ïada na kino kino ki jingpang ba shyrkhei ha kaba niar kiwei ki jylla kin lah ban pyndep.
“ Haba nga phai sha kane ka bynta ban kyntiew ïa ka jingkoit jingkhiah nga sngewthuh ba kam dei ban pynbiang tang ha ki jaka sor bad klet ïaki jaka nongkyndong ne pynap ïa ki jaka nongkyndong na kata ka daw la plie lad da kaba plie ïa ka jingïakren lyngba ki kor ki bor ka juk mynta ne tele-consultation clinic ha ki thaiñ nongkyndong khnang ba ki paidbah kin ym hap ïaid da ki bun bun kynta ban ïoh jingïarap hynrei tang da kaba shu ïakren ruh la ïoh jingmyntoi bad la plie ïa kiba kum kine ki clinic haduh 80,00 tylli bad ban pynpoi kloi ïa ki dawai sha kiba kum kita ki jaka la pynher da ki Drone ban leit pynhiar ïaki dawai.
Ha kine ki san snem ka jylla Meghalaya ka ïoh bun ki khusnam na ka sorkar pdeng, na ki seng ba na shabar ri ha ka liang ka koit ka khiah, kumta lada bishar ym dei ka por ban ïaroh da lade ïa lade hynrei ka dei ka por kaba pynhun namar kiba bun la lah ban pynurlong ha kine ki san snem" pynkut u James.
Shillong, K’Lyngkot 25 : Ka United Democratic Party Mawlai hynne ka sngi Balang ka la sdang ïa ka jingïalap elekshon da kaba pyni paid lyngba ka jingïaid rally da ka kjat na Mawlai Nongpdeng ter ter haduh Mawlai Mawroh.
Ha katei ka jingïaid paidbah la donlang ruh u kyrtong ka party, Bah Process T Sawkmie, u MLA ka thaiñ uba dang shu dep resaiñ shen shwa ban leit pynïasoh noh sha ka party UDP.Nalor ki hajar ngut ki paidbah kiba shim bynta, la wan pynshngaiñ lang ïa katei ka jingïaid paidbah da u President Rangbah ka party ba dei ruh u Lamphang ka Iing Dorbar Thawaiñ ka jylla, Bah Metbah Lyngdoh nalor kiwei kiwei ki nongïalam ka party.
Mar ïa kut ka jingïaid paidbah, ki nongïalam ka UDP Mawlai ki la pynlong ruh ka jingpdiang burom ïa u Bah Process sha ka party hadien ba utei u kyrtong um shym la lah ban donlang bad ki saw ngut kiwei ki MLA ba resaiñ na kiwei pat ki party ha ka jingïalang pdiang burom ba pynlong da ka UDP dang shen.
Hadien kane, u Bah Process haba kren ha ka jingïalang u la ong ba katei ka jingïaid paidbah kadei ka dak jong ka jingsdang ïa ka jingpynkhreh na ka bynta ka elekshon kaban sa long shen ha u Rymphang mynta u snem.
“Kadei ruh ka dak jong ka jingjop na ka bynta ka UDP ha Mawlai, ha Shillong bad ka UDP ha Khasi Jaintia bad ha ka jylla hi baroh kawei.
Ngi don ka jingkyrmen kaba khraw ba ka UDP ha une u 2023 kan ïoh ban bat ïa ka bor synshar," u la ong da kaba bynrap ruh ba kin sa sei ïa u nongïalam na ka UDP ban ïalam ïa ka Jaidbynriew hi baroh kawei.
Utei u MLA ka Congress ba dang shu dep resain shen u la ong ruh ba kim kwah shuh ban ïohi ba ka party thymmai ba ïalam da u Myntri Rangbah barim ha ka sorkar Congress kumjuh ïa ka sorkar NPP kaba la ïalam mynta san snem ba kin synshar biang ïa ka jylla.
U ong ruh ba watla u dang shu ïasoh shen sha ka UDP, hynrei u ïohi pat ba ka NPP kadei ka seng ka bym burom ïa ki party ba don lang ha ka sorkar, kumta u ong ba ki kyrmen ba kane ka kynti ka party kan ïoh ban ïalam ïa ka sorkar ba thymmai.
Ha kajuh ka por, u Bah Process u la kynthoh tyngeh ïa ka All India Trinamool Congress (AITC) halor ka jingkylla ktien jong ka haba ïadei bad ka nongrim ba ka ieng halor ka jingdawa Inner Line Permit ha ka jylla.
“Ka long kaba lyngoh ba watla ka elekshon kam pat sdang hynrei ngi la ïohi ba ka TMC ka la da kylla ktien.
Nyngkong haba ka TMC ka wan sha Meghalaya, ka khliehduh jong katei ka party ka la ong ba kin dawa ïa ka ILP.Kumta nga buh jingkylli ïa ka TMC balei pat ka ILP ka khlem don ha ka mat ïakhun elekshon jong ka," ong u Bah Process.
Jowai, K’Lyngkot 27 : Ka kynhun ïalehkai jong ka Sabah Muswang SC kala long syndon ka lahduh haka lyngpung ïalehkai ‘Republic Day Cup’ Under-13 Football League Tournament Final 2023, ba la pynïaid da ka West Jaiñtia District Sports Association, Jowai ha ryngkat ka jingïatreilang bad ki bor pynïaid District ka WJH ha madan Kiang Nangbah Stadium Ladthadlaboh Dongmihsngi.
Na ka liang ka Sabah Muswang SC kala jop lyngba ka jingïashut Tie breaker da 2-1 kol ïa ka Demthring SC.Haba phai sha ka jingïakhun naduh ba sdang ka long kaba ïakhiad bha namar haduh ba kut jong ka por jingïakhun kila neh da mar shikol 1-1.
Ïa ka shikol na ka Sabah Muswang SC la thep da u Mar oo P Shylla haka minit ba 8 min, katba na ka liang ka Demthring kala ïoh ban pynphai kylla ïa ka shikol lyngba u Given Son Suting haka minit ba 27.
Ha kane ka lympung ïa ka nam Man of the Match la ïoh da u Riskhemki Bang ka Sabah Muswang SC, Top Scorer la ïoh da u Given Son Suting uba la thep haduh 11 kol na ka Demthring, Best Goalkeeper da u Samkor Ryngkhlem ka Demthring SC, katba ïa ka nam Player of the Tournament la ïoh da u Given Son Suting na ka Demthring SC.Ka kynhun kaba ïoh rah ïa ka nam lahduh ha kane ka sngi ïakhun phainal kala ïoh rong ïa ka song pisa kaba 20,000 hajar tyngka, katba ka kynhun ba wan ka ar ka long 10,000 hajar tyngka lem bad ki Trophy.
Shillong, K’lyngkot 27 : Ka Meghalaya Chess Association (MCA) kan pynlong ïa ka jingjied pynthymmai ïa ki nongkitkam jong ka seng na ka bynta ka samoi treikam 2023-2026 ha ka 28 tarik Kyllalyngkot 2023 ha Shillong naduh ka por 10 baje mynstep.
Ha kane ka sngi kan don ruh ka jingïalang bah (General Body Meeting) jong ka seng ha kaba yn wan mih khmat hynriew ngut na kawei kawei ka District Chess Association kiba la pynïasoh bad ka Meghalaya Chess Association.
Shillong, K’lyngkot 27 : Ka Meghalaya ka la mad biang ka nam rem ha ka lympung ïalehkai kriket ki kynthei ka Senior Women’s One Day Trophy ha ka jingïalehkai ha ka sngi Thohdieng ha Nagpur.
Ha kane ka jingïalehkai ka Meghalaya ka la rem da khyndai wicket ha ki thei ïalehkai jong ka West Bengal.
Ka Meghalaya kaba la jop ïa ka jingkynting pisa ka la kam ban tied nyngkong bad ka la ïoh ban tied baroh 50 over da kaba kamai 102 ron khyllem noh 9 wicket.
Ka Debasmita Dutta ka la kamai bun ron da 36 ron katba ka Suriti Kumari Ray ka kamai 23 ron, ka Daiaka Warjri (12 not out) bad ka Ankita Sharma (12).
Ka Bengal, kaba don ha ka kyrdan kaba lai na ka Group C, haba beh ïa katei ka ron ka la ïoh ban pyndep tang ha ki18.1 over bad duh noh tang shi wicket.
Ïa katei ka shi wicket la ïoh da ka Riticia Nongbet, kaba la ïoh ban shim ïa ka wicket jong ka Mita Paul kaba dei ka kapten jong ka West Bengal kaba kamai tang 8 ron.
Ka Meghalaya ka sah satang shisien ïalehkai bad kan dei ruh ka jingïakhun kaba jwat bha ha kaba kan sa ïakhun pyrshah ïa ka Punjab ha ka sngi U Blei mynta ka taïew.
Shillong, K’lyngkot 27 : Kum shi bynta ban kyntu ïa ki samla kynthei bad shynrang, ki rangbah bad ki long kmie jong ka jylla ba kin kheiñ kor ïa la kajong ka vote, ka PFR Football Academy ha ka sngi Palei mynta ka taïew kala rakhe ïa ka National Voters Day ha Madan Malki ha ka jing don ryngkatlang jong ki samla, ki rangbah bad ki long kmie na ki District bapher bapher.
Ha kane ka jing rakhe la ïoh ban pynsngewthuh paidbah (Awareness) lyngba ka kong Kynjai Rupa Mawthoh sha ki paidbah halor ka jing donkam ban pyndonkam hok ïa la ka jong ka vote, ban pyndep hok ïa la kajong ka kamram, ban jied laitluid ïa ki nongmih khmat khlem da shah teh shah khum hano re hano re bad ba kim dei ban pynlehnohei ïa la ka jong ka Vote.
La ïoh ruh ïa ka jing kyntu ïa ki samla kiba la kynjoh 18 snem ka rta ba kin pynrung kyrteng ïalade hapoh ka Election Commission.
La ïoh ruh ban pule ïa ka jingkular (pledge) na ki samla ha kaba ïadei bad kane ka sngi rakhe ïa ka National Voters Day.
Hadien jong kane ka program la pynbud da ka ka jing ïalehkai phutbol jong ki khynthei kiba la wan ban ïashimbynta na ki District bapher bapher.
Ka jingduna jong ka jingbam ha ka met ruh ka wanrah ïa ka jingshitom bad ka jingpalat jong ka bam ha ka met ruh ka wanrah jingshitom kumjuh hi.
Kumba long kiwei pat ki jingdonkam jong ka jingim u briew ka bam ka dei ban long kaba biang ym ban palat ne duna.
Ka jingbam ïa ki jingbam kiba bha bad kiba tei ïa ka met ka wanrah ïa ka jingmyntoi bad ka ai ïa ka jingkoit jingkhiah, hynrei ka jingbam ïa ki jingbam kiba sniew bunsien ka wanrah jingeh ïa ki briew shimet bad bunsien la shem ba ka daw jong ka jingpang jingshitom ka dei na ka daw jong ka jingbam kulmar ïa ki jait jingbam kiba ktah ia ka jingkoit jingkhiah jong ka met.
Namar kata khnang ban ïoh ïa ka jingkoit jingkhiah baroh ngi donkam ban nang ban bam ïa ki jingbam kiba bha bad ki ban ym pynsniew ïa ka met.
Ka jingbam hi ka dei ka dawai bah kaba khraw kaba ai ïa ka jingkoit jingkhiah lada ngi nang ban bam kat kum ba dei biang naka bynta ka met jong ngi.
Kumta ka long kaba donkam ban sngewthuh ba ka jingkoit jingkhiah ka don ha ki kti jong ngi hi.
Bun ki khñium bad kynnoh ba ki jingbam ha kine ki sngi kim long shuh kiba biang bad kiba koit ba khiah namar ba la bun palat ka jingai dawai (chemical) naduh ki jhur, ka doh, ki soh, wat haduh ka umphñiang bad kiwei pat ki jingbam ba la song ha ki jingsong bad kiwei kiwei de.
Kawei na ka jingshitom kaba kham kynrei eh ha kiba bun ka dei ka jingshitom kpoh bad kane baroh ka dei beit na ka daw jong ka jingbymbiang ha ka rukom bam.
Ha kine ki sngi la ïohi ba kat shaba leit ki dap tang ki jaka die jingbam ki pynsuk (fast food) na ka bynta ki paidbah, kumta bun ki mlien bha ban bam ïa kine ki jait jingbam.90% na kine ki jingbam fast food la shem ba kim ju salia ïa ka jingkoit jingkhiah hynrei ki longbeit kumno ban kamai bad pynbiang ïa ka jingdawa ki paidbah.
Kum ka nuksa wat ki jhur ba pyndonkam bunsien kim ju sait khuid satia ïa ki.
Kine ki jingbam bunsien ki dei kiba bun bha ka umphñiang bad ka khlein kumta kim da long eh kiba na ka bynta ka koit ka khiah.
Ki briew kiba nang bam bam la ïohi ba ki long ki briew kiba koit bakhiah bad ka long kaba eh ban shem ïa ki briew kiba nang ban sumar ïa la ka jongkoit jingkhiah ha kine ki sngi.
Bun kim salia satia ïa ka jingkoit jingkhiah nalor ba ki jingbam kim long kiba paka shuh, pynban ki briew ki dang bam ïa kiwei pat ki jingbam kiba sniew kum kaba dih duma bad bam ïa ki khaini, raja bad kiwei.
Man ka por ba ki leit ban shah sumar ne ïakynduh ïa ki doktor ba ju batai ba ka jingkyrni ka jingdih sikret ne duma bad ka jingbam duma ki long kiba sniew bad kiba ktah ïa ka koit ka khiah, hynrei kane kam shym la pynphikir satia ïa ki paidbah.
Ka jingkoit jingkhiah ka don ha ka kti jong u briew shimet shimet ban phikir ïa la ka jong ka jingim, palat nangta ka shong ha ka bor jong ka mariang.
Ha ka por jong ka jinglong samla ha ba ka bor met ka dang biang bad ba ka bor jong ka jingïaleh pyrshah ïa ka jingpang ka dang khlaiñ, kam da don jingktah than eh ia ka koit ka khiah, hynrei wat la katta ruh bun ki samla ki ud bad ki mad shibun ki jait jingpang.
Ha kine ki sngi namar jong ka rukom long ka rukom im namar jong ka jngkiew ka ïoh ka kot, ha kaba wat ki khynnah ki lah ban ïoh kat kaba ki kwah namar ba ki kmie ki kpa ki pynbiang ïa ki, bun ki khynnah kim kham bang ban bam ïa ka ja bad ki jingbam kiba tei met, hynrei ki kham sngewtynnad ban bam da ki jingbam kai kum ki chips, ki shoklet, bad kiwei pat.
Kumta wat ki khynnah rit ruh ki mad ïa ki jingpang kiba ktah khamtam eh ïa ka kpoh.
Kiwei pat ki jingpang kiba kynrei bha ha kine ki sngi hapdeng jong ki briew kiba la khamsan ki long ka jingpang shini (blood sugar), ka jingpang high blood bad kiwei pat.
Kine ki jingpang ki la dkhat ïa kiba bun bah ki mynsiem briew, namar ba kiba ngat ïa kane ka jingpang ki shem jingeh shibun ban ïoh khiah namar ba ki hap ban kiar na ki jingbam.
Ki don ki briew kiba ong ym lei lei lada ïap halor ka bam, kane ka long kaba bakla shibun eh namar ba hapoh ha lade ym don iwei ruh iba kwah ban ïap bad baroh ki bam khnang ban im.
Na ka bynta kito kiba dei ban kiar ïa ki jingbam kiba ktah ïa ka met jong ki, ka jingbam kam ïapher satia na ka kyiad bad na u drok namar ba ka pyntroiñ ïa ka met jong ki.
Tang kawei ka buit kaba rieh ba kito kiba ngat ha kitei ki jait jingpang ka long ba kin sngewthuh shai kdar ïa ka jingmut jong ka jingim bad ka jingbam.
Haba kum bam ïa ka jingbam kaba ktah ka jingbang ka neh tang da ki minit bad ka jngbabe ka tied man la ka khyllip mat bad ka jingkoit jingkhiah ka nanghiar nanghiar.
Kumta kawei ka nuksa ka long, kumba ka bam kaba bang ka pynkmen ïa ka mynsiem ka jingkoit jingkhiah ka kham pynkmen da ka spah shah.
Ïa ka jingkoit jingkhiah lah ban lehkmen bad sngew shilynter jingim katba dang ring mynsiem hynrei ka jingbam bakla ka dap tang ka jingbabe.
Namar kata donkam ban nang ban bam bad lehkmen ha ka jingkhiah krat.
Shillong, Kyllalyngkot 27 : Ka jylla Meghalaya ym tang ba ka dei ka jylla kaba itynnad hynrei ki paid nongshong shnong jongka ki dei kiba ieit ïa ka shongsuk shongsaiñ bad ki bym da kwah ban ïaktait ha ki kamkai, kam ïalam bakla bad kam jaboh jabaiñ, hynrei da kane ka jingwan phrung khlieh ba kyndit kyndit kita ki heh khlieh saiñ pyrthei la sdang ban i jaboh ka kam politik namar la jur sa tang ki jingthad pynjah burom ïa ki nongïalam jong ka party ba ïalam ïaka jingsynshar ka NPP da kita ki kynhun jongka Liang Pyrshah lyngba ki social media.
Ka Facebook ka la kylla long kum ka rynsan ban thad ne sdieh ïa ki jongïalam ka NPP, ong I Dr Ampareen Lyngdoh iba dei i MLA barim ka East Shillong Constituency bad kyrtong ka NPP mynta ka kynti jong ka election MLA 2023 na katei ka juh ka Consstituency.
I Dr Ampareen i la ong “ Ka jylla Meghayala ym tang ba ka long kaba itynnad hynrei ki paid nongshong shnong jongka ki dei kiba ieit ïa ka shongsuk shongsaiñ bad ki bym sngewtynnad ban ïaktait ha ki kam kai ne ha ki kam ïalam bakla bym don nongrim da ki nongïalam Liang Pyrshah.
Ha Meghalaya ym pat ju don kita ki jingïashoh ïadat ïa umsnam na ka bynta ka saiñ pyrthei, ym pat ju ïohi ruh ba ki kynroh bad ki surok kin satah da ki dur ne jingdro ba har rukom kumba la leh mynta ka kynti naduh ba la wan phrung khlieh ka AITC ha ka jylla bad leh ruh da ka kynhun ba trei bad ïalap election na ka bynta jongka ka IPAC.Dang ha kine ki khyndiat sngi i paralok i la phah ïa kawei ka jingthoh bad dur jong u Myntri Rangbah bad i kurim jongu kaba la shu leh bad thad khlem akor da kine ki kynhun ha ki social media.
Kine ki jingleh ki long shabar jong u pud u sam ka saiñ pyrthei bad kane kan ktah ïa ka rukom im bad jinglong jong ngi ki paid Khasi bad Pnar.
Kam long kaba phylla dang shen uwei na ki nongïalam ka AITC u la pynlong kamkai bad kam biria ïa ka jingphong u Myntri Rangbahduh u Narendra Modi ïa ka jingriam Khasi tynrai bad buh ha ki social media.
Kane ka pynpaw ba kine ki briew kim nang shuh ban burom ïano ïano ruh.
Nga kyrmen ba ki nongïalam ka TMC na kane ka jylla ki la dei ban kren bad ong ei ei ïa kine ki kynhun jongki ba hangne ha jylla ngi dang don ka jingïaburom mar kylliang ym kumba long sha kiwei kiwei ki jylla ne sha West Bengal".
Kane ka jia kynsan kynsan dang tang shisnem ei ei mynta ba ki paidbah ki la mad kumne naduh sor haduh nongkyndong ruh.
Ban pynthame ïa ki paidbah ki wanrah da ki briew na Assam ban pyndap ïa ki shuki jongki, kane ka jingleh jong ka AITC ka la pynsniew dur ïa ka jylla Meghalaya haduh katta katta, bad buh ruh ia ka jylla baroh kawei ha ka jingma kaba khraw, ong biang I Dr Ampareen.
I la ong, kumba long mynta imat ïa ka jingïalap election jongka AITC la pynïaid beit nadong shadong da ka IPAC.Namar dang kumba hynriew bnai u President ka AITC ha kane ka jylla u bah Charles Pyngrope u la pynpaw ka jingsngewdiaw halor ka jingthmu ïarap ka IPAC ïa ka Congress namar u la ong ba ka IPAC Kam lah ban leh kumne namar ka TMC ka la shaniah tylli beit ha ka IPAC.Tangba kane ka jingshaniah jongka TMC ha ka IPAC kan sa kyrtoh kylla ïa katei hi ka party na kine ki rukom leh jongki.
Kine ki briew kim pat shemphang ïaka jinglong ki briew ha kane ka jylla Meghalaya bad kim tip ba kine ki jingleh jongki bad jingktah jong ki sa ïa ka kolshor kan ktah jur ia ka AITC.Namar ki rukom ïalap election ha kane ka jylla barobor ki long kiba jai jai namar ki kyrtong ki wan ban pynshai ïa ki nongrim jongki sha ki paidbah ,hynrei mynta ka kynti pat ka la long jah burom bha ïa ka nam jongka jylla.
Baroh shi katta ba ka MCC kam pat treikam bad ba ki bor synshar district kim pat kwah ban pynpaw ïa ka bor la i ngiah ban peit kat shaba leit la dap da ki dur ki dar bad ki lama jongka TMC kaba la wanrah ka jingpynsniew dur ïa ka mariang ba itynnad jongka jylla.
Kum ka nuksa dei namar kane ka kynhun ba dang shen ki 26 ngut ki dkhot jongka TMC ha Pynursla ki la phet bad pynïasoh noh sha ka NPP lyngba ka seng ki samla ka NPYF namar kim sngew hun ka jingtreikam.
Lah ban pynkynmaw ba u bah Wanshwa Nongrum u President ka TMC ( Youth Wing) ha Pynursla uba la ïehnoh ïa ka kam u la ong ba ki la don ha ka TMC naduh u Nohprah 2021 hynrei kat dang ïaid ki por ki la ïohi ba ka rukom treikam kam biang satia bad suki haduh katta katta nalor ba kim ïoh ban trei laitluid namar ba don kiwei kiba bat shabi, kumta kim sngew ïahap ïa kane bad ki la rai ban mih noh bad pynïasoh noh sha ka NPP.Shillong, K’lyngkot 27 : Ka Meghalaya Car-romboard Association (MCA) ka la jied 8 ngut ki khynnah shynrang ki ban leit ïashim bynta ha ka lympung ïalehkai carroboard kaba la tip kum ka 4th Senior National Championship ba la pynlong da ka All India Carrom Board Federation ka ban sa long ha nongbah Mumbai, Maharashtra naduh ka 1 tarik haduh ka 4 tarik u Rymphang, 2023.
Haba ïakren bad ki nongthoh khubor ha ka sngi Thohdieng u General secretary ka MCA Bah Ferdinand Nongkynrih u la ai khublei ïa ki khynnah khnang ba kin wanrah ïa ka nam bad ka burom sha ka jylla Meghalaya na kane ka lympung ïakob.
U la ïathuh ruh ba kine ki nongïashim bynta kin mih na la ka jong ka jylla ha ka 28 tarik Kyllalyngkot 2023.
Shuh shuh u la ïathuh ruh ba na ka liang ka Association ka kynduh jingeh ha kaba ïadei bad ka pisa ban phah ïa kitei ki khynnah hynrei na ka jingtrei shitom ki para dkhot ha kaba ki la hap ban shu shim ram.
Hynrei u la pynpaw ka jingai khublei ba lyngba ka jingkitkhlieh jong ki para dkhot ka Association ka la ïoh ban jied ïa kine ki khynnah ban leit mihkhmat ïa ka jylla sha katei ka lympung kaban long ha Mumbai.
Shillong, K’lyngkot, 27: Ki Pulit jong ka West Garo Hills District ha ka sngi Thohdieng ki la ïoh kurup ïa ka pisa kaba kot T.16,53, 900 ha ka jingtalasi ïa ki kali kum ka jingpyntreikam ïa ka Model Code of Conduct.
Ha ka jingtalasi, ki Pulit ki la ïoh kurup ruh ïa ka kyiad haduh 9 litar kaba shongdor T.3912 hajar.
Lah ban kdew hangne ba ha kine ki khyndiat sngi ka pisa ba la ïoh kurup ka long 35,02,000 tyngka.
Kumta baroh ka pisa ba la ïoh kurup ka long 51,55,900 tyngka.
Shisien mynnor la ju bna kylleng ïa ka nam jong ka Shillong kum ka nongbah jong ka pule puthi khamtam ha kane ka thaiñ shatei lam mihngi jong ka ri India.
Dei hangne ba la ju don ki shlem jingpule kiba la saiñdur ïa kiba bun ki khrawnam, ki peh sylli bad ki kynrem ki lyndan kiba napoh la ka thaiñ bad wat na shabar ruh kumjuh.
Da ki hajar ki riewthrang jingstad na kylleng jong kane ka dong ri lum, ki ju wan kiew sha kane ka nongbah ban ïoh dih ïa ki umpohliew jingstad jong ka.
Kane ka la pynthnam ym tang ïa ka pyrthei jong ka pule puthi hynrei ka la pynthnem ruh wat ïa ka ïew ka hat jong u babun balang.
Hynrei sngewsih ban ong hangne ba mynta kane kam long shuh kumta.
Ka pule puthi ha ka jylla, ym tang ba ka la hiar arsut, hynrei ka la ngam sa kum ban ïap jyllop noh artad.
Ka daw bah jong kane ka dei ka na ka saiñ pyrthei jong ki khwan myntoi ki bym don kano kano ka jingïohi jngai; ki long thik kum ki matlah da peit bad ki nongïaid khlem lynti.
Dei kine kiba la pynmih ïa ka sorkar ka bym patiaw eiei ruh em shaphang ka pule puthi na kawei ka por sha kawei pat.
Halai halai, hiar dor ka jingpule bad randien thiaw ka long briew man briew.
Ka jinglong jingman jong ka pule puthi ha ka jylla mynta, ka long kum u briew uba la jan ngam jyllop bad donkam kyrkieh ban pyllait im ïa ka.
Na ka bynta kane, ka sorkar ka donkam ban shimkhia mardor na ka bynta ka jingbha jong ka jylla hi baroh kawei.
Naduh u Myntri ka pule puthi haduh ka tnat pule puthi hi baroh kawei ki dei ban kynda radlah radïai ban sei pat ïa ka pule dangle na ki tyngam jong ka jingïap jyllop.
Ym dei ban shim ïa ka tang kum ka kam hynrei kum ka kam im kam ïap jong ka pateng ba mynta bad ka ban sa kha ruh de.
Kaba sngew sheptieng ka long ba lada ngi bakla jied nongmihkhmat ha kane ka ilekshon ba mynta (2023), ka jingtyllep sha ka liewkut kan wan jia khamakha.
Ka Meghalaya ka don khyndiat ki skul sorkar bad tang khyndiat ki kolej sorkar.
Kaba kham sngewdiaw ka long ba khambun na kine ki skul bad kolej sorkar kim da long kiba bha la ka long na ka liang jong ka ïing skul bad ka jingai jinghikai ruh kumjuh.
Kiba riewspah kim da pushe ïa kane ka jinglong jingman jong ki skul bad kolej sorkar namar ki don da kiwei pat ki lad ban phah pule ïa ki khun ki kti jong ki.
Dei u luk u lak bad u duk u raitoi uba thar ïa une shiah namar ka jingkyrmen jong u ka long ban phah pule ïa ki khun ki kti jong ki.
Dei u luk u lak bad u duk u raitoi uba thar ïa une shiah namar ka jingkyrmen jong u ka long tang ha ki skul sorkar.
Ha ka jingïatabeh ban phah sha ki skul bym dei jong ka sorkar, ki riew paidbah ki mad ïa ka apot jong ka jingbym kotbor.
Ka jinglong jingman jong ki skul ha ki thaiñ nongkyndong ki long kiba isangsot khait ban peit.
Dei hangne ba ki khynnah rit jong ka jylla ki la ngam jyllop ha ka jingiehnoh ïa ka jingpule tang shiphang por (ym shuh shiteng por).
Da kumne, ka Meghalaya kaba la bnanam na ka bynta ka jingpule, mynta ka la budnam ha ka jingiehnoh ki khynnah ïa ka jingpule.
Ka ri lum Garo ka long ka sakhi ba shynna eh ha kane ka liang namar hangthie ki briew ki shaniah tylli tyllan ha ki skul sorkar.
Hooid ki la don khyndiat khynsoit ki jingpyrshang ban pynbha hynrei ka rukom ai jinghikai te ka dang sah shrah shikatdei eh.
Ka jingmutlop jong ka sorkar ha kane ka liang, ka pynpaw ba imat ka la kwah bad kine ki skul kin ïap jynduh jyntan na kane ka sla khyndew bad ailad pat ïa ki skul shimet ban ïeng rasong.
Hato kane kam dei ka jingpynkylla mar khaïi ïa ka pule puthi?Kumba ka long mynta, lah ban ong, ba ki skul ki bym dei jong ka sorkar, kata kito kiba ju ïoh jingïarap na ka sorkar (government-aided institutions) ki dei u budlum jong ka pule puthi ha ka jylla baroh kawei.
Kaba sngewphrih met pat ka long ba ka don ka jingpyrshang na ka liang jong ka sorkar ban pyntroiñ wat ïa une u budlum ruh.
Ka jingleh meinah jong ka sorkar ïa ki nonghikai/nongtrei ha kine ki skul/kolej ka la ju jia na kawei ka khep sha kawei pat.
Ka jingïakhih jong ki nonghikai pyrshah ïa ka jingleh bymhok jong ka sorkar ka long u mawbynna ban sakhi ïa kane ka mat.
La jan baroh ki seng jong ki nonghikai ki la hap wan kiew ha u lum secretariat ban pyrta shla ïa ka jingphlan duman jong ka sorkar.
Hooid don wat kiba la wan thiah miet suwan ha ki surok thyllan jong une u lum.
Kane ka jingïakhih ka la bam ïa ka bor bad ka por ki nonghikai bad ka la lute ïa ka hok jong ki khynnah pule.
Ha ka jaka ba ka sorkar bad ki nonghikai kin ïatreilang ki la kylla pynban kum ki mamla jong ka thma.
Nalor kata, ki jait skul ba ïoh jingïarap na ka sorkar ki la bun jnit palat.
Na ka histori ngi la ju ïohsngew shaphang kata ka rukom phiah bad sysnshar jong ka sorkar Phareng, hynrei mynta ngi ïohi pylleiñ ïa ka jingpharia jong ka sorkar ïa ki skul/kolej.
Sngew jyngngan khait ban pyrkhat haduh katno ka sohsat ïa ki bor sorkar ban pynïaid ïa kine ki skul/kilej kiba har la ka jait.
Ka dur lanot ha kane ka shyngkhan khait ka long ba ym don uwei/kawei ruh u/ka myntri ka pule puthi u/ka ban ai jingkyrmen hapdeng kane ka ïongngit.
Ym lah khlem da kdew ba don ruh shibun ki skul jong ki riew shimet kiba la mih ha ka jylla jong ngi.
Ka jingkynrei jong ki ka la jan ïasyriem ïa ka jingdon jong ki tit khlaw (ym tip shuh tit buid ne tit bam).
Kine ki skul imat ki la shu mih la ka mih khlem da don kano kano ka thew ka mang na ki bor aiñ.
Jar uba don bad uba lah ban seng skul, u seng katba mon.
Kaba lyngngoh ngaiñ ka long ba kiba kum kine ki skul ruh ki ïoh sa ka jingkyrshan bad jingïarap na ka sorkar.
Khlempep kine ki jait jingïarap ruh la shu ai la ka ai ha ka nongrim jong ka saiñ pyrthei khwan myntoi.
Ym ïohi ban don ki rul ki aiñ halor kane.
Na ka bynta ka jingmyntoi shimet jongno re jongno, la pynbijai ei ïa ka tyngka jong u paidbah.
Dei halor kane ka nongrim ba ki sew bud tdong jongno re jongno ki shim ïa ka kam seng skul la kum ka kam seng dukan.
Shuh shuh ka sorkar ka la ai laitlan la klai ïa kine ki skul shimet ba kin pynïaid katba mon.
Imat ki la ïaid da ka shula ‘ka skul lajong katba mon’.
Naduh ka bai skul haduh ka tulop jong ki nonghikai la shu oh bad ai dor katba mon.
Don kiba la phuh la phieng na ka bai skul kaba rem dor bad don pat kiba la shuh khyrngiat jubor da ka tulop kaba la siew poh dor.
Kham ñiar koit ban ïoh ïa ka jingshakri kaba paka na ki nongtrei kiba la siew poh dor wat lada kim poh ha ka kyrdan bad jinglah ruh.
Haduh mynta ka sorkar kam pat lah ban pyntreikam ïa ka kyndon kaba 2 jong ka bynta ba 11 jong ka aiñ ba la tip kum ka Meghalaya School Education Act, 1981 kaba ong ba ïa ‘ka jingsiew ïa ki nonghikai ha ki skul shimet ka dei ban long katkum ka jingbthah jong ka sorkar na ka por sha ka por’.
Ka kyrdan pule bad ka jingai training ïa ki nonghikai ka dei sa kawei pat ka mat kaba ktah matïong ïa ka jylla hi baroh kawei.
Dei ha ka 3 tarik Nailur, 2001, ba ka National Council for Teacher Education (NCTE) ka la pynmih ïa ka rai kaba ïadei bad ki kyrdan pule kiba donkam na ka bynta ban long nonghikai ha ki skul.
Hynrei haduh mynta ka sorkar kam ju suitñiew ïa kane ka rai.
Kumta ka jingthung ïa ki nonghikai ki bym pat biang ka kyrdan jingpule ka la ïai bteng ha ki skul bapher bapher.
Ka sorkar ka la shu tap eit miaw ïa kato ka rai kaba ka sorkar India ka la pynmih ba ki nonghikai ha ki klas rit ki dei ban pyndep ïa ka klas ba 12 ryngkat bad ki marks kiba 45 na ka 100.
Ka la leh ïa kane da kaba phah ïa ki nonghikai ban leh eksamin dep rukom ban pynurlong ïa katei ka rai.
Ka rukom ïoh jong ki nonghikai ïa katei ka syrnot biang thew ka lam syriem kum ka jingïoh mana jong ki khun Israel hyndai.
Ka khana kam kut tang hangne, wat ha ki kolej ruh don ki principal kiba shong ïa ka shuki principal khlem ka kyrdan pule kaba biang kumba la pruid dak da ka UGC.Sngew lehrain ban pynkynmaw ba naduh ka snem 2018 ym don kawei ruh ka kolej ha Meghalaya ka ban kynjoh ïa ka grade ‘A’ ha ka jingsorjamin ba la leh da NAAC.Kine ki dei ki mawmer jahburom jong ka pule puthi ha Meghalaya, ka ri ki lyoh.
Ka rukom treikam jong ka MBOSE ruh ka la buh ïa u paid ka jylla ha ka jingshaïong kaba jur.
Yn jer tang ïa kaei, naduh ka jinglait tuh ki jingkylli haduh ki jait kot pule ba ka la pynmih ne ai jingbit ïa ki skul ban pyn pule ki long umdum.
Hato ka MBOSE ka don ne em ïa ki riewshemphang kiba da shem shisha ïa ka phang ban ïa ai jingmut lem na ka bynta ka bha ka miat jong ka pule puthi ha ka jylla.
Hato ïa ki kot la ju bishar bniah ne em shwa ban ai pule ha ki skul.
Tip tang kiba tip.
Ka rukom pynïaleh eksamin jong ka MBOSE ruh ka long ha kata ka rukom ba jar uba khlaiñ ka bor kynmaw, uta u ban long nongjop.
Lada kam don ka jingpykylla ïa ka rukom pynleh eksamin, ka rukom hikai ruh kan ym kylla.
Kumba long mynta ka rukom hikai ka long tang kum ka jingbthah ha ka dur ka jingthoh (notes) ïa ki khynnah bad ym don ka rukom ban ailad ïa ki ba kin pynpaw ïa ki sngewthuh jong ki.
Ka rukom thung kam ïa ki nonghikai ruh ka long ka ba sngew saitmet.
Bun ki khep ba la pynshong nongrim ha ka bamsap bad ka jingïadei hapdeng jong u nongthungkam bad u nongshah thungkam.
Kaba kum kane ka la paw pynrengkew ha kato ka bamsap kaba la tip kum ka ‘white ink scam’ lane ka kam shukor da ka tah sia lieh ha ka jingthung kam ïa ki nonghikai.
Ka rukom thungkam da ka MPSC ruh ka la pynrah ñiuhmat ïa kiba bun ha kiba bun ki khen.
Ym sngewphylla ïa kane namar ba wat ïa ki dkhot jong ka MPSC ruh la thung da ka jingïadei bad ki iarmangkalai jong ka saiñpyrthei.
Ka MPSC ka la kylla long ka jaka riehtngen ne ka krem nongtuh jong kiba haïing bad ki ‘si-samkhmut jong ki heh reng ha ka sorkar.
Ka jingthung kam nonghikai ha ki skul bad kolej (grant in aid) ruh kam lait na ka jingbyrsih.
Uwei u nonghikai uba la thung bakla un pynjot da ki 20 haduh 30 pateng ki khynnah ki ban wan shah hikai ha u.
Haba ïa u nonghikai ym shym la jied na ka jinglah bad jingtbit te kumno pat ngin khmih lynti ïa ka jinglah bad jingtbit na u ha ka kam hikai.
Ka bym lah long.
Ka pule puthi ha Meghalaya ka la shu ïaid ramïa khlem ka plan kaba thikna bad kumta don bun ki jinglah lyndui bad ki khohruh khohram kiba la tasam khait ban maramot.
Ngi don da ki spah tylli ki skul bad kumta ngi donkam da ki hajar ngut ki nonghikai phewse ki jaka ai jinghikai ïa ka B.Ed pat don tang khyndiat tylli.
Kane ka la pynlong ïa kiba bun ki briew jong ngi ban leit pule B.Ed noh shabar ka jylla bad mynta bun kiba la shim noh ïa kane lyngba ka online education ruh.
Ki shlem jingpule na ka bynta ki professional, technical bad vocational lines ruh ngi dang duna shaba palat eh.
Ka puli puthi kaba dkoh ka pynmih ruh ïa ki khynnah pule kiba dkoh.
Kane ka paw shai ba bun na ki khynnah pule jong ka Meghalaya kim lah ban pass ïa kiba bun ki eksamin na ka bynta ki kam ki jam ne ban ïoh rung sha ki jingpule kiba kham shaneng.
Kane ka paw tyngkreiñ na ka result jong ka CUET kaba la pynlong mynshem snem.
Bun ki khynnah na Meghalaya ki la ïoh ïa ki marks kiba rit bad lymda dei ba ka NEHU ka ai jingïarap kyrpang bun na ki kin ym ïoh ban pule wat tang ha NEHU ruh.
Ka sorkar imat ka don ka jingthmu ban tei noh ïa ka Skul Bah la ka jong hi ban pynkiar ïa ki khynnah na kaba ïakhun ïa ka CUET.Kaba kum kane ka jait jingthmu ka long khyllung khynnah bad pynsyrtok arshah ïa ka pule puthi.
Mano ban pynlait ïa ka pule puthi ha Meghalaya na ka jingngam jyllop? Lah dep ïohi shai ba ki nongmihkhmat kiba la jop da ka bor tyngka, nangta ki nongmihkhmat kiba tip tang ïa ka konstitwensi lajong bad kito kiba pyrkhat kliaw tang ïa ki skim kim ju patiaw shaphang ka pule puthi, kin ym leh eiei bad kim ym lah hi ruh ban leh eiei na ka bynta jong ka.
Lada kiba kum kine ki jait jingthaw kin shah jied biang ha kane ka ilekshon 2023 te ka lawei jong ka pule puthi ha Meghalaya kan poi sha krem lamet latang.
Tang ka por ka ban batai; lada ki nongthep vote ki sah bieit kumjuh ne kham tasngeng shuh shuh, dei hangta ba ka pule puthi kan hap jraiñ sha ka liewlong khlem trai bym lah kylla dien shuh.
Ka rai ka don ha ki kti jong phi.
To ngin bidai noh ïa ki stait, ïa ki tngor ruh ngin kyntait; da ki symboh ngin jied bujli ban ïoh kyntiew ïa ka pule puthi.
(U Dr.Airpeace Well Rani u la pynkylla Khasi na ka jingthoh ha ka ktien phareng “Drowning Education: Who will rescue the sector" ba la thoh da u Dr.Batskhem Myrboh.
U Dr.Rani u dei u nonghikai ha ka sobjek Political Science ha Synod College, Shillong bad u long ruh u General Secretary jong ka Meghalaya.
Shillong, K’lyngkot, 27: U John F.Kharshiiing u la ong ba um sngew sngewphylla shuh ïa ka jingkynthoh jong u Acting Chief ka Hima Mylliem u Bah Ainam M.Syiem bad ki Myntri ha ka sngi Thohdieng pyrshah ïa u bad ong ruh ba ka ophis jong u Syiem ka Hima Mylliem ka dei ban lum shwa ïa ka Dorbar kaba u khun u hajar un ïoh jingshai bad ïa ki nia ki jutang yn sa ïa pynshai hapoh ka dorbar.
“Kumba long mynta baroh ki nongsynshar ki hab ha ka jingshah thung (appointment) da ka “Sanad" kin hap ban ïada ïalade bad kim lait kren ïa kaba dei ban kren," ong u Bah John ha u kyrwoh ba la phah ha ka sngi Thohdieng.
“Nga la shah jied kum u Nongaiktien jong ka Federation of Khasi States (FKS) la bun bun snem bad shah jied biang ha ka 17 tarik, Jylliew 2019 bad haduh kine ki sngi ym shym ïoh kano kano ka jingtip ba don ka jingïalang FKS lane ka shithi ba pyntip ïa ka rai ba la jied da kumwei.
Lehse la mih ka FKS thymmai na KHADC kumba la mih teng mynshwa ka FKTI bad kiwei kiwei," ula ong.
“Ha kajuh ka por ka la don ruh ka jingpynbeit ban jied khnang ïa nga kum u Chairman jong ki Khlieh nongsynshar, da ki khlieh nongsynshar hi (ha kaba na ka liang ka Hima Mylliem kim shym la don namar bun sien ki Acting Chief ki rieh ban poi jingïalang FKS) namar ngam dei uba shah teh hatkari ha kata ka (Appointment), “SANAD" bad ka jingjied ïa nga ka long namar nga kloi ban kren ban ïada ïa ka hok ki khun ki hajar bad khamtam ki jingeh jong kiba bun ki hima kiba shah ñion beiñ na ka por sha ka por," la ong shuh shuh u Bah John.
“Ngam sngewpher ïa ka jingkren jingkynthoh jong ki bapli ki shah teh ha ka “Sanad" bad ki hap ban kren ban pyrshah ïa kitei ki jingai jingmut ki ban wanrah jingshai ha ka synshar khadar ka Hima Mylliem kaba la sah Acting bun bun snem, ki jingkynthoh shimet kim don jingmut kiba kham kongsan ka long ba kin ïa pyrkhat kumno ban lum ïa ka Dorbar Hima ban ïa kren ïa kiba bun ki jingeh jong u khun u hajar to ngin ïa lum kien ïa ka Dorbar Hima kein ngin ïa sei ïa ka nia ka jutang hakhmat u khun u hajar bad lada nga bakla nga kloi ban weng ïa ki jingai jingmut," u la ong.
“Kat kum ka dustur kumba la batai da kiba bun ki syiem tymmen ka Dorbar Hima Mylliem ka dei ban long man ka snem bad kumta ka “Mylliem Act 2007" ruh ka ong dei ban lum Dorbar Hima shisien shi snem kine ki rangbah ba mynta kiba mih thymmai pat ki kwah ban rieh na ka Dorbar Hima da kaba ai daw hana ba dei ban lum tang ha ka saw ka sian.
