U SP u la pyntip ruh ba ki Pulit jong ka Ri Bhoi ki dang pynlong ïa ka jingtohkit ïa kine ki arngut bad pyngngat ïa ki hapoh ki kyndon jong ka NDPS Act.
Shillong, Risaw 07 : U Myntri ka tnad Pule Puthi ka sorkar jylla, Bah Lahkmen Rymbui ha ka sngi Thohdieng u la pynshai ba ki don bun ki daw ba slem ban weng kam ïa ki nonghikai kontrak ha Dadenggre Sub Division bad kaba kongsan eh ka long ba ïa ka eksamin MTET la pynsangeh shwa ha katei ka sub division hadien ba la lap ba ki lait tuh ki jingkylli.
Namar ba ym pat ïoh ban pynlong ïa ka eksamin MTET ba wan noh ka election MDC, By Election, bud sa ka khlam COVID-19 nangta sa ka Roster System na ka High Court kumta la shu sahteng ban pynlong ïa ka eksamin bad kumta ba ym pat ïoh lad ban thung nonghikai ba ym pat dep ki interview bad la hap ban pynneh shwa da kine kiba don mynta.
Shuh shuh u Myntri u la ïathuh ba ha u snem 2019 ha ka por ba don ka eksam jong ka Meghalaya Teachers Eligibility Test (MTET) ha baroh kawei ka jylla kynthup ha Dadenggre la lap ba don ka jinglait tuh ki jingkylli.
“Haba ngi lap ba don ka jinglait tuh jong ki jingkylli tang ha Dadenggre Sub Division kumta ha kiwei ki jaka ïa ka eksam bad ïa ka result la dep ban pynlong bad pynbna katba ha katei ka jaka pat la pynsangeh shwa," bynrap biang u Myntri.
Shuh shuh u la ïathuh ruh ba hadien ba ïa ka eksam MTET ha Dadenggre la pynsangeh ka Department ka la thmu ban pynmih noh ïa ki khubor laitkam hynrei ha katei ka por wan noh ka elekshon District Council ha kaba la pynbna ïa ka model code of conduct.
Shuh shuh u la kdew ba hadien katei ka elekshon MDC la pynkhreh biang ïa ka jingthung kam ha Dadenggre hynrei ha katei ka por ka la don noh sa ka elekshon shiteng samoi bad kumta ka sorkar ka la pynbna hadien katei.
“Hadien mih sa ka hukum na ka High Court ban pyntreikam ïa ka Roster System," bynrap shuh u Myntri.
Lah ban kdew hangne ba dang shen ki la mih ki jingkynnoh ba ki 149 ngut ki nonghikai kontrak ha Dadenggre Sub Division ki khlem pat shah weng satia na ka kam kumba long lem kiwei ki nonghikai kontrak ha kiwei ki jaka.
Kumta ki daw ki dei kitei kiba la kdew haneng balei ba ym pat lah ban weng namar kin dang hap ban ïai bteng shwa ban hikai tad haduh ban da dep pynlong ïa ka MTET bad thungkam ha ki skul bapher bapher hapoh katei ka sub division.
Shillong, Risaw, 07: Ki nonghikai skul kontrak kiba don hapoh ka shatri jong ka Meghalaya Government Lower Primary School Contractual Teacher’s Association (MGLPSCTA) ha ka sngi Thohdieng ki la pynkut noh ïa ka jingïakhih kaba la neh shi bnai kynthih hadien ba ka Sorkar Jylla ka la kular ban pynjlan ïa ka rta ban ïakhun ïa ka eksamin Meghalaya Teachers Eligibility Test (MTET).
U Myntri ka tnat Pule Puthi ka Sorkar Jylla u Bah Lahkmen Rymbui uba la khot ïakren ïa ki nongïalam jong ka MGLPSCTA u la kular ba ka Sorkar kan pynjlan ïa ka rta ban ïakhun ïa eksamin MTET ka ban sa long shen na ka bynta ki 800 ngut ki nonghikai skul kontrak.
“Kine ki nonghikai ki dei kiba la palat ïa ka rta kaba 37 snem," ong u Bah Lahkmen Rymbui ha ka jingïakren bad ki lad pathai khubor hadien ka jingïakynduh ïa ki nongïalam jong ka MGLPSCTA.Haba pyntip ba kane ka jingdawa jong ki nonghikai skul kontrak kam dei shuh kaba dang thymmai u Bah Rymbui u la ong, “kane kam dei shuh ka mat kaba thymmai.
Ki nonghikai kontrak ki la ïakynduh ïa nga la bun sien naduh u snem 2018.
Ha kato ka por, nga ladep kren da kaba shai ba ka eksamin Teachers Eligibility Test ka dei kaba donkam tam namarba katkum ka Section 23 jong ka Right to Education Act ka la kdew shai ba ka jingthungkam ïa ki nonghikai ha ki Elementary Education ki dei ban long katkum ki kyndon ba la pruiddak da ka NCTE."“Hynrei ha ki snem 2012-2014 bun na ki nonghikai kiba la don lypa ha ka kam kim shym la kot ïa ka 45% na ka bynta ki Schedule Tribe bad kumta ka Sorkar ka la ailad biang na ka por sha ka por ban ïakhun ïa ka eksamin Class-XII ba la pynlong da ka Meghalaya Board of School Education (MBoSE) khnang ba kin dup lah ban ïoh 45% ka Marks bad ïa kane ngi ladep leh jin haduh ar lai sien ne haduh san sien," ong u Bah Rymbui.
“Namarba ka D.El.
Ed ruh ka dei kwei na ki kyndon ban thungkam ïa ki nonghikai ka Sorkar Meghalaya ka la ïateh bad ka National Institute of Open Schooling (NIOS) khnang ba ki nonghikai kiba la don ha ka kam kin dup lah ban pyndep ïa ka D.El.
Ed lyngba ka NIOS.Ïa kane ruh la pynjlan na ka por sha ka por ha kaba ki don kiba la pyndep ïa ka D.El.
Ed hynrei kim shym la ïoh ïa ka 45%," la pynshai u Bah Rymbui.
U la ong ba ha u snem 2018 u la pynshai ba ka Sorkar kan pynjlan ïa ka rta ïaleh eksamin bad ka tnat Pule Puthi ka dei ka tnat banyngkong eh ban pynjlan ïa ka rta na ka 32 snem sha ka 37 snem na ka bynta ka jingmyntoi jong ki nonghikai skul kontrak.
“Hadien kane, ka Sorkar ka la pynlong ïa ka eksamin TET bad ban sdang ïa ka jingthungkam ha baroh ki District hynrei lait noh tang ha Dadenggre Sub-division," la ïathuh u Bah Rymbui.
U la ong ba ka jingslem ban thung ïa ki nonghikai ha Dadenggre ka dei tang na ka daw ka jinglait tuh ka jingkylli ha ka por ba la pynlong ïa ka eksamin TET ha ka jylla.
“Ngi lap ba ka jinglait tuh jong ki jingkylli ka long tang ha Dadenggre Sub-division katba ha baroh ki Sub-division ba la pynlong ka eksamin ka ïaid beit bad la pynbna ruh ïa ka resol," u la ong.
Shuh shuh u la ïathuh hadien ba la thmu ban pynlong biang ïa ka eksamin TET ha Dadenggre Sub-division bad ban pynmih ïa ka Advertisement ka la wan noh ka Elekshon MDC ha kaba la pyntreikam ïa ka Model Code of Conduct.
Shillong, Risaw 07: U Bah John Antonios Lyngdoh, ba ju khot u Bah Dip, MLA barim, mynta ka sngi, u la pynïasoh noh bad ka Congress ryngkat ba ki spah ngut ki nongbud jong u.
La pdiang sngewbha ïa u da u Working President ka MPCC, u Bah Pynshngaiñ N.Syiem ryngkat ka jingïadonlang ka Debora Marak, nangta ki nongkitkam ka North Shillong Block Congress Committee, ki Mahila Congress bad ki Youth Congress.
Haba ïakren bad ki nongthoh khubor hadien ba ladep pynïasoh bad kane ka Party kaba u la sdang ïa ka lynti ïaid jong u ha ka saiñpyrthei, u Bah Dip, u la ong ba hadien ba u la mih noh na ka BJP, u la ïohi ba dei tang ka Congress kaba la ïeng rangbah ban kren tyngeh ïa ki kam bamsap jong ka sorkar MDA.U la ong ba kane ka sorkar MDA ka la synshar da ka bamsap bampong kaba shyrkhei bha naduh ka kam khaïi dewïong beaiñ, ka jingtei ïa ka ISBT kaba mar ïadep pyntreikam mar ïapei um noh.
Nangta ka jingkieng ka Umroi kaba mar ïadep moramot mar ïakhyllem noh.
“Ki don shibun kiwei pat ki kam bamsap kiba ki paidbah ki la ïatip bad ïohi lut bad u paidbah u la kdang u la ngiah ïa kane ka sorkar", la ong u MLA barim ka Mawphlang.
Shuh shuh u la ong mynta kane ka sorkar ka la wanrah sa ïa ki kam khalai lyngba ki Casino ïa kaba la pyrshah da ki paidbah, ki Sengbhalang, ki nongïalam niam bad kiwei kiwei pat ki kynhun.
Hynrei katta ruh ka sorkar ka dang thok im im peit peit ba ka la pynsangeh katba ïa ki laisen pat ka ladep ai.
“Kane kadei ka sorkar ka bymn kheiñ snep satia ïa u paidbah, ka sorkar kaba pyrshah ïa ka mon u paidbah", u la ong da kaba bynrap ruh ba kane ka sorkar lane baroh ki Party kiba don lang ha kane ka sorkar kidei ban shah kynjat noh.
“Kane ka sorkar kam don hok shuh ban dang ïoh synshar ha ki snem ban wan namar ki kam jong ka", u la ong.
Halor ka jingmih ïakhun elekshon ki heh sorkar ba la shongthait na North Shillong, u Bah John u la ong ba ki paidbah ki ïohi bad ki tip balei ba ka jingtei ïa ka Dome ha ka ïingdorbar thawaiñ ba thymmai ka khyllem bad mano ba dei peit ïa ka jingtei ïa ka.
Nangta ha liang ka koit ka khiah, ha kaba la shu bret ïa ki dawai kiba la kut ka por ban dih kaba la long ka jinglehnoh ei ïa ka pisa jong u paidbah.
“Ki paidbah ki la ïohi lut ïa kine bad ki ladep rai lypa, namar ki la bitar palat ïa ka jingleh jong kane ka sorkar", u la ong.
U la ïathuh ruh ba ki nongkyrshan kiba la don bar u baroh shi katta ha ka BJP, mynta ki la wan bud lang bad u sha ka Seng Congress bad kine kidei na kylleng kylleng ki jaka jong ka Constituency.
U Bah John Antonio Lyngdoh, u la ïathuh ba u la rung nyngkong eh ha ka Seng Congress kum u dkhot jong ka Youth Congress ha ka por ba u (L) Bah EK Mawlong u long u President ka MPYC.Hadien haba u Bah EK Mawlong u la rung sha ka HSPDP bad hadien pat kum u nongïalam ka UDP, ma u ruh u la leit bud lang sha ka UDP ban jop ïa ka elekshon na Nongspung Constituency ha u snem 1998, 2003 bad 2008.
U la bat ruh kum u Myntri ha ka sorkar jylla.
U la long ruh u MDC jong ka KHADC ha shuwa ba un jop kum u MLA.Shillong, Risaw 07: Ka Khasi Jaiñtia Church Leaders Forum (KJCLF) ne ka kynhun ki nongïalang Balang ha Khasi Jaiñtia mynta ka sngi ka la pynlong ka jingduwai kaba kyrpang halor ka jingbym treh ka sorkar ban weng ne pynduh pyndam noh ïa ka aiñ ïakhalai ne ka Meghalaya Regulation of Gaming Act 2021.
Ïa kane ka jingïaseng duwai la pynlong ha ïingmane English Service jong ka KJP Assembly ha Khyndailad.
U Most Revd.
Dr.P.Lyngdoh, President jong ka KJCLF, ha ka jingkren jong u, u la ong ba ka jylla bad ka pyrthei hi baroh kawei mynta ka don hapdeng ka jingeh kaba khraw namar ka jinghiar thma ki jingsniew kiba bun jait ha kine ki sngi.
Kawei na kine ki jingsniew kiban sa wan hadien kadei ka jingwanrah ka sorkar ïa ki kam ïakhalai da kaba wanrah ïa ka aiñ.
“Ngi la kyntu ïa ka sorkar ban weng noh syndon ïa kane ka aiñ, ym dei ban pynsangeh ïa ka casino, hynrei ka sorkar kam shym la treh ban weng ïa ka aiñ", la ong u Revd.
Lyngdoh, da kaba bynrap ba kane ka mut la pynkylla ïa ka Meghalaya kata ka jylla ki kam ïa khalai ha ri India ba la ithuh da ka aiñ.
“Kane kadei ka jingtynjuh kaba don hakhmat jong ngi", u la ong haba ai jingkren kum u nongïalam ïa kane ka jingïaseng.
U la ong ba kum ki Khristan kim kyrshan satia ïa ki kam ïakhalai namar ka long pyrshah ïa ka mon U Blei.
Nalorkata, u Revd.
Lyngdoh, u la ong ba ka jylla mynta ka la jyllei palat ki kam bamsap ha kaba ka la long ka jinglehraiñ kaba khraw bad kadei ïa baroh ban phai sha U Blei ha ki jingduwai.
“Ngin duwai na ka bynta ki nongsynshar, ki nongmihkhmat jong ngi ba U Blei Un pynkylla kumba pynkylla ïa ki khun sawrong awria ba kin kylla kaba mut noh bad phai noh sha ka lynti kaba bha", la ong u nongïalam ka KJCLF.Kane ka jingïaseng duwai ka la pynpaw ruh ka jingsngewkhia halor ka jingshah siat tear gas jong ki nonghikai kontrak hynnin ka sngi ha kaba ka la ktah ïa ki nonghikai kynthei bad ïa ki khynnah kiba dang rit ruh.
“Kane kadei kaei kaei kaba kum ka jylla ym lah ban pdiang", la ong u Revd.
Lyngdoh.
Ha kane ka jingïaseng la ïoh ruh ïa ka jingpule na ka ktien U Blei bad ka jingduwai na i Kong Balasuk Warjri, i dkhot jong ka Balang Presbyterian Malki, iba la duwai kyrpang na ka bynta ka jylla, na ka bynta ki nongsynshar na ka bynta ki nongmihkhmat paidbah ba kin shem ka jingkynduh ïa baroh ki kam kiba bakla ba ki la leh bad ba U Blei Un thaw thymmai ïa kane ka jylla.
La ïoh ruh ïa ka jingkren na u Fr.Richard Majaw, ka jingduwai na u Rev.Dr.Leaderwell Pohsngap, bad na na u Bah RO Wahlang.
Tura, Risaw 09 : Kum shi bynta jong ka Azadi Ka Amrit Mahotsav, ka District Sports Offier ha ryngkat ka jingïatreilang ryngkar ka bor pynïaid District jong ka West Garo Hills Tura ka la pynlong ka jingpynïakop mareh kaba la tip kum ka Fit India Run ha Tura.
Ïa katei ka jingïakob mareh Fit India Run la sdang na Matchakolgre L P School, New Tura ha ka jignjngai kaba 10 kilometre.
Ha katei ka jingïamareh la wan ban ïashim bynta da ki 100 ngut bad la kaweh ïa ka lamda da u Deputy Commissioner ka West Garo Hills, Tura u Swapnil Tembe uba la sam ruh ïa ki takma bad ki song pisa sha ki nongjop.
Ha ka liang ki shynrang ïa ka nam ba nyngkong la jop da u Batsrang A Sangma, u Witnar A Sangma ha ka kyrdan ba ar bad u Bethnar A Sangma ha ka kyrdan ba lai.
Ha ka liang ki kynthei ïa ka nam ba nyngkong la jop da ka Smile Orchid M Momin, Tulsi G Momin ba ar bad ka Rikmatchi G Momin ha ka kyrdan ba lai.
Katba ïa ka khusnam nongïashim bynta ba khynnah tam la ïoh da u Changrik D Marak bad ba la rangbah tam da u Topon M Sangma.
Shillong, Risaw 09 : Ki ar tylli ki kynhun ïakehkai kriket ka jylla Meghalaya ki la mad nam rem ha ki lympung ïalehkai jong ka BCCI ha ka sngi Saitjaiñ, ka kynhun jong ki shynrang ka la rem ha ka Vinoo Mankad Trophy bad ka kynhun ki kynthei ki la rem ha ka Women’s U-19 T20 Trophy.
Ha ka Vinoo Mankad Tropy ka Meghalaya ka la rem da phra wicket ha ka Goa, katba ha Hyderabad ka kynhun ki kynthei ka la rem da 10 wicket ha ka Delhi.
Ha ka Vinoo Mankad Trophy, kaba dei ka one day tournament jong ki U-19 (boys), ka Goa kaba la jop ïa ka jingkynting pisa ka la kawang bol nyngkong ha ka jingïalehkai kaba dei na ka Group C ha ka jingïalehkai ha Pune, ha kaba ka Meghalaya kaba la tied nyngkong ka kamai 180/7 ha baroh ki 50 over.
Ki nongtied sdang u Mrityunjay Bharali (65) bad Mrinal Das (53) ki la lah ban ïalam kamai bun ron na bynta ka kynhun da kaba buh 108 ron na bynta ban duh noh shi wicket, kaba la pynsyaid mynsiem ïa ka kynhun.
Phewse, kiwei pat ki nongtied kiba shadien ki khlem lah ban da kamai ron tang u Shavian Blah (36) uba la kamai kham bun.
Ka jinglah ban ïarap kamai jong u (Shavian) ka Meghalaya ka la kamai 180 ha baroh ki 50 ver.
Hynrei katei ka thong ba ka la buh ka long kaba rit eh ha kaba ka Goa ka la lah ban kynjoh sha ka thong tang ha ki 33.2 over bad duh noh tang 2 wicket.
U Bharat Gurung (1/26) bad u Raghav Magotra (1/44) kidei ki arngut ki rangkawang bol ka Meghalaya kiba la ïoh pynhap wicket.
Ka Meghalaya mynta ka sngi Nyngkong kan ïakhun pat sa bad ka Tripura.
Ka Tripura ha katei kajuh ka sngi ka la rem ha ka Rajasthan katba ha ka jingïakhun ba nyngkong jong ka la pynsangeh noh.
Katba ka jingïalehkai ha Hyderabad, ka Delhi ka donkam ban khur jingjop ban bat kyrdan ba nyngkong ha ka Group B bad ban rung sha kawei pat ka wat ïakhun ha kaba ka la lah ban khur ïa ka jingjop.
Ka Meghalaya kaba la jop ïa ka jingkynting pisa ka la kam trai ban tied nyngkong hynrei ka la shah pynhap wicket noh bad kamai tang 24 ron ha ki 12 over.
Ka Delhi haba beh ïa ka ron ka la lah ban jop da kaba suk tang ha ki 2.3 over khlem da duh wicket.
Kumta ka Meghalaya ka la pynkut ka jingïalehkai da kaba bat ha ka kyrdan ba saw na ka Group B da kaba jop tang arsien kaba la tam ïa ka Goa bad Sikkim kiba don sha trai duh.
Shillong, Risaw 09 : Ka kynhun ïalehkai phutbol U-17 ka Meghalaya ba la mihkhmat da ka St.Anthony’s Higher Secondary School ka la rem noh ha ka Nagaland lyngba ka jingïashut penalty ha ka lympung ïalehkai Subroto Cup.
Ka jingïalehkai ka long kaba mar ïakhaid bha, ka Meghalaya ka la ïoh ban pynkhih jar nyngkong ha ka minit ba 68 hynrei ka la shah pynphai kol.
Haduh kaba kut jong ka jingïalehkai baroh ar ki kynhun ki khlem lah ban ïathep kol kaba la rah pat sha ka extra time.
Ha ka extra time, ka Meghalaya ka la lamkhmat biang hynrei ka Nagaland ka la ïoh ban pynïakhaid biang ha kaba ka jingïalehkai ka la kut noh da 2-2 kol.
Kumta la rah noh syndon sha ka jingïashut penalty bad dei ha kaba ka Meghalaya ka la rem noh.
Ka kynhun ïalehkai jong ka Meghalaya naduh ki U-14 jong ki shynrang, U-17 ki kynthei bad U-17 ki shynrang ki la kut ka jingïaid lynti tang ha ka jingïalehkai quarter-final.
Shillong, Risaw 09 : Ka wat ba nyngkong (1st round) jong ka Zone 2 ha Jongksha kaba dei ka lympung ïalehkai phutbol jong ka Mawkynrew Cup 2022-23 ka la poi noh sha kaba kut ha ka sngi Saitjaiñ jong ka taïew ba lah dep.
Ha katei ka jingïalehkai ba khatduh jong wat ba nyngkong, ka Ïewrynghep SC, Jongksha FC bad ka Rngibah SC ki la khur nam jop.
Ka Ïewrynghep SC ka la khur jingjop da kaba pynliem noh da 3-1 kol pyrshah ïa ka Rapleng SC ha ka jingïalehkai kaba nyngkong.
Ïa kitei ki lai kol la thep da u Damankhraw Umsong uba la thep ar kol ha ka minit ba 13 bad 38 bad u Rainard Khriam ha ka minit ba 56 katba ïa ka shi kol na bynta ka Rapleng la thep da u Kynjohshaphrang Warbah ha ka minit ba 59.
Ha ka jingïalehkai kaba arsien, ka Jongksha FC ka la pynliem da 3-0 kol ïa ka Thangbnai SC bad ïa kitei ki lai kol la thep da u Abrestar Kharsahnoh ar kol ha ka minit ba 15, 43 bad u Khrawbhalang Songthiang u la thep shi kol ha ka minit ba 39.
Ka jingïalehkai ba khatduh ha katei ka sngi ka la long hapdeng ka Rngibah SC bad ka Tanglei FC ha kaba ka Rngibah SC ka la jop salit da 1-0 kol lyngba ka free kick u Riskhemlang Khriam ha ka minit ba 33.
Ha kane ka sngi la wan ban sakhi ki paidbah nongkyrshan jong kitei ki hynriew tylli ki team ha ryngkat ka jingdonlang ki nongkitkam ka Maw-kynrew Cup Committee bad ki riew rangbah jong ka dong ka thaiñ.
Nongpoh, Risaw 09 : Ka lympung ïakop pynher kali haki surok ktieh bad ki khohruh khohram bala tip kum ka 4th AHOR 4X4 Off Road Challenge 2022 bala pynlong da ka Adventurous Hynniewtrep Off Roaders (AHOR) kala kut noh mynta ka sngi ha Kharsati Park, Umtham ha Ri Bhoi hadien ba ki nongñiah kali na kylleng ka Ri Khasi bad Jaiñtia bad wat na Jylla Assam kila wan ban shim bynta shitrhem ha katei ka lympung.
Ïa katei ka lympung la wan ban pynhap pyrda noh da u Bah Kyrmen Shylla Myntri ka tnad Social Welfare ka jylla kum u kongsan, haka jingdonlang u Bah Sunshine Makri uwei naki samla rangbah ka thaiñ Umsning kum u symbud kongsan, u Damian Umdor President ka AHOR, Bah Rayonald Kharkamni bad kiwei kiwei ki riew rangbah.
Kum ban shu pynpaw katei ka lympung ka dei kaba ju pynlong man u snem kum ka jingpynbyrngia ïaki nongpeit kai bad kumjuh ruh kawei naki jait jinglehkai ban pyni nam ïaka sap ñiah kali ba ki samla naka jylla ki don, khamtam haki surok khlaw kiba ktieh bad khohruh khohram, wat ban kiew ïaki dieng ki maw, hynrei ïa katei ka lympung la pynsangeh mynta la kumba 2 snem hadien ka jingwan lyngshop ka khlam Covid-19 bad kaba la sdang biang mynta u snem hapdeng ka jingiphuh iphieng bad shongshit bala wan ruh ban sakhi da ki hajar ngut ki nongpeit kai na kylleng ki jaka wat nabar jylla.
La sakhi ruh ba ha katei ka jingïakop ñiah kali ka long shisha kaba eh namar ka lynti ïaid kaba jwat ba hap ban thom ïaki dieng ki maw, hynrei ki nongñiah kila pyni shisha ïaka sap ñiah kali wat hapdeng ka jingther jong u lapbah ban pyndep ïa katei ka jingïakop.
Haba kren sha ki lad pathai khubor katto katne ngut ki samla kiba shim bynta ha katei ka lympung naduh ki kynthei bad ki shynrang kila pynpaw ba katei ka jingïakop ka long shisha kaba sngewtynnad ha kaba ki ioh shibun ki jinghikai ha kaba ïadei bad ka rukom ñiah kali khamtam ban ïakop haki surok khohruh khohram, bad khmih lynti haki snem ban wan kin dang don shuh shuh kiba nongñiah ki ban sa mih pyrthei bad ruh ba kin dang pynkhreh ïa katei ka lympung ha u snem ban wan.
U Bah Kyrmen Shylla kum u kongsan haba kren ha katei ka sngi u la ai ka jingïaroh ïaki nongïalam jong ka kynhun AHOR kiba la shim ïaka sienjam ban pynlong kum katei ka lympung da ka jingangnud ban pynpaw pyrthei ïaki sap ñiah kali jong ki khun samla ha ka jylla haki surok khohruh khohram, kaba dei kawei naki jait jinglehkai ba ju ïaleh shabar jylla bad wat shabar ka Ri.
U la ong ruh kum uwei naki khun samla ba ju ïeid ban ñiah kali u la kwah ban shim bynta ha katei ka lympung hynrei namar ka jingbunkam kum u Myntri um shym la lah ban leit shim bynta da ka jingkyrmen ruh ba haki snem ban wan un lah ban leit shim bynta ha kum katei ka lympung hakajuh ka por ban ai mynsiem ïaki khun samla.
Naka liang u Bah Kyrmen Shylla kum u Kongsan bad u Bah Sunshine Makri kum u symbud kongsan ha katei ka sngi kila aiti ruh da ka song pisa sha ka kynhun AHOR bad khmih lynti ba katei ka jingïakop kan dang bteng man u snem naka bynta ban sei ïaka sap ñiah kali bad lehse ki ban sa mih ruh ban leit ïakhun wat shabar jylla ha kum kitei ki jait jingïakop.
Ka kynhun AHOR kum ka jingai mynsiem ïaki nongñiah kali kiba shim bynta bad kiba la jop ha katei ka lympung kala sam ruh ïaki khusnam sha ki nongjop ha katei ka jingïakop ha kaba u Bah Mandilost Nongbri u la ioh ban rah ïaka nam lahduh haka Modified Category bad khur ruh ïaka song pisa kaba T.70 hajar lem bad ka trophy, u Ralph Lyngdoh Nongpiur 1st Runners Up bad u Sandy Cliff Marbaniang ha ka kyrdan 2nd Runners Up.
Katba ha ka Stock Category u Samla Banlamphang Marboh u la ioh ban rah ïaka nam lahduh bad khur ruh ïaka song pisa kaba T.25 hajar lem bad ka trophy, u Sunny B Nongrum haka kyrdan 1st Runners Up, bad u Daiaineh Paliar haka kyrdan 2nd Runners Up, katba haka Female Category ka Chelsea Byrsat haka kyrdan ba nyngkong, ka Febronia Effie Pajat haka kyrdan 1st Runners Up bad ka Lambhadaka Patlong haka kyrdan 2nd Runners Up.
Ka Jaidbynriew Hynñiewtrep ka long ka jaidbynriew kaba ritpaid.
Ka long ruh ka jaidbynriew kaba dang sahdien bad kaba dang donkam ïa kiba bun ki lad pynroi pynpar.
Nalor ba ka long ka jaidbynriew ritpaid, ka long ruh ka jaidbynriew kaba shah ñiewbeiñ bad kaba shah thom beiñ ïa kiba bun ki liang bad ha kiba bun ki jadbynriew ba na shabar.
Kane ka jaidbynriew ka don hapdeng ki jingeh kiba khraw bad hapdeng ki jingïaksaid na ka bynta ban pynneh pynsah ïa la ka jong ka hok nongkynti bad ka hok longtrai ha kane ka ri lum Khasi.
Lehse dei ruh ha na kane ka daw ba sa mih kiba bun ki seng bhalang na ka bynta ban ïada ïa la ka jong ka jaidbynriew ritpaid, kaba don mynta ha tmier jong ka riat ba shyrkhei.
Katba nang mih ki sngi ki ïa, ka jingwan kyrthep jong ki mynder ha ki bynta bapher bapher jong ka ri bad bar ri, ka la buh shuh shuh ka jingeh ïa kane ka jaidbynriew ritpaid.
Kane ka jingwan rung kyrthep jong ki mynder ka la wanrah ïa ka jingshong rit mynsiem jong ka jaidbynriew kiba long ki trai ri trai muluk ha kine ki dong ri lum.
Kane ka la wanrah shuh shuh ïa ki jingeh bad jingkordit ïa ki khun samla bad pynkharoi ruh ïa kiba bun ki jingsniew.
Dei ruh kaba la pynlong ïa kane ka ri kaba la long mynno ka ri tip briew tip Blei sha ka ri jong ki kam pyntriem bad jingïaumsnam.
Haba phai halor kine ki jingeh ba kane ka jaitbynriew ka la ïakynduh, hato ïano yn kynnoh.
Kaba nyngkong lehse lah ban ong ba ka dei ka jingkitkhlieh jong ki nongsynshar hi ne ki bor sorkar kiba long ki nongpeit nongsumar ïa ka jingïaid beit jong ka synshar khadar bad ka shongsuk shong saiñ.
Wat lada kita ki nongsynshar ki dei ki paradoh parasam, hynrei la ïohi kumba kim shym long satia kiba kit khlieh.
Ka jingsynjor jng ki bor synshar na ka bynta ban peit ïa ka bha ka miat jong ka jaitbynriew hi ka long ka daw bah jong kane ka jingkynduh mawsiang ki trai ri trai muluk.
Lehse kane ka lah ban long na ka jinglong khuid ne kylluid mynsiem palat ki nongsynshar ne ka lah ban long na ka daw jong ka jingshah tap matlah ha kiwei kiwei pat ki jingshah pynbiej bad jingshah ïalam bakla.
Ka jingbym shimkhia jong ki bor sorkar ne kito ki heh sorkar kiba long ki trai ri trai muluk ka la wanrah ïa ka jingjyllei jong ki mynder hapoh kane ka ri Hynñiewtrep, ha kaba mynta lehse wat ki trai ri hi ki la kylla long ki ritpaid hapoh la ka jong ka jylla ne ha la ka jong ka khyndew ka shyiap.
Na ka por sha ka por, khamtam ha ki por elekshon ki nongmihkhmat paidbah ki khlei ïa ki juban ba thiang ban trei na ka bynta ka bha ka miat jong ka imlang ka sahlang, ka ïoh ka kot bad kiwei kiwei da kaba buh ruh hakhmat eh ïa ka jaidbynriew.
Hynrei kine ki juban baroh ki long khleiñ la thang jwat la bam.
Shuh shuh nalor ki nongsynshar, ka jingbym shimkhia bad ka jingkheiñ shngaiñ jong ki trai ri trai muluk hi ka long ruh ka daw bah jong kane ka jingkordit bad ka jingshong syier ba kane ka jaidbynriew Hynñiewtrep ka ïakynduh.
Ka jingdon ïa ka mynsiem isynei bad jingkylluid mynsiem palat jong ki briew Hynñiewtrep ka wanrah ïa kane ka jingroi bad jingjyllei ki khyllah jait bapher bapher kiba lah ban long ka jingma hadien habud ym tang ïa ki hynrei wat ïa ka jaidbynriew hi baroh kawei.
Ka jingai wai klumar, ka jingdie jaka pathar bad ka jingaikam aijam ïa ki nongwei shi sngi ka ai mynsiem bad pynshlur ïa ki ba kin shongneh ha kane ka bri u Hynñiewtrep bad ynda la slem slem bah haba ki la sngew trai kim salia shuh ban iuhroit bad thombor ïa ki trai ri trai muluk.
Kumjuh ruh, ka mynsiem bishni bad ka jingbym ïarap para jaidbynriew ka long kawei napdeng ki jingeh ban kyntiew irat ïa u paid Hynñiewtrep.
Nongkasen, Risaw 9: Ka Iewthymmai Domsohshan Sport Club Eastern West Khasi Hills District, ha ka sngi saitjaiñ jong ka taiew ka la pynlong ïa ka Inter House Football Tournament 2022, ha kaba la wan ban ïashimbynta da ki 6 tylli ki kynhun bapher bapher kiba don ha ka thaiñ.
Ïa kane ka Tournament la plie pyrda da u President ka HYC Mawthadraishan Circle Samla Shembor Langrin.
Haba kren kum u Kongsan u la ong ba ka kam ïalehkai Phutbol bad ki sports ha kane ka juk kaba mynta kam dei shuh tang kum ka kam biria, hynrei ka la dei ka lad ban ïoh kam ïoh jam, ban im ja na bynta ki samla donsap.
U la kyntu ruh ïa ki rang ïalehkai jong baroh ar tylli ki team ba kim dei ban leh kamkai ïa ka sap ba u Blei u la ai ha ki, hynrei ban pyndonkam hok bad ban trei minot bad ban poi sha ka thong.
Shuh shuh u la ong ba ki rang ïalehkai ki dei ban kiar ïa ki jingmlien ba sniew kum u Drug, ka Kyiad bad u Sikret, namar lada donsap ne tbit katno katno ruh, wei ba la ngop ha kine ki jingmlien ba sniew kim poi shuh sha ka thong.
Ka Seng ka la noh synñiang da ki bol ryngkat bad ka pisa na bynta ban ai kyrshan ïa kane ka Sports Club.
Ha kane ka jingïalehkai football kaba nyngkong, ka Nangkiew ka la khur ïa ka nam jop da kaba ka la pynliem noh ïa ka Young Boys.
Nongstoiñ, Risaw 9: Ka Hynñiewtrep Youth Council ha ka sngi saitjaiñ ka la pynskhem ïa ka HYC Nongjri Unit ha Shnong Nongjri kaba hap hapoh ka HYC Nongtrai Circle West Khasi Hills District.
U Samla Olivertwis Marngar Organising Secretary HYC Nongstoiñ Circle haba kren ha ka jingïalang u la ong ba donkam ïa ki samla ban ieid ïa ka kam trei lajong ban kyntiew ïa ka Ri.
U la pynkynmaw ba ka HYC kam shah ban leh Politic ne Rung Politic katba dang long ki dkhot ka HYC.La pynskhem ïa ki dkhot ka HYC Nongjri da u Samla Lumlang Kharsyiemlieh President HYC, WKHD uba la kyntu ïa ki nongkitkam ban don ka jingkitkhlieh na ka bynta ka lawei jong ka ri bad ka jaidbynriew.
Ki Nongkitkam ba la pynskhem ki long 28 ngut hapoh ka jingïalam u President Samla Spailin Wanniang, Vice President Samla M Wahlang, General Secretary Samla Kitdorlang K.Snar, Assistant GS Samla K.Rongrin, Education Habanskhem Sohphoh, Organising Secretary Samla Johnpoul Wanniang bad kiwei kiwei Nongkitkam bad ki dkhot ka HYC Nongjri Unit.
Mawkyrwat, Risaw, 09: U bah Stalyne H.Diengdoh, uwei na ki ophisar sorkar uba la shongthait bad uba la long kum u kongsan, ha ka sngi saitjaiñ jong ka taïew u la plie ïa ka Retreat baar sngi jong ki khynnah rit bad ki khynnah samla ha St.Cyril Catholic Church Shaid Shaid, South West Khasi Hills District halor ka phang na ka kitab Phawer kaba ong, “Pynsan pynrangbah ïa u khynnah rit kumno u dei ban ïaid; Te ynda u la rangbah un ym leh da kumwei" (Phawer 22:6).
Haba kren kum u kongsan ha katei ka sngi u bah Stalyne H.Diengdoh u la pynkynmaw da kaba ong, “ka spah pyrthei kam ju neh slem bad tang shipor kajah noh hynrei ka spah ba kynja mynsiem lyngba ka jingieid ka long kaba neh junom".
Ula bynrap shuh shuh da kaba ong ba kane ka jaka ïashem lang ne ka Ïingmane Blei ka long ruh kawei na ki shlem ban saiñdur ïa ka jingim jong ki briew ne kiba ngeit ym tang ha ka jingsan jong ka jingim ha ka doh hynrei khamtam eh ka jingsan pura ha ka jinglong jingim kaba kynja mynsiem ban shakri bad ban tip khambha shuh shuh ïa U Blei.
U la ong ruh ba haba pyrkhat ïa kane kajuk kaba mynta bun kiba pyrkhat ba kumno lah ban pynïadei ïa ka kam saiñ hima sima bad ka Balang, haba ong kumne kam mut ba yn ïalap elekshon ha ki jaka mane Blei hynrei ka long ka jingshisha haba pyrkhat bha ba ka Balang kan nym lah ban long khlem ka politics (kaba mut ka jingstad ne saiñ dur ïa ka jingbha) namar na ki Balang lah ban ai ka jingkyrshan lyngba ki jingduwai, ka kamai kajih kam lah ban long khlem ka politics, ha ki jingbylla sngi ruh khlem ka politics yn nym lah ban long, ka pisa ruh kam lah ban long khlem ka politics bad baroh ki mih na ka politics, namar haba ong politics kam mut eh tang ha kata ka sngi ban jied na ka bynta kita ki nongmih khmat.
Haba kren shaphang ka jingïakynduhlang ne ka Retreat ba pynlong hynnin ka sngi saitjaiñ, u la ong ba ka long ban tei ïa ki jingmut jingpyrkhat jong ki hep kiba rit bad ki khynnah samla jong ka Balang bad kaba kham kongsan ka long ban pynrung ha ki ba kin ieit ïa U Blei, kin long kiba ïohi jngai, kin long kiba pyrkhat da ka jabieng kaba ïar namar lyngba jong ki ynsa lah ban tei ïa ka Balang, ïa ka imlang ka sahlang, ïa ka ri bad ka jaidbynriew.
U la ong ruh ba ai ba lyngba kane ka jingïakynduhlang kan dei ym tang ba kin nang ïa ka pule ka puthi ne kin nang ïa ka akor ka burom hynrei ba kin nang ruh ban im ka jingim kaba pynsngewbha eh ïa U Blei.
U la pynshai ruh ha ki hep kiba rit ba ka ‘Retreat’ ka dei kata ka bynta jong ka jingïakyn-duhlang ne ka jingïasyllok ba jar jar ba don ha ka ki jingïatai, ïa mir jingmut bad ïa ai jingmut mar kylliang.
Kumta u la kyntu ïa ki hep kiba rit ba kin long borabor kiba tip sngi, kiba tip-briew tip-blei, kiba kohnguh sneng bad burom ïa ki kmie ki kpa bad kiba la heh la san bad kongsan eh ba kin ïa kynmaw ba ieit bad burom ïa U Blei.
Haba kren pat ha kaba ïa dei bad ka jinglong jingman ha kine ki sngi, u Stalyne H.Diengdoh u la ong ba ka jingkren briew jong ka pisa ka la long kaei kaei kaba ma namar da ka lah ban thied lut ïa kiei kiei baroh la ka long ïa ka jingmut jingpyrkhat, ka jingim briew ne wat ïa ka mynsiem briew ruh khamtam eh ki khun jong ngi mynta ki im ruh ha kane ka imlang ka sahlang kaba dap tang da ki jingsniew kum u drok bad kiwei de ki jingdih.
Namarkata, ka long kaba dei ba ki kmie ki kpa ha kum kine ki sngi ki dei ban phikir bad peitngor bha ïa ki khun ki kti namar ka jingjyllei jong ki jingsniew ka la nang kharoi bad lada ki kmie ki kpa kim lah ban tehlakam ïa la ki khun naduh dang rit kan sa poi sha ki jingeh kiba bun.
Kumta ha ka jingkren jong u u la ai jingmut ba ki jingsneng jingkraw kim dei ban long tang ha ki ïing ki sem, hynrei ha ki Balang ruh dei ban ai ki jingsneng jinghikai khnang ba ka longbriew manbriew kan nym ïap noh tang shiteng por hynrei ba kin nangroi nangsan ha ka jingbha ha ka imlang ka sahlang, ha ka Balang bad ka ri bad ka jaidbynriew da kaba u buh ruh ïa ka kyntien na ka Kotbah kaba ong, “Hikai ïa u khynnah ha ka lynti kaba dei bad un ym kylla ne kynriah noh na ka wat haba u la rangbah".
U bah Diones Wartde uba long u nonglamkhmat ïa kane ka prokram u la ïathuh ba ka jingmut ba ngi pynlong ïa kane ka retreat ka long ba ngi kwah ban hikai ïa ki khynnah rit ba kin nang kumno ban phai dien ïa la ka jong ka jingim kaba ki la leh ha ki por ba la dep, ban pynthymmai biang ïa la ka jong ka jingim.
Ki co-ordinator ne ki nongïalam ruh ki kwah ba ki khynnah kin heh ki san naduh dang rit ha kata ka jingim ba bha kumba ka kitab phawar ka ong, “Pynsan pynrangbah ïa u khynnah rit kumno u dei ban ïaid; Te ynda u la rangbah un ym leh da kumwei" (Phawer 22:6).
Ha kane ka sngi la ïoh ruh ka jingkren lyngkot na u bah Paulmiky Marweiñ bad kumjuh ruh na i heprit Gracemin Syiemlieh, President Seng Khynnah Rit jong ka St.Cyril Catholic Church Shaid Shaid.
Ban pynkut ïa katei ka jingïakynduhlang ba ar sngi ha St.Cyril Catholic Church Shaid Shaid, u Rev.Fr.Friding Kharsyiemiong, Parish Priest Nativity of The Lord Parish Mawkyrwat u leit ban khang mynta ka sngi ryngkat ka jingkyrkhu kyrdoh ba kin nang im ka jingim kaba bha bad ban long ki nongbud jong U Trai Jisu ha ki por baroh.
Nongstoiñ, Risaw, 9: Ha ka sngi saitjaiñ u bah James S.Lyndoh Vice president ka All India Trinamool Congress Meghalaya State, u la hiar sha madan riewblei ban pynkut ïa ka tamasa phutbol kaba la pynlong da ka Nongstoiñ Block Trinamool Congress.
Ha katei ka sngi la synran lang ïa u da u bah Macmillan Kharbani, President ka Nongstoiñ Block Trinamool Congress u ban sa ïa aireng ha ka election ka ban long ha u snem ban wan na katei ka party napoh Nongstoiñ constituency.
Na ka liang u bah Macmillan Kharbani haba ai jingkren u la pynshai ba ka jingpynlong jong ka party ïa katei ka lyngpung ïalehkai, ka long ban wanrah ka jingsngewjan hapdeng ki samla jong ka thaiñ bad ban kyntiew ïa ka jingïalehkai phutbol na ka bynta ki samla.
U la pynkynmaw ruh ba ki samla ka West Khasi Hills ki dei kiba don ka sap ka phong kaba paka ha ki kam ïalehkai sport khamtam eh ha ka phutbol.
Hynrei na ka daw jong ka jingbym don ïa ki jaka pyntbit kiba biang ka sap jong ki samla ka shu sep ei khlem lar kam.
Ha kajuh ka por u la ong ba ka madan riewblei ka dei ka jaka pdeng kaba paka tam ban buh ïa ka coaching centre na ka bynta ki samla ïalehkai phutbol bad ka madan ruh ka dang donkam ban pynbha shuh shuh.
U bah James Lyngdoh haba ai jingkren u la ong ba ha kine ki sngi ka phutbol kam dei shuh tang ka jingïalehkai sport, hynrei ka la kylla long ka lad aikam ai jam bad ka lad kamai kaba ai jingmyntoi haduh katta katta ïa ki samla kiba don sap ha ka phutbol.
U la kyntu ruh ïa ki samla ba haba ki ïalehkai kim dei ban don ka mynsiem khong khong ne ka mynsiem bitar, hynrei kin ïaleh da ka jingieit bad ka mynsiem ïalehkai kaba shisha.
Ha katei ka lympung ïalehkai ki don kumba 32 tylli ki kynhun ïalehkai kiba la wan ban ïahim bynta hynrei kiba la poi sha kaba kut ban ïaknieh ïa ka nam lahduh ka dei ka Mawkynbat SC pyrshah ïa ka Mawlangkhar SC, ha kaba ka Mawkynbat ka la jop da shi kol la nod bad rah ïa ka nam lahduh.
U kongsan u la sam ïa ki khusnam da ki trophy bad ka song pisa kaba laiphew hajar tyngka ïa ka ba jop bad hynriew hajar tyngka ïa kaba wan ba ar.
Mairang, Risaw 9: Ka Holy Cross Health Centre, Mairang ha ka sngi saitjaiñ jong ka taiew, ka la ïoh ban rakhe ïa u mawmer jong ka jingdap 25 snem jong ka ha ka jingshakri na ka bynta ki paidbah ka dong ka thaiñ baroh kawei.
Ha katei ka sngi la rakhe ïa kane ka sngi da kaba la pynlong ïa ka prokram ba ishongkun, ha kaba u myntri ka tnat ka koit ka khiah ka jylla u James P.K Sangma, u la don ryngkat kum u kongsan.
Kiwei pat kiba la sakhi lang ïa kane ka sngi, ki long u Principal Secretary ka tnat ka koit ka khiah ka jylla u Sampath Kumar, u MDC ka thaiñ, u Bah Batskhem Ryntathiang, u Archbishop ka Shillong u Archbishop Victor Lyngdoh, u Deputy Commissioner ka Eastern West Khasi Hills District, u Bah Wilfred Nongsiej, I Provincial Superior ka Holy Cross North Indian Province, I Sister Linet, I Administrator ka Holy Cross Health Centre Mairang, I Sister Jesse Jose, ki Doktor, ki ophisar sorkar, ki nongïalam shnong ka thaiñ bad kiwei kiwei.
Ha ka jingkren kum u kongsan, u myntri ka tnat ka koit ka khiah jong ka jylla, u James P.K Sangma haba ai khublei ïa ki bor pynïaid jong ka Holy Cross Health Centre Mairang halor u mawmer jong ka jingdap 25 snem jong ka, u la ïaroh halor ka jingïaid lynti jong kane ka jaka ai jingsumar nongpang naduh ba la sdang ïa ka.
U la pynpaw ruh ïa ki kyntien ai jingïaroh ïa ka mynsiem trei shitom, wat hapdeng kiba bun ki jingeh kiba bun ba ki nongpynïaid ki la hap ban mad lyngba ki snem.
U la ong ruh ba ka jingdon jong ka Holy Cross Health Centre, ka long sakhi ïa ka jingtrei shitom bad jinglenlade jong ki bor pynïaid jong kane ka jaka sumar nongpang bad ki jingpyrshang jong ki ban ai ïa la ka jingshakri sha ki paidbah jong ka dong ka thaiñ.
U kongsan u la ong ruh ba ka jingrakhe ïa kane ka jubili rupa, ka pynïoh ha ki nongpynïaid ïa ka lad ka kabu ban phai dien sha ki snem ba la leit noh, ban kynmaw ïa u synñiang ba ki nongtrei bad nongpynïaid kiba hashwa bad kiba mynta, kiba la noh bad ban phaikhmat pat sha ka lawei bad ki thong thymmai nangne shakhmat, kum shibynta jong ka jingbteng ïa la ka jingshakri ïa ki paidbah ka thaiñ.
Haba kren halor ki jingïatreilang hapdeng ka sorkar bad ki kynhun shimet ha ki por ba la leit noh, u myntri ka tnat ka koit ka khiah u la pynpaw ïa ka jingkyrmen ban ïohi shuh shuh ïa kiwei pat kiba kum kita ki jingïateh lok ha ki por ban bud, kum shibynta jong ka jingshakri ïa ki paidbah nongshong shnong lyngba ka tnat ka koit ka khiah.
La pynphuh pynphieng shuh shuh ïa kane ka jingrakhe da ki jingshad bad jingrwai na ki nongtrei jong ka Holy Cross Health Centre.
Ha kane ka sngi la ïoh ruh ban pynkup burom ïa ki katto katne ki nongtrei jong kane ka jaka sumar nongpang.
Kiwei pat kiba la kren ha kane ka prokram ki kynthup ïa u Principal Secretary ka tnat ka koit ka khiah ka jylla Meghalaya, u Sampath Kumar, u Archbishop ka Shillong, u Archbishop Victor Lyngdoh, u Deputy Commissioner ka Eastern West Khasi Hills District, u Bah Wilfred Nongsiej, I Provincial Superior ka Holy Cross North Indian Province, I Sister Linet bad I Administrator ka Holy Cross Health Centre, Mairang, I Sister Jesse Jose.
Jowai Risaw 09: Ka 7-Wasa United kala long syndon kum ka lahduh haka lympung ïalehkai ‘14th U Kiang Nangbah Memorial Trophy Super Division Football Tournament-2022, bala pynïaid da ka West Jaiñtia District Sports Association (WJDSA) ka ban sa long ha kane ka sngi saitjaiñ 8 tarik u Risaw ha madan Kiang Nangbah Stadium, Dongmihsngi Jowai.
Ïa kane ka lympung ba pynïaid da ka West Jaiñtia District Sports Association (WJDSA) ka long shi bynta na ka jingrakhe jubilee ksiar jong ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Ka kynhun ïalehkai jong ka 7-Wasa United ka la ïoh rah ïa kane ka nam jop, hadien ba kala lah ban pynliem da 2-0 kol ïa ka Ladthadlabob SC ha ka jingïakhun phainal bad ïa kitei ki ar kol na ka 7-Wasa United la thep marwei da u rangïalehkai jong ka u Buromlangki Salahe.
Haba phai sha ka jingïakhun jong kine ki ar kynhun kala long shisha kaba itynnad bad kaba la pynhun shisha ïa ki nongwan peitkai na baroh arliang, ha ka jingïakhun jong ka kylla step ka 7-Wasa United kala ïoh ban pynkhih ïa ka jar ba nyngkong ha ka minit kaba 32 bad ka jingïakhun jong ka kylla step kala kut da 1-0 kol.
Hynrei haba wan ban bteng ïa ka jingïakhun jong ka kylla miet ka Ladthadlaboh FC kala pyrshang katba lah ban ïalehkai bha na ka bynta ban ïoh pynphai ïa katei ka shikol hynrei da ka jingtriem ki nongap ba shadien jong ka 7 Wasa bad kim shem la ailah satia ïa ki nongïalehkai ba shakhmat ka Ladthadboh ban thep kol.
Katba ka jingïakhun ka dang ïaid bha shakhmat bad dei ha ka minit kaba 90 kala 7-Wasa United kala ïoh biang ban thep ïa ka shikol lyngba utei u player jong ka kaba la pynlong shisha ïa ka 7-Wasa ban rah syndon ïa ka nam lahduh jong kane ka lympung Super Division mynta ka snem 2022.
Ïa kane ka lympung ïalehkai phainal jong ka ‘14th U Kiang Nangbah Memorial Trophy’ Super Division Football Tournament-2022 la wan ban sakhi ha kaba sdang jong ka jingïalehkai da u Sniawbhalang Dhar MLA kum u kongsan uba long ruh u myntri ka sorkar jylla ba dei peit ïaka kam pynroi sor bad kiwei.
Haba ai jingkren ula ai ka jingïaroh ïa ki bor pynïaid jong ka WJDSA kiba la lah ban pynïaid beit ïa kane ka lympung haduh ba kut, ha ka juh ka por u ai ka jingkitbok kitrwiang ïa baroh ar kynhun ba ïakhun phainal ba kin don ïa ka mynsiem ïalehkai namar ha ka jingïakhun don kiba jop bad don ruh kiba shah rem.
Kiwei de kiba ïadonlang ha kane ka sngi ki kynthup ïa u Dolloi ka Elakak Jowai ma Puramon Kynjing, u District Sports Officer ma K.Passah, Hony.General Secretary ka WJDSA ma Lammat-oo Laloo, u Prafulla Kumar Boro, MCS Additional Deputy Commissioner WJHD, ki MDC, ki nongkitkam ka Association, ki nongmih khmat na ki Club bapher bapher nalor kiwei de kiba la shah khot sngewbha.
Ha kane ka sngi la sam ruh ïa ka khusnam sha ka kynhun jong ka lahduh (Champions) da ka song pisa kaba 60 hajar tyngka lem bad ka trophy, ka kynhun na wan ba ar (Runner’s-Up) kala ïoh rong ïa ka song pisa ba 35 hajar tyngka lem bad ka trophy.
Katba ïa ka nam Top Scorer la ïoh da u Pynishai Lathong ka Nangbah Mulang, Best Goalkeeper da u Sbing Chyrmang ka Ladthadlaboh, Man of the Match da u Buromlangki Salahe ka 7 Wasa United bad ïa ka nam Player of the tournament la ïoh rah da u Sanjini Dkhar na ka 7 Wasa United.
Jowai Risaw 09 : Ka Hynñiewtrep Integrated Territorial Organisation (HITO) West Jaiñtia Hills hapoh ka jingïalam u Pynbiang Rymbai kum President u Crisenne Ksoo, u General Secretary ka sengkmie u bah Wanbun N Dkhar lem bad kiwei de ki dkhot ka seng kila leit ban pynskhem ïa ka shnat treikam kaba la tip kum ka HITO Thadmuthlong Area naka bynta ka samoi treikam 2022-2024.
Kane ka long shibynta ban pynïar ïaki shnat treikam ka seng hapoh West Jaiñtia Hills ha kane ka sngi la ïoh jingkren na baroh ki nongkitkam ka District bad ïaka jingïalang la pynïaid da u Cresene Ksoo bad ïaka jingpynskhem la leh da u General Secretary ka sengkmie, kine ki nongkitkam ka Thadmuthlong Area kiba long kumne President u Damewanpyntngen Suchiang, Vice President- u Deimonjurlangki Lyngdoh, General Secretary u Lasmi Suchiang, lem bad ki Executive Member 50 ngut.
Nongpoh, Risaw 09: Ka Nongpoh Town Committee kaba dei ruh kawei na ki kynhun kaba ai iaka jingshakri ban peit bad khmih na bynta ban wanrah ïaka roi ka par jong ki 11 tylli ki shnong kiba hap hapoh ka Nongpoh town, ka la ioh ban pyn thymmai ïaki nongïalam bad ki nongkitkam ba pura u Chairmam, Secretary bad ki dkhot ki ba pura hadien ba la kut ka samoi treikam jong ki nongïalam barim.
Ha katei ka jingjied ïaki nongkitkam jong ka Nongpoh Town Committee, ïaka kam Chairman la ioh da u Bah Successful Lyngdoh u ba dei ruh u Rangbah Shnong ka Saiden, bad ïaka kam Secretary la bynshet biang ha u Bah Rayonald Kharkamni bad kiwei kiwei ki kynthup ïa u Bah CB Syiem kum u Adviser, Bah Rexon Warjri bad Celestine Syngkli kum ki Vice Chairman, Bah Assistant Secretary ha u Bah Vicky Syngkli bad u Samla Anthony Suchiang ryngkat bad kiwei kiwei ki dkhot.
Ha katei ka sngi ban jied bad pynthymmai biang ïaki nongkitkam ka Nongpoh Town Committee la wan ban ïadon bynta da u Bah Rangkynsai Makdoh CEM bad Chairman barim ka KHADC u ba la shim ruh ïaka bynta kum u Chairman ka Election Committee Nongpoh Town, u Bah T Nongkhlaw Secretary ka Election Committee, Bah C B Syiem Chairman barim ka Nongpoh Town Committee, u Bah H Namsaw myntri ka Hima Khadar Lyngdoh ha ryngkat bad ki Rangbah shnong bad ki secretary shnong bapher bapher jong kitei ki 11 tylli ki shnong.
Haba kren ha katei ka sngi na ka liang u Bah C B Syiem kum u Chaiman barim ka Nongpoh Town Committee, u la ong ban long u nongïalam jong ka Nongpoh Town committee kam dei ka nongkynti jongno jongno, hynrei ka dei ka kamram jong baroh ki riew rangbah kiba don ïaka jingbah khlieh ban wan rah ïaka roi ka par ha baroh ki shnong, ha ka juh kapor u kitbok kit wriang ruh ïaki nongïalam kiba thymmai ba kin dang iai trei shitrhem ha ka kam ba la bynshet haki bad u kyntu ruh ba kin ai ka jingtrei kaba khuid kaba suba khlem ka jingnoh shylliang shano shano.
Naka liang ki nongïalam ka NTC kila ong ruh ba haka jingïalang ban wan kin sa kynthup lang ruh ïa ki nongïalam Hima, Dorbar Raid bad ki shnong ba dang sah.
Khliehriat Risaw 9: U bah Damewanhi.
L.Rymbai uba na ka shnong Wapung, East Jaiñtia Hills District, u dei uwei na ki kyrtong na ka 6-Khliehriat Constituency, u ban ïa ai reng ha ka Assembly Election ka ban wan ha u snem 2023, ka jingangnud jong u ka long ban wanrah ïa ka jingkylla dur bad ka synshar khadar kaba khuid ba suba, kumta ka jingïalap bad jingpynshai paidbah ka la ïaid shaid shaid ha ki shnong bapher bapher kiba don hapoh ka 6-Khliehriat Constituency ban pynsngewthuh ïa ki paidbah ïa ka jingdonkam ban don ka khuid ka suba ha ka synshar khadar kaba ju ong ruh ‘A Clean Politic’.
Kum uwei na ki kyrtong u ban ïa ai reng u ïeng skhem halor ki nongrim kiba skem bad kiba don jingmut, ki ban kyntiew shisha ïa ka im lang ka sahlang, u long u riew rangbah uba ïohi jngai, u la ïohi ba ka la don ka jinghiar ha ka ïoh ka kot, ka jinghiar ka khaïi ka pateng kaba la ktah haduh katta katta ïa ki paidbah ka thaiñ, ka jingïakynduh jingeh ki paidbah ha kaba ïadei bad ka jingioh bor ding electrict, ka jingbym ioh ïa ka um bam um dih kaba biang, ka jingdkhoh ka rukom treikam ha ki shlem ai jingsumar ïa kiba pang ba shitom, ka jing sniew ki lynti ki syngkien kaba la long kumba la shu shah iehnoh khunswet shisha ïa ka East Jaiñtia Hills District.
U la bynrap shuh shuh ïa ki nongrim bad ki mat treikam jong u namar u la ïohi ruh ba ki don shibun bah ki jingduna ha ki shlem ai jingnang jingstad kaba naduh ki kyrdan Lower Primary School ter ter, ka jingbym ïaid beit ki lad ai jingïarap sha kiba deihok ban ïoh, ka jingbym ïohkam ïohjam ki khun samla ka district, ka jingngop ba shyrkhei ki khun samla ha ki jait jingdih pynbuaid ba bun jait kaba la i donkam shisha ban don noh ka jaka ban sumar ban kyrshan ïa ka jingim ki lanot, ka Rehabilitation Centre, ki jingeh ba bun ba ki nonghikai ki ïakynduh, ki jingeh ki ASHA, Aganwadi, ki Mid Day Meal, Muster Roll, ki jingeh ki nongbylla, ki nong ñiah kali hapoh ka district.
Utei u rangbah u don ruh ka jingthrang ban pynlong ïa ka shnong Wapung kaba long kum ka Head Quarter jong ka C&RD Block bad Khliehriat kum ka Head Quarter jong ka District kum ki Model Town hapoh ka district, ban kyntiew ïa ka rep ka riang bad ka kam ri jing ri ha ka 6- Khliehriat Constituency, u don ka jingangnud ruh ban ïasaid na ka bynta ka kam dewïong namar mynta la bun snem khlem shah shuh ban tih bad shalan ïa u dewïong, ban thaw ki lad ki lynti ban pynkhie im biang ïa ki sawdong sawkun, ban kyntiew ïa ka kam jngohkai pyrthei kiba hap hapoh ka Khliehriat Constituency, ban pynioh ïa ki hok jong ki paidbah khlem kano kano ka jingleh shiliang khmat, ban pynduh pyndam ïa ka jingbam sap kaba bam kruiñ ïa ka roi ka kiew ha baroh ki liang,, ban pynneh pynsah ïa ki riti ki dustur jong ki longshwa man shwa, ban wanrah ïa ka khuid ka suba ha ki shnong ki thaw, ki ïew ki hat kiba don hapoh ka constituency, ban wanrah ïa ki Centre bapher bapher ban ai jinghikai (Training Centre), ki Coaching Centre, ban kyntiew ïa ki sap ki phong lyngba ki Skill Development Centre bad kiwei kiwei ki lad jingiarap kiba katkum ka jingdawa ka por.
Ha man la ki rynsan ba u ïeng, u bah Damewanhi Rymbai u pynsngew ba u don shisha kata ka mynsiem ban ai ïa ka jingshakri kaba hok ka ban wanrah ïa ka jingkylla bad ka jingsynshar kaba ïajan bha bad ki paidbah nongshongshnong jong ka 6-Khliehriat Constituency, kaba ïajan ruh bad ki bor synshar district bad ruh bad ka jylla hi baroh kawei.
Khliehriat Risaw 9: U Vice President jong ka Meghalaya State Congress Party uba ju bat ruh kum u President Congress East Jaiñtia Hills District, u bah Piwell Shylla uba na ka shnong Moolang East Jaiñtia Hills District, lyngba u kyrwoh u pynbna ba u la mih noh na ka party Congress bad ka daw jong ka jingmih jong u ka dei na ka daw shimet jong u hi.
U la ong ruh ba ha kaba ïadei bad ka jingpyniasoh jong u bad kano kano ka party un pat shym la shim kano kano ka rai.
Nongstoiñ, Risaw, 09: Ka ophis jong ka District Swachh Bharat Mission ha ka sngi saitjaiñ ka la ïoh ban rakhe ïa ka Swacch Bharat Diwas ha West Khasi Hills District Nongstoiñ, ïa kaba la tip ruh kum ka Swacchata Hi Seva.
Ïa katei ka jingïalang la pynlong ha Bishop Hall Nongstoiñ.
Ha katei ka jingïalang la ïadonlang u bah D.Toi Executive Engineer PHE, Nongstoiñ Division u ba long ruh hajuh ka por u dkhot ka DSBMG, West Khasi Hills Nongstoiñ bad u kongsan jong katei ka sngi kyrpang.
La synran lang ruh ïa utei u ophisar da ki Block Development Officer ka Mawthadraishan, Nongstoiñ bad Mawshynrut C&RD Block.
Ha katei ka sngi ka ophis ka la ïoh ruh ban sam ïa ki khusnam sha ki katto katne ngut kiba la shna ïa ki phlim lyngkot, haba ïadei bad ka jinglehkhuid bad kiwei kiwei bad ha kajuh ka por la ïoh ruh ban pule ïa ka jingthoh “Bam Smai" haba ïadei bad ka khuid ka suba.
Nalor kitei ki ophisar la ïadonlang ruh I kong B.Parïong, Accountant cum District Consultant, DSBMG, West Khasi Hills District, ki katto katne ngut ki riew pawkhmat na ki lai tylli ki block kaba kynthup ïa ka Mawthadraishan, Nongstoiñ bad Mawshynrut C&RD Block.
La pynïaid ïa katei ka jingïalang da u bah J.R.Nongsiej District Co-Ordinator DSBMG, West Khasi Hills District.
U Bah D.Toi Executive Engineerr, PHE, Nongstoiñ Division haba ai jingkren ha katei ka sngi u la ong, “Lada ngi long ki briew kiba leh khuid ngin ïoh ka met ka phad kaba koit kaba khiah, ngin dap ruh da ka mynsiem kaba khuid, dei u Mahatma Gandhi u ba la ïaleh shitom ban pynphriang ïa ka jingleh khuid nyngkong ha Ri India, Ngi dei ban tip hi dalade kumno ban lehkhuid".
“Ka shnong Mawlynnong ka dei ka nuksa kaba bha tam ïa ngi tang, namar ba ka long ka shnong kaba khuid ki nong jngoh kai pyrthei ki tuid bad ki nongshong shnong ki don ka jingïoh nong haba kum ha kane ka juk kaba hiran ban ïoh kam ïoh jam.
Hynrei, dei tang namar ka jinglong khuid jong ka shnong ka wanrah ïa ka kamai ka kajih ha ka shnong, hangne ka pynsngewthuh ba tang na ka daw jong ka jingleh khuid ka spah ka la beh nadien", u la ong.
Shillong, Risaw : U MLA ka Mawlai u Bah PT Sawkmie ha ka sngi Saitjaiñ ba la lah u la pynurlong ïa la ka jingkular kaba u la khlei ha u rangbah shnong barim u (L) Bah Silvester Kurbah, ba ju khot ieit bah Best ia kaba u la noh synñiang 4 lak tyngka ryngkat ki tiar shet tiar tiew sha ka dorbar shnong Mawlai Phudmuri ba la ai ha Indoor Sports Hall, Mawlai Phudmuri.
Haba ai jingkren shuwa ban ai ïa ka work order bad ïa ki tiar shet tiar tiew u Bah PT Sawkmie u la pyrto ia ki kam u acting rangbah shnong bah S.Khongkliam halor ka jingtrei shitom jong u, kumjuh ruh ia u secretary shnong uba la pynneh ïa ka jinglong khuid jong u ha ki kam shnong kam thaw bad ba u long ruh u briew ba sngewrit.
U pynpaw ba u ai ïa kane ka work order kaba 4 lak tyngka na ka bynta phra tylli ki dong kiba don hapoh shnong Phudmuri, kaba long mar 50,000 tyngka na ka bynta kawei ka dong.
Kumjuh ruh ïa ki tiar shet tiar tiew sha 8 tylli ki dong, ba ïoh mar ar tylli ki top syntek kawei ka dong, ba long 16 tylli ryngkat ki tyrpar, ki khiew, ki ketli bad kiwei kiwei.
U bah PT Sawkmie u pynpaw ruh ïa ka jingsngew bynñiaw ba ki kam pynroi kum haba tap slep ïa ki nala heh, kiba lah ban ïaid kali, kiba don ha Mawlai Phudmuri, Nongpdeng, Nonglum bad ia ka surok ha Mawlai Umjaiur, ka project kaba da ki klur tam, la shah pynsuki ha kibym kwah ban ïoh burom ma u, lada dep shna ïa kine.
U pynkynmaw ruh ba u la pyrshang ha i bor barit ban ïarap kat kaba lah ïa ki shnong bad ïa kiba donkam jingïarap ha ka por jong ka khlam kaba la pynsohsat ïa ki paidbah ha ki ar snem ba la leit.
U la pynpaw ruh ba um ithuh ïa ki paidbah tang haba la jan ka ilekshon, hynrei naduh ka sngi ba mar ïa jop u sngewthuh bad sngewkhia ïa ki jingeh jong ki.
U la pynpaw ruh ka jingsngewkhia halor ka Long Round road ne ka surok na Mawlai Petrol Pump ter ter shaduh Mawlai Mawroh, kaba la sniew shaba palat bad kaba la pynjah burom na ka jingtih ban siang pipe bad sa ïa wad hi ma phi ki paidbah mano ba pyntrei ïa ka, ong u bah PT Sawkmie.
Ha kane ka sngi la ïa don lang ruh u acting rangbah shnong bah S.Khongkliam, uba la ai khublei bad pynpaw ïa ka jingsngew nguh ïa u MLA haba ïa dei bad kine ki jingai jingïarap ha ka jingdon ryngkat lang ka Excutive Committee jong ka shnong, ki longkmie bad kiwei kiwei.
Haba kren ai khublei u general secretary ka shnong Mawlai Phudmuri u bah Lamphrang Nengnong u la pynpaw ba u bah PT Sawkmie u dei u Real Politician ym u Business man, “Nga nud ban ong ïa kane shaphi ki paidbah, namarba u long shisha kumta," ong u secretary shnong.
Nalor kata ula pynpaw ruh ka jingsngewkmen ba u MLA u la pynurlong ïa kaei kaba u la kular naduh ka por u bah Silvester Kurbah bad u la pynurlong ïa ki ha katei ka sngi.
Hashuwa kane la ïoh ruh ïa ka jingkren u bah Franky Massar, uwei na ki nongkyrshan baradbah jong u Bah PT Sawkmie, uba la pynkynmaw ïa ki kam ba u MLA u la leh na ka bynta ka Mawlai Konstitwensi.
U la ïathuh ba u bah PT Sawkmie um dei u nongmihkhmat ba ai skhim tangba la jan ilekshon, naduh ka sngi nyngkong mar ïa jop u la sdang ban trei ïa ka kam jong u, u la maramot pynbha ïa ka surok basniew bha shuwa ban poi ha FCI, kaba ki kali ki ju ïaid halor ki pipe um, hynrei mynta ka la bha, ha NEHU kaba ju shlei um, u la shimkhia bad la pynbha ïa kane ka surok ruh bad mynta kam shlei um shuh.
U pynkynmaw ruh ba ïa ka surok Mawlai By-pass u bah PT Sawkmie u la shimkhia ban buddien bha ïa ka ruh bad kren shaphang kane ka surok wat haïing dorbar kaba la ïoh ban plie pat.
Wat ïa ka jingkieng Wahumkhrah dei hi u bah PT Sawkmie uba la buddien thikna bad kaba la urlong mynta.
U pyrto ïa u MLA ba u ai jingïarap ha ka por ka khlam, khlem da peit shilliang khmat ïano ïano ruh, u MLA u pyntreikam hok ïa ka skhim kum u nongmihkhmat ka thaiñ.
Shillong, Risaw, 09: Ka kurim u Lat ka Jylla u Brigadier (Dr.) B.D.Mishra (Retd.) ka Neelam Misra ha ka jingïakynduh ïa ki heh Ophisar jong ka tnat Textile and Handicrafts, ki nongseng kam bad ki Self Help Group ha Raj Bhavan, Shillong ha ka sngi Thohdieng, ka la kyntu ïa ka Sorkar Jylla ba kan pynshlur ïa ki nongthaiñ jaiñ tynrai.
Ka Misra ka la kyntu ïa ki heh Ophisar jong ka tnat tnat Textile and Handicrafts ba kin ïarap ïa ki kynthei da kaba pynthikna ba dei ban pynneh pynsah ïa ka riti ka dustur kaba la don lypa.
Haba pynpaw ïa ka jingsngewkmen ïa ka jingshimkhia jong ki ophisar ban kyntiew ïa ka thaiñ jaiñ, ka Misra ka la khot bad wer ïa kiba don ha kane ka jingïalang ban shimkhia ruh na ka bynta ban pynïaid iew ïa ki mar rep ba la pynmih na kane ka jylla shabar ka ri India khnang ban kyntiew ïa ka khih ka kamai jong ki kynthei kaba long ruh kum shi bynta ban pynkup bor ïa ki.
Ha kane ka jingïalang la ïashim bynta lang da u Principal Secretary jong ka tnat Textile u Sampath Kumar, u Commission & Secretary jong ka tnat Textile u Bah F.R.Kharkongor, u Director jong ka NIFT, Shillong u Dr.A.Das, ka Deputy Commissioner East Khasi Hills ka Kong Isawanda Laloo bad u Secretary jong ka tnat Textiles u Bah T.Lyngwa, ka Ms.Kari Lombi, kaba dei ka OSD jong u Secretary ka tnat Textile & Handicrafts, ka Sorkar Arunachal Pradesh bad ka Ratan Anya kaba long ka Chairperson jong ka Oju Welfare Association of Arunachal Pradesh.
La pyni ruh ïa ka jinglum jingtip jong ka kam thaiñ jaiñ ha ka jylla Meghalaya bad Arunachal Pradesh.
Shillong, Risaw : Ka Khasi Students’ Union (KSU) Sohiong Circle kan pynlong ïa ka jingsam khusnam “XVMaitshaphrang Award 2022" sha ki samla pule jong ka dong ka thaiñ Sohiong kiba wan shakhmat ha ki jingpule ki jong ki kum shibynta ban nang ai mynsiem bad pynshlur shuh shuh ïa ki ba kin nang lah ban kiew shaphrang ha ki jingpule.
Kane ka jingsam khusnam sha kine kiba pass bha kan long tang na ka bynta kito ki samla kiba hap hapoh jong kine ki thaiñ jong ka dong, kata ka Sohiong, Rangshken, Nongkseh, Weilyngkut, Nongbsap, Umsaw/Marpna bad Mawmaram.
Ki samla kiba lah ban aplai na ka bynta kane ka khusnam ki long na ka bynta ki klas 10 kiba ïoh 70% shaneng, klas 12 70% shaneng bad ki Graduate, Post Graduate, Professional kiba ïoh 65% shaneng.
Ki jingdonkam ki kynthup ia ka Marksheet final, certificate shnong bad phone nombor.
ïa ki jingtip ba kham bniah lah ruh ban phone sha kine ki nombor :Donborlang Mawlong President -7005099901, Elijohn Thabah Edu Secy -8974751724 bad Marchkupar Thabah -8731052324.
Ka tarik ba khatduh ban pynpoi ïa ki aplikeshon kan long ha ka 29 tarik mynta u bnai Risaw 2022.
Kane ka long katkum u kyrwoh lyngba u samla E.Thabah Edu.
Secretary KSU Sohiong Circle.
Shillong, Risaw : U Joint Director of Health Services (SS), Civil Hospital, Shillong da kane u pyntip ba ym pat shym la don ba wan kam ïa kawei ka metiap jong uwei u nongpang ba la khlad noh u bym lah ban tip kyrteng, uba la don kumba 30 snem rta bad uba shong ba sah ha ki thaiñ Lachumierer.
Une u nongpang ula wan shah sumar hapoh kane ka hospital ha ka 5.10.2022 bad ula khlad noh ha ka 6.10.2022 ha ka por 7:40 mynstep.
Kumta la kyntu ïa kiba haïing hasem bad kiwei pat kiba don jingïadei bad une u rangbah ba kin sngewbha ban wan shim noh mardor ïa kane ka met napoh ka jaka buh metïap jong kane ka hospital hapoh ka lai sngi shwa ban aiti noh ïa ka met sha ki bor ba dei khmih jong ka Shillong Municipal Board ban leh ïa kaba donkam.
Shillong, Rymphang 20 : Ki 13 ngut ki nongïalehkai Mixed Martial Arts ka jylla na ka kynhun jong ka Team Revolution ki la ïoh ban khur takma na ka rynsan ïakhun ba la pynlong da ka Rhino Martial Arts & Fitness Club Sivasagar ha ka 18 tarik mynta u Rymphang.
Ha kane ka kynti, ka Team Revolution ka la ïoh ban khur haduh 10 tylli ki takma ksiar bad lai tylli ki takma Rupa, napdeng ki shynrang kiba la ïoh ban khur takma ki long 11 ngut bad kynthei marwei.
Kiba la ïoh ban khur takma ksiar ki kynthup ïa u Kitbhahmi i Wann, u Fedrick khongsit, u Adarsh tamang, u Dharmo chakma, u Bryan Suting, u Jefferson Lyngdoh Kynshi, u Thomas Suchiang, u Synrop Wahlang, u Bantiplang Khongwirbad ka Daniella I Wanda mylliemnngap.
Kiba la ïoh ban khur takma rupa ki kynthup ïa u Obadaia kelphung, u Durash Borgohain bad u ïarapbor Nongrum.
Shillong, Rymphang 20 : Ka Lawsohtun SC ka la ïoh ban pynliem haduh 4-2 kol ïa ka Umphyrnai SC ha ka lympung ïalehkai jong ka SSA 1st Division Football League 2023-24 kaba long hynne ka sngi ha madan SSA, Polo.
Ïa ki kol jong ka Lawsohtun ha kane ka sngi la ïoh ban thep da u Joinbor Nongspung tang ha ka minit kaba 9 jong ka kylla step bad pynbud sa shi kol pat ha ka minit ba 67 jong ka kylla miet.
Katba ïa ki ar tylli kiwei pat ki kol la ïoh ban thep da u Rangdajied Rynjah ha ka minit kaba 65 bad minit ba 79 jong ka kylla miet.
Haba phai pat sha ka Umphyrnai, katei ka kynhun tang ha ka minit kaba 37 ka la ïoh ban pynïakhaid noh ïa ka jingïakhun lyngba ka kol na u Ridingstar Kharkongor bad kumta tad haduh ban da kut ka kylla step ka jingïakhun ka la neh da ka jingkhaid mar 1-1 kol.
Hynrei wat hadien ba ka Lawsohtun ka la ïoh ban lamkhmat biang sa ar kol kata ha ka minit kaba 65 bad 67, pynban ka Umphyrnai ka dang ïoh ban pynphai biang sa shi kol lyngba u Damanglang Kharbangar ha ka minit kaba 77.
Watla ka la Umphyrnai ka shah lamkhmat da 3-2 kol hynrei ka ïakhun tyngeh ban ïoh pynïakhaid biang pynban dei ha ka minit kaba 79 ka Lawsohtun ka la ïoh biang sa shi kol ban pynskhem artad ïa ka jingthep kol da 4-2 kol bad khur suk ïa ka jingjop ha katei ka janmiet.
Ka jingïakhun ha ka sngi Balang 21-02-2024 pat kan long hapdeng ka Malki SC pyrshah ïa ka Mylliem SC ha ka por 2:45 PM nohphaisngi.
Shillong, Rymphang 20 : Ka kynhun ïalehkai jong ka Meghalaya ka la mad ïa ka jingshah rem da ki san wiket ha ka Hyderabad ha ka final jong ka Ranji Trophy (Plate Group) kaba long ha kane ka sngi Ba-ar ha Rajiv Gandhi International Cricket Stadium, Hyderabad.
Haba bteng biang ïa ka jingïakhun da ki 71/1 ha ka por mynstep da kaba donkam sa 127 ron ban jop, ka Hyderabad ka la duh haduh saw wiket hynrei ka la lah pat ban pyndep ïa ka thong lyngba ka hynriew ron na u Chandan Sahani.
Ha kawei pat ka liang, ki rangkawang bol jong ka Meghalaya ki la ïalehkai bha ha kane ka sngi ban tehlakam ïa ka jingïoh kamai ron suk ki rangïalehkai ka Liang Pyrshah.
Hynrei ka jingdon jong u rangïalehkai Indian Premier League (IPL) u Tilak Varma ban kamai haduh 64 ron na ki 50 bol ka la pynlong ïa ka kynhun trai jaka ban khur ïa ka jingjop.
Ïa ka wiket jong u la ïoh ban pynkhyllem da u Raj Biswas uba la khur shi wiket bad ai kamai pat 49 ron katba u Chengkam Sangma uba khur lai wiket bad ai kamai 47 ron u la dei u rangkawang bol ba kynsai tam ka Meghalaya nalor u Aryan Borah uba khur shi wiket la 13 ron.
“Ka MCA ka sngew sarong na bynta ka kynhun ïalehkai Ranji baroh kawei na bynta kane ka samoi," on gu Secretary ka Meghalaya Cricket Association, u Bah Gideon Kharkongor.
Shuh shuh u ong ruh ba kane ka aiom kadei ka aiom ïalehkai kaba itynnad tam ïa ka kynhun naduh u snem 2018 ba ki pynïasoh bad ka BCCI.Shuh shuh la ong ba watla ha kane ka samoi ka kynhun ka mad bun ki jingeh, kata lai tylli ki jingjop ha ka round robin stage ka mad pat ar tylli ki jingshah rem bad bud sa ka jingjop ha ka semi final.
Kane baroh ka jia hadien ba ki bor pynïaid jong ka MCA ki la shim ïa ka rai ban ym sei ïa ki rangïalehkai ba shu khot na shabar jylla ha ka sien kaba nyngkong eh hynrei ban shaniah beit ha ki rangïalehkai trai jylla.
Kumta, hadien ba la poi sha ka final, baroh ar kynhun kata ka Hyderabad bad ka Meghalaya ki la ïoh pat ban rung sha ka kylla kaba bud jong ka samoi ban wan ha ka thup Elite Groups jong ka Ranji Trophy.
Ka jinglah jong ka Meghalaya ban ïalehkai bha ka la pynlong ruh wat ïa ki bor pynïaid jong ka Hyderabad Cricket Association bad kumjuh na ka North East Cricket Development Committee ban ai jingïaroh ïa ka kynhun ïalehkai ka jylla.
K a jingtih pathar ïa u maw bad u shyïap kylleng ka jylla Meghalaya kan sa buh ïa kane ka jylla bad ki briew jong ka ha ka jingeh kaba bun.
Kaba nyngkong eh ka long bad ki tyllong um baroh kin sa sdang ban rngad lut noh kawei hadien kawei.
Wat ki nongwan jngoh kai ïa kane ka jylla jongngi ruh ki la sdang ban kren bynnïaw haba ki ïohi ïa kane ka jingtih pathar ïa ki lum ki wah jongngi bad bun na kita ki jaka ki dei kiba ju don ki khlaw ki btap.
Mynta lah pom lut shuwa ïa ki khlaw ki btap bad sa sdang sa ka jingtih par maw par shyïap.
Bun na uta u maw u leit khaïi sha Bangladesh.
Ka jingkylli kaba mih ka long – hato ngi lah mo ban shu khlong lut ïa ki maw ki shyïap na ka marïang khlem da pyrkhat shuh ïa ka lawei? Hato ha ka pateng jong ki khun ki ksiew jongngi kan long kaba kumno? Ngi ju ïa pyrkhat lem mo ïa la lawei? Ne ngi pyrkhat tang ïa ka mynta?Kawei kaba sngewphylla ka long ba ka sorkar MDA dang ha kine ki sngi ka la pynbna ba kan shna kumba 100 tylli kita ki pung um ha kylleng ka jylla bad kan pynlut haduh 400 klur tyngka na ka bynta kane ka kam.
Ka jingkylli ka long hato ka sorkar ka donkam ban pynneh pynsah shuwa ïa ki pung, ki wah bad ki wahduid kiba la don lypa ne ka donkam ban tih thymmai da kiwei? Bad lada ym don khlaw, don btap shuh bad ka jingtih par maw ka ïaid shaid shi shaid khlem jingsangeh hato ki tyllong um jongngi kin dang don?Kawei na kita ki wah kaba don hapdeng ka jingma ka dei ka Wah Nïangleng don hapdeng ar tylli ki shnong – ka Shnong Khat-ar Mer hajan Mylliem bad sha shilïang pat ka don ka shnong Laitkroh.
Ka Wah Nïangleng ka hap hapoh ka Sohra konstituwensi katba ka Laitkroh pat ka hap hapoh ka Mawphlang konstituwensi.
Ka Wah Nïangleng ka tuid sha ka dam ha Mawphlang kaba sam um ïa ka sor Shillong baroh kawei.
Lada ka Wah Nïangleng bad kiwei kiwei pat ki nan bad ki pung heh kiba tyngkai ïa ka um bam um dih jongngi ki shah hïar thma ha ki nongtih par maw hato ka jingma kam ap ïangi? Naei pat ngin ïoh um lada lah rngad lut kine ki wah, ki pung, ki nan baroh?Ha kine ki por mynta naduh kumba saw snem eiei ngi ïohi ba ka sorkar kmie ka pyntrei jubor ïa ka skim Jal Jeevan Mission (JJM) kaba thmu ban wanrah ïa ka um bam um dih ha man la ka thliew iing.
Ki pipe lah sïang shaid shi shaid hynrei kaba ma ka long ba lehse ha kito ki pipe yn wan pynban tang da ka lyer ha ka jaka ban wan da ka um.
Ha ka jingshisha ïa kum kane ka skim ki nongpynïaid shnong ki la dei ban kitkhïa bha bad kim dei satïa ban ai ïa kata ka dulir sha ki riew shimet ba kin tih bad khlang ïa u mraw ban shalan sha Bangladesh.
Hynrei sngewsih ban ong ba ka nongpynïaid shnong Laitkroh ki la kubur ban ai tih maw ïa ki riew shimet kiba khaii ïa uta u maw bad shyïap sha Bangladesh.
Haba kylli na ki tnad sorkar bapher bapher kum ka State Pollution Control Board, ka Forest Department, Ka Directorate of Mineral Resources bad wat ka Khasi Hills District Council ruh kim don ba tip mano ba la ïa jingbit ïa uta/kata ki nongkhaii maw.
Hynrei da ka lïang kitei ki tnad sorkar bad ka KHDC ruh ki la ong ba kin sa wad bnïah ïa katei ka jingtih maw halor ka nan Wahnïanglieng kaba lah ban pynrngad syndon ïa kata ka nan.
Sawdong jong kane ka nan Wahnïangleng ki don ki khlaw bad ïa kita ruh la pynsyllen lut baroh namar ba kata ka khlaw ka long ka jong ki riew shimet.
Haba ïa kane ka imlang sahlang Khasi jongngi lah ju ong ba ki khlaw ki btap, ki um ki wah, kim dei ki jong ki riew shimet hynrei ki dei kiba ngi ïa long trai lang baroh (common property resources) ïa kiba ngi dei ban ïa pynneh pynsah.
Hynrei mynta pat lah kylla khongpong lut kata ka kolshor Khasi.
Ka la don sa tang ka jingmyntoi shimet katba kiba bun balang ki hap ha ka lanot.
Lada ka Khasi Hills District Council kam lah ban teh lakam ïa kine ki jingleh mon ki trai khyndew bad lada kam pynsangeh ïa ka jingtih maw bad khur shyïap na ki wah baroh, ka nemsniew ka ap ïangi.
Wat mynta ruh ngi la ïohi ïa ka jingkylla ka jinglong jong ka marïang (climate change) hynrei ngim don kano kano ruh ka jingpyrkhat sani lane ka jingsngew khuslai halor kine ki mat ki phang.
Shu ïa beh spah haduh ba I kum bym don shuh ka lashai.
Ngi kyrmen ba ka KHADC bad kiwei pat ki tnad trei kam ka sorkar kin the lakam ïa kane ka jingleh dusmon ïa ka marïang.
Lym kumta te kam myntoi eiei ruh ka jingdon jong ka District Council kaba dei ban pynneh pynsah ïa ka spah marïang nalor kiwei pat ki kam.
Shillong, Rymphang 20 : Ka lympung ïalehkai jong ki skulbah ba la tip kum ka Khelo India University Games (KIUG) 2023 ka la sdang ha kane ka sngi Ba-ar ha skulbah NEHU, Shillong.
Ïa kane ka lympung ïalehkai la wan ban plie da u Myntri ka tnad Ïalehkai ka sorkar jylla, Bah Shakliar Warjri ha ka jingïalang kaba long ha SAI, NEHU Campus Shillong ha ryngkat ka jingdonlang ka Deputy Commissioner ka East Khasi Hills Kong RM Kurbah, nangta u DGP Meghalaya u Dr.LR Bishnoi, Prof.D.K Nayak Acting Vice Chancellor NEHU kynthup naduh ki nongïalehkai bad ki nongpynïaid ïa ki jingïalehkai.
U Myntri haba kren sha ki nongïalehkai ha kane ka sngi, u la ong ba ka sorkar jylla ka la trei ryngkat ryngkat bad ka sorkar pdeng naka bynta ban kyntiew ïa ki kam ïalehkai ha ka Ri.
U ong ruh ba ka Khelo India University Games 2023 ka long ban kyntiew ïa ki kam ïalehkai ha ki jylla bad ruh ha ka Ri.
“Ka Meghalaya ruh ka pyrshang ban kyntiew ïa ki kam ïalehkai ha ki samla jong ka jylla da kaba pynlong ïa bun ki lympung ïalehkai.
Ha kawei ka sngi ngin sa ïohi ba ki samla jongngi kin sa pawnam," u la ong.
Nalorkata, u ong ruh ba ki samla jong ka Ri ki don bun bha ka sap bad ka talen, kumta u ong ba ha kawei ka sngi, kin sa don ki nongïalehkai kiba aireng ha kum kine ki lympung kiban ïoh mihkhmat pat ïa ka jylla bad ruh ïa ka ri ha ki lympung kiba heh.
U Myntri u la pyntip ruh ba ki la don kumba 33 tylli ki skulbah kiba shim bynta ha katei ka Games kaba long ha ka jylla.
Na ka liang u Myntri ka tnad Ïalehkai ka sorkar pdeng, u Anurag Thakur haba kren ha ka jingïalang plie pyrda ha ka sngi Nyngkong ha nongbah Guwahati u la ong ba katei ka lympung kan plie lad ïa kum ba 4,544 ngut ki samla pule na kylleng ki skulbah jong ka Ri ban mih madan bad ïakhun ha ki 18 tylli ki jaka bapher bapher jong ki jylla ka thaiñ shatei-lammihngi jong ka Ri, kata ha Assam, Arunachal Pradesh, Meghalaya, Mizoram, Sikkim, Nagaland bad ha Tripura.
Shuh shuh u ong ruh ba ha kane ka lympung ki la don haduh 20 tylli ki jait jingïalehkai kynthup naduh ki athletics, rugby, swimming, badminton, hockey, football, lem bad kiwei kiwei.
U la pyntip ruh ba kum shi bynta ban kyntiew ïa ka Fit India, ka sorkarka la kynthup lang ruh ïa ka yoga bad ki jingïalehkai tynrai.
Nongpoh, Rymphang 20: Ka Ri Bhoi Youth Federation (RBYF) Sengkmie mynta ka sngi ka la mih shakhmat ban ai ka jingïaroh kaba khraw ïa u MLA ka Umsning, u Dr.Celestine Lyngdoh, kaba dei halor ka nongrim ba kum u nongmihkhmat paidbah u la pyni ïa ka jinglong nongmihkhmat ban dawa syndon na ka sorkar ba ka dei ban ai noh ïa ka madan Artificial Turf ha Ri Bhoi District.
Kane ka jingïaroh ka RBYF ïa u MLA ka Umning, u Dr.Celestine Lyngdoh, ka dei hadien ba mynta ka sngi ha ka dorbar mang tyngka ha ïing dorbar thaw aiñ, u la la mih shakhmat ban kren bad ban dawa mardor na ka sorkar MDA-2 ba ka dei ban phai khmat kyrpang sha ka Ri Bhoi ban ai noh ïa ka madan Artificial Turf ha Ri Bhoi, nalor kiwei kiwei ki jingdawa kiba u la kren na ka bynta ka dong Ri-Bhoi.
Haba ïa kren bad u President ka RBYF, u Bah Bipul Thangkhiew, u la ong ba kum ka seng kaba ïeng ban shakri na ka bynta ka jingmyntoi ki paidbah ha Ri Bhoi ka sngewsarong ban mih kum une u nongmihkhmat uba nud ban kren ïa ki jingdonkam ka District bad kumba u la pynpaw da kaba dawa ïa ka madan Artificial Turf ha Ri Bhoi la da kam dei ha Umsning ba u don ha ka liang pyrshah, la dei ban ai ha madan Kurkalang ne ha Nongpoh ba don ki MLA kiba don ha ka sorkar, la dei ban ai jingïaroh kaba khraw ïa u kum u MLA uba kren shisha na ka bynta ka jingmyntoi ki khun samla.
U la ong ruh ka seng RBYF ruh ka mynjur ïa ka jingdawa u MLA ka Umsning ba la dei ban don noh ka madan Artificial Turf ha Ri Bhoi, namar kumba long ha ka jylla, ka Ri Bhoi District ka dei kawei na ka District kaba pynmih shibun ki khun samla ba don sap ha ki kam ïalehkai sport bad kumba dang shen ruh ha ka Khelo India bad wat ha ka Meghalaya Game kiba bun na ki samla na Ri Bhoi ki la wan rah ïa ka burom ïa ka jylla da kaba khur bun ïa ki nam jop kaba long ka burom ym tang ïa ka Ri Bhoi bad wat ïa ka jylla hi baroh kawei.
“Ka Ri Bhoi ka la donkam shisha ban don noh ka Madan Artificial Turf ban kyntiew ïa ki khun samla ha ki kam ïalehkai sport bad nalor ka madan Artificial Turf ka Ri Bhoi ka la donkam ruh ban don noh ka Multi Sport Complex kaba dei kawei na ka lad ban kyntiew shisha ïa ki samla ka Ri Bhoi kiba don sap ha ki kam ïalehkai sport" ong u Bah Bipul Thangkhiew, bad bynrap ruh kum ka seng ka ai jingïaroh ïa u MLA ka Umsning uba la kren ïa kane ka phang ka jingdonkam ki samla bad kumba la pynpaw da u MLA ka seng ka kloi ba pdiang ba ka sorkar ka dei ban wan rah noh ïa ka madan Artificial Turf la ka long ha kano kano ka bynta jong ka Ri Bhoi District" u la bynrap.
U la kren shai ruh da kaba ong ba ka Ri Bhoi District kaba ju pynmih bun ki rang bad ki thei ïalehkai sport kiba la wan rah burom ïa ka jylla ka la donkam ban don noh kawei ka Multi Sport Complex khamtam ka Madan Kurkalang kaba don ha syndah ka Umroi Airport ka la don hok ban ioh shuwa ïa ki Stadium kiba paka bad ba la ju pynsngew ruh sha ka sorkar la slem bah, hynrei kaba sngewlyngngoh pat ba ki stadium ki poi shwa sha Ampati bad sha Tura ban ïa katei ka madan Kurakalang kaba la don hok shisha ban ioh ïa ki stadium kiba paka, u la bynrap.
Shuh shuh, ha kawei ka bynta, ka RBYF ka ai jingaroh ruh ïa u MLA ka Jirang Constituency, uba la shim khia ban pynioh ïa ka Mini Stadium ha Byrnihat kaba ki dang pyntrei shaid shaid mynta bad kane ka jingioh ïa ka Mini Stadium ha Byrnihat ka long shisha ka jingkyrkhu ïa ki khun samla ha ka thaiñ Byrnihat bad ha ka Ri Bhoi hi baroh kawei.
Nongstoiñ, Rymphang 20: Kiba bun ki shnong nongkyndong ha West Khasi Hills haduh kine ki sngi, ki dang pyndonkam ban kit jingkit da ki kulai na ki steshon kali ban pynpoi shaduh sha ki shnong ki thaw jong ki.
Ka daw ka dei namar ka jingbym pat don ïa ki surok kali kiba biang kiba lah ban poi sha ki shnong ki jong ki.
Ha kine ki khyndiat sngi ha ka jingleit jurip jong u nongthoh khubor ïa ki shnong ha ka thaiñ Ri Lyngngam, la lap ba ki dang don bun tylli ki shnong ha katei ka than ki bym pat don surok bad ïa ki marbam mar dih kum u khaw, shini, mluh bad kiwei kiwei la pynpoi sha ki shnong da kaba kit da ki kulai.
Nalorkata la lap ruh ba ki don ki shnong kiba la don ki surok, hynrei tang shu wan u slap ki kali kim lah shuh ban ïaid, namar ka jingsniew ba palat liam.
Haba ïakren bad ki katto katne ki nongshong shnong, ki la ïathuh ba teng teng ki don ki kali kiba shu ïaid jubor, hynrei ki hap ban khreh lypa la ki nar lyngka, mohkhiew ban khyllie maw bad tih khyndew, na ka bynta ban pyndap ïa ki thliew ki syar tang ban pynpoi sha ki jaka ba ki mut ban leit buh bad pynpoi ïa ki mar bam mar dih bad kiwei kiwei.
Kiba bun ki paidbah nongshong shnong ki la ong ba na ka liang jong ki, ki la leit ud leit nam man ka por sha ki Nongmihkhmat, ba kin kyntu ïa ka sorkar ba kan ïarap lem ban pynbha ïa ki surok, khnang ba ki paidbah kin ym jynjar sah, hynrei ka jubab jong ka sorkar ka long ba kam don pisa.
Ki paidbah nongkyndong ki la pynpaw ba imat kata ka sorkar ka kham duk ban ïa ki paidbah nongkyndong ka thaiñ Ri Lyngngam.
Hynrei ki la dawa ruh ba ka sorkar ka dei ban pynshai balei ba kam don pisa.
Lada dei ba ka sorkar na Delhi kam ai pisa shuh ruh, ka dei ban pynshai lada dei ba ka ai khyndiat eh ruh ka sorkar ka dei ban pan na ka bynta ban pynbiang ïa ki jingdonkam jong ki paidbah.
Jowai, Rymphang 20: Ïa u dewïong uba la dep kurup haduh 1615.49 MT uba don ha Shkentalang katkum ka Court Order.
Dt 02-02-2024 bala passed da i Special Judge (MMDR Act.
) Jowai Court katkum ka order sheet ha Amlarem PS case No.11/ (11)2023 U/S 188/34 IPC RW Section 21(5) MMDR ACT la pyntip ba yn die lilam noh ïa utei u dewïong.
Ha kaba ïadei bad kane na ka liang u Deputy Commissioner ka West Jaiñtia Hills District ula pyntip kino kino kiba don jingmut ban thied da kaba pynbiang katkum ki kyndon aiñ kilah ban thied ïa utei u dewïong katkum ka dor bala buh ha ryngkat ki kot ki sla ba donkam.
Mawkyrwat, Rymphang 20: U Additional Deputy Commissioner jong ka South West Khasi Hills District u la ai ki jingkyntu ïa ki paidbah jong ka distrik ba kin long kiba phikir lada wan ka jingtied u pyrthat, thaba ka lei-lieh, jur ka lyer, wan u slap bad jinghap phria.
Halor kane ka bynta, u la ai ruh ki katto katne ki jingbthah ba ki paidbah ki dei ban leh kata ban sangeh ban mih na ïing ha ka por ba jur slap bad lyer, laitnoh ki kam ba kyrkieh, phikir ha ki jaka madan, trai dieng bad ki nar ha ka por ba tied pyrthat, wad ïa ki jaka rieh kum hapoh ïing bad ha ki ïing baskhem.
Nangta, wat pyndonkam ïa kino kino ki tiar electronics ne ki pipe um ha ka por ha thaba ka lei-lieh, peit ne pynskhem bha ïa kino kino ki jingtei ba la sator, wat buh ïa ki kali ha trai dieng, post light bad kiwei kiwei ki jingtei namar ki lah ban kyllon ha ka por ba jur lyer.
Ym tang kata, la bthah ruh ba kin shongkhop hapoh ïing bad jngai katba lah na ki jingkhangïit ha ka por ba jur lyer, phikiar ban nym ïaid ha ki jaka ba lang um ki surok ne ki jaka them, shongkhop hapoh ïing ne ha ki jaka ba skhem ha ka por ba jur phria bad kaba kyrpang ka long tyngkai ïa ki jingbam na ka bynta ki jingdonkam kyrkieh kum ki bam ba tyrkhong, ka um kaba khuid bad ki dawai dashin.
Nongstoiñ, Rymphang 20: Ka West Khasi Hills District, ka dei ka District kaba heh tam hapoh ka jylla bad ka dei ruh ka District kaba ki surok kali kiba bha ki dang duna shaba palat, ha kaba ki paidbah, ki kynhun pahara shnong, ki seng samla shnong, ki seng longkmie bad ki rangbah shnong ki shem jingeh ban pynjan ïa ka jingïatreilang bad ki bor ka aiñ.
Haba phai ha ka jinglong jingman hapoh ka District ha kine ki sngi ki snem, la donkam ba ka sorkar kan buh shuh shuh ïa ki ktem pulit kiba thymmai, kum ha Maweit, Rambrai bad Nongshillong.
Nalor kitei ki lai tylli ki ktem, ka shnong Kyrshai ka dei ka shnong kaba don kam kyrkieh ïa ka ktem pulit kaba khlaiñ, namar ba ka dei ka shnong kaba don ha khappud bad ka Assam.
Ha Kyrshai ka dang don tang ka ktem pulit kaba shi por bad wat ka jaka sah ba thikna ruh kim pat don haduh mynta.
Hynrei ki dang shu sah ha kawei ka ïing skul kaba rim kaba la ai jingbit da ka shnong.
Nalorkata, ki pulit kiba don ha katei ka jaka ruh ki don tang kumba shiphew haduh khat ar ngut ei ei.
Uwei u heh pulit Inspector jong kane ka District u bym kwah ban pynpaw kyrteng ïalade, u la ong ba lada ka sorkar ka lah ban buh sa lai tylli ki ktem pulit ha West Khasi Hills, ki kam sniew kum ka jingkhaïi drok bad ka jingdih dih drok ki khynnah, nangta ki kam beaiñ, kam thom bor ïa ki kynthei khynnah, ki kam tuh kam thiem bad wat ki kam ïa kajia majia ruh kin kham duna shibun.
U la ong ba wat ki mokotduma ruh kin ym sahteng palat, hynrei kumba ka long mynta bun bah ki mokotduma wat kiba rit ba ria ruh ki sah kut namar ka jingkhia palat ka kam.
Haba phai sha ki jingsniew ba bun jait, ym lah ban len ba ha kine ki sngi ka kam khaïi droks bad jingdih drok ka la kynrei haduh katta katta man ki jaka khamtam eh ha ki jaka sor.
Hynrei ki pulit hapdeng ka jingpyrshang na ka por sha ka por, pynban ki shem shitom ban ïakhun tyngeh namar ka jingkhia palat kiwei pat ki kam ha ka Headquarter jong ka District.
Nalorkata, ka jingduna Ophisar hapoh Headquarter kaba don ha Nongstoiñ, ki pulit ophisar naduh ki kynthei bad shynrang ruh ki shem shitom bha khamtam eh ba hap ban bishar bniah bha ïa ki mokotduma shuwa ban phah sha ka Kashari jong ka District.
Kumta lada ka sorkar ka sngew donkam ba ki paidbah ka District kin don ka shong suk shong shngaiñ bad ka jingbit jingbiang ha baroh ki liang, ka la dei ban pynurlong ïa katei ka kam.
Jowai, Rymphang 20: U Chief Executive Officer, Jowai Municipal Board, Jowai ula pyntip ba ka ophis Jowai Municipal Board kala dep pyndait ïa ki saw (4) tylli ki CCTV Camera haki bynta ka Thomas Jones Synod College, ha Iawmusiang bad ha u surok Jowai (Main road).
La pyntip ka jingpyndait ïa kitei ki CCTV Camera ka long shi bynta ban ïada na ka jingbret pathar ïa ki ñiut ha kylleng sawdong kiba lah ruh ban wan rah ïa ka jingjaboh.
Na ka liang u CEO ula pyntip ba ki trok kit ñuit jong ka Jowai Municipal Board ki leit lum ïa ki ñiut na ki jaka ba juh ïeng manla ka sngi naduh ka por 5 waje mynstep haduh 8 baje janmiet lait na ka sngi u Blei.
Mawkyrwat, Rymphang 20: Ka jingjia mynta ka sngi ka la jia ha shnong Kenïong ha kaba kawei ka trok ka la noh sha riat kaba kynjang kumba 120 phut ei ei bad u nongñiah ha kane ka jingjia u la mynsaw jur.
Ha ka tyllong khubor ba ki pulit la ïathuh ba katkum ka jingïoh jingtip jong ki ha ka por 9:30 mynstep ba ka la don kawei ka jingjia ha kaba kawei ka trok kaba don ïa u number ML 12 – 2702 ka la noh sha riat ha lynti sha Kenïong, South West Khasi Hills District ba la ñiah da u Splendar Snaitang, 25 snem karta na ka shnong Kenïong.
Ha kane ka kali la donlang ruh u Fairlyson Thyrniang, 23 snem na ka shnong Nongnah, South West Khasi Hills District ha kaba ïa une ruh la rah sha Mawkyrwat CHC ban shah sumar na ki jingmynsaw ba malu mala katba ïa u nongñiah pat la pynkit noh sha Shillong na ka bynta ki jingsumar kiba khambha.
Halor kane ka juh ka jingjia katkum na ka jingïathuh jong ki paidbah jong ka shnong Kenïong ki lap ba ha kane ka trok la kit ïa u marbam (piat) bad kane ka kali ka dei mih na Nongstoiñ.
Shillong, Rymphang 20 : U Myntri ka Tnad Pule ka Jylla Rakkam A Sangma ha ka sngi Ba-ar, ula pyntip hapoh ka ïing Dorbar ba ka jingtei jong ka Science & Commerce College ha Mawphlang la buh thong ba yn sa pyndep noh ha u bnai Jylliew mynta u snem.
Haba jubab hapoh ïing Dorbar, u Rakkam ula ong “Ka jingshim klas kan sdang hadien ba la pyndep ïa ka jingtei bad ka jingthung ïa ki nonghikai bad ki nongtrei".
U pyntip ba ka jingtei mynta kala ïaid kumba 72 percent.
ïa kane ka project la mang pisa T.36.55 klur ha ka 30 tarik u Jylliew 2017 bad haduh mynta la pynlut kumba T.14.815 klur sha ka project.
U MLA ka Mawphlang u bah Matthew B Kurbah ula buh jingkylli la ka long kaba lah ban pyndep ïa ka project ha u Jylliew naba ym shym la paw ba ïaid ka kam ha kane ka jaka.
Ula kyntu ïa ka Sorkar ba kan pynkloi ïa ka jingpyllait ïa ka pisa ban lah pyndep noh mar mar ïa ka project.
Halor kane, u Rakkam ula ong ba shuwa kane, ïa kane ka project la buh ban pyndep hapoh u snem 2020 hynrei la pynslem noh ïa ka namar ka jingslem ban aiti ïa ka jaka bad ka jingpyllait ïa ka 2nd installment bad kumjuh ruh ka jingwan ka khlam Covid-19.
Hynrei ula pyntip ba dang hynnin ka sngi, la pyllait ïa ka 2nd installment sha ka agency ba pyntrei ïa kane ka project ba kan lah pyndep noh.
“Namar kata, ngi la khmih lynti ban pyndep ïa ki kam hapoh ka por bala buh".
Nongpoh, Rymphang 20: Ka Synjuk ki Rangbah Shnong Ri-Bhoi District mynta ka sngi kala mih shakhmat ban pynpaw ïaka jingeh ban pyntrei ïaka skhim MNREGA haki shnong bapher bapher ha Ri-Bhoi District namar ba kim ioh satia ïaki maw ki shyiap namar ba ka sorkar kala khang lut ïaki par maw bad ki jaka tih shyiap.
Haba kren sha ki lad pathai khubor naka liang u Bah BB Makdoh Chairman ka Synjuk ki Rangbah Shnong Ri-Bhoi District u la ong ba kum ki Rangbah Shnong ba peit ïaki kam shnong kam thaw ki shem jingeh shisha ban pyntrei ïaka skhim bylla 100 sngi ne ka MNREGA namar ba kim ioh satia ïaki maw ki shyiap naduh bala khang ka sorkar namar baroh ki jingtrei u maw bad u shyiap ki dei kiba donkam hakhmat eh.
U la ong ruh ba ka sorkar ka ai ïaki work order ban pyntrei ïaki jingtrei katkum ka por bala buh, hynrei ka jingeh jong ki paidbah pat ka sorkar kam tip da kaba pynpaw ruh ba mynta u maw u shyiap ba ju ioh ban thied naki jaka ba jan kim ioh shuh namar bala khang lut ïaki par maw bad ki jaka tih shyiap, te ka long shisha ka jingeh kaba khraw khamtam ki shnong kiba jngai ban leit thied maw bad shyiap shaduh ki thaiñ Killing kam dei kaba suk namar ka mang tyngka ruh ka dei kaba rit.
U la ong ruh ba kum ka synjuk kala buh ruh da ka jingthoh sha u Myntri ba dei peit u AT Mondal ba kum ka sorkar ka dei ban pyrkhat sani bha halor ka jingkhang dam syndon ïaki par maw bad ki jaka tih shyiap bala pynduh kam ruh ïakiba bun ki samla hakane ka jylla, u la bynrap.
Nongpoh, Rymphang, 20: Ka jingkharoi jong ki Youtube Channel bym ithuh ithaw haki rynsan Social Media kiba leh mynleh kum ki nongpathai khubor kala long pynban ka jaka pynthohbria bad ïalam bakla ïa kiba bun ki paidbah ha kane ka juk ba mynta lyngba ki khubor thok bad kiba lamler bad kawei ka Youtube Channel bala ai kyrteng 7trep TV dang ha kine ki khyndiat sngi kala pynmih kawei ka khubor kynthoh pyrshah ïa u Pynïaid Sing Syiem da uwei u rangbah ba khlem da pynpaw kyrteng, da kaba pynmih ruh da ka dur jong u Bah BB Makdoh nongïalam ka Synjuk ki Rangbah Shnong ha Ri-Bhoi District kaba dei ka khubor kaba thok bad bym don nongrim.
Na ka liang ki Rangbah Shnong jong ki shnong bapher bapher ka Ri-Bhoi District mynta ka sngi kila pynlong da ka jingïakynduh ba kyrkieh hadien ka jingmih jong katei ka khubor haka rynsan Youtube kaba la ktah ïaka burom bad ka longrynieng jong u bah BB Makdoh Chairman ka Synjuk ki Rangbah Shnong Ri-Bhoi namar um shym la kren ne kynthoh eiei pyrshah ïa u Bah Pyniaid Sing Syiem CEM ka KHADC ha kaba ïadei bad ka elekshon ha Mawryng-kneng Consti-tuency.
Haba kren sha ki lad pathai khubor naka liang u Bah BB Makdoh Chairman ka Synjuk ki Rangbah Shnong u la pynshai ba katei ka khubor ka dei kaba shu thok bad lamler ha kaba katei ka Youtube Channel bala ai kyrteng 7trep TV kala pynmih ïaka khubor kaba la thoh caption “Khyrwit tangeh u wei u rangbah ia u Bah Pyniaid N Syiem ba kren kulmar ïaka VPP, ngap phin sa sam…" da kaba kynthoh ruh ba ka jingjop u prah ha Mawryngkneng Constituency ka dei ka jingïarap ka TMC, watla katei ka channel ka khlem pynpaw kyrteng hynrei kala thep pat da ka dur jong u.
U Bah BB Makdoh u la kren shai ba katei ka khubor bala pynmih da katei ka channel kam dei satia kaba kren ma u bad la tip shai ba kadei ka khubor kaba lamler bad kaba thok kaba la ktah ïaka dur ka dar ka jong u.
Kum u Chairman ka Synjuk ki Rangbah Shnong u la pynshai ruh ba ngim ju donpor ban kren pyrshah ïa kiwei bad kaei kaba ki trei ka dei beit thik naka bynta ka jingmyntoi jong ki shnong bad ka dong Ri-Bhoi bad ka jingkynduh ïaki myntri sorkar ka dei beit naka bynta ka jingeh jong ki paidbah ka dong Ri-Bhoi, dei namar kata ka daw ba ki nongpynthoh bria k ki shim kabu da kaba shim da ka dur jong u, bad u la pynshai ruh ba katei ka dur bala thep ha katei ka channel ka dei kaba u kren halor ka ishu casino ha Ri-Bhoi naduh 2 snem mynshuwa.
Une u rangbah bad ka kynhun ki Rangbah Shnong na Ri-Bhoi mynta ka sngi kila leit ban ujor syndon da ka ejehar halor katei ka jingshah pynthohbria ha Nongpoh Police Station bad kumjuh ruh kila leit ban ïakynduh ïa u SP ka Ri-Bhoi ba un shmkhia ïa katei ka kam namar kum ka synjuk ki Rangbah Shnong kam kwah ba kum kitei ki channel kiba ïalam bakla ïaki paidbah kin kharoi na ka por shaka por.
Shillong, Rymphang, 20: U Myntri Rangbah ka Jylla ha ka sngi Baar u la kular ba ka Sorkar kan sa shong bishar halor ka jingtyrwa ban wanrah ïa ka Minimum Support Price (MSP) ne ka dor kyrshan na ka bynta u kwai.
U Sangma u la ong ba ka dor jong u kwai la die ha ka dor ba palat shiphew shah bad bynrap, “namarkata, ka dor bynrap ka long tang ka lad ban pyntyllun shakhmat.
"U Sangma u la ai ïa kane ka jubab halor ka jingkylli jong u MLA ka UDP na Amlarem Constituency u Bah Lahkmen Rymbui, uba la kyrpad ïa ka Sorkar Jylla ban thaw lad da kaba wanrah ïa ka Minimum Support Price na ka bynta u kwai.
U Bah Rymbui u la ong ba ka dor jong u kwai ka la hiar bha haduh katta katta bad kane ka pynlong ïa ki nongrep ban pynmih bun bha ïa u kwai katba ka dor pat ka la nang hiar arsut.
Kane ka jingkylli jong u Bah Rymbui ka long da kaba kdew ïa ka jingpynbna ba la pynmih da ka Sorkar India ha u snemn 2020 kaba buh ïa ka dor kyrshan (Minimum Support Price) na ka bynta u kwai ha ka dor T.200.
Haba pynpaw ïa ka jingsngewhun halor ka jubab jong u Myntri Rangbah, u Bah Rymbui u la kyrpad ba ka Sorkar ba kan buh ruh ïa ka Processing Unit ha ka shnong Amlarem ban kyntiew ïa ka jingpynmih ïa u kwai bad ban pynïaid iew ïa une u mar rep.
U Sangma u la pyntip ba ki don ar tylli na ki 46 tylli ki Processing Unit ba la buh ha Amlarem.
U la ïathuh ruh ba jin haduh T.41 lak la pynlut nalor ka T.1 klur kaba ladep pynlut.
"Shwa kane, ka Myntri kaba khmih ïa ka tnat Rep ka Dr.Ampareen Lyngdoh ka la ïathuh ba ki don 46 tylli ki Processing Unit kiba don ruh ïa ka sem treikam, ki mashin khoh snep kwai, ki sem pynrkhiang kwai (solar tunnel dryer), bad ki Soaked Pit ba la buh ha ki 21 tylli ki Block jong ki 10 tylli ki District.
Ka dor ba la thied ïa kine ki tiar ka long T.14.06 klur.34 Unit ki dei kiba la shna pyndep bad sa 12 Unit kiba dang sah yn sa pyndep ha ki bnai ban sa wan.
Ka Dr.Ampareen ka la ong ba u kwai u dei uwei na ki mar rep ba ka tnat Rep ka la phaikhmat bha ha ki snem ban sa wan haba jubab ïa ka jingkylli ba la buh da u MLA ka UDP na Mawkyrwat Constituency u Bah Renikton Lyngdoh Tongkhar, uba kwah ban tip hato ïa u kwai la ñiew neem kum u mar shalan.
Shillong, Rymphang 20 : U Myntri ka Tnad Public Health Engineering (PHE) u Marcuise N Marak mynta ka sngi Ba-ar ula ong ba ka jingpyntreikam ïa ka Jal Jeevan Mission (JJM) ha Meghalaya ka long kaba biang bha, da ka jingnang kiew ha ka jingdon ki longïing ba la ïoh kor um ha ki jaka Nongkyndong kaba long naka 4550 (0.7%) sha ka 4,85,927 (74.60%).
Hynrei, ban kynjoh ïa kane ka thong kam shym la long kaba suk khlem ki jingtynjuh kiba bun khamtam eh ha ka liang ka jinglum jingkheiñ bad ai jingtip, ong u Marak haba jubab ïa ka short duration discussion ba la wanrah da u MLA ka VPP na North Shillong Bah Adelbert Nongrum ha ïing Dorbar Thaw Aiñ.
Ula ong ba ka kam ban lum jingtip bad pynrung kyrteng ïa ki jingtip ba bniah jong palat shi million ki longïing ha baroh ka Jylla bala ïoh ïa ka JJM,ka dei ka kam kaba bam por bad ka bym lah ban leh ïa ka jingbunkam ki nongtrei nalor ka jingdon kam ban pynshisha da kaba pyndonkam ïa ki Aadhar Card lane Voter ID kaba la nang pynjyrwit jyrwat.
Nalor kane, ka jingkyntait jong ki briew ban ai ïa ki jingtip ba shimet kala nang pynsyllang shuh shuh ïa ka kam, ha kaba don ki khep la hap pan ïa ki jingïarap na ki dkhot jong ka Village Water & Sanitation Committee (VWSC).
Shillong, Rymphang 20 : U Symbud Myntri Rangbah ba khmih ia ka Tnad Transport Bah Sniawbhalang Dhar, u la ïathuh ha ïingdorbar ba na ka liang ka DC ka East Khasi Hills u la phah ïa u CE ka tnad PWD (R) ban jurip ïa ka jingkieng ha Umrynjah la ka ka biang ne em ban ïaid ki trok ba kit palat 9 ton.
Hadien kane na ka liang ki bor District kin sa pynmih da ka hukum kaba biang.
Kane ka jingïathuh u Myntri ka long halor ka Call Attention Motion ba la wanrah da u MLA ka Mawlai, u Bah Brigthstarwell Marbañiang, halor ka jingmih khubor hau Mawphor ïa ka jingujor ka Synjuk ki san Shnong.
Kane kala mih hadien ba ka Synjuk ki San Dorbar Shnong ka Mawlai, kila leit ujor sha ka Deputy Commissioner myn ha ka 12 tarik Rymphang, ba pyntip ia ka jingwan iaid ki trok ba kit palat pud na jingkieng Umrynjah ha ka por mynmiet.
Ka Synjuk ka pynpaw ba ka jingiaid jong kine ki trok ka lah ban pynsniew ia ka jingkieng kaba dei tang ma ka, ka lad pyniasoh sha ki shnong ki thaw.
Haba wanrah ïa kane ka Motion, u MLA Mawlai u la kdew ruh ïa ka jingma kaba ap na ka jingïaid kine ki trok na jingkieng Umrynjah ter ter sha Umden shaduh Mawsiatkhnam shaduh ki shnong kiba hap sha Mawlai da kaba ong ba ka jingmoramot ïa ka jingkieng ha Umiam, ka la pynlong ïa ki kali wat ïa kiba kit palat pud ban pyndonkam ïa kane ka jingkieng kaba la rim bad sator.
“Kane ka surok kaba nga ong kadei kam dei kaba la shna na ka bynta ban ïaid ki trok ne ki kali kiba kit palat pud", la ong u Bah Marbañiang, da kaba bynrap ruh ba ki don ki bynta kiba long thiep bha bad ki trok kiba kit palat pud kin shem jingeh ban ïaid bad ka buh jingma ruh ïa ki paidbah.
Shillong, Rymphang 20 : Ka Sorkar Jylla kala rai ban pyllait ia ki artylli ki Autonomous District Council(ADC) kata ka Garo Hills Autonomous District Council (GHADC) bad ka Jaintia Hills Autonomous District Council (JHADC) ban lait na ka jingtyrkhong pisa, kaba la poi shaduh u pud ba kim lah shuh ban siew ïa ka tulop jong ki nongtrei la bun bun bnai mynta.
Haba ïakren bad ki nongthoh khubor mynta ka sngi Ba-ar, u Symbud Myntri Rangbah ka Jylla ba khmih ia ka Tnad District Council Affairs (DCA) u Bah Prestone Tynsong ula ong ba ka Sorkar ka kloi ban kyrshan ïa ka GHADC bad JHADC ban lait noh na ka jingtyrkhong pisa bad ban lah siew ïa ka tulop ki nongtrei jongki.
Kine ki artylli ki District Council kim shym la lah ban siew tulop ïa ki nongtrei.
Ka GHADC marwei ka khlem lah ban siew tulop ïa ki nongtrei mynta la lai snem.
“Ngi la pyrshang ban leh eiei na ka liang ka Sorkar.
Nga la dep ïakren bad u Myntri Rangbah bad u Myntri Rangbah un sa kren (halor kane ka rai) ha kane ka Dorbar Mang Tyngka ba mynta" ong u Bah Prestone.
La ki artylli ki ADC ki ïoh ïa ki bhah khajna na ki marpoh khyndew, u Symbud Myntri Rangbah ula ong “Kine ki dei ki kam kiba dang pynïaid bad kam dei eh ba ha man ba kut u snem mang tyngka, phi hap ban siew pynkhuid ïa ki.
Ka shong ha ka jingïoh lum bad hadien ka jingkhate bad ka jingpynbiang hangne hangtai, yn sa pyllait ïa ka pisa sha ki District Council".
Shillong, Rymphang 20: Ka Myntri ka tnad Agriculture & Farmers’ Welfare ka Dr Ampareen Lyngdoh mynta ka sngi Baar, ka la ïathuh ba ka Geographical Indication (GI) Tag kaba la ai ïa u Shynrai Lakadong ka ïeng ban ïada ïa ka hok long trai bad tynrai jong ka rukom pynmih bad ka jingnang jingtip ban pynthikna ba tang ki nongrep bad ki nongthung katei ka thaiñ ne Geographical Area, kiba lah pyndonkam ïa ka GI tag.
“Ka dei ka Tag ne ka shap kum ka jingpynithuh ïa ka hok long trai bad ban lah pynïaid ïew bha ïa ki mar bad ki nongdie ba kin lah ban pynïapher ïa u mar ha ki ïew ki hat" ong ka Dr Ampareen Lyngdoh haba jubab ïa ka zero hour notice kaba la wanrah da u MLA ka VPP na Nongkrem u Bah Ardent M Basaiawmoit hapoh ka ïing dorbar.
Hadien ba la pynlong bunsien ïa ka jingsngap ïa ki jingpynsngew bad ki jingpynshai, ka Registrar jong ka GI ha Chennai kala pynmih ïa ka jingpynbna ba la ai ïa u GI Tag nombar 741 ïa u shynrai Lakadong na East Jaintia Hills bad West Jaintia Hills District ha ka 29 tarik u Naiwieng 2023.
ïa katei ka aplikeshon la phah da ka Lakadong Turmeric Cooperative Union Limited, Jowai lyngba ka jingkyrshan lang jongka Directorate of Horticulture, Department of Agriculture & Farmers Welfare.
Ka Dr Ampareen kala pyntip ba bun jait ki nongthied ki la don bynta ha kaba thied ïa u symbai Lakadong na ka bynta ban thung bad ban pynmih ha ki jylla jongki bad kumjuh ban die ïa u kum u ‘Lakadong Turmeric’ bad kane kala pynklumar khlieh ïa ki nongthied bad pynthohbria ïa ka dur ka jingbha bad ïa ka jinglong kyrpang jongu shynrai Lakadong.
Kumta kane ka lah ban pynduh noh ïa une u mar bad ka jingduhnong kaba khraw ha ka ïoh ka kot jong ki nongrep Lakadong hapoh ka jylla.
“Da kaba shim khia ïa kane ka mat, la pynmih ïa ka notification da ka tnad bad la mana jur ban die ïa u symbai Lakadong na ka bynta ban pynmih ïa u shabar jongka rilum Jaintia," kala ong bad ka bynrap ba kine ki jingtuklar ki la ïarap shibun ban kyntiew ïa ka jingrep ïa u Lakadong da 13 shah ïa ka jingdon ki nongrep ha ka kam rep Lakadong.
Kane ka jingshim khia ka long kaba ïaid ryngkat lang bad ka jingangnud jong ki nongrep ban kyntiew arshah ïa ka jingïoh ka jongki bad ban plie lad ïa ki nongrep ban buh dor hi ïa u shynrai Lakadong.
“Kumta ka long kaba donkam ban ïada ïa ka jinglong trai ïa u Lakadong bad ban ai jingmyntoi ïa ki nongrep ïa kaba ka sorkar kala shim ïa ki sienjam kat kiba lah" kala ong.
Nalor kane, ka Dr Ampareen ka la ong ba ka sorkar Meghalaya ka ïengskhem ha ka ban kyntiew bad ban pynïaid ïew ïa une u jingthung uba mih napoh ka jylla bad kan ïaid shakhmat ruh ha ka ban pynïoh ïa ka GI Tag na ka bynta kiwei kiwei ki mar ruh.
“Kane kan plie lad ïa ka jylla ban pynmih ïa kiei kiei kiba long tynrai ban tyrwa ha ki rynsan kiba don ha kylleng ka pyrthei ka ban ïarap ban kyntiew ïa ka ïoh ka kot jong ki nongrep bad ban kyntiew ïa ka ïoh ka kot ha ka ïmlang sahlang" kala ong.
Shillong, Rymphang 20 : Ka Sorkar Jylla ka la mang pisa haduh 338 klur tyngka ban pyntrei ïa ka Tura Smart Town bad ka la mang ruh ïa ka pisa ba tang 79 klur tyngka na ka bynta ka sor Jowai.
Haba jubab ïa ka jingkylli jong u MLA ka Nongstoin Bah Gabriel Wahlang, u Myntri Rangbah Conrad K Sangma ula ong ba ki artylli ki Smart Town ka Jylla ki dei ka Tura bad ka Jowai.
U Myntri Rangbah ula pyntip ba ka pisa baroh ba la mang ïa ka sor Tura ka long 338 klur tyngka katba ïa ka Jowai la mang tang 79.8 klur tyngka.
Haba wanrah ïa ka jingkylli bynrap.
U Bah Gabriel ula kyntu ïa u Myntri Rangbah ban kynthup lang ïa ka Nongstoin hapoh ka Smart Town Project.
U Conrad ula pyntip ba ka Sorkar ka angnud ban kynthup ïa baroh ki nongbah jong ki District hapoh ka Smart Town Project bad ïa kane yn sa leh da ki pali pali watla kam pat don satia ka plan ïa kane.
Shillong, Rymphang 20: Ki dkhot ka Liang Pyrshah bad ka Liang Synshar mynta ka sngi, ki la ïasnohkti lang lang ban kyntu ïa ka sorkar ban pyllait ïa ki paidbah kiba im ja na kaba tih shyiap bad tih maw na ka jingkhang ka tnad Forest jong ka sorkar jylla.
Kane ka jingïasnohkti lang ka long halor ka Motion ba la wanrah da u Bah Ardent Basaïawmoit, MLA Nongkrem uba la wanrah ïa ka mat jingïakren ban kyntu ïa ka sorkar ban thaw ki lad ki lynti, khnang ba ka tnad ba ki paidbah kiba la trei ïa kane ka kam lah da ki phew snem kin nym shah pyndik ha ka tnad Forest kaba ju ai Notice na ka por sha ka por ba kidei ban khang noh ïa ki jaka tih shyiap bad tih maw jong ki.
“Ka long kaba isynei ïa ki paidbah bapli, namar ka kam tih shyiap tih maw kadei kaba ki la ju trei da ki phew snem, hynrei ka tnad Forest ka pyntreikam ïa ka aiñ jong u snem 2016 ban khang wat lada kine kiba tih shyiap ne tih maw kidei kiba tih ha ki jaka iba rit bad kim dei ki jaka ruh ba rep ba riang ne ki jaka ba mih ki dieng ki siej", la ongu Bah Ardent.
U nongïalam ka VPP, u la sot ruh na ki rai jong ki ïingbishar ha ki snem kiba ladep, ha kaba u la ong ba ka sorkar ka lah ban pyndonkam da kine ki rai ban shna ïa ki kyndon khnang ba ki paidbah kin nym shah ktah bad kin tih katkum ki kyndon.
Ym dei ban shu khang beit sbak.
Shuh shuh u Bah Ardent u la ong ruh ba kine kiba tih shyiap ne tih maw ym dei ba ki pyndonkam da ki kor ki bor ban shalan shabar jylla ne shabar ri, hynrei ki tih na ka bynta ka jingdonkam hi ha ki shnong ki thaw la jong.
Ïa kane ka Motion la kyrshan ruh da u Bah Matthew Kurbah, MLA ka UDP na Mawphlang, uba la ong ba ki paidbah ha Mawphlang ruh ki mad ïa kane kajuh ka jingeh kumba la kdew da u MLA jong ka Nongkrem, ha kaba ki la duh kam duh jam bad ki don hapdeng ka jingtieng jingsmiej namar ka jingai Notice kaba man la ka por da ka tnad Forest.
“Kiba bun kiba im ja na kaba tih shyiap bad tih maw ki la ud ba kim lah shuh ban phah skul ïa ki khun k kti namar ka jingshah khang ka kam bylla na ka jingtih shyiap bad tih maw", u la ong.
U la kyntu ïa ka sorkar ba kan peit lem halor kane.
U MLA ka Congress na Nongstoiñ, u Bah Gabriel Wahlang ruh u la kyrshan ïa ka Motion da kaba ong ba hadien ba ki briew ki la duh bylla na ka jingkhang pomdieng ha u snemj 1996 bad khang tih dewïong ha u snem 2014, ka kam tih maw tih shyiap kadei ka lad kamai bad trei bylla jong ki.
Hynrei mynta pat sa ka tnad Forest ka khang ïa ki ïa kane ka kam.
“Haba la khang lut kumne da ei ki briew kin trei kin ktah", la ong u Bah Gabriel.
U la iathuh ba ha Nongstoiñ ki don ki jaka kiba ki briew ki shu tih maw da ki tiar ba ju pyndonkam naduh mynshuwa kum ki lyngka, ki mohkhiew, hynrei ïa kine ruh la khang.
“Nga kyntu ïa ka sorkar ba kan peit ba ka jingïada ïa ka mariang kam dei pat ban ktah ïa ka jaka kpoh jong ki briew", la ong u MLA Nongstoiñ.
U Rupert Momin, MLA ka NPP na Kharkutta, haba kyrshan ïa ka Motion jong u Bah Ardent, u la ong ba ha Garo Hills kiba bun ki samla ki la pan laisen ban ïoh khat shyiap na ki wah kiba don ha Garo Hills, hynrei kim shym la ïoh satia, katba ka Assam pat ka khat suk ïa u shyiap uba tuid na Meghalaya.
“Ki surok sha ki thaiñ Dudai ki sahkut kali tang na ka daw jong ki trok kit shyiap kiba wan ïaid na ki bynta ka Garo Hills.
“Ka long kaba sngewsih ba ki briew na Assam ki ïoh khat suk ïa u shyiap ba na Meghalaya, katba ki briew jong ngi pat ki shu peit jaw dud", la ong u MLA ka Kharkutta.
Shillong, Rymphang 20: Ka ïingdorbar Thawaiñ ka la kyntait ban ïatai ïa ka Amendment Bill ba la wanrah da u Bah Adelbert Nongrum, MLA ka VPP na North Shillong na ka bynta ban pynkhlaiñ ïa ka jingtreikam ka Lokayukta.
Ka ïingdorbar ka la kyntait ban ïatai lyngba ka voice vote ne da ka sur ka jingbun briew ka liang synshar ha Assembly, namar kane kadei ka Private Member’s Bill ba la wanrah da u dkhot ka Liang Pyrshah.
Ha shuwa jong kane, u Bah Adelbert haba wanrah bad batai lyngkot ïa kane ka Bill, u la ong ba ka Amendment Act ha u snem 2021, ka la ktah shibun ïa ka jingtreikam jong ka Lokayukta, kaba ha ka jingshisha ki paidbah ki peit sha kane ka bor treikam ban ïakhun pyrshah ïa ki kam bamsap ha ka jylla.
Haba pan jingkyrshan halor kane ka Bill, u Bah Adelbert u la ong, “Nga kyrpad ïa ka ïingdorbar ban ïakyrshan lang, namar ba ki paidbah ki peit sha kane ka ïing ban long kum ka nonglam lynti ha ka thma pyrshah ïa ka bamsap".
U la kdew ruh ha kane ka Amendment ban wanrah biang ïa ka aiñ ha ka rukom kumba la shna da ka Parliament na ka bynta ka Lok Pal ha sorkar pdeng bad ka Lokayukta ha ki jylla kata ha u snem 2013, ïa kaba ha Meghalaya la pyntreikam ha u snem 2014.
Hynrei u MLA ka North Shillong um shym la ïohlad ban batai khambha shuh shuh ne kiwei pat ki MLA ka VPP bad kumjuh ruh ki dkhot ka ïing kim lah ban ïashim bynta, namar ba ka ïingdorbar kam aiald ban ïatai haba kane ka Amendment Bill ka la shah rem noh ha ka Voice Vote.
Shillong, Rymphang, 20: Ki nongtrei iing briew kiba don hapoh ka shatri jong ka All Meghalaya Domestic Workers Association (AMDWU) ha ka sngi Baar ki la pynpaw ïa ka jingsngew bynñiaw halor ka jingleh bym patiaw jong ka Sorkar Jylla la 12 snem tam halor ka jingdawa ban ithuh noh da ka aiñ ïa ka kam kaba ki trei.
“Ngi la phah la bun tylli ki dorkhas sha u Myntri Rangbah hynrei haduh mynta kam don kano kano ka jingai jubab na ka liang jong ka Sorkar," la ong ka Vice President ka Union ka Kong Elbina Nongkhlaw ha ka jingïakren bad ki lad pathai khubor.
“Nalor ba ngim dei ki briew kiba duk, ngi ïoh ïa ka jingsiew kaba rit ban pyndap ïa ka ïing ka sem bad ban trei bun kynta.
Nalor ba ngi shah khate ka jingsiew bainong haba ngi pep bylla.
Ngi dawa ïa ka Sorkar ba kan pyntreikam da ka Welfare Scheme na ka bynta jong ngi," la ong ka Kong Nongkhlaw.
“Watla ka dor ka mur ki marbam mardih ki kiew ne ki hiar, ka long beit kumjuh bad kiba ïap dei ma ngi kiba duk kiba shu bylla im kamai jakpoh da kaba leit bylla ha ïing ki briew," ka la ong.
Haba kylli, ka la ong, “ngi dawa ïa ka Sorkar ban ai jingïada da kaba buh ïa ka dor trei da kaba pyntreikam ïa ka Welfare Board.
Dei ban kynthup lang ïa ki nongtrei ing briew ha ka thup ki nongtrei katkum ka jingpynbna ba la pynmih ha ka Minimum Wages Act, 1984, bad ban pyntreikam ruh ïa ka dor bylla sngi.
"“Lyngba ka Welfare Board ngi kwah ïa ka Sorkar ban lum jingkheiñ ïa ka jingdon jong ki nongbylla iing briew, ban ai jingïarap haba ki ïakynduh ïa kino kino ki jingjia ha ka jingim jong ki, ban ai jingïarap ha ka pang ka shitom na ka bynta ka bai sumar, ban ïa ka jingïarap haba kha khunlung bad kiwei kiwei.
Dei ban thaw ruh da ki kyndon ïa ki kam ban trei bad ban pyntreikam ïa ka jingsiew katkum ka Minimum Wages Act," la ong ka Kong Nongkhlaw bad bynrap, “ki aiñ ïada ïa ki nongbylla (Labour Laws) kim ai jingïada satia ïa ki nongtrei ha ki ing briew.
"Katkum ka jingïathuh jong ka Vice President ki don palat lai hajar ngut ki nongtrei ing briew kiba la rejister kyrteng ban long ki dkhot jong ka AMDWU.Halor ka jingshah thombor ka longryngieng jong ki nongtrei ing briew, ka President jong ka Union ka Kong Patrisha Riahtam, ka la kam ba ka Union ka la ïoh ujor la bun tylli kum kine ki jingjia.
“Haba don ki jingshah thombor ki dkhot jong ka Union ngi ju shimkhia kum ka Union.
Ki la don teng ki jingjia haba ki nongtrei ing briew ki shah leh be-ijot bad shah pyndik laiphew jait bad mar mar ka Union ka ju pan jingïarap na ki bor Pulit," la bynrap ka Kong Riahtam.
“Namarkata, ngi dawa ïa ka Sorkar Jylla bad ïa ka Sorkar Pdeng ba kin wad ïa ki lad ki lynti ban wanrah da ki polisi bad wanrah da ka aiñ ka ban ïada ïa ki nongtrei ing briew," ong ka ong Riahtam.
Shillong, Rymphang, 20: U Myntri Rangbah ka Jylla Conrad K Sangma ha ka sngi Baar u la ong ba ka Sorkar Meghalaya ka la kut jingmut ban pynbeit noh ïa ka jingïakajia pud bad ka Sorkar Assam.
Katkum ka jingong jong u, ka Sorkar Meghalaya ka la kyrpad ïa ka Sorkar Assam ba kan tuklar ban weng noh ïa ka ejahar ba la mudui pyrshah ïa ki saw ngut ki nongshong shnong ha kaba ïadei bad ka jingshah pynpra u mawnongrim katkum ka jingbthah jong ka Karbi Anglong Autonomous Council (KAAC) ha ka shnong Jatalong kaba hap hapoh Block-II.Ka Sorkar ka la kular ruh ban leh da kaba tyngeh pyrshah ïa ka jingkhrong khajna be-aiñ hapoh u pud u sam jong ka jylla Meghalaya.
Haba jubab ïa ka jingkylli ba la wanrah da u MLA ka Congress na Mawhati u Bah Charles Marngar, u Sangma u la ong, “nga kwah ban ïaiban kumba la jia ha ki por ba la leit noh bad ngi la pyni ïa ka jingthmu jong ka Sorkar MDA-1 ha ki san snem baldep, ngi la kut jingmut ban ïaid beit shakhmat bad ban wanrah ïa ka jingpynkut bad ban weng noh shisyndon ïa ka jingïakajia pud.
Na ka bynta kata, ngi donkam ïa ka jingïatreilang bad ban shimkhia ha ka rukom kaba dei.
’Halor ka jingjia ha ka shnong Jatalong, u Sangma u la ong ba ïa ka ejahar la mudui da u Ranger jong ka KAAC hynrei ym da ka Sorkar Assam.
“Ka don ka jingthmu ban kem (ïa ki saw ngut ki nongshong shnong).
Hynrei, u Chief Secretary u la phah da ka jingthoh sha u Chief Secretary jong ka Sorkar Assam ban kyrpad ba ïa kane ka Case pyrshah ïa ki saw ngut ki nongshong shnong yn weng noh da kaba sdang ïa ka jingïakren………Dalade hi nga la kren ïa u Myntri Rangbah ka Assam bad dalade hi nga la kyrpad ïa u katba ki jingïakren ki dang tyllun shakhmat, katba ngi dang pyrshah ban jam shakhmat ban wad ïa ki lad ki lynti ïa kum kine ki jingjia kaba lah ban pynheh shuh shuh ïa ka jinglong jingman, katba lah ngin pyrshang ban ïakren sngewthuh bad u la mynjur ruh ba un sa peit ïa kane ka kam bad ngi la ïatreilang ryngkat bad nga kwah ban pyntip hangne ba ngi la ïohi borabor ïa ka jingshahskhor na ka Sorkar Assam bad khamtam eh u Myntri Rangbah," u la ong haba pynpaw ïa ka jingkyrmen ba ïa kane ka kam yn sa lah ban pynkut noh kham kloi.
Ha kaba ïadei bad ka jingkhrong khajna be-aiñ, u Myntri Rangbah u la ong ba ki jingkhrong khajna kim jia satia hapoh u pud u sam jong ka Meghalaya namarba ka jylla ka la ñiew ïa u synsar kum u mar rep.
“Ha ka jingshisha, ïa kane ka rai, ka Sorkar MDA-I ka la ïarap shikatdei eh ïa ki nongrep bad ka jingkylli kaba mih halor ka jingkhrong khajna be-aiñ hapoh u pud synshar ka Meghalaya yn ym shah daleilei ruh em bad lada ka don kum kata, ngin hap ban leh eiei mardor," u la ong.
U Sangma u la ong ruh ba kum kine ki jingjia, ki jia tang ha ki jaka ba dang hap hapoh u pud u sam jong ka KAAC.“Lada ka don kum kata, ngin hap ban ïakren bad ka Sorkar Assam," u la bynrap.
Shillong, Rymphang 20: U Symbud Myntri Rangbah ka Jylla ba khmih ïa ka Tnad Transport u Ma Sniawbhalang Dhar mynta ka sngi Ba-ar, ula ïathuh ba dang donkam sa 68 acre ka jaka ban pynlong ïa ka Baljek Airport kaba treikam bad ka jingpynkhreh ka sorkar ban shimti ïa ka jaka ka la ïaid shakhmat.
Haba jubab hapoh ïing Dorbar, u Ma Sniawbha ula ong “Ngi dang pynkhreh mynta ïa ki jingdonkam ban thied sa 68 acre ka jaka".
U ïathuh ba kane ka long hadien ba ka Airport Authority of India (AAI) kala pan shuh shuh ïa ka jaka ban pynlong ïa kane ka kad liengsuiñ ne airport kaba treikam.
Ia mynta, ka Baljek Airport ka don ha ka jaka ba 120 acre.
U Ma Sniawbha u pyntip ba ka pisa ba 3 klur tygnka la dep ban mang ha ka kylla kaba ar ban thied ïa ka jaka.
Kat kum ka jingong jong u, ka runway jong kane ka kad ka donkam ban hap pynheh naka 110 meter sha ka 1750 meter ban lah hiar ki liengsuin ART.U pyntip ruh ba u Myntri Rangbah ka Jylla ula dep thoh shithi sha ka AAI hynrei sngewsih ba ka jubab ba ïoh ka long ba ym don satia ki kompani kiba kwah ban pynïaid ïa ki liengsuiñ kiba rit na kane ka kad.
Nongpoh, Rymphang,20: Ha kawei ka jingjia ba sngewngiew bad pynpar ñiangkhriat ïa kiba bun balang, uwei u heprit uba dang 10 snem ka rta na ka shnong Umtangar ha Ri-Bhoi u la shah pynïap dusmon ha ki runar bym lah satia ban ithuh ha kawei ka jaka ba long khlaw hajan kane ka shnong.
Katkum ka jingtip ba la iohlum, la ong ba kane ka la jia ha ka 18 tarik mynta u bnai bad la lap ruh ïa ka met jong u ha ka por 7:00 baje eiei janmiet ha kaba ki runar khlem jingisynei ki la dkhat jubor ïa ka jingim jong u heprit.
Ia u heprit ba la duh noh ïa la ka jingim la tip kyrteng kum u Kitborlang Marbañiang uba dang pule ruh ha ka Class-II ha kawei ka LP School ha ka shnong Umlur bad u dei ruh u khun basaw napdeng ki 7 ngut ki khun jong u Bah Synshar Nonghyndah bad ka Kong Diona MarbañiangU Kpa jong une u heprit u la ïathuh ba u heprit Kitboklang u la mih na la iing ha ka sngi Saitjaiñ bad ki paralok hynrei um shym la wan phai iing shuh hynrei dei tad haduh ka sngi u Blei ba la lap ïa ka met jong u na kawei ka khlaw hajan ka shnong ryngkat ki dak mong ha ka durkhmat.
Ki Pulit ka Patharkhmah Police Station tang shu ioh jingtip ki la leit marmar sha ka jaka ba la lap ia ka met jong u heprit bad ban pynlong ia ka jingtohkit.
Hadien kane, la rah noh ïa ka met jong u sha Civil Hospital Nongpoh ban pyndep ïa ka Post-mortem bad la aiti noh ïa ka met sha ki bahaiing hasem ha ka Lah Sngi U Blei na ka bynta ban pyndep ïa ka jinglehñiam ba khatduh.
Halor kane ka jingjia, ki kmie ki kpa ki la ujor da ka ejahar ha Patharkhmah Police Station bad ki Pulit ki sdang ia ka jingtohkit kaba bniah lap ksai ïa ki runar kiba donkti ha kane ka kam pyniap briew.
Shillong, Rymphang 20: Ha ka kynta jingkylli mynta ka sngi hapoh ïingdorbar, u MLA jong ka Mylliem u Bah Ronnie V.Lyngdo, u la ong ïa u Bah AL Hek, Myntri ka tnad Animal Husbandry and Veterinary ba un pan pisa na u Myntri Rangbah duh ka ri u Narendra Modi na ka bynta ban shna Hospital ban sumar ïa ki mrad khamtam ïa ki sniang bad ki masi.
Kane ka jingong u Bah Ronnie kadei ha ka por ba u ïashim bynta ha ka jingkylli ba la wanrah da u MLA ka Congress na Mawhati, u Bah Charles Marngar, uba la kylli la ka sorkar kan ai jingïarap ne em ïa ki nongri sniang, kiba la ïap noh ki sniang ba la sam da ka sorkar?.
U Bah AL Hek, u la jubab ba kam don satia ka jingïarap, hynrei ha ka skhim la buh ka kyndon ba ka don ka insurance kaba saw hajar tyngka uwei u sniang.
Haba u Bah hek u la jubab shuh shuh ba haduh ym don ka Hospital ban sumar ïa ki mrad kiba pang ne ba shitom, u Bah Ronnie, u ba long ruh u nongïalam ka Liang Pyrshah, u la ïeng ban ong, “Bah Hek phi u nongïalam ba hakhmat ka BJP bad uba ïajan bad u Modi, balei phim pan pisa na u ban shna Hospital ïa ki mrad?".
U Bah hek u la jubab ba ka na ka liang jong u, u sngew ïahap ïa kane ka jingong u MLA ka Mylliem.
Hadien pat la ïeng ïarap pynshai da u Myntri Rangbah, u Conrad Sangma, uba la ïathuh ba ka sorkar ka la thoh sha ka sorkar pdeng ban pan pisa 30 klur tyngka na ka bynta ban shna Hospital ïa ki mrad ha Upper Shillong lyngba ka skhim Prime Minister’s Development Initiative for North-East Region (PM-DevINE).
Shillong, Rymphang, 20: Ka Sorkar Jylla ka la rai ban pynbun shuh shuh ïa ki Police Outpost bad ki Border Outpost khamtam ha shilynter ka khappud jong ka jylla da kaba thungkam palat lai hajar ngut ki Pulit.
Haba jubab ïa ka jingkylli, ba la wanrah da u MLA ka Congress na Mawhati Charles Marngar, halor ka jingshah pyndik ki paidbah khamtam ha ki jaka ba don ka jingïakajia pud hapdeng ka Meghalaya bad Assam, u Sangma u la ong, ka Sorkar Jylla ka la pynkhlaiñ shuh shuh ïa ka tnat Pulit khamtam da kaba buh ïa ki Border Outpost bad ïathuh ruh ba la nang pynbun shuh shuh ïa ki nongtrei ha ki Border Outpost barim bad bun tylli ki Border Outpost ba thymmai ladep ban pynkha khnang ban pynthikna ïa ka jingshong shngaiñ jong ki paidbah ha khappud.
U Sangma u la ïathuh ba ha ki khyndiat bnai baladep, ka Sorkar ka la pyndep ai ka jingthungkam haduh 996 ngut ki Pulit, tang ban phah sha ki Border Outpost, watla ki don ki kam ba la mang, hynrei ïa ka jingpynrungkam ym pat lah ban pyndep bad mynta ki dang sah thylli.
U la ïathuh ba ka Sorkar ka la rai ban pynlong noh ïa ka jingthungkam na ka bynta 3,108 ngut ki Pulit.
“Kine ki kam (ba dang thylli) ha ki Outpost ba la don lypa bad ha ki Border Outpost.
Tang shu dep ka jingthungkam ïa ki 3108 ngut ki Pulit, yn sa aikam ïa ki bad ha kata ka por ngin sa ïohi ïa ka jingkhlaiñ ki bor pahara jong ka tnat Pulit," la ong u Sangma.
U la ong ba ka Sorkar Jylla ka la leh bin pa bin da kaba sdang shwa na ka Engineering Wing hapoh ka tnat Pulit“Kane ka la ai laitluid ïa ki SP bad ban pynlut na ka bynta ki Outpost bapher bapher bad ban shna ïa ki ing treikam khlem da donkam shuh ban leit shwa na ka Engineering Wing jong ka tnat PWD lane na kino kino ki Agency," u la bynrap.
Shillong, Rymphang 21: Ka kynhun ïalehkai jong ka Malli SC ka la khur ïa ka jingjop ha ka lympung lehkai Shillong Cricket League 1st Division hadien ba ka la lah ban pynliem kput ïa ka Young Guns CC haduh 137 ron ha ka jingïakhun kaba la long hynne ka sngi.
Haba phai sha ka jingïalehkai, ïa ka toss la jop da ka kynhun Malki SC kaba la jied ban tied nyngkong, bad na ka liang jong ka kynhun ka la ïoh ban buh thong haduh 268 ron, bad shah pynhap tang 3 ngut haduh kaba kut jong ka 40.0 over.
Napdeng ki rangtied ka kynhun u Ronnie M.Nongbri u la long u ba seisoh tam hadien ba u la khyrwit palat ïa ka spah ron, kata haduh 114 ron naki 116 bol.
Katba na ka liang jong u Sylvester Mylliempdahu la ïoh ban tied 57 ron naki 54 bol.
Haba phai pat sha ki rangkawangbol ka Young guns CC, bun naki kim shym la lah ban ïalehkai bha, bad kiba la ïoh khur wicket ki kynthup tang ïa u Ankit Tamang u ba la kawang 8 over, shah tied 45 ron bad khur 2 wicket, nangta u Mickey Lyngdoh, u ba la kawang 8 over, shah tied 55 ron bad khur 1 wicket.
Haba pyrshang ban beh ïa katei ka thong ba la buh, ka Young guns CC ka la shah pynkhyllem noh baroh 10 ngut da tang 131 ron naki 32.1over.
Ki rangtied ka kynhun kiba la kamai bun ron i long u Aditya Singh (40 ron naki 48 bol) bad u Rudra s Rathor (23 ron naki 31 bol), hynrei kane kam shym la ïarap ban pyllait ïa ka kynhun na ka namrem.
Haba phai pat sha ki rangkawangbol ka Malli SC kiba la seisoh tam ki long u Mickey marngar u ba la kawang 8 over, shah tied 35 ron bad khur haduh 5 wicket, nangta u Nick Dann u ba la kawang 5 over, shah tied 22 ron bad khur 3 wicket.
ïa ka namtam ha kane ka jingïakhun lane Player of the match la khur da u Ronnie M.Nongbri u ba la khyrwit spah ron (114 ron naki 116 bol) kaba la ïarap ïa ka Malli SC ban jop kput haduh 137 ron.
Shillong, Rymphang 21: Ka Malki SC ka la khur jingjop ha ka jingïakhun kaba long pyrshah ïa ka Mylliem SC ha ka lympung phutbol 1st DIVISION Football League 2023-24 ba la pynïaid da ka Shillong Sports Association hynne ka sngi ha madan SSA Ground, Polo, por 2:45 baje nohphaisngi.
Ka kynhun Malki SC ka la pynliem da 3 – 1 kol ïa ka Mylliem SC ban khur ïa ka jingjop.
Haba phai sha ka jingïakhun, dei ka Mylliem SC kaba la ïoh ban pynkhihjar nyngkong lyngba u JanHameshwa Marngar ha ka 11 minit jong ka kylla step, hynrei ka Malki SC ka la ïoh ban pynïakhaid na u Maxcimilando Tariang ha ka 27 minit shuwa ba u PynKhlain Nongrum un thep ïa ka kol kaba ar ha ka minit ba 35.
Ban pynthikkna ïa ka namjop, u Maxcimilando Tariang u ba la ïoh ban pynïakhaid na bynta ka Malki, u la pynbud sa ïa ka kol kaba lai ha ka 40 minit.
Ka pyrshang jong ka Sorkar Jylla ban kit noh ïa ki khynnah skul da ki Bos STEM ban weng ïa ka jingdheng kali kam shym la lah satia ban weng ïa u sohkyrdot namarba ka jingkhapngiah ha ka thaiñ Laitumkhrah ha ki kynta ba dang long skul bad ha ka por wai skul ka long beit kumjuh bad mynta leilei ka jingdheng kali ka la nang ban ar shah na ka daw ka jingkharoi ki kali bad ki Scooty ar shaka.
Ka long kaba i sangsot ban peit ïa ki nongleit nongwan kiba hap ban ïaid lyngba ka nongbah Shillong khamtam eh naduh ki thaiñ Umshyrpi ter ter, nangta na ki thaiñ Mawkhar, Laitumkhrah, Nongthymmai, Khyndai Lad, Polo, Jaïaw, naduh ka por 8 baje mynstep ter ter haduh 10 baje bad ha ka por mynsngi naduh ka por 1:00 baje ter ter haduh 4:00 baje eiei, namar ka jingjur palat ka dheng kali kaba la ingiah ban peit.
Ban shu peit kum ki riewpaidbah ym lah satia ban tip nangno ka dheng kali ka sdang khamtam eh haba naduh ki thaiñ Barik ter ter haduh Dhanketi bad Laitumkhrah ba ki kali ki la shu ieng beit hajuh tang shu poi kitei ki por.
Tang shu dap 9 baje ter ter, ka jingdheng kali ha surok Shillong-Jowai ka long shaba palat liam.
Teng teng la i synei ban peit ïa ki Pulit kiba pynïaid kali, ki bapli ki la shu phuh syep hi puk tangba ki hylla bad kynhied ïa ki nongñiah kali tamsneng watla ki ïohi ba ka la don lypa ka jingdheng kali hynrei ki dang tynruh rak rak da ka jingkhlem akor.
Kaba kham i sangsot ka long ba poi haduh u pud ba wat ki heh Pulit ruh ki hap ban mih lang ban pynïaid kali kumba la ju ïohi ha Barik Point ha Rilbong Point, ha Dhankheti manla ka por, kaba dei ka pdengbah jong ka dheng kali ha ka nongbah.
Khlem artatien, ki Pulit ki don la ki jong ki jingai jingmut na ka bynta kine ki jingeh kaba ki ïakynduh kaba pynktha khlieh bad pynsniew mynsiem ïa ki tang shu poi ki aiom long skul.
Ïa ka dheng kali yn ym lah shuh ban pynduna namarba ki surok ki ïai sah kumjuh katba ki kali ki nang kharoi manla ka sngi.
Ka jingwanrah jong ka Sorkar da ki Bos ban leit on bad ban leit shaw ïa ki khynnah skul kam shym la weng satia ïa ka dheng kali namar kiba bun hi ki kmie ki kpa kim da mon eh ban phah ïa ki khun da kine ki Bos ba la ai sngewbha da ka Sorkar namarba ki dang kwah ban pynkjeh bad pynleh khunlung.
Jin lada baroh ki kmie ki kpa kiba phah skul ïa ki khun ha ki skul kiba don ha ka thaiñ Laitumkhrah ban phah noh da ki skul Bos kan jin da la weng khyndiat ïa ka jingdheng kali ha ka thain Laitumkhrah kaba long ka daw ka jingdheng kali sha Lachaumiere, Dhankheti, sha surok Shillong-Jowai, Barik, Malki Point.
Lada kawei ka bus kan kit ym duna 40 haduh 50 ngut ki khynnah lehse ka la ïarap shikatdeh ei.
Kumta lada shu kheiñ, lada kawei kawei ka skul ka don kumba 800 ngut ki khynnah skul ka mut kin don beit ym duna ïa ka 500 ne 600 tylli ki kali rit kiba la ieng laiñ lypa ha shi lynter ka surok ba don kito ki skul naduh ka por ba ki wan buh haduh ka por ba ki wan shaw skul.
La ju ïohi ba ka surok kali naduh Barik ter ter haduh Laitumkhrah ka dei ka surok kaba don beit ka dheng kali.
Kumta ka shong mynta ha ka jingstad jong ka Sorkar ban tehlakam, namar ban pynheh ïa ka surok ym donlad shuh hynrei ka dei beit sa tang ban pyndonkam da ka jabieng ban pynduna ïa ka dheng kali, lym kumta ki jingeh ki la nang ïai mih bad ka dheng kali kan kham nang jur shuh shuh.
Ka ladei ruh ka por ba ki bor pynïaid skul kim dei ban ap ïa ka Sorkar namar bunsien hi ki polisi treikam jong ka Sorkar ki dei kiba suki, kumta donkam ïa ki ban leit ai jingmut ïa ki ophisar lane beit beit sha u Myntri Rangbah ne Myntri ba dei peit ïa ka tnad pule puthi ne Transport khnang ba ka kam kan ïaid kham stet.
Kam myntoi ïa ki kmie ki kpa ban khñium, ban kynthoh ïa ki Pulit pynïaid kali lane ïano ïano lada kim tip ïa ka daw tynrai baroh halor ka jingdheng kali.
Ki bor pynïaid skul ki la dei ruh ban kyndit bynriew naduh mynta namar katei ka dheng kali kan poi haduh u pud ba ki khynnah skul ki la hap ban mih lypa ar kynta shwa ka por, khamtam ha ka por ba long eksamin.
Ym tang katta, kane kan ktah ruh ïa ka por haba ki khynnah skul ki leit phai sha iing.
Khliehriat Rymphang 21: Ka Mihmyntdu Community Social Welfare Association (MCSWA) hynnin ka sngi ka la pynlong ïa ka prokram ai jingpynshai halor ka jingshyrkhei u drok bad kino kino ki jingkyrni kiba pyn buaid, kane ka prokram ka dei shibynta jong ka campaign, ka Nasha Mukti Abhyan kaba la pyllait da ka sorkar India kaba don ka thong ban pynlong ïa ka ri India kaba lait na ki jingdih pyn buaid khamtam kaba lait na ka jingkyrni ïa u drok, ïa ka prokram la pynlong ha Dkhiah Secondary School East Jaiñtia Hills District.
Haba kren ha ka jingïalang, ka Master Volunteer, kaba dei ruh ka Manager jong ka MCSWA, ka kong Rinibet Patlong ka la kren bad pynshai shaphang ka jingktah bad ki jingsniew kiba mih na ka jingdih drok, la ong ba ka jingdih drok ka ktah ïa ka koit ka khiah, ïa ka jingmut jingpyrkhat, ka ktah ïa ka im lang ka sah lang , ka ktah ruh ïa ka ioh ka kot namar na ka daw u drok bunsien ki ju mih bun jait ki kam sniew kiba ju pynshong syier ïa ka im lang ka sah lang, kiba pyndonkam drok ki kylla long mraw ha u drok, haba la kyrni ka pynlong ïa u briew ban ioh ïa u khñiang jingpang HIV bad lada shim sting ban shim ïa ki lad jingsumar kan kylla sha ka jingpang AIDS kaba pyntlot ïa ka bor met bad thaw ïa ki jingpang ba bun jait ha ka met.
Ka kong Patlong ka la batai ruh kumno ban iada ban lait na ka jingsaphriang u khñiang HIV, ka la ong ba dei ban kiar na ka shongkha pathar, ban kiar na kaba pyndonkam da u juh u thyrnia injek, ka kyntu jur ïa ki khynnah samla ba ki dei ban kiar na ka jingdih drok bad ba ym dei da lei lei ruh ban ngop ha ka jingdih drok namar shi sien ba la ngop ka long kaba eh ban lait, ka kyntu ruh ïa ki khynnah ba ki dei ban long kiba khlaiñ ha ka bor jingmut jingpyrkhat bad ban don ka jingmut kaba skhem ban ong Em ïa u drok bad ruh ban kiar na kaba shongkha pathar.
Ka la kren ruh halor ka jingsniew kiba mih na u drok, bunsien na ka daw u drok ki mih bun jait ki kam sniew ba pynshong syier ïa ka imlang ka sahlang, u drok u ktah ruh ïa ka shong suk shongsaiñ ha ka imlang sahlang.
Kane ka campaign, ka Nasha Mukti Abhyan ka dei kaba la pyllait paidbah da ka sorkar pdeng lyngba ka Ministry Of Social Justice & Empowerment bad ha East Jaiñtia Hills District la pyllait da u myntri ka sorkar jylla, u bah Kyrmen Shylla myn ha ka 2 tarik u bnai jylliew 2023, naduh kane ka sngi bad haduh mynta ka kynhun jong ka MCSWA ka khlem shong kli kti hynrei ka la pynlong ïa ki prokram ai jingpynshai sha ki shnong bapher bapher bad sha ki skul bapher bapher kiba don hapoh ka district ban ialap paidbah shaphang ka jingshyrkhei u drok bad ka jingpang AIDS bad ruh ban iakhun ban poi sha ka thong ban pynlong ïa ka ri India kaba lait na u drok bad ki jingkyrni ha kaba dih pyn buaid.
Ia katei ka prokram la pynïaid da ka Principal jong ka Dkhiah East Secondary School, ka kong Luciana Nongtdu bad la ïa don lang ruh ki khynnah bad ki nonghikai jong katei ka skul, ïa kaba kum kane ka prokram ka MCSWA kan nang iai bteng na ka por sha ka por.
La pynlong ruh ïa ka jingiakop dro dur bad la ioh ruh ban sam ïa ki prize sha kito ki khynnah kiba jop ha ka jingiakop.
Khliehriat, Rymphang, 21: Dang myn ha ka 16 tarik mynta u bnai rymphang, ki paidbah jong ka shnong Umrasong bad shnong Nongsning, East Jaiñtia Hills District ki la mih paidbah bad pyrshah ïa ki karkhana coke kiba don hajan kiba dang pyntrei shaid shaid mynta bad ka jingpyntrei ïa kine ki karkhana ka la ktah ïa ki tyllong umbam umdih kiba don hajan, kumta halor kane, ka Hynñiewtrep Achik National Movement Jaiñtia Zone ruh ka pyrshah jur bad ai ka jingkyrshan kaba pura ïa kitei ki ar shnong.
Na ka liang ki nongialam ka HANM Jaiñtia Zone, ba kynthup u President u bah Mihsalan Thoo, u Vice President, u bah Robel Pakma bad u General Secretary, u bah Wankishwa Mawlong ki la pynpaw ka jingsngewkhia halor ka jingshah ktah ki tyllong um kiba don hajan ka shnong Nongsning bad shnong Umrasong bad ki la kyntu ïa ka sorkar, ïa ki bor district ba ki dei ban peit bniah bha halor kane ka jingshah ktah ki tyllong um bad jingshah ktah ka mariang bad ong ruh ba lada ka sorkar kam leh eiei ka seng kan mih madan ryngkat bad ki nongshong shnong ban ieng pyrshah ïa ki coke kiba dang pyntrei mynta.
Kum ban shu phai dien, ha ka 13 tarik mynta u bnai u Waheh Shnong jong ka shnong Nongsning bad Umrasong ki la leit iakynduh ïa u Member Secretary jong ka Meghalaya State pollution Control Board bad pynpaw ka jingpyrshah halor ka jing ai laisen ïa san tylli ki Coke Plant kiba kyrteng ka M/S M M Minerals, M/S Unique Industry (2nd Chimney), M/s Presidium Breez, M/s Magic Coke bad ka M/S Ioanis Industries Private Limited (Chimney 2) kiba don hajan jong kine ki shnong khamtam ha ka iadei bad kawei na ki coke plant kaba kyrteng M/S Presidium Breez kaba la pynjulor ïa ka tyllong um jong ka shnong Nongsning.
Ka dorbar shong Nongsning kaba la dep ban buh ïa ki jingujor lah bun bun sien naduh u snem 2022 sha u Deputy Commissioner ka East Jaiñtia Hills bad kiwei kiwei ki tnat ba dei khmih ïa kane ka kam bad kyntu jur ba ym dei ban ai laisen ïa ki coke plant namar ki pynjakhlia ïa ka ka lyer bad mynta ki pynjot sa ïa ki tyllong um kiba don hajan.
Jowai, Rymphang 21: Ka Seiñkur Tang Pyllun kala pyntip ba ka Dorbar Pyllun (General meeting) kaba ar kan long haka 24 tarik mynta u bnai Rymphang, 2024 haka shnong Mowtyrshiah, West Jaiñtia Hill District naduh ka por 10 baje mynstep.
Ka Seiñkur ka khot sngewbha ïa baroh ki khun ka Kur kiba don na kylleng sawdong jong ka jylla bad na kiwei de ki jaka ba kin wan sha kane ka Dorbar Pyllun.
Ha kane ka Dorbar Pyllun ki nongïalam ba hakhmat ka Kur bad ki riew rangbah kin ai ki jingsneng jingkhraw bad ha ka juh ka por yn pynkup burom kumjuh ïa ki samla pule jong ka kur kaba la tip kum ka ‘Academic Award’ khamtam kito kiba la ïoh 75% shaneng haka SSLC, HSSLC bad haka kyrdan Doctorate.
Kan don ruh ka jingpynkup burom ïa ki riew tymmen jong ka Kur kiba la kynjoh sha ka rta 80 snem shaneng.
Na ka liang ka Kur ka buh ka jingkyntu ïa baroh ki para Kur ba kin ïapoi sha katei ka Dorbar kaba ar, pynkut ka kyrwoh bala phah da u ma A.Tang uba dei Secretary ka Seiñkur Tang Pyllun.
Nongpoh, Rymphang, 21: Hadien ka jingtrei shitom ki bor pulit ban wat ïa u trai jong ka YouTube Channel bala ai kyrteng “7Trep TV" kaba la thep da ka dur jong u Bah BB Makdoh Chairman ka Synjuk ki Rangbah Shnong Ri-Bhoi District ha kawei naki video bala pynmih ha katei ka channel bala kynnoh ba u kren pyrshah ïa u Bah Pyniaid Sing Syiem kaba dei tang ka khubor thok bad ïalam bakla ïaki paidbah, ki pulit kila lap noh ïa u trai jong katei ka channel bad kumjuh ruh uwei u paralok ba donkti lang.
Katei ka jingpyrshang jong ki pulit ban wad ïa u trai ba pynmih ïa katei ka video ka dei hadien ba naka liang ka Synjuk ki Rangbah Shnong Ri-Bhoi District hynnin ka sngi kila leit ban ujor da ka ejahar ha Nongpoh Police Station pyrshah ïa katei ka channel hadien ba la pynmih da ka dur u Bah BB Makdoh watla khlem pynpaw kyrteng kaba la ktah ruh ïaka dur bad ka longryngieng jong utei u nongïalam shnong.
Kitei ki arngut kiba donkti haka jingpynsaphriang ïaka khubor lamer la tip kum u samla Fernando Diengdoh, u trai jong ka Youtube channel “7Trep TV" u ba la pynmih ïa katei ka khubor bad u ba shong ba sah ha Kynshi bad u samla Neverson Marbaniang ba pule ïa katei ka khubor “Voice Over" ba shong ba sah haka Shnong Erpakon, Ri-Bhoi District.
Na ka liang kitei ki 2 ngut ba pynmih ïaka video bad kumjuh ruh ka jingkren ha katei ka video kila wan mih mynta ka sngi ha Nongpoh Police Station ban ïakren ruh markhmat bad u Bah BB Makdoh ryngkat ki nongïalam ka Synjuk ki Rangbah Shnong ban pan map hakhmat kitei ki nongïalam, bad naka liang kitei ki nongïalam kila sneng bad kyntu ba kim dei ban mlien ban leh kum kitei ki kam ban kwah kamai pisa da kaba thad ïaka longrynieng jong kiwei khamtam ba kim dei satia ki nongthoh khubor kiba la ithuh da ka sorkar ha kaba kila kyrpad ruh ba kidei ban wan pan map ryngkat bad ki bahaiing hasem lashai ka sngi.
Haba kren sha ki lad pathai khubor naka liang u Bah BB Makdoh, u la ïathuh ba tang hadien 3 kynta ba ki la wan ban ujor ejahar pyrshah ïa katei ka YouTube channel ha Nongpoh Police Station, naka liang ki bor pulit ki la lap noh ïa kitei ki arngut kiba la donkti ha katei ka kam ban pyn saphriang ïaki khubor lamler, bad u la ai khublei ïaka tnad pulit bala shimkhia ïa ktei ka kam khlem pynslem.
U la ïathuh ba kum ki nongïalam jong ki shnong bapher bapher kim shym la don kano kano ka daw bad kitei ki arngut ki samla bad u la ong ruh ba ki long kloi ban ïa map hynrei kitei ki arngut kin hap ban wan mih biang ha Nongpoh Police station lashai ka sngi ha ryngkat bad ki Kmie ki kpa lane bahaïing, khnang ba ki bahaïing jong ki ruh kin tip ïa kaei kaba ki khun jong ki, ki leh.
Shuh shuh u Bah BB Makdoh u la maham ruh ïa kitei ki arngut bad kumjuh ïa kiwei kiwei ki YouTube channel kiba kharoi ha kine ki sngi ba kim dei ban pynmih kum kine ki khubor thok ki khubor lam ler kaba lah ban ktah ïaka long rynïeng jong u briew bad ïalam bakla ruh ïa ki paidbah.
Mawkyrwat, Rymphang 21: Ka long kaei kaei kaba pynsngewkmen ïa ki paidbah jong ki saw tylli ki konstitwensi ka Mawphlang, Mawsynram, Mawkyrwat bad Ranikor bad kiwei kiba ju pyndonkam ban ïa ka surok kali ha kaba mynta ïa ka surok ba dei ïaid na Mawphlang sha Weiloi la paw ki dak ki shin ban kham pynheh ïa ka da kaba shna da ka Intermediate Road (Phase – I).
Lah ban ong ba ka surok ka dei u budlum jong ka ïoh ka kot bad ka pynsuk ruh ha ka leit ka wan na ka bynta ki paidbah nongshong shnong bad nongleit nongwan hynrei lada ki surok ki long kiba sniew bad lada ki jingpyntrei ki long ym katkum ka jingong, “ba ka surok ka dei u budlum jong ka ïoh ka kot", kan sa long leh noh ei.
Haba ïa kren pat ïa ka phang jong ka jinglong jingman ka surok Mawphlang sha Weiloi haduh mynta ka la long kaba sniew shaba palat bad katkum ka jingkylla ka por ka lah sdang ban khapngiah bad donkam ban pynheh noh ïa ka, namar ka jingkiew ki kali kiba ïaid lyngba katei ka surok ka long da ki spah tylli bad lah ban poi ruh sha ki hajar namar ym tang ki kali kiba mih na Weiloi hynrei na kane ka surok kiba pyndonkam ban ïaid ruh na ki saw tylli ki konstitwensi.
Namarkata, ka long kaba donkam ba haba la sdang ban paw ki dak ki shin jong ka jingpynheh ne jingpyntrei ïa ka surok, ki nongpyntrei ne ki contractor ki dei ban trei kham stet ym ban pyrkhat tang ka ma-lade namar ka myntoi tang ïa lade ka buh jingeh pat ïa ki nongïaid nongïeng hangta kam don jingmut.
Shuh shuh la ïohi ruh ba ïa kane ka surok Mawphlang – Weiloi la sakhi ruh ba mynta naduh Mawphlang sharum ki la sdang ban siang rong bad la sdang ban jam ïa ka them jong Lyngïong, hynrei kane ruh kam pat da biang lut.
Ha kawei pat ka liang lah ban ong ba ka jingsdang bun ki kali kiba ïaid na kane ka surok bah Mawphlang – Weiloi ka la sdang ban wanrah ïa ka jingkhapngiah bad buh jingma ruh ïa ki nongleit nongwan khamtam ïa ki heprit kiba ïaid lynti ha katei ka surok.
Ngi ïohi ïa ka jingpynpaw ka sorkar ban pynheh bad pynbha noh ïa katei ka surok ka thaiñ naduh Mawphlang shaduh Mawsynram, ngi kyrmen ba katei ka jingthmu kan pynurlong ïa ka jingthrang ki paidbah ka thaiñ kiba ju ïa kren na ka por sha ka por ba lah donkam ban pynheh bad pynbha noh ïa katei ka surok.
Ym tang kata, ïa ka surok Weiloi – Mawkyrwat ruh ka la don mynta ha ka jingïakren bad ki la sdang ban pynkhreh shait shait, namarkata ka jingkyrpad na ki paidbah ba bun balang ba ka sorkar Meghalaya lyngba ka Public Works Department (PWD) Road ba kim dei ban pynslem hynrei ki dei ban ïaleh katba lah ban pynbiang ne shna ha ka por kaba biang khnang ba ka jingdonkam bad jingkwah jong ki paidbah kan urlong.
Ha kaba ïa dei bad kane ka phang, ki nongñiah kali kiba ju pyndonkam ïa ka surok Mawphlang – Weiloi haba pynpaw ha u nongthoh khubor, ki la pynpaw ka jingkmen ban ïohi ba ïa kane ka surok la sdang ban pynheh kumba la mang da kaba shna da ka Intermediate Road hynrei ka suki palat ka jingpyntrei kumta ki la buh ka jingkyrpad ïa ka Public Works Department (PWD) Road ba ka dei ban ai jingbthah ïa ki nongpyntrei ba kin leh kham stet namar kumba ka long mynta haba ïaid na kane ka surok lada dei ha ka por tlang ka don ka jingpum-pum kaba la palat bad mynta lei ka lyiur ka la jan kumta ka um ktieh ka la ap lypa ïa ngi, ong ki nongñiah kali.
Nongstoiñ, Rymphang 21: Namar ka jinglah jong ki rangbah shnong Tiehsaw ban teh lakam bad pynjai jai ïa ki paitbah shnong, ba kin ym pynmynsaw ne shim ïa ka aiñ ha la ka kti wat hapdeng jong saw ka sian ka jingkhih bitar ka bym lah shuh ban batai, hadien ba ki la ïoh ban bat ïa u Biangkupar Nongsiej na ka shnong Lawse, uba la pynïap dusmon ïa ka kong (L) Wansaralin Wanñiang hapoh ïng kaba dei ka kurim jong u bad kaba dang armet, na ka liang ki pulit ka West Khasi Hills District ki la ai burom na ka bynta ka shnong baroh kawei.
Ki heh pulit dalade naduh u Superintendent of Police ki la ai ka jingïaroh shikatdei bad mynta ka janmiet sngi balang, ki la leit ban pynlong ïa ka jingïalang ha ïing dorbar jong katei ka shnong na ka bynta ban pynkup burom ïa ka dorbar bad ki paitbah shnong.
Ïa katei ka jingïalang pynkup burom la pynlong ha ïing dorbar jong katei ka shnong, ha kaba la pynïaid da u bah M.Dkhar sordar jong ka shnong, ha ryngkat ka jingïadon lang jong ki dkhot ka Executive Committee, ki riew rangbah shnong, kiba ha ïing ha sem jong ka kong (L) Wansaralin Wanñiang, ki volunteer jong ka shnong bad ki paitbah.
Na ka liang ka tnad pulit la don lang da u Bikram D.Marak uba dei u Superintendent of Police West Khasi Hills, u bah Hubert Kharkongor MPS Additional Superintendent of Police, u bah Steven Kharmyndai Officer Incharge ka Nongstoiñ Police Station, ka kong Wanñiang Officer Incharge Women Police kaba dei peit ïa ki Crime against women & children ryngkat ka team bad kiwei kiwei.
Ha shuwa ban pynkup burom bad ai ïa ka khusnam sha ka dorbar shnong, la ïoh ïa ka jingkren na u Dr P.Lyngkhoi Director barim ka tnad ka koit ka khiah, ha kaba u la ong ba ha ka por ba ki rangbah shnong ki la ïoh ban bat ïa u Biangkupar Nongsiej, ki paitbah jong ka shnong ki la ïoh jingtip ki la wan poi kynsan puk ryngkat ka jingbitar shla ka bym lah shuh ban ong ha ryngkat ka jingkhihwin kaba shyrkhei.
Hynrei, ki riew rangbah jong ka shnong, u kpa jong katei ka longkmie bad u sordar shnong kim shym la ailad bad ki la ïaleh katba lah ban tem bad pynjai jai ïa u paitbah, da kaba pynshai ba kim dei ban shim ïa ka aiñ hala ka kti, namar ka long ka bym dei.
U Bikram D.Marak Superintendent of Police West Khasi Hills, u la ai ka jingïaroh ïa ki rangbah jong ka shnong Tierhsaw bad u la ong ba ka jingleh jong kitei ki rangbah, ka long ka nuksa kaba bha tam ïa kiwei pat ki shnong hapoh ka jylla, namar bunsien haba kiba kum kitei ki jingshah leh dusmon ki jia khamtam eh haba ki paitabah ki ïoh bat ïa ki nongleh kam sniew, ki paitbah ki ju shim ïa ka aiñ ha la ka kti, da kaba ki bom ki tied haduh ba ki nongkleh kam sniew kin da khlad.
Lada ki leh kumtei ki bor ka aiñ ki hap ban trei ïa la ka kam bad kiba jynjar ki dei hi ki nongïalam shnong.
U la ong ruh ba ka jingïatreilang jong ki rangbah bad ka dorbar shnong Tiehsaw, ka pyni ruh ba ka jingïatreilang jong ki bad ki pulit yn lah ban pynsajia ïa utei u Biangkupar Nongsiej ha ka rukom kaba dei.
U la kyntu ruh ïa ki rangbah bad ki nong sakhi ba haba ka Ïingbishar ba don burom kan khot ban sakhi bad pynshisha ïa katei ka kam bymman ba shyrkhei ba u Biangkupar Nongsierj u la leh ïa la ka kurim, ki dei ban ïeng skhem bad ïathuh hok kumba ka la jia.
Na ka liang u Superintendent of Police u la aiti ïa ka syrnod sha u sordar kum ka dak jong ka jingpynkup burom.
Shillong, Rymphang, 21: Kum shibynta na ka jingrakhe ïa ka National Science Day 2024, ka State Council of Science Technology & Environment, Meghalaya ha ryngkatlang bad ka Shillong Science Centre ki la pynlong lang ïa ka Science programme kaba shi taïew kaban sdang naduh ka 26 tarik mynta u bnai haduh ka 3 tarik u bnai Lber, 2024.
Ha kane ka prokram kaba shi taïew kan don ka jingmareh ïakob marathon ne ka Open to All Run for Science (Marathon) Competition ka ban long ha ka 26 tarik mynta u bnai, 2024 ha ka por 6:15 mynstep.
Kan don ka jingpynrung kyrteng ha ka jaka naduh ka por 5:45 baje mynstep.
Ka jingmareh kan sdang na Polo Parking Lot sha Golflinks-Mawroh-Sanker-Shillong Science Centre.
Kiwei pat ki prokram ki long ka jingleit jngoh ïa ki jaka bapher bapher, ka jingpeit ïa suiñbneng ha ka por mynmied ne ka night sky observation, ki workshop bad seed ball plantation ha kylleng ka jylla.
Ka prokram kaba kham kongsan kan long ha ka 28 bad 29 tarik mynta u bnai, 2024 ha State Convention Centre, Shillong ha kaba kumba 400 ngut ki nongïashimbynta kin shimbynta.
Ha ki prokram ba ar sngi kin don bun ki kam ba kynthup ïa ka exhibition da ki seng ba ïadei bad ka saïan (Scientific Organizations), ki jingkren na ki riewshem phang, ban ïoh shimbynta ha ki science experiment, science model exhibition da ki School Eco-Club, ka video screening halor ki tiar trai ri trai muluk (indigenous technologies), ki science skit, puppet show bad kiwei pat ki jingïakob kum ka painting, extempore speech, open quiz, bad kiwei.
Shillong, Rymphang 21 : U Myntri Rangbah ka Jylla Conrad K Sangma mynta ka sngi Balang ula pynpaw ka jingkyrmen ba ka jingtih dewiong da ka buit stad saian kan sdang noh naduh mynta u snem.
Haba jubab ïa ka jingïatai halor ka jingkren u Lat, u Conrad ula ong ba ki jingpynkhreh ïa ki kam ki jam ban sdang ïa ka jingtih dewiong da ka jingstad saian ka dang shu sdang mynta.
“Ngi dang ap ïa ka environment clearance, ka jingpynlong ïa ka public hearing kaba dei ban long hapoh ka 45-60 sngi" ula ong.
“Ngi la thikna bha ba ha une snem mang tyngka ban wan, ngin sa ïohi ïa ka jingsdang jong ka jingtih dewiong da ka jingstad saian" bynrap u Myntri Rangbah.
Shillong, Rymphang, 21: Ki shipai BSF ha ki jingleit khynra ha kiba bun ki jaka, kaba la pynlong ha ka 20 tarik mynta u bnai, 2024, ki shipai ba la peitngor bha ki la lah ban pynpulom ïa ki jingpyrshang ban khaïi beaiñ ha u pud u sam jong ka India bad Bangladesh ha kaba ki la ïoh ban kurup ïa ka dawai Phensedyl bad ka shini kaba la mut ban khaïi beaiñ sha Bangladesh.
Hadien ka jingïoh jingtip kaba thikna ki shipai ba la pahara bha jong ka kynhun 172 Bn BSF Meghalaya ki la ïoh ban kurup haduh 200 bitor ka dawai jyrhoh ka Phensedyl katba dang thmu ban khaïi beaiñ sha Bangladesh lyngba u pud u sam ka ri na East Jaiñtia Hills Meghalaya.
Ha kawei pat ka jingleit khynra ba la pynlong da ki shipai BSF Meghalaya, kumba 3 ngut ki nong India ki la shah bat ha ki BSF bad la kurup ruh na ki ïa ka shini kumba 6,800 Kilo na ki thaiñ khappud bapher bapher jong ka Meghalaya.
Ïa kitei ki dawai bad shini ba la kurup la aiti sha ka ophis Custom bad ka thanat pulit ban leh ïa ki kam katkum ka aiñ.
Shillong, Rymphang, 21: U Myntri ka tnat Pule Puthi ka Sorkar Jylla u Rakkam A Sangma ha ka sngi Balang u la pyntip ba ki don 1241 ngut ki nongtrei hapoh ka SSA program ha Meghalaya bad ka Sorkar Jylla ka la pynlut pisa T.12.72 klur ha ka shisnem ban siew tulop.
Haba jubab ïa ka jingkylli ba la wanrah da u MLA ka Nongkrem u Bah Ardent Miller Basaïawmoit halor ka jingbym lah jong ka Sorkar ban pynkiew ïa ka tulop jong ki nongtrei hapoh ka SSA program ha Meghalaya, u Myntri u la ïathuh ba ka pisa ba la mang na ka bynta ka tulop la siew da ka Management Monitoring Evolution and Research (MMER) jong ka Ministry of Education ka Sorkar India.
“Ka mang tyngka ba la mynjur da ka Plan Approved Board jong ka Ministry of Education ka Sorkar India bad ka pisa kaba hapoh kane ruh la kynthup lang bad kiwei kiwei ki kam kum ha kaba siew ïa ka bai leit bai wan, ka jingshim wai ïa ki kali, ka jingwad bniah, ka jingpynlut na ka bynta ki jingïalang ha ophis bad kiwei kiwei ki jingpynlut nalor kaba siew tulop ïa ki nongtrei," u la ong.
U la bynrap ba ka MMER ka la ai pisa ha u snem 2022-2023 bad 2024 ka long T.27.49 klur bad ka jingpynlut baroh ïa ka pisa haduh mynta ka long T.12.46 klur.
Ka Tnat Pule Puthi ka sngewthuh ïa u synñiang u bynhei jong ki nongtrei ka SSA bad ka jingjop jong ki prokram ka SSA ha ka Jylla.
Ka jingaiti lut bad ka jingtrei shitom ka la pyntyllun sani bha ïa ka pule ka puthi ha ka jylla, la bynrap u Sangma.
U la ong ba ka tnat ruh ka mynjur ban ai jingithuh ïa ka jingtrei shitom da ki nongtrei ka SSA bad ka jingpynkiew ïa ka tulop kan long ka thong khnang ba ki nongtrei kin kham trei smat bad ban pyntyllun shakhmat ïa kane ka prokram.
U ïathuh ba ka jingpynkiew tulop ïa ki nongtrei jong ka SSA ka long ha u snem 2016, bad ha ka 12 tarik, Ïaiong, 2023 ka executive committee hapoh ka jingïalam jong u Chief Secretary ka Sorkar Meghalaya ka la mynjur ïa ka jingtyrwa ba ïa ka jingpynkiew tulop dei ban ïasyllok shwa bad ka tnat Pla Tyngka bad kiwei kiwei de ki Society bad ki tnat sorkar.
“Ha kaba ïadei bad kane, ka tnat Pule Puthi ka la pynkhreh ïa ka Matrix bad ka ladep aiti sha ka Sorkar Jylla na ka bynta ban ai jingmynjur bad ban buh ryntih ïa ka jingsiew tulop sha ki nongtrei katkum ka Meghalaya Fifth Pay Commission," u la ong.
“Da kaba pynshong nongrim na ka mang tyngka kaba shi snem la siew tulop T.12.46 klur bad ka Revised Annual Budget ka long T.23 crore, kaba pyni ïa ka jingïapher kaba T.10.22 klur, ka Sorkar ruh ka la shimkhia bha ïa kane ka jingtyrwa bad dang ap ïa ka jingmynjur," la ong u Sangma.
Shillong, Rymphang 21 : U Myntri ka Tnad Pule Puthi u Rakkam A Sangma ha ka sngi Balang, ula pyntip ba ka Sorkar Jylla ka la pynïaid shaid shaid ïa ki jingpynkhreh baroh ban pynlong ïa ka Captain Williamson Sangma State University ka ban treikam.
Haba jubab hapoh ïing Dorbar, u Rakkam ula ong ba ka Sorkar ka la pynkhreh mynta ban mang sa 100 tylli ki kam nonghikai ha Tura bad 6 tylli ha Shillong Campus.
Ka jingmang pisa ban pynlut ïa kane ka long T.45.7 klur shisnem.
Ula pyntip ba ka kam ban thung ïa u Vice Chancellor jong ka State University ka la jan poi ha ka bynta kaba khatduh eh.
U ong ba ka jingthmu hi ka long ban pynlong ïa kane ka State University kaba treikam noh hapoh u 2024.
Hynrei, namar ka jingwan jong ka elekshon Lok Sabha, lada ym lah ban thungkam ïa baroh ki nonghikai kane ka State University kan hap sdang treikam noh naduh u 2025.
Nalor kane, u Myntri ula pyntip ba ka pisa ba 16.96 klur tyngka la dep ban pynlut haduh mynta halor ka jingpyntrei ïa ki jingtei jong kane ka University.
Ula ïathuh ba ka jingtei ïaka Administrative Block bad Academic Block nalor ka jingtei ïa ki Hostel ki Shynrang bad Kynthei kila dep mynta.
Haduh mynta, 56 tylli ki kam la dep ban mang ba kynthup ïa u Vice Chancellor bad Registrar.
U pyntip ba ka Sorkar kala dep mang ruh ban shna ïa ka surok shapoh ka University lem bad ka jingpynpoi ïa ka umbam umdih.
“Ngi la dep thung ïa ka Board of Governors.
Ka jingïalang ba nyngkong jong ka Board of Governors ka la long ha ka 14 tarik Kyllalyngkot 2022 bala pynïaid da u Myntri ka Tnad Pule Puthi" ula bynrap.
Shillong, Rymphang, 21: U State Vice President jong ka BJP Meghalaya State Unit u Bah Wankitbok Pohshna ha ka sngi Balang u la ong ba ka BJP kam dei satia ka NPP.‘Dang shen ngi la ïohi ha ki kotkhubor bad ïohsngew sharum shaneng ba ka BJP bad ka NPP ki dei kijuh.
Kane ka jingpyniasriem ia ka BJP bad ka NPP ka long tang ka jingpynthame ban ialam bakla ia ki paidbah ka jylla Meghalaya," ong u Bah Pohshna ha u kyrwoh ba la phah sha ki lad pathai khubor.
“Baroh ki tip ba ka BJP ka dei ka National Party ba la seng hadien jong ka Jan Sangha ha ka 4 tarik u Iaiong 1980 bad ka nongrim jong ka seng ka dei halor ka ktien Intergral Humanism kaba la wanlam da u khrawpyrkhat u Pandit Deen Dayal Upadhaya.
Ka dei ka party kaba burom ia ka kolshor jong ka ri, kaba phaikhmat sha ki jingdonkam ban kyntiew ia ki jylla katkum ka rukom im jong ki nongshong shnong bad kaba lamkhmat ban kyntiew ia ka roi ka par jong ka ri.
Na ka bynta ka BJP ka ri ka wan hakhmat duh bad ka trei borbah ban ai jingmyntoi ia ki paidbah," u la ong.
“Lah ban sakhi ia kita baroh lyngba ki skhim ba ka sorkar BJP ka la wanlam sha ki paidbah kum ka Ujjala, Vishwakarma, PMAY, Atal Pension Yojana, Jan Dhan Yojana, Ayushman Bharat, Rashtriya Krishi Vikas Yojana, Pradhan Mantri Suraksha Bima Yojana bad kiwei kiwei.
Kino kita kiwei ki party kiba la lah ban wanrah ia ki jingmyntoi shibun na ka bynta ki paidbah? Ym don wat ka NPP ruh kan nym lah? Ong u Bah Pohshna.
“Ka BJP mynta ka synshar ha ki 18 tylli ki jylla ha ka ri bad ia ka Sorkar Kmie ruh la synshar da ka BJP bad ban shu nujor ka NPP tang ha kane ka thain Shatei Lam mihngi ruh kam pat da don kyrteng klet noh sha kiwei ki jylla shabar ka thain.
Ka NPP ka dei kaba la mih na ka NCP kaba la pait na ka seng Congress ha kito ki snem," u la ong.
“Da kaba ong ba ka BJP ka dei ka NPP, ki klet ba ka pyrthei baroh ka tip ba u President rangbah ka BJP dei u Jaggat Prakash Nadda bad u Myntri Rangbahduh ka ri dei u Narendra Modi bad ym don uwei ruh u dkhot ka NPP uba lah ban tuklar ha ki kam pohiing jong ka BJP.Ka NPP ka dei tang ka dkhot ha ka NDA ka Sorkar Synrop ba la thaw ha ka por ba la long Myntri Rangbahduh u Atal Bihari Vajpayee ba la khladnoh.
Ha kane ha jylla, ka BJP ka shu ai jingkyrshan ia ka Sorkar Synrop ba la lamkhmat da ka NPP kumba leh lang kiwei," la pynshai u State President.
“Kaei kaba pyniapher ia ka BJP na kiwei pat ki party dei ba ka iengskhem ha ka nongrim ban pyrshah ia ka bamsap, ka shahliang bad ban kyntiew ia kawei ka longing ha ka sain hima sima (dynastic politics).
Ym pat don ba lah ban mih bujli ia u Narendra Modi bad um salia iano iano kiba kren pyrshah bad kam pher la ki dei na ka jylla ne na kiwei ki party," ula ong.
“Ngi iaiban ia kane kawei ba ka BJP ka iakhun hi marwei ha ki elekshon bad kam ju donkam ban iasynroplang bad kiwei.
Ka party ka la long kaba la khreh lypa ban wan biang sha ka bor synshar ha ka ri ynda la dep ka elekshon MP bad hadien ka jingwanphai na ka lympung iakynduhlang jong ka party kaba dang shu dep shen ha nongbah New Delhi ka BJP Meghalaya ka la nang iaid shakhmat ban pynkhreh ia ka elekshon MP da kaba pynkhlain ia ki tnat hangne ha jylla bad ka la sdang ban pyntyllun ia ki prokram ‘leit sha ki shnong’ bad ‘kynduh ia ki paidbah’ ki ban long ki lad ban kynduh ia ki nongthep vote ban pynshai halor ki kam jong ka seng hapoh ka jingialam jong u president ka seng u Rikman Momin," u la ong.
U la ong ruh ba katkum ka rukom ka Central Parliamentary Board jong ka party kan sa ai ia ka rai khatduh halor ki kyrtong ki ban ïoh ia ka tiket jong ka party na ka bynta ka Shillong bad Tura.
Shillong, Rymphang 21 : U Myntri Rangbah ka jylla u Conrad K Sangma mynta ka sngi Balang u la pynbna ïa ka skhim kaba thymmai ba ka sorkar kan pyntreikam ban ïarap ïa ki samla pule ha ki kyrdan ba shalor.
Haba ai jingkren halor ka Mang Tyngka jongka sorkar jylla u Myntri Rangbah u la ong ba yn sa pyntreikam noh da ka Chief Minister’s Scholarship Scheme naduh u snem 2024-2025 na ka bynta kito ki samla pule kiba pass bha shakhmat ha ki kyrdan Class XI bad XII.“ Ka sorkar kan pyntreikam ruh ïa ka prokram kaba thymmai ban ïarap ïa ki samla pule kaba la jer kyrteng ka MPOWER da kaba la mang ruh 380 klur tyngka na ka bynta kane" ong u Myntri Rangbah.
U Myntri Rangbah u la ïathuh ruh ba ka sorkar la la leh da ka pali ban pynbha ïa baroh 2044 tylli ki skul sorkar lynba ka Umbrella of Mission Education ha ka jinglut kaba 326 klur tyngka.
U la ïathuh ka jingpynbha bad pynthymmai la lah ban pyndep ha ki 220 tylli ki Secondary bad Higher Secondary School bad ka jingtrei mynta ka dang ïaid ha ki 100 tylli ki skul.
Nangta u la ïathuh sa kumba 1,725 tylli ki skul ka jingpyntrei ka dang ïaid ha la ki bynta bynta.
" Kan long kaei kaei kaba sngewtynnad ba la kumno kumno ruh haba kut jong u snem ban wan baroh ki skul sorkar kin biang lut nadong shadong" ong u Conrad.
U la pynbna ba yn sa pyntreikam ruh ïa ka Mission Education 2.0 ha u snem 2024-2025 bad ka thong ka long ban pynbiang naduh ka bording, ka umdih, ki painkhana bad kiwei kiwei ki jingdonkam ha ki skul sorkar.
Khnang ban khring ba pynbyrngia ïa ki samla pule, ki khynnah skul bad kiba la pule ha ki kyrdan ba shalor ruh ka sorkar ka la pynkhreh ïa ka projek ba kyrpang ban tei ïa ki Library na ka bynta jongki bad ïa kine yn tei ha ki 750 tylli ki shnong ha ka jingmang tyngka kaba 162 klur.
Lyngba ka Early Childhood Development Mission u myntri rangbah u la ïathuh ba ka sorkar ka la mang ban kyntiew kyrdan ïa ki 2148 tylli ki Anganwadi Centre bad ban plie ruh ïaki Centre kiba thymmah ha ki 1500 tylli ki shnong.
La mang 500 klur tyngka na ka bynta kane hapoh kine ki san snem ban wan.
Shillong, Rymphang, 21: U Myntri ka Sorkar Pdeng ba khmih ïa ka Health and Family Welfare, u Dr Mansukh Mandaviya da ka ktien u la plie ïa ka “Regional Consultative Workshop on Research Priority for Providing Accessible and Affordable Healthcare for the Northeastern States of India" ha Nongbah Shillong ha ka sngi Balang.
Haba kren ha ka jingïalang u Dr Mandaviya u la ong ba ka Sorkar ka kwah ban pynthikna ba baroh manla uwei pa uwei kin lah ban ïoh ïa ki lad sumar kiba ïa ryngkat khlem kano kano ka jingpynïapher hapdeng uba riewspah bad uba tlot ha ka ïoh ka kot.
Halor ka jingangnud jong ka sorkar pdeng na ka bynta ban kyntiew ïa ka thaiñ shatei lammihngi u Dr Mandaviya u la ong, “ha kine ki 10 snem ba la leit, la don ki jingpyrshang ban wanrah ïa ka sha ka rynsan kaba ïa ryngkatlang hapoh ka ri da kaba pynïasoh ha baroh ki liang la ka dei ha ka ïoh ka kot, ka Koit ka Khiah ki surok,lyngba ka rel, ki I-Ways, ki lad lyngba ka wah bad ki Ropeway nalor kiwei pat.
Ha ka sien kaba nyngkong eh ha ka ri la ïohi ïa ka thaiñ shatei lammihngi ba ka la sdang ban ïohi ïa ka roi ka san kum ka engine jong ka ri India.
U la ong ba ki lad sumar mynta ki la lah ban don bad ïoh ha kane ka thaiñ baroh kawei.
U Myntri ka sorkar Pdeng u la ïathuh ba palat 31 klur ki briew ki la ïoh ïa ki Ayushman card ban ïoh ki lad sumar ha ki hospital ha kaba ïa ki longïing ki la ïoh ka lad sumar khlem siew eiei haduh T.5 lak kaba la ai ha ka shisnem, 11,000 ka Jan Aushadhi Kendras ka la plie ha kaba 50-80 percent ka dor kaba tad jong ki dawai kiba la lah ban ïoh, palat 1.64 lak ka Ayushman Arogya Mandirs ki la mih, kiba la kheiñ bad pyrkhat kum ka Health Gate Keeper jong ki nongshong shnong ka India bad ka complete Health Surveillance System bad ka kawei ka jingsdang ka jingsumar kaba la pyntreikam na ki 48 ki BSL Lab".
Ha kane ka prokram na ka liang ka Myntri ka Sorkar Pdeng u la plie ruh ïa ka jaka ïew bad plie ïa ka Master Program on Health Economics and Technology Assessment (MPHETA) ha ka IIPH, Shillong ha ka jingïadonlang Myntri khynnah ka sorkar Pdeng ba khmih ïa ka Health and Family Welfare, ka Dr Bharati Pravin Pawar bad ka Myntri ka Koit ka Khiah ka sorkar jylla ka Kong Ampareen Lyngdoh.
Kham hadien na ka liang u Myntri khynnah ka Sorkar Pdeng ba khmih ïa ka Koit ka Khiah ka Dr Bharati Pravin Pawar ha ka por ka jingïasyllok bad ki lad pathai khubor ka la ong ba ka jingïohi jngai jong u Myntri Rangbah duh ka Ri u Narendra Modi, ka India ka la kiew bha la ka dei ha ka ïoh ka kot ha kine ki thaiñ ba kyndong jong ka ri.
Ka la ong ba kane ka thaiñ ka la ïoh ki jingmyntoi na ki skhim kum ka Ayushman Bharat Health and Wellness Centers bad kiwei.
Na ka liang Anu Nagar, Joint Secretary, ka tnat ka Koit ka Khiah halor ka Health Research, U Sampath Kumar, Principal Health Secretary, Meghalaya bad kiwei ki heh ophisar na sorkar Pdeng bad sorkar jylla ki la ïadonlang ha ka workshop kaba ar sngi ba la pynlong lang da ka Tnat Health Research, Ministry of Health and Family Welfare, ka sorkar India; Indian Institute of Public Health, Shillong bad ka Indian Council of Medical Research – Regional Medical Research Centre, Dibrugarh.
Shillong, Rymphang 21 : U MLA ka Congress na Umsning u Dr Celestine Lyngdoh ha ka sngi Balang ula buh jingkylli la ki Judge bala shongthait ki dang bteng ban long ki VVIP hapoh ka Jylla.
Haba wanrah ïa ka jingkylli bynrap ha ïing Dorbar, u Dr Celestine ula ong ba daw ba pynlong ïa ki ban kylli ïa kane ka jingkylli ka dei namar haba ki leit sha Meghalaya House, la ju pyntip sha ki ba ïa kata kata ka kamra la buh na ka bynta ki Nongbishar bala shongthait.
Ula ai jingmut ruh ba donkam ban bishar thymmai ïa ki jingmyntoi ba la ai sha ki Nongbishar bala shongthait.
Kat kum ka jingong jong u, kan long ka jingkit kaba khia ïa ka Jylla ba rit kum ka Meghalaya lada ka ai ïa ki juh ki jingmyntoi wat sha ki Nongbishar ba wan tang lai bnai bad mih noh na ka jingshakri ha ka High Court ka Meghalaya.
Haba jubab ïa kane, ka Myntri ka Tnad Aiñ ka Kong Ampareen Lyngdoh ka la ong “Baroh kine ki jingmyntoi ba la ai sha ki Nongbishar ki dei kiba la buh da ki aiñ ka Parliament.
Ngi hap ban bud ïa kine ki kyndon bad ruh ïa ki katto kane ki hukum jong ka Supreme Court kaba la ai jingmut ïa kine ki jingmyntoi".
Shuwa kane, ka Myntri ka pyntip ba ka Secretariat Assistance bad Domestic Help Allowance sha ki Chief Justice ba la shongthait ka long T.50,000 bad ki Judge ba la shongthait ka long T.40,000.
Kat kum ka jingong jong ka, ki juh ki jingmyntoi bala ai da kiwei ki Jylla ka Ri sha ki Justice bad Judge ba la shongthait ba sah satang lai bnai ha ka jingshakri, yn ai ïa ki juh ki jingmyntoi.
Shillong, Rymphang 21 : U Symbud Myntri Rangbah ka Jylla ba peit ia ka tnad Commerce & Industries, Bah Sniawbhalang Dhar ha ka sngi Balang u la pyntip ba ka sorkar jylla kan sa shim ia kai kaba khatduh hapoh ki hynriew bnai la kan khang khyrdep noh neem ia ka Mawmluh Cherra Cements Limited (MCCL).
Haba jubab ia kane halor ka jingkylli ba wanrah da u MLA ka VPP na Nongkrem Bah Ardent Miller Basaiawmoit, u Symbud Myntri Rangbah u la ong ruh ba ka mat na ka bynta ban shim ia katei ka rai ka don mynta hapdeng ka jingbishar bniah jong ka sorkar.
La iathuh ruh ba ka ka MCCL ka don haduh 278 ngut ki nongtrei bad naduh u snem 2020 ka la sangeh treikam.
“Hapoh ki hynriew bnai ngin sa sa lah ban shim rai halor kane,"ong u Symbud Myntri Rangbah.
Shuh shuh u ong ruh ba ka sorkar kan sa shim lang ia ka jingsngew jong baroh kiba don bynta ha shwa ba kin shim ia ka rai ba khatduh.
“Nga kular ba ngin sa shim ia ka rai ba khatduh kaba dei bad yn ymdon mano manor uh ban shah ktah," u la ong.
Haba jubab pat halor ka jingkylli ba wanrah da u MLA ka Nongthymmai,Bah Charles Pyngrope, u Symbud Myntri Rangbah u la ong ruh ba kin sa shim ia ki sienjam ban peit na bynta ki nongtrei jong katei ka karkhana pynmih dewbilat lada jia ba ka sorkar ka thmu ban khang noh ia ka.
Katkum ka jingong jong u, ia mynta hi, ka sorkar ka la siew katto katne sha ki nongtrei katkum ka jingdon pisa.
Shwa kane, u Nongialam ka Liang Pyrshah, Bah Ronnie V Lyngdoh u la pynpaw lang ia ka jingsngewkhia halor ka rukom siew sha ki nongtrei jong ka MCCL.Na ka liang u MLA ka Sohra, Bah Gavin Mylliem pat u la kyntu ia ka sorkar ba kan pynstet ban shim ia ki sienjam da kaba syllok lang bad kito kiba don bynta bad buh hakhmat eh na bynta ka bit ka biang jong ki nongtrei.
Shillong, Rymphang 21 : U Myntri Rangbah ka Jylla Conrad K Sangma ha ka sngi Balang ula pynpaw ïa ka jingbym kot bor jong ka Sorkar Jylla ban thied jaka ha ka ban ai jingïada ïa ki khlaw ba hap hapoh ki Catchment Area ne ki jaka ba ki tyllong umdih ki don.
Haba jubab ïa ka jingïatai halor ka jingkren u Lat, u Conrad ula ong “Watla ka jingtyrwa ban thied ïa ki ki jaka ha ki catchment area ka dei kaba biang eh hynrei ka jingdonkam pisa ka long kaba bun bah bad ngi lehse ngim ym lah ban leh ïa kane".
U Conrad ula pyntip ruh ba ka Sorkar jylla ka la mang 344 klur tyngka hapoh ka Megh-Arise ban ïada ïa ki catchment area ha Shillong bad ha Tura.
“Namar kata, ngin pyrshang ban buria ïa ka jinglutksan ki trai jaka naba ka dor ban thied ïa ka jaka ka long kaba heh bha" ula ong.
Halor ka jingkynrei u droks, u Myntri Rangbah ula pyntip ba haduh 696 tylli ki case la dep ban chargesheet bad palat 14000 gram u heroin bad 2700 gram u opium la ïoh ban kurup.
“Khnang ban pynsangeh ïa ka jingwan rung u droks, ngi lah thaw ïa ka DREAM Project ban leh eiei halor kane ka kam" ula ong.
Haba kren halor ka jingjaboh ka lyer ha Byrnihat, Ri-Bhoi, u Conrad ula ong ba ka jingpynduh noh ïa ki licence ka lah ban nym dei ka lynti ban ïaid shakhmat namar ka Jylla ka dang phaikhmat sha ka jingwan seng kam hynrei ka sorkar ka lah ban pyntreikam da ka jingdaiñ kuna ïa kito kiba pynkheiñ aiñ.
Ula kular ruh ban sa shimkhia mardor ïa ka jingujor halor ka jingsam ïa u khaw tad dor sha ki paidbah.
U Myntri Rangbah ula pyntip ruh ba ka song pisa ba T.5000 klur bala tyrwa ban pynlut sha ka New Shillong Administrative City khlem pep kan pynkylla dur ïa ka Nongbah jong ka Jylla.
Shillong, Rymphang 21 : Ka jingpep khah khah jong ki MLA ka Liang Pyrshah ha kane ka Dorbar Mang Tyngka ka ïing Dorbar Thaw Aiñ ka la wanrah ka jingsngew artatien namar kum ki Nongmihkhmat Paidbah ka kamram jongki ka long ban pynsngew ïa ka sur jong u paidbah hapoh ka ïing Dorbar Thaw Aiñ.
Ha ka sngi ba saw jong ka Dorbar Mang tyngka, u Lamphang ka ïing Dorbar Thaw Aiñ u Thomas A Sangma, ula kheiñ iap noh ïa ka jingkylli ba la buh ha ki (starred Question) jong u Myntri Rangbah barim bad MLA ka Songsak Dr Mukul Sangma namar ka jingpep jong u ban wan sha ka Dorbar.
U Dr Mukul u dei ban buh ïa ka jingkylli hakhmat u Myntri Rangbah ka Jylla Conrad K Sangma haba ïadei bad ka jingthungkam jong ka Sorkar ïa ki Chairman/Co Chairman/Vice Chairman bad ter ter (political appointment) haduh kine ki sngi ba mynta.
Ha ka sngi kaba lai, u Lamphang ula kheiñ iap ruh ïa ka jingkylli ba la wanrah da u MLA ka Voice of the People Party (VPP) ka North Shillong Bah Adelbert Nongrum namar ka jingjah noh na ka Dorbar.
U Bah Adelbert u khlem pep satia ha shilynter jong ka Dorbar hynrei ula mih noh napoh ka ïing Dorkar hashuwa ban poi ka pali ba un wanrah ïa ka jingkylli kaba ula buh.
Ka jingkylli kaba u dei ban wanrah kum u MLA ka VPP ka ïadei bad ka jingkynnoh thombor ki Pulit ïa u MLA ka VPP na Mawlai Bah Brightstarwell Marbaniang ha ka jingïakhih ba dang shen jong ka VPP, kaba pyrshah ïa ka jingwengkam ïa ki Ophisar ka Meghalaya Lokayukta.
Kaba thamula, ki MLA ka VPP kila ju buh jingkylli bha halor ka jingbuh duna palat ïa ka por pynlong ïa ka Dorbar, kaba la pynbor ïa ki ban hap mih sha surok ban pynsngew ïa ki ishu ba ki don hakhmat u paidbah.
Dang shen, ha ka jingïalang ha Mawlai, u MLA ka VPP Bah Adelbert Nongrum ula pynpaw paidbah ïa ka jingkwah jong u ban wanrah hapoh ka ïing Dorbar ïa ka jingjia kaba la jia ha u MLA ka Mawlai (ba kynnoh thombor ki Pulit).
Hynrei, haba ka pali jong ka jingkylli kala wan ban ïatai, une u MLA ula jied ban jah napoh ka ïing Dorbar.
Kiba bun ki la pynpaw ïa ka jingsngewkhia halor ka jingïapait ïapra jong ka Liang Pyrshah.
Ha ka por ba u Bah Adelbert u wanrah ïa ka Bill shimet ban pynkylla ïa ka Meghalaya Lokayukta Act, jan shiteng na ki dkhot ka Liang Pyrshah bad arngut ki MLA ba rangbah ka VPP kynthup u President Bah Ardent M Basaiawmoit bad MLA ka Mawryngkneng Bah Heaving Stone Kharpran, ki la jah napoh ka ïing Dorbar.
