La ïadon lang ruh u Principal ka Synod College u Dr R.M.Lyngdoh, nangta Dr.M Rani, Dr G Lyngdoh, ki nonghikai bad ki kmie ki kpa jong ki samla pule.
Ha kane ka sngi la sam ïa ki khusnam sha kito ki samla pule kiba la pasa bha ha ki jingpule bapher bapher ba kynthup ka khusnam Primrose Gapthoh Memorial Award la ïoh da ka samla Barisha Warjri bad ïa ka Dr D Wanswet Award la ïoh da u samla Badonhok Nongsiej.
La pynkup burom ruh da ka Thomas Jones Memorial Award sha ki arngut ki samla pule ba kynthup ka samla Aitisha Basaiawmoit bad ka samla Baihunshisha Khongshun, bad ruh sha ki 9 ngut ki samla pule lyngba ka khusnam Synod College Academic Excellence Award.
U Bah F.R.Kharkongor haba kren kum u kongsan u la ai khublei ïa ki samla kiba la lah ban pyndep ïa ka degree bad kyntu kynpham ba kin nang ïai trei shitom shuh shuh nangne shakhmat la ha kino kino ki jingpule ne ki kam.
“Lada phi dei hi u syntiew phin phuh beit la ha kano kano ka jaka kampher watla shibun ki jingeh ba phi ïakynduh hynrei haba phi don ka mynsiem kaba thrang ban kiew shaphrang phin jop beit," u la ong.
Shuh shuh u la kren ruh halor ka jingbym ïoh kam ïoh jam hapoh ka jylla.
U Bah Kharkongor u la kyntu ïa ki samla pule ba kim dei ban long tang ki nongioh kam hynrei ban long pat kum ki nongai kam aijam ïa kiwei de.
U la ai khublei ruh ia ki nonghikai kiba la trei shitom bad kyntu ruh ba kin nang iai ai ïa u synñiang u bynhei ban pynnang pynstad ïa ki samla pule.
Ha kane ka sngi la sam ruh ïa ki khusnam sha ki lai tylli ki tnad pule ba kynthup ïa ka Zoology, Chemistry bad ka Geography kiba la ïoh bat kyrdan ba nyngkong ha ki jingai jinghikai ba la sam lyngba ki momento bad syrnot lyngba da u Principal jong ka Synod College u Dr R.M.Lyngdoh.
Mawkyrwat, ‘Nailar 31 : Ka ophis jong ka District Legal Services Authority (DLSA), South West Khasi Hills District ryngkat ka u District Disaster Management Officer (DDMO), South West Khasi Hills District mynta ka sngi ka la ai ïa ka jingpynshai bad pynsngewthuh paidbah halor ka NALSA Scheme kaba dei la jingshakri kaba ïa dei bad ka aiñ ïa kito ki lanot ne ki shempap kiba shah pynjulor ne shah lynshop ha ki bor ka mariang lyngba ka Legal Services Authorities ha ka hall jong ka Maharam Government Higher Secondary School, Mawkyrwat.
U Dr.E.S.Langshiang, District Disaster Management Officer (DDMO) ka South West Khasi Hills District u la ong ba ka State Disaster Response Force ka ju wan ban ai jingïarap lada wan kino kino ki jingjia ki bym poi pyrkhat kum ka jingshah pynjulor ha ki bor jong ka mariang bad ha kajuh ka por u la ban ba na ka liang ka ophis jong u ka ju ai jingiarap lyngba ka Disaster Management Fund sha ki lanot kiba la sahah pynjulor ha kiba bun ki liang.
Shuh shuh u la pynpaw ka jingsngewkmen ban ïathuh ba ka Legal Services Authorities ka don ka bynta kaba khraw ha kaba ai jingshakri ïa ki paidbah lynba ka aiñ ha kaba ïa dei bad kane ka bynta khnang ban pynthikna ba ki lanot kin ïoh ka jingïarap kaba kyrkieh bad kaba biang por.
U la kyntu namarkata, ïa ki khynnah ban rah lem ïa kane ka khubor khnang ba kiwei kin tip lada don kum kine ki jingjia da kaba hikai ruh ïa kiba ki dei ban long kiba kloi ban kner ka kti jingïarap sha kito ki lanot kiba shah ktah ha kiba kum kine ki jingjia bad bynrap ruh da kaba kyntu ïa ki ban pyntip mardor sha ki bor ba dei peit lada don kino kino ki jingjia kiba wanrah da ki bor ka mariang bad ka donkam ruh ba kum ki khynnah skul, ki nonghikai bad ha ki shnong ki thaw ki dei ban long kiba la khreh khnang ban lait na ki jingjia ba sngewsih lada wan ki jinglynshop na ki bor jong ka mariang.
Ka kong N.Hashah, Chief Legal Aid Defence Counsel (CLADC) jong ka DLSA, South West Khasi Hills District haba kren ha ka jingïalang ka la ong ba ka kamram ba kongsan jong ka District Legal Services Authority (DLSA) ka long ban ai jingshakri ei ïa kito ki bym kot ne lah bor ban buh muktiar lane ki nongïasaid-aiñ ha kaba ïa dei bad ki mokotduma bapher bapher bad ka jingthmu ba kongsan jong kane ka NALSA Skhim ha kaba ïa dei bad ka jingïa jingïarap ha kaba ïa dei bad ka aiñ ïa kito ki lanot ne shempap kiba shah lynshop ne shah pynjulor ha ki bor ka mariang kum u jumai, ka jingshlei um bad kiwei kiwei kiba kum kita khnang ban pynthikna ba kin ïoh jingïarap kaba kyrkieh bad kaba biang por lyngba ka sorkar bad kiwei kiwei ki seng trei mon sngewbha.
Ha kajuh ka por ka ïarap ruh ïa ki ban pynïoh jingïarap lada ki duh noh ïa ki jingdon jingem, ki sah khlem iing khlem sem, ki duh noh ia ki kot ki sla ba donkam bad kiwei kiwei lyngba ka aiñ.
Ha kajuh ka por ka la pyntip ba la buh ïa ki Para Legal Volunteers (PLV) ki ban ïarap ha ka ban pynsngewthuh bad hikai halor ka hok kaba ki dei ban ïoh bad ban ïarap ïa ki ha ki kam kiba ïa dei bad ka aiñ.
Namarkata, ka la wer bad khot shakhmat ïa kiba kum kita ki lanot ban wan shakhmat na ka bynta ban ïoh ïa kitei ki lad jingshakri.
Ïa ka jingïalang ha kane ka sngi la pynïaid da u bah B.Lyngdoh, Assistant Teacher, Maharam Government Higher Secondary School bad kham ha shwa u bah D.G.Nongsiej, Principal Maharam Government Higher Secondary School u la ai ïa ki kyntien pdiang sngewbha katba ka kong D.Sohtun, MJS, Chief Judicial Magistrate-cum-Secretary, District Legal Services Authority (DLSA), South West Khasi Hills District ka la ai ia ki kyntien khublei.
Shillong, Nailar : Ka All Meghalaya Primary School Teachers’ Association (AMPSTA) kan ïasnohkti lang ha ka jingïaid paidbah ne proseshon ba la tip kum ka “Bharath Yashtra’ ba la pynbeit da ka All India Primary Teachers’ Federation (AIPTF) ka ban long ha ka 4 tarik u Nailur 2023 halor kiba bun ki mat jingdawa.
Ka Seng ka la ong ba kane ka ka jingïaid paidbah kan sdang napoh Community Hall Golf Link bad ïaid lyngba ïa surok ïew Polo sha ka surok ha lyndet ka City Dhaba, sha MLA hostel bad mih sha State Bank of India lyngba ka ophis DC sha Nan Polok, Bivar Road bad phai biang sha ka jaka ba sdang ïa ka jingïalang.
Kane ka jingïaid paidbah kan sdang naduh ka por 10 baje mynstep haduh ka 12:30 mynsngi.
Na ka laing ka Seng ha u kyrwoh lyngba u Bah FC Shullai General Secretary /APSTA bad u Secretary ka AIPTF ki la ong ba kane ka jingïaid paidbah ka long shibynta ban dawa na ka sorkar na ka bynta ban pynneh ha kaba ïadei bad ka pension skhim, ka jingithuh ne regularize ïa ka jingshakri jong ki nonghikai Lower Primary School, ka jingsiew ïa ka 4th Installment 25% Revised pay jong ki nonghikai Dificit, ka jingsiew tista ïa ka tulop jong ki nonghikai Deficit bad halor ka quality education.
Kumta na ka liang ka Seng ka kyntu ïa baroh ki nonghikai kiba la thung hadien jong ka 01.04.2010 ter ter bad ruh ki nonghikai deficit Lower Primary School Teachers ba kin wan ïashim bynta lang ha kane ka jingïaid paidbah.
Ha kane ka sngi yn shim da ka shuti paidbah ne ka mass casual leave da baroh ki nonghikai.
Na ka liang ki nongkitkam na ka head office jong ka Seng ki kyrpad ïa baroh ki nonghikai ba kin ïa poi ha ka jaka ban sdang ïa ka jingïaid paidbah 15 minit shwa ka por ban sdang ka prokram.
Shillong, Nailar, 31: Ki Pulit jong ka East Jaiñtia Hills District ha ka sngi Balang ki ïohkem ïa u briew uba donkti ban bei tyngka ban thied ïa ki jingdih be-aiñ.
Ïa une u Jehangir Alom uba sah Lakhimpur, Assam la ïohkem da ka jingïarap lang jong ki Pulit ka Jylla Assam.
U Superintendent of Police jong ka East Jaiñtia Hills District u Jagpal Singh Dhanoa, ha u kyrwoh ba la phah sha ki lad pathai khubor, u la ïathuh ba ki Pulit kiba la pynlong ïa ka jingtohkit bad ka jingbuddien kaba bniah ha kaba ïadei bad ka case ba la rejister ha Khliehriat Police Statoin hapoh ka Section 21(c)/29 jong ka NDPS Act, ha ka 30 tarik, mynta u bnai la ïohkem ïa u Jehangir Alom na Lakhimpur bad la wanrah sha Khliehrit bad la tian bishar ha Kashari.
“Lah ban pynkynmaw, ha ka 19 tarik, Jylliew, 2023, ki Pulit jong ka East Jaiñtia Hills ki la ïohkem ïa ki arngut ki snar nongkhaïi drok ïa kiba la tip kyrteng kum u Biaklian Guite bad ïa u Imliakum Longkumer, na BMS Fuel Station, Nongsning, katba ki dang shong da ka kali Tata winger kaba don ïa u nombar NL-07-T-0815 ha kaba la ïoh kurup ïa u suba drok Heroin uba don ka jingkhia kaba 2.738 Kg na ka kali," la ïathuh u SP.Katkum ka jingai jingtip jong u SP, kiba la shah kem ki long u M.Tuanbiaklian Guite (32 snem) uba sah ha Churachandpur, Manipur, u Imliakum Longkumer (40 snem) uba sah ha – Dimapur, Nagaland bad u Jhangir Alom (34 snem) na Lakhimpur, Goalpara, Assam.
Na kine kiba la shah kem ki Pulit ki la ïoh kurup ar tylli ki mobile phone, ka pisa T.2500 bad kawei ka kali Tata Winger NL-07-T-0815.
Shillong, Nailar, 31: U Chief Executive Member (CEM) jong ka Khasi Hills Autonomous District Council (KHADC) u Bah Pynïaid Sing Syiem ha ka sngi Palei u la kren da kaba shai ba ka District Council kan ym ithuh satia ïa kino kino ki Self Styled Rangbah Shnong kiba buhai shnong hapoh ka Refugee Rehabilitation Colony ïa kaba la tip mynta kum ka Them Rynjah.
Ka District Council ka la pynskhem ïa ka jingpynbna ba la pynmih da ka Ophis jong u Syiem ka Hima Mylliem naduh ka 1 tarik, Rymphang, 2019 ba ïa ka Refugee Rehabilitation Colony, Rynjah la jer kyrteng kum ka Them Rynjah ka ban long ruh kawei na ki dong kaba hap hapoh ka jingpeit jingkhmih jong ka Dorbar Shnong Rynjah.
“Naduh ka 1 tarik, Rymphang, 2019 lyngba u Acting Syiem jong ka Hima Mylliem Pa’iem Ainam Manik Syiem la pynmih ïa ka jingpynbna ïa u pud synshar jong ka shnong Rynjah.
Haba ngi phai ïa u pud synshar, kane ka jingpynbna na ka Hima Mylliem, ïa ka Refugee Rehabilitation Colony la kynthup lang hapoh ka jingsynshar jong ka Dorbar Shnong Rynjah," la ong u Bah Pynïaid ha ka jingïakren bad ki lad pathai khubor ha ka sngi Palei.
“Ka KHADC ruh ka la pynskhem ïa ka jingpynmih ïa ka jingpynbna da ka Hima Mylliem" la ong u Bah Pynïaid bad bynrap, “ïa ka Refugee Rehabilitation Colony la pynskhem ruh da ka kyrteng Them Rynjah.
"“Halor ka jingpynbna, la bthah ïa baroh ki nongshong shnong kiba sah ha Refugee Rehabilitation Colony, Rynjah lada ki donkam ïa kino kino ki syrnot, lada ka long ïa ka Labour License, Trading License, Residential Certificate bad kiwei kiwei ki syrnot ki dei ban shim na u Rangbah Shnong ka Rynjah.
Ngi la ïohi ba bun kiba la leit sha ka dorbar Shnong Rynjah ki bym dei ki jaidbynriew Khasi kiba sah ha Refugee Rehabilitation Colony," u la ong.
Ka Executive Committee jong ka Dorbar Shnong Rynjah ha kane ka sngi, ka la ïakynduh ruh ïa u Chief Executive Member ban pan jingpynshai halor ka jingpaw ha ki lad pathai khubor ba ki bar jylla ki ïoh ban leh ïa ka khaïi ka pateng ha Iew Rynjah da ka syrnot ba la ai da Society napoh ka Refugee Rehabilitation Colony ban pan ïa ka Trading License na ka KHADC.“Ha jingkhynra jong kawei ka sengbhalang ha iew Rynjah ïa ki dukan bar jylla dang shen, la lap ba ki don ki shithi ba la soi naduh u snem 2007-2008.
Nga ruh ngam pat ïohi ïa kata.
Na ka liang jong ka Executive Committee ba mynta, ngi kwah ban pyntip sha baroh ki paidbah ba ka Refugee Rehabilitation Colony ka la hap hapoh ka Dorbar Shnong Rynjah.
Nga kyntu ïa ki bym dei ki Khasi lane wat ïa ki Khasi ba kin bud ïa ka riti synshar shnong synshar thaw ba la pynkup hapoh ka United Khasi Jaiñtia Hills Appointment and Succession of Chief and Headmen Act, 1959.
Kumjuh ruh hapoh ka Dorbar Shnong Rynjah kaba hap hapoh u pud u sam jong ka Hima Mylliem, ka Hima ka la don la ka jong ka Aiñ (Hima Mylliem Act, 2007).
Hapoh kane ka Aiñ la kren shai u bym dei na ka jaidbynriew Khasi um lah ban kam ïalade kum u Self Styled Headmen ban ai syrnot bad ban leh ïa kane katai," la pyntip u CEM.“Ngim don jingithuh ïa ki briew kiba shnong ha kane ka dong Them Rynjah ba kin kam ba ki dei ki Rangbah Shnong.
Ngi ithuh beit ïa ka Dorbar Shnong Rynjah, ïa u Rangbah Shnong, ïa ki Rangbah Dong Rynjah ba ka Dorbar Shnong ka la pynkupbor ïa ki," la pynshai u CEM.U la ïathuh ruh ha kaba ïadei bad ki jingai syrnot bad kiwei kiwei ki dulir, ka KHADC kan pynskhem ban shim tang ïa ki syrnot ba la ai da ka Dorbar Shnong Rynjah.
“Ngin ym pdiang ïa kino ki jaid syrnot na ka liang jong ngi," la pynskhem shuh shuh u CEM.U la ong ruh ba kaba ïadei bad ka lehniam leh rukom jong ki jaidbynriew bym dei Khasi, ka KHADC kam don eiei ban tuklar katba ïa ka riti pynïaid shnong yn ym shah daleilei ruh em ban rejistar da ka Society hapoh ka Society Act.
Shuh shuh u la ïathuh ba ka Council haduh mynta kam pat ïohi ïa kino kino ki kot ki sla ba la ai da ka Society kum ka No Objection Certificate naduh u snem 2007-2008.
“Lada don kiba pynkheiñ ïa kane ka jingpynbna ba la pynmih da ka Hima Mylliem bad ba la pynskhem da ka District Council ngin pynshitom katkum ka aiñ," la maham u CEM ka KHADC.U Rangbah Shnong ka Rynjah u la ong, “hHalor ka Trading License ngi la ïakren bad ka District Council na ka por sha ka por bad baroh ki bar jylla kiba khaïi hapoh shnong kim lah ban ïaid lait khlem da ïoh ïa ka NoC na ka shnong bad ka jingbit na ka KHADC."Haba kylli, u la ong, “ngim tip haduh katno tylli ki bar ylla kiba la ïoh ïa ka Trading License hynrei haduh mynta mynne kiba rejistar ha ha Rynjah bad ha Them Rynjah ki don da ki spah tylli.
"Halor ka Society jong ka RR Colony, u Rangbah Shnong u la ong, “ïa ka jingtreikam jong ka Society ngim khang namarba ka dei ka Society kaba la rejistar bad kaba la rim bha.
Ka Dorbar shnong Rynjah kam don jingkhang ïa ka jingtreikam jong ka Society hynrei ha kaba ïadei bad u pud u sam bad ka khaïi ka pateng baroh ki dei ban wan hapoh ka jingpeit jingkhmih jong ka Dorbar Shnong Rynjah.
Lada ki treikam kum ka Society ngim don jingwit hynrei kaba donkam ka long ba kin hap pyntip sha ka Dorbar Shnong ïa kaei kaba ki hap ban ïaid.
Nongpoh, Nailar 31: Halor ka jingkynnoh ba don ki longïing kiba ym ioh khaw ration tang namar ba kim don ïa ka Aadhar Card kumba la kynnoh da ka seng Ri Bhoi Youth Organization, kane ka seng mynta ka sngi ka la leit ban ïa kynduh ïa ka Inspector of Food Civil Supply ka Ri Bhoi, ka Kong B.Khongwir na ka bynta ban pan jingshai halor ka jingkynnoh ba don kita ki longïing kiba ym ioh khaw ration tang na ka daw ka jingbym don ïa u Aadhar card.
Haba leit ban ïa kynduh ïa katei ka Inspector of Food Civil Supply ka Ri Bhoi la ïalam da u President katei ka seng, u Bah Baïateilang Lapang ryngkat ka jingsynran lang ki dkhot, kiba la leit ban pan jingshai halor kane ka jingkynnoh ba don kita ki longïing kiba ym ioh khaw ration tang namar ba kim don ïa u Aadhar Card.
Haba kren sha ki lad pathai khubor hadien ba la wan kynduh ïa katei ka ophisar, u President ka RBYO, u Bah Baïateilang Lapang, u la ong ba katei ka ophisar ka la pynshai sha ka seng ba kam don kano kano jingpynduh khaw ration ïa kiba ym don ïa u Aadhar card bad wat kito kiba ym don Aadhar card ruh ki don ïa kata ka hok ban ioh ïa u khaw ration.
Shuh shuh, u la ong ruh ba ka seng RBYO lyngba u Bah Baïateilang Lapang kumba la ioh ka jingpynshai na katei ka ophisar, u la buh kata ka jingkyntu ïa ki paidbah ki bym pat don Adhaar Card, haba ki kynduh ïa ka khep ba kim ioh ïa u khaw rashon ki dei ban pyntip sha ka seng bad ha kajuh ruh ka por ka ka seng ka kyntu ruh ïa ki nongsam khaw ne wat ïa ki rangbah shnong ha Ri Bhoi, ba kim dei ban pyntieng ne pynbor ïa ki paidbah bym pat don Adhaar Card lane ba kin pynduh khaw ïa ki.
Haba laioh ban ïa kren ruh ba katei ka Inspector of Food Civil Supply ka Ri Bhoi, ka Kong B.Khonwir ka la pynshai ba haduh kine ki sngi kam pat don kano kano ka jingpynduh khaw ration ïa kiba ym don Aadhar Card bad kam pat don hi ruh kano kano ka jingbtah ban pynduh khaw ration ïa kiba ym don Adhar Card, hynrei ka don tang ka jingpynshai sha ki paidbah ba ki dei ban don ïa u Aadhar Card namar lyngba u Aadhar Card kin ioh shibun ki jingmyntoi na ka sorkar.
Shillong, Nailar 31 : Ka Bharatiya Janata Party (BJP) ka la kyntu ïa ka sorkar jylla ba kan tuklar noh mardor halor ka jingpynibor kaba la neh slem hapdeng u Vice Chancellor ka skulbah NEHU bad ka Meghalaya College Teachers’ Association (MCTA) halor ka jingpyntreikam ïa ka National Education Policy (NEP) 2020.
“Ngi la ïohi ïa ka jingbym ïahap jingmut hapdeng ka MCTA bad ka NEHU haba ïadei bad katei ka ishu.
Na bynta ka jingbit jingbiang jong ki samla pule ha Meghalaya, ngin sa phah ka jingthoh sha u Myntri ka tna Pule Puthi ka sorkar jylla ban kyrpad ba un tuklar lang ban pynbeit noh ïa katei ka jingeh lyngba ka jingïakren," ong u President ka party, Bah Ernest Mawrie.
Da kaba kam ba ka NEP kan ai ka jingmyntoi kaba khraw ïa ki samla pule jong ka jylla, utei u heh BJP u la ong ruh ba ki kubur ba kin don katto katne ki jingthut hangne hangtai nalor ba la slem lypa.
“Kumta mano ban duhnong, kidei ki samla pule ka jylla.
Haoid, nga mynjur ba ka don ka jingktah ha ka liang ka jinglut jingsep hynrei haba ngi pyntreikam ïa ka NEP, ka sorkar ka dei ban phah ïa ka jingtyrwa ïa ki jingdonkam jong ki sha ka sorkar pdeng.
"Halor ka jingkylli, u Bah Mawrie u la ong ruh ba don ki Principal kiba la pynpaw ba ki pdiang sngewbha ban pyntreikam ïa ka NEP bad don pat na ki kiba pynpaw ba kim pat pynkhreh namar ki don ka jingduna ha ka liang ka jinglut jingsep bad ki jaka pule.
“Haba phi sdang thymmai ïa kano kano ka kam, kan don beit ka jingeh kaban mih hynrei hap ban ïaid ryngkat ryngkat bad kumta hap ban thoh sha ka sorkar jylla namar kane ka jingeh lah ban pynbeit tang da ka sorkar jylla bad ka sorkar pdeng," u la ong.
Shillong, Nailar, 31: Ka Khun Hynñiewtrep National Awakening Movement (KHNAM) ka la ong ba u MLA jong ka South Shillong Constituency u Bah Shanbor Shullai bad u MLA jong ka Pynthorumkhrah Constituency u Bah AL Hek kim don ïa ka bor ban thung Rangbah Shnong.
“U Bah Shanbor Shullai bad u Bah AL Hek kim don ïa ka bor ban thung Rangbah Shnong, lada ngi peit katkum ki kyndon aiñ ba la don, namarkata ka KHADC ka dei ban pan jingshai na kine ki ar ngut ki MLA halor ka jingai bor jong ki ïa u bar jylla ban long Rangbah Shnong bad ban ai No Objection Certificate (NoC)," ong u Working Presiden ka KHNAM-CEC ha u kyrwoh ba la phah sha ki lad pathai khubor ha ka sngi Palei.
“Lyngba ka jingleit khynra trading License jong ka seng HITO ha ki thain Rynjah ka long kaba sngewlyngoh ban ïohi ba ka KHADC ka ai Trade License ïa ki bar jylla lyngba ka NOC ba la soi da u bar jylla uba la kam ïa lade kum u Rangbah Shnong jong ka RR Colony," la ong ka KHNAM.“Katkum ka “The Khasi Hills Autonomous District (Appointment and Succession of Syiem, Deputy Syiem, Electors and Rangbah Shnong of Mylliem Syiemship) Act 2007" ka la batai shai kdar ba u Rangbah Shnong “ka mut u Khasi u ba la shah jied da ki nongshong shnong jong ka shnong kaba hap hapoh u pud u sam jong ka Hima Mylliem, bad dei tang u khasi uba lah ban long u Rangbah Shnong".
Ka long ka bashai ba u bar jylla um lah ban long Rangbah Shnong katkum kane ka aiñ," la bynrap u kyrwoh.
“Ngi kwah ban buh jingkylli ïa ka KHADC, halor kano ka nongrim la pdiang ïa ka NOC ba la soi da u bar jylla kum u Rangbah Shnong? Kane ka pynpaw ba ka KHADC hi ka pynkhein ïa ka ain jong ka Hima Mylliem bad la shu ai thurmur ïa ka Trade License lyngba ki NOC ki bym biang tang ban biang mano re mano shimet," la kynthoh ka KHNAM.“Na kawei kapor sha kawei pat la lap ïa ka jingshim sting jong ka Council haba ai ïa ki Trade License bad kam don ka jingpyntreikam hok ïa ka Trading by Non-tribal 1954," ong shuh shuh u kyrwoh.
Shillong, Nailar 31: Da ki spah ngut ki dkhot ka Hynñiewtrep National Movement (HNYM) kynthup ïa u President, u Bah Louis Dohtdong, ki la shah khanglad noh ha ki bor District ha ka jingyur jong ki sha Secretariat ban dawa thaw noh ïa ka Employment Policy ne ka Polisi thungkam na ka bynta ki Samla trai jylla.
Ki Magistrate bad ki Pulit ki la pynap shrip noh ha surok Civil Hospital ïa ki dkhot ka HNYM, namar ba ki bor synshar District ki la pynjari da ka Section 144 CrPC naduh hynnin ka miet.
Haba ki dkhot ka HNYM kiba la rah ki lama, ki placard, ki la mut ban tur jubor sha Secretaiat, ki Pulit ruh ki la pyneh triang ban nym shah da lei lei namar ka kyndon 144 CrPC ka la mana lypa ïa ka jingïalum briew ba palat san ngut ha ki rud jong ka Secretariat.
U President ka HNYM, u la ïathuh ba ka jingtur ka Seng sha Secretariat ka long ban leit pynkynmaw ïa u Myntri Rangbah, u Conrad Sangma halor ka jingkular jong ki ba thaw noh ïa ka Employment Policy khnang ba kan long ka jingplie lad plie lynti ïa ki Samla ha ka liang ka jingeh jong ka ïoh kam ïoh jam, hynrei na ka liang ka sorkar ka la shu leh pynklet ïa kane bad kam shym la leh eiei haduh mynta.
Namar ka jingbym iohlad ban tur sha Secretariat, ka Seng ka la pynlong noh da ka jingïalang ba lyngkot hakhmat jong u Mot Kiang Nangbah hajan Civil Hospital, ha kaba u Bah Louis, u la ther tyngeh ïa ka sorkar jong u Conrad Sangma, namar ka jingbym shimkhia ïa ka jingeh ki Samla wadkam wadjam.
“Kane ka jingleh pynklet ka sorkar ïa ka Employment Policy, ka pyni ba ka sorkar MDA kam don jingkitkhlieh satia na ka bynta ki samla bym pat ïoh kam ïoh jam", la ong u nongïalam ka HNYM.U Bah Louis u la ong ruh ba u Myntri Rangbah ka jylla ha jaka ba un wanrah da ka Employment Policy, u la wanrah pynban da ki Cement Company kiba la wanrah pynban da ki bar jylla kaba la long pynban kum ka jingplie lad ïa ki bar jylla ban wan trei ha kine ki karkhana pynmih dewbilat.
Hadien ba la wai kane ka jingïalang ki dkhot ka HNYM ki la ïaid paidbah noh da ka kjat na Civil Hospital haduh Motphran ryngkat ka jingpyrtad shla artad artad lynti ïa ka sorkar MDA 2.
Shillong, Nailar 23: Ka Seng Voice of the People Party (VPP) ka la phah da ka shithi sha baroh saw ngut ki MLA jong ka Party ban pynkynmaw ïa ka rai jong ka Party kaba la long ha ka 20 tarik u Naitung mynta ka snem ha kaba ïadei bad ka jingpyntreikam ïa ka Skhim MLA.Ka shithi ba la phah da u General Secretary ka Party, u Dr.Ricky AJ Syngkon, ïa kaba la ai ruh sha ki lad pathai khubor, ka ong ka jingïalang jong ka State Executive Committee kaba long ha katei ka tarik, ka la pynkynmaw ïa baroh ki MLA ka Party ba kin pynthikna ban pyntreikam ïa ka Skhim MLA ha ka rukom kaba khuid ba suba bad dei ban pynpaw paidbah ïa baroh ki jait skhim ba pyntreikam bad ai sha ki paidbah.
Kawei pat ka mat ba ka Party ka la pynkynmaw ïa ki MLA ka long ba kidei ban ban pyrkhing bha ïa ki kyndon ki aiñ ha kaba ïadei bad ka TA/DA bad ka bai shong komiti haba ki long ki dkhot jong kino kino ki Komiti jong ka Assembly.
Sa kawei pat ka mat ba ka State Election Committee ka la shim ha katei ka 20 tarik bad ban pynkynmaw ruh ïa ki MLA ka long ba kino kino ki jingpynbha ne moramot ïa ki kamra jong ka MLA Hostel ba la ai sha ki kadei ban da long kaba i ïahap bad ka rukom pyllut bad kadei ban long ruh katkum ka jingdonkam.
Ka Party ka la bthah ruh ba baroh ki MLA kidei ban bud ryntih ïa kine ki jingbthah ka Party bad ban pynthikna ruh ban pyntreikam ïa ki.
Shillong, Nailar, 31: U Chief Executive Member (CEM) jong ka Khasi Hills Autonomous District Council (KHADC) u Bah Pynïaid Sing Syiem u la phah da u kyrwoh uba shai sha ki thei Khasi ba ka jaiñkyrshah jong ki kam dei ban long ka jaiñkyrshah kaba ïada ïa ki poiei shi sngi.
Ïa kane, u Bah Pynïaid u la kren lyngba ki lad pathai khubor ha ka sngi Palei ha ka jingleit ai khublei jong ka Hynñiewtrep Nongïew Association (HNA) ïa ka Council kaba la shimkhia ban peitngor ïa ka jingjyllei jong ki bar jylla kiba die madan khlem ki kot ki sla kiba biang ha Ïewduh bad ha G.S Road.
“Ha ka jingleit jong ngi mynshi sngi, ngi la lap ba ki don ki nongshong iew ki bym dei na ka jaidbynriew Khasi ki la die jingdie harud surok khlem ki kot ki sla kiba biang," u la ong.
“Ka jingleit jong ngi ha kato ka sngi bad ynda la kylli ïa ki kot ki sla kim don.
Nga shu kwah ban kren shai, baroh kiba khaïi khlem ki kot ki sla khamtam kito ki bym dei ki Khasi kim lah ban khaïi khlem ka Trading License ba la ai da ka District Council," la ong u Bah Pynïaid.
“Kaba sngewsih, kaba ngi ïohi pat ïa ki thei Khasi jong ngi, ynda ladep ban khynra ki mih shakhmat ban kam ïa kine ki dukan.
Kane kaba la pynkhia jingmut bha ïa ngi bad kaba nga kwah ban kren shai bad maham ïa ki thei Khasi jong ngi ba kim dei ban long kita ki thei Khasi ban phong ïa ka jaiñkyrshah namarba ka jaiñkyrshah Khasi ka dei ka jaiñkyrshah kaba da ïa ka burom ka akor bad ka long kawei kaba pyni ïa ka jingriewspah jong ka riti ka dustur ha ka riam ka beit.
Ngam kwah ba kane ka jaiñkyrshah kaba da ïa ka burom ka akor jong ngi ki kynthei Khasi kan long ka jaiñkyrshah kaba da ïa ki khar poiei shi sngi.
Kata ka dei ka khubor ka tyngeh na ka liang jong ka District Council," la maham u Bah Pynïaid.
Haba kylli, u CEM u la ïathuh ba ki bar jylla ki bym don ïa ka laisen khaïi haduh mynta kim pat wan mih satia sha ka ophis jong ka Council.
“Ngi la phah ïa ki Pulit Enforcement bad nga la bthah ïa u Superintendent ba un ai ïa ka kaiphod haduh ba kin (nongkhaïi bar jylla) da wan shane bad ngin sa peit kaei kaba ngi dei ban leh.
Haduh mynta, lada ki leh pyrshah ïa kata ngim banse ban shim da kawei pat ka lynti," u la ong.
Ha kaba ïadei bad ka jingleit jurip ïa ka Ïewduh dang shen, u CEM u la ïathuh ba ka District Council ka la thaw ruh da ka Komiti kaba peit thik ïa ka jingshngaiñ hapoh Ïewduh bad ïa ki shnong bamarjan bad ïa ka jingkhuid jingsuba.
Ïa kane ka komiti la khlieh hi da u CEM bad ki dkhot ki kynthup ïa ka EM i/c Market ka Kong Grace Mary Kharpuri, u EM i/c Health and Sanitation ba peit ruh ïa ka Solid Waste Management u Bah Victor Ranee, u Addl.DC Bah Ronie Wahlang, na ka tnat Pulit la pynrung dkhot ïa u Sector Officer u Bipul Das, na ka tnat Pynroi Sor bad ki Rangbah Shnong jong ki hynriew tylli ki shnong ba ker sawdong ïa ka Ïewduh, u Syiem ka Hima Mylliem bad ki Myntri ba peit ïa ka iew.
Ka nongïalam jong ka Hynñiewtrep Nongiew Association ka Kong Victoria Marweiñ hadien ka jingïakynduh ïa u CEM jong ka KHADC ka la ong, “ha kato ka sngi, ba kin mih da ki kynthei Khasi ba kin kren da kato ka rukom ka dei ka jingkren laplah jong ngi namarba kim tip ïa ka jingshisha ba ka District Council ka leh bad ka Dorbar ka trei.
"“Ka District Council haduh mynta ka trei na ka bynta jong ngi ki Khasi ym dei na ka bynta kiwei ki jaidbynriew," la ong ka Kong Marweiñ.
“Kato ka jaka (naduh Bimola ter ter shaduh Motphran) kam dei ka jaka jong ka Municipal ka dei jong ka Hima Mylliem.
Lada ong ba ka dei ka jaka jong ka Municipal, ki dei ban pyni ïa ki kot ki sla, ïa u pud u sam.
Ba phin kynthoh ïa ka District Council bad ïa ka Hima Mylliem ngi ki seng ngin ym aili ïa kito kiba pynthohbria ïa ka ri Khasi jong ngi," ong shuh shuh ka Kong Marweiñ.
“Phin shu leh Benami, lane phin shu kam ïa ka jong ki briew hynrei ynda khynra Trading License ki mih da ki Khasi hangto, kito ki bar jylla hangto ki dei kiei? Ki nongtrei jong phi? Pynshisha, u dei u bahaing ne u lok jong phi ne u khun jong phi? Phin shu kam kat ïa kaba don kam lah ban long," la kynthoh ka Kong Marweiñ.
“Ki khun Khasi jong ngi, tang ban die wai dong kim ïoh, hynrei ki (bar jylla) ki ieng hangto ki die alu muri, ki die aiu aiu mano ba kyrshan ïa ki? Lada don ka jingjia hapdeng u bar jylla bad u Khasi, shah kem u khynnah Khasi.
Kum ka longkmie Khasi nga pynrem ïa kito ki jait jinglong.
Kum ka longkmie phi dei ban long kum ka longkmie ban mih na ka bynta ka ri bad ka jaidbynriew.
Ki longkmie lada ki long ha kato ka rukom ka ri bad ki khun jong ngi shano kin leit? Ki khun shynrang jong ngi, ki dei ki waitlam, ma ngi ngi dei ka stieh ban ïada ïa la ka ri ym dei ba ngin shu ïaid ruma," la bynrap ka Kong Marweiñ.
New Delhi, Nailar 31: Ka Parliament jong ka ri India kan pynlong ïa ka Dorbar Kyrpang ne ka Special Session naduh ka 18 haduh ka 22 tarik u Nailur mynta ka snem.
U Myntri ka tnad kam dorbar thawaiñ jong ka Sorkar pdeng, u Pralad Joshi, u la ong ba kane ka Dorbar ba kyrpang kan plie lad na ka bynta ki jingïatai bad ki jingïaphylliew jingmut kiba kordor na ka bynta ka ri.
“Ngi khmih lynti ban ïoh ïa ka jingïatai kiba biang bha ki nia ki jutang ha kine ki san sngi jong kane ka dorbar kyrpang", la ong u Joshi.
Wat lada na ka liang jong ka sorkar kam shym la pynpaw ne ïathuh eiei halor ki mat ne ki adenda ban ïakren ha kane ka dorbar kyrpang, hynrei ki katto katne ki lad pathai khubor na nongbah Delhi ki la pynpaw ba ha kane ka dorbar kyrpang ba san sngi ka sorkar ka lah ban wanrah ban ïakren ne ban ïatai halor ka Uniform Civil Code (UCC) kaba lah dei lypa ka mat ïaleh elekshon ne ka election manifesto jong ka Seng BJP.Shuh shuh ki khubor ki ong ba namar ba ka general election sha Lok Sabha kan long ha u snem ban wan kat aha u 2024, ka sorkar BJP kan ïaleh ban khring ïa ka vote jong ki kynthei da kaba wanrah ïa ka Women’s Reservation Bill lane ka aiñ ka ban mang lypa 33 percent ïa ka jinglong Nongmihkhmat jong ki Kynthei ha Parliament bad ka ha ki State Legislative Assembly ne ki ïingdorbar Thawaiñ jong ki jylla.
Kane kadei ka Bill kaba la don ruh ka jingïatao naduh ba ka por ba la synshar da ka Seng Congress, hynrei kam shym la poi pat shano shano namar ba la mih ka jingïapyrshah na kiba bun ki liang.
Ha kane ka Dorbar kyrpang ka don ruh ka jingantad ba ka sorkar jong u Narendra Modi, kan wanrah ïa ka ‘One Nation One Election Bill’, lane kata ka aiñ kaban ailad ïa ka Election Commission ban pynlong lang ka elekshon MP bad MLA ha kajuh ka por.
U Myntri Rangbah Duh ka ri, u Narendra Modi, udei uwei na kiba kyrshan bha ïa kane ka jingthmu da kaba ai daw ba kan pynduna shibun ïa ka jinglut jingsep ha ka por ba pynlong ïa ka elekshon.
Ka elekshon ha ri India la ka long ha Parliament ne ha ki Assembly kadei kaba bun bha ka jinglut bad u Modi u kwah ban pynduna ïa kane ka jinglut da kaba pynlong lang ïa ka elekshon jong ka ri bad jong ki jylla ha kajuh ka por.
Shillong, Nailur 01: Ka lympung ïalehkai jong ka Don Bosco Inter School Basketball Tournament 2023 ba la pynïaid da ka St.Anthony’s Higher Secondary School kan sa jam sha kaba kut mynta ka Sngi Saitjaiñ ha St.Anthony’s Higher Secondary School Basketball Court.
Kin don haduh hynriew tylli ki jingïakhun ba la pynkhreh ban sdang naduh ka por 10 baje mynstep na ka bynta ki shiphew kynhun kiba la ïohrung sha ka final hala ki jong ki kyrdan shynrang bad kynthei.
Ka jingïakhun final kaba nyngkong kan long hapdeng ka Pine Mount Higher Secondary School pyrshah ïa ka St Mary’s Higher Secondary School ha ka thup kyrdan jong ka Under-14 Girls ha ka por 10 baje mynstep, nangta bud sa ka jingïakhun ka thup Under-14 shynrang ka ban ïakhun hapdeng ka St Anthony’s Higher Secondary School pyrshah ïa ka H.Elias Higher Secondary School ha ka por 11:15 mynstep.
Ynda ladep ka thup jong ki Under-14 kynthei bad shynrang, yn sa ïoh biang ban pyntyllun ïa ka final jong ka kyrdan Under-16, bad ka ban sdang nyngkong kan long jong ki kynthei, ha kaba ka St Paul’s Higher Secondary School kan ïakhun pyrshah ïa ka St.Mary’s Higher Secondary School, ha ka por 12 shiteng mynsngi.
Katba ka thup shynrang kan sdang ha ka por 2 baje nohphaisngi, hapdeng ka St Anthony’s Higher Secondary School pyrshah ïa ka Sacred Heart Boys Higher Secondary School.
Nangta ka jingïakhun final ba khadduh shynrang bad kynthei kan dei na ka bynta ka kyrdan Under-19, na ki kynthei ka Shillong College kan aireng pyrshah ïa ka Loreto Convent ha ka por 3:15 ka nohphaisngi, nangta ka jingïalehkai kaba khadduh kan long jong ki shynrang, ha kaba ka Shillong College kan ïaknieh namlahduh pyrshah ïa ka St.Edmund’s Higher Secondary School ha ka por 4 shiteng jan miet.
Shillong, Nailur 01: Ka jingïalehkai jong ka lympung U-20 4th DIVISION Football League 2023 ba la pynïaid da ka Shillong Sports Association kaba long hynne ka Sngi Thohdieng ha madan 3rd Ground, MFA Turf , Polo ha ka por 5 baje jan miet hapdeng ka Mawlynrei SC pyrshah ïa ka Dilingiem YSCWA.Ka jingïakhun ka la kut ha kaba ka Mawlynrei SC ka la ïoh ban khur ïa ka namjop hadien ba ka la pynliem salit da shi kol haduh kaba kut jong ka 90 minit.
Ka shi kol na u Justin Marboh kaba la thep ha ka 44 minit kaba la biang pura ïa ka Mawlynrei SC ban khur ïa ka namjop ha kane ka jingïakhun.
Mynta ka sngi kin don ar tylli ki jingïakhun jong ka SSA U-20 4th DIVISION Football League 2023 ha madan 3rd Ground, MFA Turf , Polo, ka jingïalehkai kaba nyngkong kan long ha ka por 4 baje jan miet hapdeng ka Madan S&CC pyrshah ïa ka Lumpyngngad SC.Nangta ka jingïalehkai kaba ar kan long hapdeng ka Laitumkhrah SC pyrshah ïa ka Nongkolew SC, ha ka por 5 shiteng jan miet.
Ka kam shongkha shongman ka dei ka kam kaba la kheiñ kyntang kat kum ka jingngeit jongu Khun Khasi naduh Hyndai Hynthai katkum ki khana tang jong ka Jaidbynriew bad ha shwa ban Pynhap ïa u Sawar dei por jong ka Shongkha-Shongman, ki Arliang Kur –Arliang Kha kida ïa thew – ïa woh bha khnang ba ka Tarajur kan ym lah shiliang bad khnang ban lait na ka Sang ka Ma.
Hynrei katba nang mih ki sngi bad ki por khamtam ha kane ka Juk kaba mynta kiba bun kila kheiñ Dew-Thala noh ïa kane ka kam kyntang bad ka kam Shongkha ha kine ki Sngi kiba mynta la I thik kum ka kam Khun Jakai namar ka la sting palat haduh katta katta bad dei kane ka dawbah lehse ba sa ioh ban shim kabu sa u Nongwei-Nongar, ba u ïohi ïaka jingtlot jong ka Jaidbynriew halor kane ka bynta kaba long ka shlem kaban Saiñdur ïa ka Jaidbynriew.
Nalor kata ym dei ba beiñ ïa ki kynthei hynrei ki khun kynthei jong ka jaidbynriew ruh teng teng kim kheiñ kyntang shuh ïalade ban bat ïa ka jinglong tynrai ban pynkhlaiñ ïa ka jaidbynriew kumba long kiwei ki jaidbynriew riewlum ha kane ka thaiñ shatei lam mihngi namar kiba bun kiba la mih na la ïing ban leit pule shabar ki la ngop beit ha ka jingphon jingpah jong kiwei ki jaidbynriew.
Kadon ka jing ong “Ka Jingsniew kam ju wan nangno nangno, hynrei ka mih na ïing".
Kane ka long kaba shisha namar ka Jaidbynriew katba nangmih ki sngi bad ki por kala nang ring swai ring sdot ha kiba bun ki Liang, hynrei lada ngi la pyrshang ban wad ïa ka Daw Tynrai ngin shem ba kine kiei kiei baroh ki mih namar ka jing synjor palat jong ki Long ïing-Long sem kaba long ka Thymmei jong ka Jaidbynriew.
Dei namar ka jingbym don ïa ki Aiñ kiba khlaiñ kaban Teh-Lakam halor kane ka bynta ki sa mih shibun ki kynrum kynram ha kine ki sngi kiba mynta lada ngi phai ha ka jingkynrei ki Khynnah Surok, ki kam Tuh kam Thiem, , ki kam sniew-kam smeh,ka jingpep skul ba shiteng por jong ki khynnah, ka shongkha khynnah, ka lad ïohkam ïoh jam, ka kamai ka kajih bad kane kala ktah ruh wat ïaka (INFLUX) jing wan rung kyrthep jong ki Mynder, namar haba u Mynder u wan ban ïuh kjat sha kane ka Ri kaba ieit jong ngi kaba long ka Ri jong ka Ngap bad ka Dud ula dep pule lypa ïa ka jinglong jong ka Jaitbynriew, long lehnohei kata ka Land Transfer Act bad kita ki Infiltration Check Gate ïa kaba ka Sorkar kala pyrkhing ban teh Lakam ïaka jing wan tuid kyrthep jong ki Mynder bad ka long Lehnohei ruh ka jingtrei shitom jong ki Seng Bhalang kiba ïaleh ban khynra mynder naka Por sha ka Por namar ba ka jing shah hiar Thma kaba jar jar jong ka Jaitbynriew ha kine ki sngi kiba mynta ka dei Lyngba ka Shongkha ka Shongman.
Kam myntoi ban shu ïa Kyreit ba ngi dei ka Jaidbynriew kaba Tip Briew-Tip Blei, kaba don ïa ka akor ka burom bad kumta te ter namar lada ïa kane ka kam Kyntang kaba long kum ka Shlem ban Saiñdur iala ka jong ka Thymmei bad ïaka Jaidbynriew hi baroh kawei la Kheiñ Dew-Thala noh haei shuh kata ka Iktiar jong ngi ngin ïeng.
Ka Sorkar Jylla ka la dei ban ïohi Jngai bad ban shimkhia ïa kane ka bynta khnang ban lah ban teh Lakam ïa kine kiei kiei baroh naka bynta ka Bha ka Miat jong ka Imlang ka Sahlang bad ka Jaitbynriew hi baroh kawei namar dei tang da ki Bor jong ka Aiñ kiba lah ban leh a kine kiei kiei baroh.
Ka Meghalaya kala don ïa ka Compulsory of Marriage and Registration Act naduh ki snem bala leit noh hadien ba mynjur ka ïingdorbar Thaw Aiñ ïa ka Bill bala pynlong aiñ da u Lat ka Jylla.
Khliehriat, Nailur, 01: Ki ar ngut ki samla rangbah na East Jaiñtia Hills District, u bah Arkijuh Dkhar bad u bah Becare Me O Nongtdu, ki la pynpaw ka jingsngew khia halor ka jing kiew palat ka bai bor ding electrict ha East Jaiñtia Hills District, halor kane ka mat ki la buh ka jingkylli, hato ïano yn kynnoh, namar ka la i kumba la ban jur ka jingban khia ïa ki paidbah kiba pyndonkam bor ding.
“Haba ngi pyrkhat shaphang ka jingdonkam ka bor ding electrict, ngi pyndonkam ha kiba bun ki liang bad ki jait kam, kaba ai jingshai ruh haba dum, ka pynneh ruh ïa ka mariang, namar ha ki por mynshwa lada donkam jingshai hap ban thang da ki dieng bad phnmeh da ka ding, hynrei mynta ym donkam shuh ïa kaba kum kane namar ngi la ioh ïa ka bor ding, hynrei haba ka jing ban khia ka kham jur ban ïa kaba ngi iohnong, kan jia aiu, mynta haba kren shaphang ka dor bai bor ding kaba kiew na ka T300 tyngka sha ka T400 tyngka, na ka T900 tyngka sha ka T 4000 tyngka bad kumta ter ter bad haba iohsngew ïa ka jingud jong ki paidbah kiba kynduh jingeh halor ka jingkiew bai bor ding, hato kane ka sorkar MDA II, u myntri ba dei peit ïa ka bor ding kaba dei ka tnat MeECL bad kumjuh ruh ki bor district, kumno kin leh halor kane? Hato ki kmen mo ban iohi ba ki paidbah ki kynduh jingeh lane long ka jingban khia halor ka jingpyndonkam bor ding"?“Kum ki nong shong shnong kiba don ka jingkitkhlieh, ngi la ju iohsngew ba ki paidbah ki la ju kyrpad ban pynduna ïa ka bai bor ding bad kiba bun ruh ki jingjor ki la mih na ka daw ka jingkiew palat ka bai bor ding, hynrei ym shym don ba sngap ïa kane, ngim lah shuh ban sngewthuh ïa ka rukom treikam ka tei ka tnat khamtam ha kaba shna ïa ka bai bor ding bad ïa kaba kum kane lah ban batai tang lyngba ka mathematical formula kaba ki pyntrei ha ka tnat kaba ka jingkheiñ mathematics, algebra, trigonometry, geometry bad ka graph calculating kim lah shuh ban ai jubab, katno tam lei kito kiba dang duna ka jingnang jingstad kin lah sngewthuh ïa kane ka rukom kheiñ jingkheiñ, kumta ki la shuh sah ha ka umdum bad mad jingeh ha ka jingban khia ka bai bor ding"Na ka liang u bah Arkijuh Dkhar bad u bah Becare Me O Nongtdu, ki buh ka jingkylli bad ha kaba iadei bad kane ka jingkiew ka bai bor ding, hato mano ban ai jingpynshai lane ban pynsngewthuh ïa ki paidbah, hato ki paidbah shano kin leit ban ioh jingpynsngewthuh? Hato ki nongmihkhmat, ki sengbhalang, ki NGOs ki lah mo ban leh eiei halor kane ban weng ïa kane ka jingeh jong ki paidbah?.
Na ka liang kitei ki ar ngut ki samla rangbah jong ka East Jaiñtia Hills District, ki kyntu jur ïa ka tnat bor ding ba kan peit bniah bha halor kane ka jingeh ba ki paidbah ki iakynduh ha kaba ïadei bad ka jingkiew palat ka bai bor ding, kumjuh ruh ban pynsngew-thuh bad pynshai lem ïa ki paidbah halor kane bad ruh ban pyrkhat lem ïa ki paidbah kiba pyndonkam bor ding ba kan nym long ka jingban khia than ïa ki.
Nongstoiñ, Nailur, 01: Ka long ka jingmyntoi bad ka jingkyrkhu ïa ki khynnah skul FGEM Higher Secondary School Nongspung ha kaba na ka liang ka MCAB Bank Nongstoin Branch ha ka 31.08.2023 kala wan ban pynshai paidbah ha kaba ïadei kumno ban kynshew pisa sha Bank bad ban pynsngewthuh ha kaba ïadei bad ki kam pisa tyngka.
Ha kane ka prokram kaba la long ha poh ka skul la pynïaid ïa ka jingïalang da u Principal jong ka skul Bah Kyrshan Marngar ha ryngkat ka jingïadonlang ki Nonghikai bad ki Khynnah skul.
Na ka liang u Principal u la pynpaw ka jingsngewnguh bad ai khublei ïa ka Meghalaya Co-operative Apex Bank kaba la kner lem ki jingïarap ban pynbit pynbiang bad ban kyntiew ïa ka pule puthi.
Na ka liang u Bah T.K.Wanniang Chief Manager ka Apex Bank Nongstoin Branch u la pynshai bniah shaphang ka Education Loan bad ka PMEGP na ka bynta ka jingkyrshan ïa ki khynnah skul ban bteng ïa ka pule puthi jong ki bad ka skhim Prime Minister Employment Generation Programme na ka bynta ban sengkam seng jam la jong namar ban ap tang ka kam sorkar ka long kaba eh.
U la ong ruh “baroh ki jait kam (Service) bapher bapher ngi donkam ïa ki Bank" kumta na ka liang ka Bank ka ïaleh ban ai ka jingshakri kaba bha ïa ki paidbah ka thaiñ.
Kumjuh ruh u la kyntu ban Minot, ban trei shitom ha kino kino ki kam namar mynta baroh ki jait kam ka don beit ka jingïakhun.
Nongpoh, Nailur, 01: Kum shi bynta ban rakhe ïa ka jingdap 11 snem ka party NPP naduh ba la seng ïa ka ha u snem 2013 bad ruh ban kynmaw burom ïa ka lyngkhuh sngi kha ba 76 snem u (L) Purno Agitok Sangma kum u nongseng ïa kane ka party, ka NPP Jirang Block ryngkat ka jingïatrei lang bad ka NPP Ri Bhoi District mytna ka sngi ka la rakhe ïa kane ka sngi da kaba sam ïa ki khusnam sha ki samla pule ba pass bha ha ka SSLC examination 2023 bad ruh ka jingsam khusnam sha uwei u khlur nongshna phlim ba la ioh khusnam ha ka rib ba la tip kum ka National Film Award.
Ïa kane ka jingrakhe la pynlong ha Don Bosco Higher Secondary School Byrnihat ha kaba ka Dr.Ampareen Lyngdoh, myntri ba dei peit ïa ka tnad ka koit ka khiah bad kaba peit ruh ïa ka tnad jong ka aiñ ka Kanun (Law) ka la wan ban shim bynta kum ka kongsan bad u MLA ka Jirang Constituency, u Bah Sosthenes Sohtun kum u symbut kongsan.
La sakhi lang ruh ha kane ka sngi da ka jingdon lang u MLA ka Umroi, u Bah Damanbait Lamare, u MDC ka Jirang, u Bah Victor Rani, u president ka NPP Ri Bhoi, u babu Clement Mawlong, u President ka NPYF Ri Bhoi, u Bah Pyndaplang Wahlang, u Parish Priest ka Byrnihat Parish, u Fr.Anil Joseph, ki nonghikai, ki khynnah skul bad kynthup ruh kiwei kiwei ki nongïalam ka party bad ki longkmie ki longkpa jong ki samla pule.
Ha kane ka sngi, na ka liang ka myntri sorkar, ka Kong Ampareen Lyngdoh ryngkat ka jingdon lang kitei ki MLA bad MDC ki la leh burom ruh ïa u Purno Agitok Sangma da kaba buh syntiew kum ka jingburom ïa une u nongïalam uba la seng ïa kane ka party da ka jingthmu ban shakri ïa ka bha ka miat bad ka roi ka par ki paidbah hapoh ka jylla.
Lyngba jong kane ka sngi, ka NPP Jirang Block ka la pynkup burom ruh ïa ki samla pule kiba la pas bha ha ka SSLC examination bad kynthup ruh ïa ka jingpynkup burom ïa uwei u khlur nongshna phlim, u Dominc Sangma, uba la ioh ïa ka khusnam National Film maker Award.
Na ka liang u MLA ka Jirang Constituency, u Bah Sosthenes Sohtun u la kren ha kane ka sngi bad kum u nongïalam paidbah na Jirang Constituency u la ai khublei kyrpang ïa baroh ki nongïalam ka party kiba la shim khia ban leh burom ïa kane ka jingdap 76 snem jong ka jingkha ïa u Purno Agitok Sangma kum u Myntri barim ka jylla bad uba la bat ruh ïa ka kyrdan kum u Speaker ha Lok Sabha.
U la ai khublei ruh ïa baroh ki nongïalam bad ki dkhot ka NPP ba dei lyngba ka jingïatrei lang la lah ban rakhe ruh ïa kane ka jingdap 11 snem ka NPP party, kaba dei kawei na ka party kaba don ïa ka thong ban shakri na ka bynta ban kyntiew ïa ka jylla ha baroh ki liang.
Kum u MLA paidbah, u Bah Sosthenes Sohtun u la ai mynsiem ruh ïa ki samla pule bad kumjuh ruh ïa utei u khlur nongshna phlim na ka jylla Meghalaya ba kin dang trei shitom ha ka sap ba la ai kyrpang da u Blei bad ka jingangnud jongu, ka long ban dang mih shubun ki khlur kiba long kita kiba tynshaiñ na ka bynta ka bha ka miat bad ka roi ka par ha ka jylla hi baroh kawei.
Ka Dr.Ampareen Lyngdoh haba kren ha kane ka sngi ka la pynpaw ïa ka jingkmen ba ka party NPP ka la lah ban kynmaw burom ïa kane ka jingdap 76 snem u Purno Agitok Sangma uba la seng ruh ka party NPP kaba la ïaid lynti la 11 snem bad ka jingdon kane ka party hapoh ka jylla ka long ruh kawei ka jingmyntoi ïa ki paidbah namar ka thong jong ka party ka long ban trei borbah na ka bynta ki jingdonkam ki paidbah hapoh ka jylla.
Ka la pynshai ruh sha ki paidbah ba ka daw kaba la pynlong ïa ka ban ïa soh sha ka NPP party, ka dei ruh halor ka nongrim ba kane ka party ka don ïa kata ka thong kaba kham bha ban trei na ka bynta ban kyntiew ïa ka jylla bad dei namar kane ka nongrim ka wan sha kane ka party ban ïa trei lang na ka bynta ban dang kyntiew bad ban dang wan rah ïa shibun ki jingkylla hapoh ka jylla.
Shuh shuh, ka la ong ruh ba kane ka party kan dang ïaid shaphrang ban shakri sha ki paidbah bad kane ka party kan kham phai khmat kyrpang ruh ban kren ne ban leh ïa kiba bun ki jingduna hapoh ka jylla khnang ba kane ka jylla Meghalay bad wat ha ka thaiñ Shatei Lam Mihngi ka ri India kin dang kiew shaprang ha baroh ki liang khmatam ba kane ka party ruh ka dei ka party ba la tip ha ka ri India, ka la bynrap.
Shillong, Nailur, 01: Ka Executive Committee jong ka Khasi Hills Autonomous District Council ha ka sngi Thohdieng ka la maham da kaba tyngeh ïa u Self Styled Rangbah Shnong jong ka Them Rynjah ba la ju tip mynshwa kum ka Refugee & Rehabilitation Colony kaba dang hap hapoh u pud u sam treikam jong ka Dorbar Shnong Rynjah, ba um bit shuh nangne shakhmat ban dang ishu ïa ka No Objection Certificate sha ki briew ki bym dei ki Khasi kiba sah ha Rynjah ban ïoh ïa ka Trading License bad ka Labour License na ka ophis jong ka District Council bad wat ïa ka Election Photo Identity Card na ka Ophis ka Deputy Commissioner ka East Khasi Hills District.
Ha ka jingïakren bad ki lad pathai khubor, u Chief Executive Member (CEM) jong ka Khasi Hills Autonomous District Council (KHADC) u Bah Pynïaid Sing Syiem u la ong, “lada lap nangne shakhmat ngan sa bthah ïa u Secretary jong ka District Council ban mudui da ka ejahar sha ki Pulit.
"Ïa ka rai la shim hadien ba la soi ïa ka resolution da u EM in-charge Trade barim u Bah Sanbor Shullai, bad u MLA ka Pynthorumkhrah u Bah AL Hek bad u Headman jong ka Relief & Rehabilitation Colony u Ushanta Kumar Das ha u snem 2007.
Kane ka kam ka la poi sha ka miej jong ka executive committee ba la ïalam mynta da ka NPP ha KHADC.“Lada kata ka resolution ba la mynjur ha u snem 2007 ka pynkheiñ ïa ki riti ki dustur jong ka jaidbynriew ritpaid, ngin sa leh da kaba tyngeh.
Ngan sa bthah ïa u Secretary jong ka Council ban ujor da ka ejahar pyrshah ïa u self-styled Rangbah Shnong halor ka jingai NoC na ka bynta ka trading license, ka labour license ne kino kino ki kot ki sla ne wat na ka bynta ban ïoh ïa ka EPIC.Kaei ka ban jia lada ki briew kiba nabar ki ïoh ïa ka EPIC bad ki ïoh ïa ka hok ban thep vote hangne.
Kane kan knieh noh ïa ka hok jong ngi.
Namarkata, ngin hap ban leh da kaba tyngeh halor kane ka kam," la ong u Bah Pynïaid.
Nongpoh, Nailur, 01: Da ka jingbuddien ki bor pulit ka Ri Bhoi halor ki kam shalan beaiñ ïa u Drok sha ka jylla Meghalaya lyngba ka surokbah National Highway-6, Ri Bhoi, ka tnad Pulit Ri Bhoi ha ka sngi Thohdieng ka la ïoh ban kurup ïa u drok na uwei u briew ha Khyndong Umling hadien ka jingtalasi jong ki Pulit ïa kawei ka Kali kaba dang wan na Guwahati ban leit sha nongbah Shillong.
Katkum ka jingïoh lum jingtip, la ong ba ki Pulit ka Nongpoh Police Station hadien ba ki la ïoh jingtip kaba bniah na ki tnat syntiat ba don ka kali ba wanrah tuh ïa u drok mar mar ki la pynap shrip ha Khyndong Umling bad ha ka jingtalasi ki la ïoh kurup lai synduk rit u drok na ka kali ka bym pat don number satia.
Ïa une u nongniah kali la tip kyrteng kum u Nurul Huda na Assam.
La ïathuh ruh ba ka jingkhia jong u drok Heroin u don kumba 29.2 Gram.
Hadien ba la ïoh kurup ïa u drok, ki Pulit ki la kem noh ïa u Huda bad kurup noh ïa ka Kali bad ka jingtohkit ka la ïaid shakhmat.
Ki Pulit ki la pyngngat ïa u dribar ba donkti ban khaïi drok ha ki kyndon aiñ jong ka NDPS Act.
Mawkyrwat, ‘Nailur 01: Kum ka dak jong ka jingai mynsiem jingpyn-shlur ïa ki samla pule ba kin nang kiew ha ki kyrdan jong ka jingpule ka Sngap Syiem College, Mawkyrwat mynta ka sngi ka la pynlong ïa ka jingpynkup burom ne ka Graduation Day Ceremony kaba long shibynta jong ka Youth Festival 2023 ba ar sngi ha kaba u bah D.P.Wahlang, IAS, Chief Secretary jong ka jylla Meghalaya u la long kum u kongsan.
Kane ka jingrakhe ka dei ha ka phang, “Kmen katba phi dang im, teh lakam, pynduh ïa ka HIV/AIDS" ha kaba ha kane ki don ruh ki Skit (Red Show), Cultural & Variety Show, Red Run, Red Ribbon (Quiz Competition) ki long shibynta na ki jingïalehkai jong katei ka Youth Festival.
U bah D.P.Wahlang, IAS, Chief Secretary jong ka jylla Meghalaya haba kren kum u kongsan u la ong ba kane ka dei ka sngi kaba kmen ka ban pynkynmaw ïa ki jingtreishitom wat hapdeng ki jingeh kiba ki ïa kynduh hapdeng ka jingpule.
U la ai mynsiem ïa ki ban nang trei shitom bad ban wad lad shuh namar kane ka long ka jingjop ka ban plie lad lynti ban peit kaei kaba ki dei ban leh nangne shakhmat.
U la ong ba ka jingjop kam dei kaba kut lymne ka jingrem kam dei ka jingïap hynrei ka dei ka jingshlur ban bteng shakhmat bad ban peit jngai khnang ban nang kiew shuh shuh.
Namarkata, u la pynshlur ïa ki ban nang jam shakhmat bad ban mad ïa ki jingeh khnang ban ïoh ïa u soh ka jingjop.
Haba kren pat ha kaba ïa dei bad ka Youth Festival, u bah D.P.Wahlang u la ong ba ki Festival ne ki jinglehkmen ki dei ki bynta kiba kongsan kiba kum ki khynnah ki dei ban ïa shim bad ïa don bynta namar ka long ka lad ha kaba ki lah ban pyni ne pynpaw ia ki sap ki phong kaba ki don.
Namarkata, u la kyntu ïa ki ban ïa don bynta ne ïashimbynta ha kiba kum kitei ki jingïalehkai na ka bynta ka jingmyntoi jong ki hi.
Ha kajuh ka por u la hikai ïa ki khynnah ban ym leh lut phew hynrei ban nang ban kynshew ban kyndiap, ban don ka jingshaniah ha lade, ban khlaiñ ka jingmut jingpyrkhat ryngkat ka jingmut kaba skhem khnang ba kin lah ban poi sha ka thong kaba ki thmu bad ban jop ha baroh ki liang.
Haba kren ha kane ka jingïalang u bah T.Lyngwa, IAS, Deputy Commissioner, South West Khasi Hills District u la ïaroh ïa ki khynnah kiba la minot bad trei shitom ban poi sha ka thong ka jingjop bad ha kajuh ka por u la ïaroh ïa kane ka kolej kaba la lah ban leh bha ha ki jingpule bad ha kajuh ka por ka la pynmih shibun ki khynnah kiba don ia ki sap ki phong bapher bapher kiba ia ryngkat bad ki khynnah kiba ha kiwei kiwei ki jylla.
U ngeit bad kyrmen ba kane ka College kan nang ïaid shakhmat bad ban nang kiew i-rat ha kiba bun ki liang.
Katba ka kong Patricia Mukhim ka Editor jong ka kot khubor u Shillong Times ka la ai khublei ïa baroh kito kiba la lah ban pyndep ïa ka graduation bad ha ka juh ka por ka la ai mynsiem ïa kito ki bym shym la lah ban pyndep na kiba bun ki daw.
Ka la ai jingmut ban pyndonkam hok ïa ka jingnang jingstad kaba ki ïoh da kaba pynshlur ïa ki ban nang trei shitom ban kiew ha baroh ki liang bad ban ïa don bynta ha ki kam hima sima bad ban long ka lawei ba phyrnai jong ka ri bad ka jaidbynriew.
Hadien ka jingïalang ha Sngap Syiem College, Mawkyrwat, u la leit jngoh ruh ïa ka Civil Hospital, Mawkyrwat bad ïa kynduh bad ki doctor bad ki staff jong katei ka jaka sumar bad u la leit jngoh ia ki jaka pyntreikam jong ka Swaacch Bharat Abhiyaan SBM(G).
U Dr.K.K.Nongsiej, Principal jong ka Sngap Syiem College u la ai ki ktien pdiang sngewbha katba ka kong (Dr) B.Marweiñ, Vice Principal jong ka Sngap Syiem College, Mawkyrwat ka la ai ïa ki kyntien khublei.
Shillong, Nailur 01 : U MP Rajya Sabha ka NPP bad President ka party ha ka Jylla u Dr WR Kharlukhi ha ka sngi Thohdieng ula ïathuh ba ka party jong u ka buhthong ban jop 15-20 seat na ki jylla ka thaiñ Shatei Lam Mihngi ha ka elekshon Lok Sabha ban wan.
“Hooid, ngin pyrshang ban sei kyrtong na baroh ki Jylla ka thaiñ.
Lada ka NPP ka lah ban jop ha baroh kawei ka thaiñ, kaba ngi la antad bad buhthong 15-20 ngut, ka sur jong ngi ruh kan sawa jam ha Parliament.
Lada kam long, kan long thik kum ka kam u Vice Chancellor, ka kam u Director ka NEIGRIHMS ha kaba yn ym don mano mano ruh ban sangap ïa ngi" ong u Dr Kharlukhi.
Haba pynpaw ba ka NPP ka ïeng kum ka seng saiñ pyrthei na ka bynta ka thaiñ Shatei Lam Mihngi, ula ong “Ban pynurlong ïa kane, ngi hap ban ïoh ïa kata lem kumta yn ym don ba sngap ïa ngi ha Delhi.
Tang uwei ne arngut ki MP ba ïaid la la ka jong, yn ym don ba sngap satia ïa ngi.
Phi ïohi ïa kaei kaba jia ha Manipur, ym don mano ano ruh ba ïakren halor ka Manipur namar ngi ïaid la ka jong.
Lada ngi don kawei ka sur na ka thaiñ, ban phah 20-21 ngut ki MP, kan jin da pher bha.
Lada ka NE hi ka ïapait ïapra, ngi hap ban shu klet noh ïa kiei kiei baroh".
Haba kren halor ka kam jong u Vice Chancellor ka NEHU, u Dr Kharlukhi ula ong “Ngi la ïakynduh bad la thoh ruh wat sha u Myntri ba dei khmih hynrei tang ïa ine I kam ba rit, ym don ba pynsngap ïa ngi.
Ta ka daw nga ong ba lada ka NE ka kwah ban long ka bor ba khlaiñ ha ka kam saiñ pyrthei ha Delhi, ngin hap ban phah ïa ka kynhun ba don bor, ka party naka thaiñ kaba don kumba 15-16 ngut ki MP bad hangta kin sa sngap ïa ngi".
Ula ong ba ka Sorkar Meghalaya ka la mynjur ïa ka resolution ban pynrung ïa ka ktien Khasi ha ka khyrnit ba phra bad ban pyntreikam ïa ka Inner Line Permit (ILP) hynrei ka Sorkar Pdeng kam shym la leh eiei.
“Na kata ka daw lada ngi dang ïapait ïapra hi, ngi hap ban klet ïa kiei kiei baroh" ula ong.
Jowai, Nailur, 01: Ki dkhot jong ka Synjuk Waheh Chnong Jowai (SWCJ), ba la lamkhmat da u President u Ma Alan Niangti, u General Secretary u Ma Riquoma Rq.Laloo ha ka sngi Thohdieng ki la leit jurip ïa ka Maternal & Child Health (MCH) Hospital kaba don ha Panaliar, Jowai, West Jaiñtia Hills District, hadien ka jingïoh ujor na kiba bun ki paidbah halor ki jingeh kiba ki ïakynduh na ka daw jong ka jingduna trikam jong kane ka Hospital.
Ha kane ka sngi, ka Synjuk ka la ïakynduh ïa u Medical Superintendent (MS) jong kane ka Hospital u Dr.E.War ha ryngkat ka jingdonlang kiwei de ki doktor ban ïoh jingtip ïa ki jingduna kane ka jaka ai jingsumar sorkar.
Na ka liang jong u Medical Superintendentu la pynpaw ïa shibun ki jingduna ba kane ka jaka ai jingsumar ka ïakynduh, naduh ka jingduna jong ki Doctor, ki Nurse, ki nongtrei Grade IV bad kiwei kiwei.
U la pynpaw ruh ba kum u nongpeit ïa kane ka jaka sumar u shem jingeh shibun namar kane ka jingduna ha kiba bun ki liang.
Kumta u la kyntu ïa ka Synjuk ban shimkhia lang khnang ban wad ki lad ki lynti halor kane ka jingeh kaba ka Hospital ka ïakynduh.
Shillong, Nailur, 01: Ka National Peoples Party (NPP) ha ka sngi Thohdieng ka la rakhe kynmaw burom ïa ka lyngkhuh sngi kha kaba 76 snem jong u Purno A.Sangma uba long u nongseng ïa kane ka seng saiñpyrthei ha ka jylla.
U Myntri Rangbah ka jylla u Conrad Kongkal Sangma u la kyntu ïa ki paidbah ba kin bud ïa ki dienjat jong u kpa jong u, uba long uwei na ki riewsaiñpyrthei ba pawkhmat na kane ka thaiñ Shatei Lammihngi haduh mynta.
Haba kren ha ka 7th P A Sangma Memorial Lecture ba la pynlong da ka NEHU, Tura Campus bad ka P.A Sangma Foundation ha District Auditorium, Tura ban kynmaw burom ïa u Purno Sangma ha ka lyngkhuh sngi kha jong u, la sakhi lang da u Editor-in-Chief jong ka lad pathai khubor The Print, u Shekhar Gupta kum u nongai jingkren ba kyrpang.
“U Purno u la long u nonghikai, u nongïalam ba shisha uba la hikai ïa ngi bad uba la ïalam lynti ïa ngi (ki khun jong u) ban leh ïa kaei kaba ngi dei ban leh ha ka jingim, khamtam ha ka saiñpyrthei, kaba mut, ba ngi dei ban buh shwa ïa ki paidbah ha khmat bad ban pynthikna ba kano kano ka rai kaba ngi shim ka dei ban long na ka bynta ka jingbit jingbiang jong ki paidbah ka jylla bad na ka bynta ka ri," ong u Sangma.
U la ong shuh shuh ba u PA Sangma u dei u briew uba ïohi jngai.
U ba kren halor ki nongrim bad kum u Lamphang barim jong ka Lok Sabha, ka kyrteng jong u kan ïai sah kynmaw jurom.
“Ngi peit ïa ki mawnongrim, ngi peit ïa kane ka Auditorium ba la tei da ma u ha snem 1988, bad ngi kynmaw, ba dei u PA Sangma uba la shna.
Kine ki dei tang ki jingtei lane ki bynta ba u la tei.
Hynrei, ki nongrim bad ka saiñpyrkhat jong u kaba u don ka long ban noh synñiang sha u sup u thiar kaba u don na ka bynta ki briew jong ngi," u la ong.
U la kyntu ïa ki paidbah khamtam ïa ki samla ba dang khie dang san ban tip shaphang ka jingim jong u PA Sangma ïa ki jinghikai bad ïa ki nongrim.
“Kiba bud ïa ki jinghikai jong u, kin kynmaw ïa u bad kin bud ïa ki dienjat jong u, ki dienjat ka jingieid ïa la ki jong ki briew, ha ki dienjat jong u, u ïai bat ïa la ka nongrim, bad uba buh shwa ïa ka ri hakhmat, ïa ki paidbah ha khmat.
Nga ngeit ba kine ki dei kiba nongrim ki bym lah shuh ban mih bujli," u la bynrap.
U Shekhar Gupta haba kren ha kane ka jingïalang u la ong, ba u PA Sangma u la khladnoh dang kloi na kane ka sla pyrthei bad ki dang bun ki kam kiba u dang dei ban leh na ka bynta ki paid riewlum ha ka ri India.
U la pynkynmaw ruh ïa ka sien mynba u la wan ha kane ka thaiñ Shatei Lammihngi kum u nongthoh khubor ba dang khynnah ha ki snem 1980, bad ïathuh ruh ba u la leit jngoh kylleng ki jaka ha kane ka thaiñ bad ha Meghalaya hynrei wat tang shisien ruh um pat ju leit iuhkjat ha Garo Hills watla u la don ha Shillong.
“U dei uba paw, uba donbor, uba pawbha hapoh ka ri, bad ym pat don napdeng jong ngi ban ïohi ïa u PA Sangma kum u nongïalam jong ka thaiñ Shatei Lammihngi lane kum u nongïalam jong kawei ka jaidbynriew riewlum, u nongïalam jong ki Garo," u la ong bad bynrap, ka jingkhladnoh jong u PA Sangma ka la long ka jingduh kaba khraw ym tang ïa ka Jylla Meghalaya hynrei ïa ka ri India baroh kawei.
Shillong, Nailur, 01: U MLA jong ka Pynthorumkhrah u Bah Alexander Laloo Hek uba long ruh u Myntri ka Sorkar Jylla ha ka sngi Thohdieng u la ong ba u dei u nongshong shnong jong ka Refugee Rehabilitation Colony bad u ïoh ruh ïa ka Residential Certificate na ka RR Colony Welfare Society.
“Lada (ka KHADC ka kwah) nga long uba kloi ban ai jingpynshai bad nga dei u nongshong shnong jong ka RR Colony bad ïa ka Residential Certificate la ai sha nga da ka RR Colony Welfare Society," ong u Bah Hek ha ka jingïakren bad ki lad pathai khubor.
Kane ka jingkren jong u Bah AL Hek ka long hadien shi sngi ba ka Khun Hynñiewtrep National Awakening Movement (KHNAM) ka la kyntu ïa ka Khasi Hills Autonomous District Council (KHADC) ban pan jingpynshai na ki arngut ki MLA ka BJP, kata na u Sanbor Shullai (uba long u EM in-charge Trade ha u snem 2007) bad na u Bah AL Hek, halor kano ka bor ba ki la thung Rangbah Shnong da u bym dei u Khasi bad aibor ia kiba buhai shnong ha RR Colony ban pynïaid la ka jong ka synshar ka khadar.
Kane ka la jia ruh hadien ba ka Hynñiewtrep Integrated Territorial Organization (HITO) ka la lap ba la ai ïa ka Trading Licence da ka KHADC halor ka NOC ba la ai da ka Society jong ka RR Colony ba la soi da u Rangbah Shnong bym dei u Khasi.
U Chief Executive Member jong ka KHADC u Bah Pynïaid Sing Syiem u la maham da kaba tyngeh ïa ka RR Colony Welfare Society ba kam donbor eiei ruh em ban ai ïa ka No-objection Certificate (NOC) lane ka Residential Certificate sha ki bym dei ki Khasi kiba buhai shnong ha kane ka jaka.
Haba kylli, u Bah Hek u la ong, “ngim lah ban leh eiei shaphang kata lada ka District Council ka ithuh tang ïa ki Dorbar Shnong (ym ïa ka Welfare Society).
"“Ngam lah ban ong la ka (RR Colony) hap neem hapoh ka jingpeit jong ka Dorbar Shnong Rynjah.
Hynrei katkum ka jingsngewthuh jong nga, mynshwa ki tyrwa ban don hapoh ka Dorbar Shnong Umpling hynrei ki kyntait namarba ki ong ba ka dei ka ktem sah ki phetwir.
Hadien kata, ki la ïakren ruh ban hap hapoh ka Rynjah, hynrei ki la shah kyntait.
Shaei kin leit bad ki la thaw la ka jong ka Welfare Society ban ïada ïa la ki jong ki nongshong shnong," u la ong bad bynrap, “ka long thik kum ka Jail Road Welfare Society, ka Oakland Welfare Society, ka Bivar Road Society hynrei ki dei pat ki nongshong shnong jong ka jylla Meghalaya.
"“Lada nga dei u nongshong shnong jong ka RR Colony, balei ngan hap ban shim ïa ka Residential Certificate na Golflink.
Kata ka bym lah bapn long," u la bynra.
Shillong,Nailur, 01: Ka Hynñiewtrep Integrated Territorial Organisation (HITO) ha ka sngi Thohdieng ka la dawa ïa ka Khasi Hills Autonomous District ban bishar bad ban pynduh noh ïa ki Trading Licenses jong ki bar jylla kiba la ïoh No objection Certificate (NOC) na ka R&R Colony Welfare Society, Rynjah.
Ki nongïalam jong ka HITO ha ka jingïakynduh ïa u Chief Executive Member (CEM) ka KHADC u Bah Pynïaid Sing Syiem ka la pan jingpynshai ruh halor ka jingai NoC da ka R&R Colony Welfare Society sha ki bar jylla ban ïoh ïa ka Trading License na ka bynta ban seng dukan ha ki bynta bapher bapher jong u pud u sam ka shnong Rynjah.
Ha ka jingïakren bad ki lad pathai khubor, u President ka HITO u Bah Donbok Dkhar u la ïathuh ba ka seng ka la ïoh jingtip ba ki don shibun ki bar jylla kiba la ïoh Trading License na ka R&R Colony Welfare Society.
U la ïathuh ba ha u snem 2007, ka R&R Colony Welfare Society ka la pynmih ïa ka Resolution ba la soi lang da u MLA u Bah A.L Hek bad u MDC Bah Sanbor Shullai bad kane ka Resolution ka aibor ïa ka Society ban ai NoC ïa ki briew kiba sah ha kane ka Colony na ka bynta ban ïoh ïa ka Trading License.
“Ka R&R Colony ka hap hapoh ka jingpeit jong ka Dorbar Shnong Rynjah ba la pynkupbor da ka Hima Mylliem bad dei namar kane ka jingai NoC da ka R&R Colony Welfare Society ka long kaba be-aiñ bad ka long pyrshah ïa ka Mylliem Act 2007 and Rules 2015 ba la mynjur daka KHADC," la ong u Bah Donbok.
U la ïathuh ba ha ka jingïalang, ka Seng ka la dawa ïa u CEM ban thung ïa ka jingtohkit kaba bniah da kaba khot hajir ïa ka Dorbar Shnong Rynjah ba kan pynshai kumno kane ka Society ka ïohbor ban ai NoC ïa ki briew kiba sah hapoh ka RR Colony.
“U CEM u la ïaroh ïa ki sienjam ba ka HITO ka la shim bad shen ka Executive Committee jong ka District Council kan sa pynmih ïa ka jingpynbna ba ïa ka NoC yn lah ban ai tang da ka Dorbar Shnong jong ka Rynjah, ym da ka Society," ong u Bah Donbok haba jubab ïa ka jingkylli ki lad pathai khubor.
Nongstoiñ, Nailur, 01: Ka seng National People’s Party Nongstoiñ mynta ka sngi ka la leit ban jngoh kyrpang ïa ki 2 tylli ki jaka sumar khunswet lane Children’s Home kiba don ha sor Nongstoiñ.
Ka jingleit jngoh ka long kum shi bynta ban kynmaw burom ïa u synñiang u bynhei jong u late P.A.Sangma, u ba la bet myn ha ki por ba u dang don ha ka sla pyrthei.
Ha kajuh ka por ka dei ruh ban kynmaw burom ïa ka lyngkhuh sngi kha kaba 76 jong u, u ba dei ruh u nongseng jong ka Party NPP kpa jong u Conrad K.Sangma Myntri Rangbah ka Jylla Meghalaya.
Ka party NPP ka la pyndon burom ruh ïa kane ka sngi kum ka sngi ka jingkynjoh 11 snem ka National People Party lane ka Foundation Day, naduh ba la seng ïa ka da u Late PA Sangma.
La ong ruh ba utei u riew khraw ka jylla u dei ruh u ba wan na ka longïing khunswet kumta la kynmaw kyrpang ïa kitei ki khynnah.
Ka seng ka la phiah ar kynhun, kata kawei ka la leit ban jngoh ïa kiba sah ha Green Pasture Children’s Home kaba don ha ka shnong Tiehsaw, Nongstoiñ katba kawei pat ka la leit ban jngoh ïa kiba don ha Rev S.Wollington Children’s Home kaba don ha shnong Mawkhlam Nongpyndeng.
Ha kane ka sngi la ïadonlang u bah P.S.Marweiñ Vice president ka NPP Nongstoiñ, u samla Mickey Marweiñ working president NPYF Nongstoiñ Block, kong Adoreen Marbaniang Superintendent Green Pasture Children’s Home bad After Care Girls Home Tiehsaw u Pastor Ïarlin Dura bad la pynïaid ïa katei ka jingïalang da u tymmen basan Dr.M.Tongper.
Nongstoiñ, Nailur, 01: Namar ka jingsniew palat jong ka surok naduh shnong Diengsyiang, ki paitbah nongshong shnong katei ka thaiñ ki la pynpaw ka jingsngewkhia kaba jur, namar haba ki leit kai sngewbha ne leit don kam sha Nongkhnum, ki hap ban kiew arted shuwa sha shnong Lawse bad ki sa hiar sha Nongkhnum.
U Bah Shainingstar Myrthong sordar shnong Dilingim haba pyntip ha u nongthoh khubor mynta ka sngi, u la ong ba ha kine ki sngi ki kali kiba mut ban leit sha Nongkhnum, Dilingim bad kiwei kiwei ki shnong, ki la shem jingeh bha ban ïaid na katei ka surok bad wat ki trok ruh ki la jynjar haduh katta katta ban ïaid.
U Bah Myrthong u la ong ruh ba ha ka jingshisha ka sorkar ka la dei ban shimkhia ban pynbha bad siang rong ïa ki surok ki ban pynpoi sha ka dewlynnong Nongkhnum, khnang ba ki nongwan shangkai suwari kin bun bha bad kan long ka jingmyntoi ym tang ïa ka sorkar hynrei kan kyntiew ruh ïa ka ïoh ka kot jong ki paitbah nongshong shnong ha katei ka thaiñ.
Haba phai sha ka surok ban leit sha Nongkhnum naduh lad Mawkyrwat haduh ban da poi ha katei ka dewlynnong kaba dei ka jaka jngoh kai, kam long kaba biang satia namar ba haduh mynta u kontraktor u ba pynbha bad siang rong ïa katei ka surok, um pat lah ban pyndep lut ha kaba ki dang don ki bynta kiba dang khohruh khohram.
Utei u nongïalam shnong u la ong ruh ba lada phai ha ki jingpynlut pynsep jong ka sorkar ha kaba shna ïa ki jaka sah jong ki ba wan shangkai suwari, ka jingpynlut pynsep ha kiba bun ki bynta, ki shu long tang ban pynmyntoi ïano re, namar ba lada ka surok kam biang kam don jingmut ban pynitynnad ïa kitei ki jaka sah bad ki jaka jngoh kai kum ka Shadthum bad kiwei kiwei ki bynta.
Nalor kata u la ong ba ha kine ki ar snem mynta ki nongshang suwari ha ka dewlynnong Nongkhnum ki dei tang kito ki bym pat tip ïa ka jinglong jingman jong ka surok.
Hynrei kiba bun ba lang kiba la tip ba ka surok ka long kaba sniew kim treh shuh ban wan kai ha katei ka Dewlynnong.
Shillong, Naitung 12: Ka KJP Synod Sepngi, ka la ai da ka jingthoh sha ka Law Commission of India ban ai jingmut bad pyrshah ruh ïa ka Uniform Civil Code (UCC).
Ka kyrwoh ba la phah da u Senior Executive Secretary ka KJP Synod Sepngi, u Rev.ER Kharkrang, ka ong ba ka daw ba ka Synod ka pyrshah ïa kane ka aiñ, dei namar ba kan ktah ïa ka jingpyndonkam ïa ki riti, ki rukom bad ki dustur tynrai kiba kum ka jaidbynriew ka ju bud bad pyndonkam lynter lynba ki phew badspah snem.
Ka Synod ka ong ruh ba ka UCC kan ktah ïa ka rukom pynïaid shongkha shongman, ka hiar pateng, ka rukom shim jait ba ka jaitbynriew Khasi ka ju shim na ka Kynthei.
Shuh shuh ka Kyrwoh ka ong ruh ba kan ktah ïa ka Article ba 25 jong ka Riti Synshar ka ri India kaba pynïoh ïa ki nongshongshnong ha ka ri baroh kawei ïa ka jinglaitluid ban pyndonkam ïa ka jingsngew ha kaba phla, nangta ka hok laitluid ha kaba leh ne practice, ban pynsaphriang ne propagate ïa la ki jingngeit katkum ka jingngeit ki nongshongshnong ha ka ri.
Shuh shuh ka Synod ka ong ba UCC kan ktah ruh ïa ka ktien ba ju ïakren ïakhana namar kumba long mynta nalor ka ktien kaba ju ïakren ha la ka jong ka ri, don ruh sa artylli ki jait ktien ba ju ïakren bad kita ki long ka Hindi bad ka Phareng.
“Lada la pyndonkam tang kawei ka ktien ha baroh kawei ka ri India, kan wanrah ka jingeh kaba khraw ha ki ki paid nongshongshnong", la ong ka Synod.
Nalor kine ki daw, ka Synod Sepngi, ka ong ruh ba ka jingpyntreikam ïa ka UCC kan poi shaduh u pud ba yn shah pynduh ki Autonomous District Council kiba la pynkha lyngba ka Khyrnit kaba hynriew jong ka riti synshar jong ka ri.
Nalor kine, ong ka Synod ki dang don bun kiwei pat ki jingktha, kibakum ka jaidbynriew kam pat lah ban ïohi lypa mynta bad kiban sa mih ynda la shna ïa ki rule.
Shillong, Nailur, 01: U MP ka Rajya Sabha u Dr.WR Kharlukhi uba long ruh u State President ka NPP ha ka sngi Thohdieng u la buh jingkylli ïa ka National Green Tribunal (NGT) halor ka jingpynjari ïa ka jingkhang tih dewïong ha kane ka jylla Meghalaya hynrei kam shym la lah ban leh eiei halor ka jingjaboh ka lyer ha Delhi.
“Ngi ïoh ïa ka jingjaboh ha Delhi.
Ka NGT ruh ka don ha Delhi.
Nga la buh ka jingkylli, kam dei tang halor ka jingsaphriang ki khñiang jingpang, ka don jingïadei ruh bad ka ïap ka im.
Ngam kren ïa ka shaphang ki dohum ne ki mrad.
Nga kren shapang ki birew balei ym shym la lah ban leh eiei.
Dei ban leh eiei hangtei ruh bad ka NGT ruh ka don ha Delhi," ong u Dr.Kharlukhi ha ka jingïakren bad ki lad pathai khubor.
U Dr.Kharlukhi u la ong, “ngan ym ong daleilei ruh ba ki (NGT bad Supreme Court) bakla (ba la khang ïa ka jingtih dewiong ha Meghalaya) hynrei kaei kaba nga ong ka long haoid phi la leh eiei hangne bad phi dei ruh ban leh eiei hangtei.
"Da kaba pynpaw ba ka pynmong ïa u ban ïohi haduh katno ki briew ki mad ïa ka jingsuhsat naduh ba la khang tih dewiong, u Dr.Kharlukhi u la ong, “kane kam dei ka nongrim ba ka Sorkar ka ieng hynrei ka dei ka nongrim jong nga….
u dewiong na ka bynta ki briew jong ngi ha Rilum Jaiñtia u long kum ka pliangja.
La pruiddak kum ka hok bad ka jingbym shah ban tih dewiong na ka bynta ki briew jong nga na ka distrik jong nga ïa kaba ngi la trei da ki sawphew snem tam ka long kumba kyntait ban ai bam ïa ki briew jong ngi.
"“Nga kyrshan borabor ïa ka jingtih dewiong.
Phi lei eiei tangba ki briew jong nga kim dei pat ban ïap thngan," u la ong.
U la ïathuh ba u la pyrshang ban rah ïa kane ka mat hapoh ka Parliament hynrei um shym la ïoh ka lad wat haba ladep ai jingthoh la ar sien kynthih.
“Nga la pyrshang ban pyni kaei kaba phi leh hangne, (khang tih dewiong ha Meghalaya) balei pat ym shym la leh hangtei (Delhi) ruh.
Kam mut ba ngi don shajngai, phi lah ban leh katba phi sngewbit ïa ngi," u la bynrap.
U la bynrap ruh, tang shu pynsdang ban ailad ban tih dewiong katkum ka juk stad saïan, ka jingtih dewiong kam dei shuh ban sangeh lano lano ruh.
Katkum ka jingong jong u, ka jingtih dewiong kan ym pynmyntoi tang ïa ki paidbah hynrei kan kyntiew ruh wat ïa ka jingïoh lum khajna jong ka Jylla ha kaba baroh ki nongshong shnong kin ïoh jingmyntoi.
Jowai, Naitung 12 : Ka jingpynslem jong ki bor sorkar ban weng ïa ka Entry Tax Gate kaba don ha ka shnong Khanduli Weat Jaiñtia Hills District ba la pynïeng jubor da ki bor ka Karbi Anglong Autonomous Council (KAAC) naduh u bnai Ïaïong mynta ka snem.
Na ka liang ka Jaiñtia Students’ Movement (JSM) mynta ka sngi kaba lai kala bteng biang ïa ka jingïakhih ba jai jai da kaba shong kyllaiñ myngngor ha phyllaw jong ka Jaiñtia Hills Autonomous District Council (JHADC) ban dawa na ka sorkar ban weng noh ïa katei ka Tax Gate.
Ha kane ka jingshong kyllaiñ myngngor la wan ban ai jingkyrshan ïa ka JSM da ki nongshong Shnong ka Khanduli kynthup naduh ki nongïalam shnong bad ki seng longkmie jong katei shnong kiba la poi ban ïashong lang ha phyllaw ka JHADC.Na ka liang u Assistant Waheh Shnong ka Khanduli ma ma K.Bina ha ka jingkren sha ki lad pathai khubor ula ong ka jingwan jong ki mynta ka sngi ka long hadien ba la ïoh jingtip ba kawei na ki sengbhalang ka JSM kila mih shakhmat naduh ka 10 tarik ban pynsngew sha ki bor District naduh ka JHADC bad sha ka ophis u Deputy Commissioner ka WJHD halor kane ka jingeh jong ki paidbah kiba don ha khappud.
“La bun sien ngi la dep ban pynsngew ha ki nongmihkhmat halor kane ka jingeh kaba ki ïa kynduh na ka por sha ka por bad ki jaitbynriew Karbi, hynrei haduh mynta ki dang ap khmih lynti ïa ka jingkular ki bor sorkar ban wanrah ïa ka jingshong suk shong shngaiñ" ong u ma Bina.
Ula ong naduh ba la wan buh ïa katei ka Tax Gate kala nang jur shuh shuh ka jingmih huri hura hapdeng ki Pnar bad Karbi wat ïa katei ka Tax Gate la ap pahara mynta da ki pulit Assam, katba ïa ki jaka rep jong ki Pnar kiba don sha thaiñ Karbi la eh sah ïa ki kumto namar bym nud shuh ban leit sha ki jaka rep.
Kawei na ki longkmie na Khanduli ka kong Ribha Muruh kala ong ki nongshong shnong ka Khanduli ki long kum ki khunswet, “ha ka por ba khie thiah mynstep ngi jaw ki ummat haba pyrkhat ïa ki jaka rep namar lada ngi mut ban leit thuh leit tep ym ïoh satia ba don ka jingkhang lad na ki Karbi".
Kamta kala kyntu ïa kane ka seng ba kan long ka nongïalam lynti bad kum ki longkmie ka shnong Khanduli kin bud nadien ban dawa ïa ka hok.
U President JSM Western Region samla Ribok Biam uka kren shai lada ka sorkar kam sngap ïa kane ka jingdawa ha ka sngi kaba lai, na ka liang jong ki kin bteng ïa ka jingïakhih naduh lashai Palei ter ter kaba kham tyngeh kaba lah ban pynduh thiah pynduh dem ïa ki bor pynïaid ka bor District bad ka JHADC.Katba u Jimmy Raul Kharmuti Working President JSM-CB ula ong kane ka jingeh ki nongshong shnong ka Khanduli kala ktah ïa ka ja kpoh jong ki haka rep ka riang, kumta u kyntu jur ïa u CEM ka JHADC ba un ai ka jingïada bad pynkynriah ïa katei ka Tax Gate bad ki pulit Assam ba ap pahara.
Ha ka juh ka por u phah ka khubor sha u Myntri Rangbah ka Jylla u Conrad K.Sangma lyngba kane ka khubor ba un shim khia ïa kane ka jingeh kaba dei ka hok jong ki paidbah ha Khanduli namar ka jingbym ïoh lad shuh ban leit rung leit mih sha ki jaka rep.
Katba ha ka por janmiet kitei ki nongïalam ka seng ha ryngkat ki nongshong shnong ka Khanduli kila mih na phyllaw ka JHADC bad leit sha shaduh phyllaw ka ophis u Deputy Commissioner ban pyrta bad pynrem jur ïa ka sorkar.
Shillong, Naitung, 12: U Myntri ka Sorkar Jylla u Bah Paul Lyngdoh ha ka sngi Balang u la ïathuh ba u la pynsngew sha u Myntri Rangbah ka Jylla bad ha u Bah Prestone Tynsong uba long u Symbud Myntri Rangbah uba peit ïa ka tnat Kam Pohing pyrshah ïa ka rai jong ka bor synshar district kaba la pynjari da ka Section 144 CrPC ha baroh kawei ka nongbah Shillong naduh ka miet sngi Balang.
Ha ka jingïakren bad ki lad pathai khubor, u Bah Paul u la ïathuh ba u Bah Tynsong un sa lum kyrkieh ïa ka High Level Meeting ha ka sngi Palei ban bishar ïa ka shongsuk shongsaiñ ha ka nongbah Shillong.
“Ngi khmihlynti ba kiei kiei kin sa kylla ynda la shong jingïalang lashai ka sngi," u la ong.
Ki bor synshar ka East Khasi Hills District ki la pynjari da ka hukum hapoh ka Section 144 CrPC ba la mana ban plie ïa ki dukan, ki dukan die jingbam, ki Restaurant, ha baroh kawei ka sor Shillong hadien ka 10 baje mynmiet.
La mana ruh ban dih ïa ki jingdih pynbuaid bad ban leh ïa ki kam be-aiñ ha ki kali, bad ban tem pynheh sur jingrwai hajan ki shlem pule, ki jaka mane Blei, ki Hospital bad hajan ing ki briew hadien ka 10 baje mynmiet.
Ka jingpynjari ïa ka hukum ka long hadien ba la mih ka jingïakynad hapdeng ki ar kynhun kaba lam sha ka jingshah thang jong ki lai tylli ki kali ha Laitumkhrah Police Station.
“Ha ka jingshisha, da kaba burom ïa ki ophisar haba phi ïohi ïa ki dukan kiba plie hangta ka jingshngaiñ ruh ka don.
Phin kham sngew shngaiñ haba ki dukan ki plie, haba ki Mall ki plie.
Ki paidbah haba ki ïaid lynti ruh ki sngew shngaiñ.
Hynrei lada khang dam lut baroh kumno phin pynthikna ba ka jinglong jingman kan long kaba shngaiñ?" la buh jingkylli u Bah Paul.
“Ki jingjia kin don beit hangne hangtai.
Ym tang ha Shillong, ki lah ban jia ha New York, ha Paris bad kata kam mut ba phin hap ban khang dam lut baroh," u la bynrap.
Halor ka jingpynksan jong ka Deputy Commissioner ïa ka hukum da kaba bthah ïa ki paidbah ban leit phai noh sha la ing hadien ka 10 baje mynmiet, u Bah Paul u la ong, “kumno phin pynshlur ïa ki nongseng kam na ka jylla kiba phai khmat sha ki kam jngohkai pyrthei lada hap khang lut ha ka por 10 baje mynmiet bad kaei ka ban jia lada phi don kiba wad ing basa ha ka por 10 baje bad kim ïoh jingbam, hato phin ong ïa ki ban ap haduh ban da ïoh da ka sha step?"U Bah Paul uba long ruh u Myntri ka tnat Social Welfare u la ong, ha ka jingshisha baroh ki la sdang ban wandur ha nongbah Shillong lada phi peit na ki jingïoh kem jong ki Pulit bad ka jingkhynra ïa ki briew kiba donkti ha ki kam khaii drok bad kiwei kiwei ki jingdih pynbuaid.
“Phin ïohi da ki phew ngut ki briew kiba la shah kem, mynta ngi la pynbna ruh ban pyntreikam da ka PITNDPS kaba thymmai kaba don ïa ki bniat kiba nep, ngi khmihlynti ba kane ka aiñ kan treikam da kaba tyngeh.
"“Ban shu set ïa ki briew tang ha ki shnong ba ki shong ki sah kan ym weng satia ïa ki jingeh, hynrei kna pynkharoi pynban ïa ki jingsniew ha kito ki shnong," la pynpaw u Bah Paul ïa ka jingsngew jong u shimet.
“Ka Shillong ka la nang ïar na ki snem sha ki snem bad nga thikna ba bun na ki nognshong shnong ki dei kiba khraw ka pyrkhat pyrdaiñ ki bym kwah ban ïakyrsum ha ki kam runar ruser," u la bynrap.
Shillong, Naitung 12: Ka dei ka por kaba dang thnem bha ka die ka thied,khamtam ha Motphran bad katto katne ki jaka, hynrei ki nongdie kim banse ban lum noh ki tiar ki tar jong ki, namar ba ki Pulit ki la phah lum noh na ka daw ba la pyntreikam ïa ka Kyndon 144 Cr.
PC.Kane ka kyndon ka la treikam naduh ka 10 baje mynmiet jong ka 12 tarik mynta u bnai.
Ka daw ka long katkum jingong ka DC jong ka East Khasi Hills District, ka Kong RM Kurbah ba hadien ka 10 baje mynmiet ki ju mih ki jingïakulmar bad ki jingïasoh ïadat.
Ha Motphran ki nongdie jingdie kiba la ïoh ban ïakren ki la pynpaw ka jingsngew diaw kaba jur ïa kane ka jingpynjari ki bor synshar District, namar ka la ktah jur ïa ka die ka thied jong ki.
“Ngi sdang ban die hangne naduh ka por 6 baje janmiet bad haduh 11 baje ruh ngi shong hangne ym ju kham don kita ki jingkulmar", la ong ki nongdie jhur kiba na Mawlai.
Kiba die jingbam Standing Mess ki la ïathuh ba ki ju die ha Motphran haduh 11 bad 12 baje shiteng synñia bad kim ju kham lap ban don kita ki jingïashoh ïadat lait noh tang teng khat lano ba ïakynroi haba don ki nongdih, tanba kam ju poi shaduh ka jingïashoh ïadat kumba ong ki bor sorkar.
Iwei i longkmie ba die phan ha Motphran, iba sah ha Laban, i la pynpaw ka jinglyngngoh ïa ka jingong ka sorkar ba Shillong kam shngaiñ shuh palat ïa ka 10 baje mynmiet, namar ba i, i ïaid beit da ka kjat na Motphran shaduh Laban bad ym ju don eiei ha lynti ban pynwit ne ban ktah kti.
“La 18 snem nga die jingdie bad ïaid da ka kjat ym don ba pynwit ne ngam ju lap kita kiba ïashoh ïa dat ha lynti bad nga poi suk sha ïing", i la ong.
Kane kane ka hukum khang dukan ha Shillong ha ka poe 10 baje mynmiet, ym tang ba ka la pyndom ïa ki paidbah, hynrei ka la pyndom ruh wat ïa u wei u Myntri jong ka sorkar, u Bah Paul Lyngdoh, Myntri ka tnadTourism, uba la ong ba kane ka hukum kan ktah shibun ïa ka kam shang pyrthei ha ka jylla bad u la pynpaw ba um ïahap satia ïa kane ka jingleh ki bor District.
Mynta ka miet la ïohi ba ki Pulit bad ki CRP ki la wan phang khang noh ïa kid dukan bad phah lum noh ïa ki jingsiew hadien ba ladap ka por 10 baje.
Shillong, Naitung 13: Ka KSU Nongthymmai Circle ha ryngkat ka Tramline Badminton Academy ka la pynkhreh ban pynhap pyrda ïaka lympung lehkai kaba la tip da ka Maitshaphrang Khasi Badminton 2023 mynta ka sngi ka 14 tarik u Naitung bad ka jaka kan long hapoh ka Nongthymmai Indoor Stadium ha ka por 4 baje nohphai sngi.
Kumban shu pynkynmaw, ka KSU Nongthymmai Circle ha ryngkat ka Tramline Badminton Academy ka la ïoh ban plie pyrda ïa kane ka lympung lehkai dei naduh ka step jong ka 11 tarik u Naitung da u Bah Bawan Khyriem President jong ka Nongthymmai Sports and Cultural Club u ba dei ruh u Rangbah shnong jong ka Nongkhyriem ha ka jingïadon ryngkatlang bad ki Rangbah shnong,Rangbah dong ,seng samla shnong kiba hap hapoh ka jylli treikam jong ka KSU Nongthymmai bad ki nongkitkam ka Nongthymmai sports club.
Hynrei mynta ka sngi ka 14 tarik na ka liang jong ka KSU Nongthymmai Circle ha ryngkat bad ka Tramline Badminton Academy kan sa ïoh ban khylliap noh ïa kane ka lympung kaba la bynta ha ki kyrdan bad ki thup ïakhun bapher bapher.
Ha kane ka sngi yn sakhi ïa ki jingïalehkai final kaba la pynhreh ban sdang naduh ka por 1 baje ka nohphaisngi ha ka thup kyrdan jong ki khynnah ba dang hapoh ka 15 snem ka rta shynrang bad kynthei (U15 singles boys and girl), kyrdan ïalehkai kiba hapoh 19 snem na ka bynta ki shynrang bad ruh kynthei (U19 singles boys and girls), bad kine ki hap ha thup ïakhun para marwei, nangta ki jingïalehkai mar arngut kyrdan khynnah ba dang hapoh 15 snem kynthei bad shynrang (U15 doubles boys and girls), kyrdan ïalehkai Under 19 jong ki shynrang, bad ruh kynthei & khleh (U19 doubles boys, girls & mix).
Ka jingïakhun para marwei hapdeng ki shynrang bad kynthei kiba la rangbah (Mens and womens senior single), ka Senior mixed double, ka Veteran 45+ singles men and women, ka Veteran doubles men and women, ka Veteran mixed doubles.
I samla Lambokstarwell Marngar, President KSU Central Executive Council in long kum i kongsan ha kane ka sngi khylliap pyrda bad i Dr.C.O.Rangad, Senior Vice President jong ka Meghalaya Badminton Association i wan kum i symbud kongsan ha kane ka sngi.
Shillong, Naitung 13: Sa shi sien pat ki thei ïalehkai jong ka Maw U-Tieng SC ki la ïoh ban kyntiew ïa ki lai point ha ka thup jong ka Group B jong ka lympung lehkai Shillong Sports Association’s Women’s League 2023 hadien ba ki la khur biang ïa ka namjop kaba ar jong ka ha ka jingïalehkai kaba la long hynne ka Sngi Palei, katba ki thei jong ka Synroplang 77 ki la ïoh ha ka sien kaba nyngkong ban khur shalade ïa ki lai point.
Ha ka jingïalehkai kaba nyngkong jong ki jingïakhun ki kynhun napoh ka Group B, ki thei ka Maw U-Tieng ki la pynliem ïa ka Kharang SC da 2-0 kol bad ka jingïaroh na ka bynta kane la leit sha i Kynjailin Sohtun (6′) bad i Phibashida Lyngdoh (23′) kiba la buh ïa ka kynhun hakhmat lyngba ki kol kiba la thep ha ka kylla step jong ka jingïalehkai.
Watla kane ka kynhun kam shymla ïohlad shuh ban rung sha ka semifinal, ki thei ka Maw U-Tieng mynta ki la ïoh ban wan shakhmat lait noh ki ar kynhun ba bat kyrdan ba ar bad ba nyngkong jong ka group da 6 point bad ka ïeng ha ka kyrdan ba lai na kane ka thup.
Hadien ba la kut ka jingïalehkai jong ka Maw U Tieng, la bud sa ka jingïalehkai hapdeng ki thei ka Synroplang kiba la lah ban jop salit da 1 kol ïa ki thei ka Madanrting FC, bad lyngba kane ka namjop ka la pynkut noh ïa ka jingïaid lynti jong ka haduh 3 sien ki namrem kiba lynter naduh ba sdang kane ka lympung.
Ka ka namtam ha kane ka jingïalehkai ka la leit sha ka Aibanika Kharshiing (20′) kaba la thep ïa ka shi kol ban pynïoh ïa ka kynhun ka namjop kaba nyngkong.
Lashai ka sngi yn sakhi ïa ki saw kynhun ki bym pat shym la mad namrem naduh kaba sdang ïa kane ka lympung kaba dei ruh ka sngi kaba khadduh ki jingïalehkai group stage bad ka sngi ban ïoh ïa ka rai kaba thikna kino ki kynhun ban wan ha ki kyrdan ba nyngkong na baroh thup.
Na ka thup jong ka Group A, ki thei ka PFR Football Academy kan aireng pyrshah ïa ka Laitkor SC ha ka jingïalehkai kaba nyngkong ha ka por 2:30 jan miet; baroh ar kynhun ki la khur mar 12 point hynrei la ka Laitkor ka la ïoh ban lamkhmat ïa ka Group lyngba ka jingïapher kol (goal difference) da +35 la +28.
Hadien kane yn bud sa ka jingïalehkai hapdeng ka Lumparing SC pyrshah ïa ka Mawlai SC na ka thup jong ka Group B ha ka por 4:15 jan miet; hangne ruh baroh ki kynhun ki la khur mar 12 point hynrei dei ka Mawlai kaba lamkhmat lyngba ka jingïapher kol (goal difference) da +32 la +23.
Mawkyrwat, ‘Naitung 13: U Deputy Commissioner jong ka South West Khasi Hills District u la pynlong ka jingïamir jingmut ryngkat ki Myntri Shnong, ki Seng Samla Shnong, ki Sengbhalang bapher bapher ha ka jingdon ryngkat u bah J.D.Kharwanlang, Superintendent of Police Mawkyrwat, ki ophisar na ki katto katne ki department ha kaba ïa dei bad ka jingjyllei jong u drok bad kumno ban tehlakam na ka jingpur sted jong u drok uba long u nongshong jong ka imlang sahlang hapoh ka Hall jong ka Maharam Government Higher Secondary School, Mawkyrwat.
Ha kane ka jingïalang ka la don ka jingïathir ïathaiñ halor ki mat ki jura bad kiba kumno ban thaw ki lad ki lynti ban shim bad ban tehlakam ïa ka jingsaphriang u drok ha kane ka South West Khasi Hills District.
Haba kren ha kane ka jingïalang ïamir jingmut bad haba shim ïa ka jingïaid jingmut jong baroh, u bah T.Lyngwa, IAS, Deputy Commissioner ka South West Khasi Hills District u la pynpaw ïa ka jingsngewdiaw halor ka jingnangjyllei jong ki nongdih droks hapoh ka South West Khasi Hills District bad da kaba shim ïa ka jingai jingmut jong kiba bun bad u la pynsngew ba yn sdang ban pyntreikam ïa kine ki jingai jingmut bad ban nang kham pynjanai shuh shuh ïa ka rukom treikam da kaba pynlong ka jingïakynduh kaba khah khah khnang ban lah ban weng ïa ki jingeh kiba ïa dei bad u drok.
Ha kajuh ka por u la pynsngew ba nangne shakhmat yn don ka jingpeit pyrman bad ka jingïaid pahara da ki pulit bad lada ki lap ïa kino kino ki kali kiba i-suba sniew bad kiba ïeng ha ki rud surok ha ki por mynmiet kin shah kylli tohkit kat kum ka aiñ.
Ha kawei pat ka liang ula pynpaw ba ka long kaba eh ban kem ïa kiba dih ne kiba rah drok hapoh 3 grams namar kin ym lah ban ïaid lait katkum ka ANTF Act.
Namarkata, ka la dei ka por da kaba shim ruh ïa ka jingai jingmut da kaba u la rai ban pynlong ka jingïalang bad ki Seng Longkmie bad ban ïa trei ryngkat ryngkat bad ki shnong ki thaw bad ha kajuh ka por da kaba kyrpad ïa ki ban ai jingtip sha ki pulit lada ki ïohi lane shem ïa ki briew kiba i suba lane i shan khmat da kaba kyntu ïa ki paidbah lane ki shnong ki thaw ba ym shim ïa ka aiñ ha ka kti hynrei ban pyntip mar mar sha ki pulit ba kin leh ïa kaba donkam.
Shuh shuh u la pynpaw ïa ka jingdonkam katkum ka jingai jingmut ban don noh da ka ‘Oral Substitution Therapy’ ka ban pynbiang ïa ki stock ban ai ïa ki briew ha ka por ba ki donkam.
Ha kaba ïa dei bad ka Rehabilitation Centre u la pynpaw ïa ka jingsngewdiaw ba ym don jaka sah na ka bynta ki kynthei lait tang ki shynrang bad lada bun ki kynthei kiba pyndonkam ïa u drok kan nang buh shuh shuh ha ka jingma namar ka lah ban wanrah sha ka jingjur jong ka jingpang AIDs.
Kumta ula kular ba nangne shakhmat yn sa shim khia ïa kane ka kam bad ban wer ïa ki SHGs na ka bynta ban don ka jingïasyllok bad ki longkmie bad ki samla kynthei ban kiar na kaba pyndonkam ïa u drok.
U la kyrmen ruh ba lyngba ka jingïatreilang ryngkat ka jingïamir jingmut jong kiba bun yn lah ban ïa kynduh shuh ha ki por ki ban wan na ka bynta ban pyntyllun ïa ka kam shakhmat khnang ban poi sha ka thong ba ki thmu.
U bah E.Tariang, I/c District Social Welfare Officer (DSWO), South West Khasi Hills District u la ong ba ka jingpurstet jong u drok ka la poi shaduh ki kyndong ki kynshrot bad lyngba kane ka rynsan yn lah ban ïa pyrkhat da kino ki lad ki lynti ban tehlakam ïa ka jingkynrei jong une u nongshun uba sniew jong ka imlang ka sahlang.
“Katkum ka jinglum jingtip haduh u snem 2021 ki nongdih drok ki don haduh 47 ngut", ïathuh u bah E.Tariang.
Ha ka jingkren jong u Dr.W.L.Narry, Nodal Officer jong ka District Mental Health Office, South West Khasi Hills District u la ong ba ki nongdih drok borabor ka dei tang ka jingpang kaba ki ngat da kaba ki shah riam bad ki shah phon lyngba ki jingdih bad kiwei kiwei.
Ha kajuh ka por u la pynpaw ba kiba bun na kiba dih ki kwah ban ieh noh hynrei namar ka jingshahteh shah khum kim lah ban ieh noh shi syndon.
Nangta u la pynpaw ba na ka bynta ban buh ïa ka Rehabilitation Centre hapoh jong ka South West Khasi Hills District kan long kaba eh ïa mynta shipor hynrei u la ai jingmut ba la i donkam shwa ban don da ka ‘Oral Substitution Therapy’ kaba lah ban ai jingïarap ïa kito kiba la kyrni ha ka jingdih drok.
U bah J.D.Kharwanlang, Superintendent of Police, South West Khasi Hills District u la ong ba na ka liang ka Police Department ka la trei shitom ban ïa khun tyngeh pyrshah ïa u drok da kaba ïaid ka lynti jong ka aiñ bad u la ong ba lyngba kane ka jingïakynduh u la wer ïa ki samla shnong, ki bor shnong ban don ka jingïatreilang bad ban ïa phylliew jingmut na ka bynta ban ïa pynduh jait ïa une u jingmlien ba sniew bad u kyrmen ba lyngba ka jingkyrshan bad ka jingai jingmut jong kiba bun yn lah ban treikam bha na ka bynta ka bit ka biang ha ka imlang ka sahlang.
U bah L.T.Tariang, MCS, Additional Deputy Commissioner ka South West Khasi Hills District u la ai ki kyntien jingaikhublei.
Bun na ki nongrep ha ka jylla ki shaniah shisha ha ka rep ka riang ban pynim jakpoh ïa ka ïing ka sem da kaba ki rep ki riang bad ki hap ban trei shitom met bad mynsiem, hynrei ka jingkylli hangne ka mih.
Hato ka Sorkar Meghalaya ka don neem ka jingpyrkhat kyrpang ïa ki nongrep kiba im jakpoh na ka rep ka riang.
Bunsien ha ka jingkren jong ki jingïalang paidbah bapher bapher la ju mih kita ki kyntien ba ka sorkar kan peit kyrpang na ka bynta ban kyntiew ïa ki nongrep ba kin lah ban kiew ha ka ïoh ïa ka kot.
Hynrei kita ki kyntien ki la long pynban tang ki kyntien kiba shuh pynbiej ïa ki nongrep, namar lah ban ong kumba 70 percent ki briew ki dang shaniah ha ka rep ka riang bad lada kita ki kyntien kiba la ju kular ka sorkar ban ïarap ïa ki nongrep kam seisoh.
Kan jia aiu ïa kito ki nongrep kiba ju im jakpoh na ka rep ka riang?Ym lah ruh ban len khamtam ha ki jaka nongkyndong bun na ki kmie ki kpa ym tang ba ki kyrshan ban pynim jakpoh ïa ka ïing ka sem da ka rep ka riang, hynrei wat ban phah skul ïa ki khun ruh ki hap ban trei shitom da kaba rep ba riang khlem da khein ïa ka ding ka maw, namar ba kim don lad pat da kumwei.
Hynrei kaba sngewsih ban ïohi ba bun na ki nongrep kiba ju trei shitom ban thung ïa ki jingthung jingtep ban jaw syep jaw snam na ka bynta ban pynim jakpoh ïa ka ïing ka sem, hynrei phewse ynda haba la dei ka por lum por lang ban die ïa ki mar rep ki mar riang ki hap ban die ïa ki jingthung jingtep ha ka dor kaba tad, katba kiwei ki pat ki jhur ki jhep ne ki jingthung jingtep kiba wan na shabar ka jylla ki don ïa ka dor ka mur kaba biang.
Ym lah ruh ban lent ba bun hi na ki nongrep ha ka jylla ki ju rep ïa ki sohsaw, ki kubi, u phulkubi, u phan, u syieng, u synsar bad kiwei kiwei ki mar rep ba ki da hap ban trei shitom ban pyniang ïa ki jingdonkam ha ki ïing ki sem, hynrei kaei kaba sngewsih kthang ynda haba ki la die sha iew pat ki hap ban die ha ka dor kaba tad kaba ym ïahap shuh bad ka jingtrei shitom jong ki.
Hato ka sorkar ka ïohi mo ïa kine ki jingeh jong ki nongrep ne ban pyrkhat kyrpang ban peit ïa ka iew ka hat, namar kum ban ban ktien kiwei kiwei ki ki marbam ki mardih kiba wan na shabar ka jylla ki dei ki ksiar, katba ka mar rep ba pynmih ki nongrep ka jylla pat kim ïahap shuh ban ong wat ba ka dei ka rupa ruh.
Lada ka long ha kane ka rukom shaei kein ka lawei ki nongrep kiba ju kyrshan ïa ka ïing ka sem da kaba rep kaba riang bad wat ban kyrshan ruh na ka bynta ban pynïoh jingnang jingstad ïa ki khun ki kti?Namar kata, ka la dei ka por ba ka sorkar ka pyrkhat kyrpang ïa ka jingeh ki nongrep khamtam ha ki jaka nongkyndong kiba la im da ka rep ka riang, namar lada ka sorkar kam don kata ka jingkitkhlieh ban peit kyrpang ïa ki dor ki mur jong ki jingthung jingtep ki nongrep bad ym myntoi hi ruh ban ong ba ka sorkar ka don ïa ka jingangnud ban kyntiew ïa ka rep ka riang, namar haduh katno kito ki nongrep kiba la lah ban ïoh jingmyntoi lyngba ki skhim sorkar.
Kumjuh ruh ka sorkar ka dei ruh ban ïohsngew ïa ka jinglynniar ka jingud ki nongrep kiba ju mih na ka por sha ka por haba haba ki die ïa ki jingthung jingtep, namar bym don kata ka dor ka mur kaba biang ha iew ha hat bad na ka bynta ban kyntiew ïa ka ïoh ka kot ki nongrep ka sorkar ka la dei ruh ban khanglad ïa ki mar rep mar riang kiba wan na shabar ka jylla bad ban peit kyrpang shuwa ïa ki mar rep ba la pynmih da ki paidbah hapoh ka jylla.
Dei hangta sa lah ban ong ba ngin kyntiew ïa ka ïoh ka kot jong ki nongrep ha ka jylla khamtam ha ki jaka nongkyndong ka jylla.
Ka long ruh ka jingsngewsangsot ïa ki nongrep bapli da ka mynsiem jong ka jingkitkhlieh ia ka ïing ka sem da kaba rep ba riang ki hap ban trei shitom, hynrei ka don pat ka por ha kaba tang ha ka shi kyllip mat ki jingthung jingtep ba ki rep ki riang ki la shah pynjulor ha ka mariang kum ha ka eriong, u prhia bad ka jingshlei um, hynrei kaba kaba pynsuhsat mynsiem ïa ki nongrep ka dei tang ka jingkular ka sorkar ban ïarap katba katba dang ïaid ki por pat kam don satia kata ka lad jingïarap na ka sorkar.
Lada ka sorkar ka ïarap ruh ka long ruh kaba ym sngewïahap satia namar kiba bun ki nongrep ha ka por ba ki ïoh ïa ki lad jingïarap kam ïahap satia bad ka jingshah ktah ne ka jingshah pynjulor ha ki bor jong ka mariang.
Ha ka jingshisha lada ka sorkar ka don shisha ïa kata ka mynsiem ban kyntiew ïa ki nongrep ka la dei ban ïarap ha ki por ba ki shah lynshop ha ka bor jong ka mariang ne ka jingshah pynjulor ha ki mradkhlaw kum ha ki Hati.
Ka long pat tang kajingkren bynniaw ba ki nongrep ki ju pynmih na ka por sha ka por bad hakaba khatduh ki hap hi ban trei shitom na ka bynta ban kyrshan ïa ka ïing ka sem.
Ha kum kane ka juk ba la kyrduh kamkyrduhjam, ka sorkar ka la dei ruh ban thaw ïa ki lad ki lynti ( Plan and Policy) kumno ban kyntiew shisha ïa ki nongrep ka ban long ka lad ïohkam ïoh jam ïa ki samla, bad kaba sngewduh mynsiem pat ïa ki paidbah ka dei tang ka jingkular ha ki jingthoh bad khlem ka kam ban kyntiew ïa ki nongrep ne wat ïa ki samla kiba ym donkam donjam.
Jowai, Naitung 13: Ka Federation of Khasi Jaiñtia & Garo People (FKJGP) War-Jaiñtia Circle hynnin ka sngi 12 tarik Naitung kala leit ban ïakynduh ïa u Executive Engineer PWD Jowai Central Division West Jaiñtia Hills ha kamra treikam jong u ha Jowai ban pynkynmaw halor ka jingthoh (complaint) kaba la dep buh haka 5 tarik Naitung 2023.
Ha kane ka jingïakynduh na ka liang ka seng ka dawa jur ba dei ban maramot biang ïa une u surok naduh Nongtalang sha Dawki namar ula sniew bad pei thliew ha shilynter.
Kum ban pynshu kynmaw ha ka jingleit jurip jong ka seng ïa une u surok ha kine ki taïew ba la dep la lap ba ka rukom pyntrei ïa u surok kam biang namar tang hadien 3 bnai ula kylla sniew bad pei thliew noh ha shilynter bad kane ka buh jingeh shikatdei eh ïa ki nongleit nongwan lyngba une u surok uba dei shisha u budlum ka roi ka par ka khaïi pateng hapoh ka thaiñ War Jaiñtia.
Ha ka jingïakynduh na ka liang u EE ula kular ba ïa une u surok yn maramot biang bad kin leh shwa tang ïa ki thliew (pothole) bad ïa mynta namar ba dang slap kim lah leh eiei bad tang shu rang ka bneng kin sa trei biang.
Kumta na liang ka seng ka la ban jur ba kan ïai buddien bad lada katei ka ophis kam leh ïa ka jingdawa, na ka liang ka seng kan sa leh ïa kaba donkam.
Ha kajuh ka por ka seng ka la pynkynmaw ïa ki kam ba sahteng kum ki Speed Breaker ha Ladjaplem, hynrei na ka liang u EE ula kular ba ha kine ki khyndiat sngi kin pynshna noh tang shu rang ka bneng.
Ha kane ka sngi la ïadonlang u President FKJGP War Jaiñtia Circle bah B.Mukhim, General Secretary bah Kynsai M Khonglah, ma Marhok Myrboh General Secretary FKJGP West Jaiñtia Hills District.
Kane ka long katkum ka kyrwoh ba la phah da u President bah Shlur Mukhim.
Khliehriat, Naitung 13 : Hadien ka jingpynpra ïa ki ar tylli ki karkhana Coke kiba don hapoh ka elaka Sutnga, ka Environment Coordination Committee (ECC) jong ka elaka Sutnga ka la pynpaw ka jingsngew kmen bad sngew ïoh mynsiem bad ki nongialam bad ki dkhot ka ECC ki la leit ruh ban ïakynduh bad u Deputy Commissioner, u Abhilasah Baranwal, IAS bad sngew kmen shibun eh ba u tei u khlieh duh jong ka District u la shim khia lem halor kane.
Lyngba u kyrwoh, ka ECC ka la pynpaw ba kane ka dei ka mat kaba ka ECC ka la ieng pyrshah bad iakhih ruh mynta la ar snem halor ka nongrim ba dei beit ban pynduh pyndam noh ïa kito ki karkhana coke kiba shu tei beaiñ hapoh ka elaka Sutnga.
Na ka liang ka ECC ka maham jur ruh ba hadien kane ka jingpynpra bad pynduh pyndam ïa ki karkhana Coke ba beaiñ ka jingiakhun jong ak ECC kan kham suk na ka bynta kito kiba la dep ioh ïa ka CTE bad CTO bad ka pynrem ruh ïa ka jinglong thulmur ka tnat Meghalaya State Pollution Control Board kaba la ai khlem sngewthuh ïa ki CTO.Kumba long mynta, ka iïngbishar Meghalaya High Court ka la buh jingkylli ruh halor kito ki briew kiba don kti ha kaba pyntrei beaiñ ïa ki karkhana Coke hapoh ka district, halor kane na ka liang ka ECC ruh ka la long ba la kloi ban ïa snoh kti lang ban pynduh pyndam noh ïa ki karkhana beaiñ, namar na ka liang ka ECC ka la don lypa ki sakhi, satar kiba biang kiba pyni shynna ruh ba ki dei ki ba shu wan leh benami hangne hapoh ka district bad ïa kane la lap lyngba ka jingwad RIT ha kaba ki don haduh 32 Unit kiba la long trai da ki bar jylla kum ki benami khamtam ha kito ki karkhana Coke kiba la ioh ïa ki CTO.Kaba pynlyngngoh shuh shuh ïa ka ECC ka long ba watla ki kam ki dang sahteng ha ka iïngbishar kata hapoh ka High Court bad ha ka Supreme Court bad wat hapdeng kiba bun tylli ki memorandum ba la phah sha u myntri rangbah ka jylla, hynrei dang myn ha ki khyndiat bnai ba la leit ka tnat Meghalaya State Pollution Control Board ka dang pyllait sa lai tylli ki CTE Unit jong ki karkhana coke hapoh ka district bad kita ki dei ka M/s Magic Coke, M/s, M.M Minerals bad ka M/S Presidium Breeze kiba ha Nongsning, Elaka Sutnga, kane ka la pyn artatien ruh ïa ka ECC bad pynpaw ruh ba donkam ban ioh ïa ka jubab kaba shai ba ha kano ka rukom ka tnat MSPCB ka ioh ïa ki kot donkam ban pyllait ïa kitei ki Unit.
Na ka liang ka ECC ka dawa ba dei ban weng noh ïa ki CTE kiba dang shu ai ha kine ki khyndiat taïew ba la leit bad lada ym lah ban weng, ka ECC kan sa shim da kawei pat ka lynti ha kajuh ka por u heh sorkar ba dei peit ïa kane ka kam u dei ban ai ka jubab halor kane.
Kane ka jingioh ïa ki CTE ka paw shai ba kane ka sorkar kam suid ñiew ei ei ïa ki briew jong ka district watla ka la mih ka jingpyrshah ïa ki karkhana coke hapoh ka district.
Khnang ba ka kam kan kham kloi, ka ECC ka tyrwa ruh ban iatreilang bad ki bor distrcit ha kaba pynpra, pynduh pyndam noh ïa ki 34 tylli ki karkhana coke kiba pyntrei beaiñ hapoh ka district.
Nongpoh, Naitung 13: Kum shi bynta ban ailad ïa ki samla pule kiba wan ban pule ha ka Kolej ban ioh lum jingtip shaphang kiba bun jaid ki jingnang jingtip kiba dei katkum ka juk ba mynta, nalor ka kam ba ki pule ïa ki kot ha ki Kolej, ka Ri Bhoi Synod College kaba don ha Umsaitsning ha ka Sngi Balang jong ka taiew ka la lah ban plie paidbah noh da kata ka kamra kynshew kot (Library Room) ha katei ka kolej.
Ïa kane ka College library la wan ban plie paidbah da u MLA ka Umsning Constituency, u Dr.Celestine Lyngdoh kum u kongsan bad u MLA ka Nongpoh, u Bah Mayral Born Syiem kum u symbut kongsan.
Nalor ki samla pule bad ki nonghikai jong kane ka Kolej, kiwei kiwei kiba la ïa don lang ki kynthup ïa ka jingdon lang ka Dr.Jacqueline Thabah, faculty member ka HEHU na ba dei peit ïa ka Library, u Rev.H.L Marsing, President ka Governing Body jong ka Kolej, u Rev.Precious Tmung, Vice Principal ka Kolej bad kynthup kiwei kiwei ki riew pawkhmat na Ri Bhoi.
Kumba la pynpaw da ki bor pynïaid ka Kolej, kaneka jingplie ïa kane ka Library Rook na ka karam kynshew kot ka long shi bynta ban ïarap ïa ki samla pule ba kin ioh lum jingtip da ki jingdon ki kot bapher bapher ban lum jingnang jingstad khamtam sha kito ki samla kiba ju pylut por ban wad jingtip ïa kiwei kiei kiba dei shaphang ka mynnor bad kiba dei haduh kane ka juk ba mynta.
Haba kren ha kane ka sngi kum u kongsan, u Dr.Celestine Lyngdoh, MLA ka Umsning, u la pynpaw ka jingkmen ba ka Ri Bhoi Synod College ka la shim sa ïa ka sienjam ban buh kyrpang da kita ki Library Room ba myntoi ki samla pule bad kine baroh ki urlong ka dei namar ka jingshim khia ki bor pynïaid jong ka Kolej ba ka jingmyntoi pat ka leit sha ki samla pule.
Kum ka jingai mynsiem `ïa ki samla pule katei ka Kolej, u Dr.Celestine Lyngdoh u la kyntu ruh ïa ki samla pule ba ki dei ban pyndonkam ïa kane ka Library Room da kaba kin lum ïa ka jingnang jingtip kaba ai jingmyntoi ïa ka jingim jongki bad ruh u la ong ba kum ki samla pule ban poi sha ka thong jong ka jingjop kum ki samla pule kam shym mut ba tang ban poi sha ka Kolej la biang katba kim tip ei ei pat ïa ka jingpule kaba long tang ka jingpynsyrwa kai ïa ka por, u la bynrap.
Na ka liang u Bah Mayral Born Syiem kum u symbut kongsan, haba ai mynsiem ïa ki samla pule kiba la ioh ïa kane ka library rook, u la ong ba kane ka juk ba mynta ka dei ka juk jong ka jingwad jingtip bad ym shuh kata ka juk hyndai kaba ïakhun thma da kaba pyndonnkam da ki wait ki sum bad mynta ka jingnang jingstad ka long kaba donkam hakhmat eh ban poi sha kano kano ka thong jong ka jingim.
Jowai, Naitung 13: Ka Khasi Students’ Union (KSU) Lapangap Unit mynta ka sngi kila leit ïa kynduh ïa u Deputy Commissioner ka West Jaiñtia Hills District u bah B.S.Sohliya (IAS) hadien ka jingwan pynjulor ki paid Karbi ïa ki tynrai dieng kiba dang shu dep thung da ki nongshong shnong ka Lapangap West Jaiñtia Hills District.
Katkum katei ka shithi jingujor sha u DC la pynpaw ba ïa kitei ki tynrai dieng la dep thung dang shi taïew mynta ha ka jaka khappud bad ka shnong Tahpat kiba la don haduh 2 hajar tynrai lyngba ka jingïarap naka skim jong ka Meghalaya Basin Development Authority, Jowai, hynrei ïa kitei ki tynrai dieng la shah pynjulor noh ha kane ka 12 tarik mynta u bnai da ki briew ka Karbi ha ryngkat ka jingsynran lang ki pulit Assam.
Hadien ka jingïakynduh bad u DC kitei ki nongïalam seng ha ka jingkren sha ki lad pathai khubor kila pynsngew ba kane ka jingleh jong ki paid Karbi kala long shaba palat bad kane ka lah ban dei tang ka jingthmu jong ki ban ïoh kyntur pud shapoh u pud u sam ka jylla Mghalaya.
Halor kane kila pyntip ba na ka liang ki bor ba dei peit ïa kitei ki deing kila dep ban ujor da ka ejahar bad la kyntu jur ïa ki bor District ban shim khia marnor ïa kane.
Shuh shuh kitei ki nongïalam ka seng kila pynsngew na ka por sha ka por ki briew jong ka Assam kila wanrah ïa ka jinghuri hura bad ki nongshong shnong ka Lapangap bad na ka liang ka KSU kala kren shai lada kane ka dang pteng ka seng kam banse ban sdang noh ïa ka jingïaleh pyrshah ïa ka paid Karbi.
Nongpoh, Naitung 13: Ha kawei na ka jingjia bym poi pyrkhat ki trai jong kawei ka Kor tylliat maw (Stone Crusher) ha Killing ki la duh ei haduh T.1.9 lak, kaba dei hadien ba ki kynhun jong ki runar ki la wan ban lute tang da kaba pynap da ki kynja tiar siat ba la shu shna da ki dieng ban ioh syndon ïa katei ka song pisa na katei ka ka kor tylliat maw kaba don ha Killing ba hap ha ka Khanapara Police Station ha Ri Bhoi.
Kumba la ioh lum jingtip, la ba kane ka jingjia ka la jia ha ka 11 tarik u Naitung 2023 ha ka por 2 baje ei ei mynstep, ha kaba ki kynhun jong ki runar kiba la don phra ngut ki la wan rung sha katei ka kor tylliat maw ban pynap da ki kynja tiar siat tang ban ioh lute na katei ka kor tylliat maw, kata ruh ki leit dang step phyrngap.
Ka tyllong khubor ka ïathuh ruh, ba ki don kumba 8 ngut ki runar kiba la wan rung jubor sha katei ka kor tylliat maw da kaba pynap ïa ki tiar siat bad rung beit sha ka ophis treikam ha ka jaka buh pisa (Locker) bad ki la ioh lad ruh ban rong tuh ïa katei ka song pisa bad ki sa phet krat pat ïa lade na katei ka kor tylliat maw.
Halor kane ka jingjia, ki bor pulit ka Khanapra Police Station ryngkat ki CRPF ki la hiar mardor sha katei ka kor tylliat maw ban pynlong ïa ka jingtohkit bad hadien ba ki la poi ha katei ka jaka lap ba kitei ki runar ki la dep ban phet krad ryngka ka jingioh rong ïa katei ka song pisa.
La ïathuh ruh ba kitei ki runar ki pyrshang ban pyntieng pynsmiej ïa ki nongtrei ha katei ka kor tylliat maw tang da kaba pynap da ka kynjat tiar siat ba shna da ki dieng hakaba haduh ba ki la ioh la dban rong tuh ïa katei ka song pisa.
Katkum ka tyllong khubor ba la ioh lum na ki pulit ka Ri Bhoi, la ong ba ki la dep ban pynlong ïa ka jingtohkit halor kane ka jingjia bad ki la ioh ksai ruh ïa ki runar ba don kti ha kaba lute ïa katei ka kor tylliat maw da ki dien kti jong kitei ki runar, ha kaba la pyndonkam ruh ïa ka jingtohkit da ki kynhun ksew jong ki pulit (Dong Squad) ban lap ksai ïa ki runar kiba don kti ha kane ka kam lute pisa jubor na katei ka kor tylliat maw.
Shillong, Naitung 13: Ka Jaintia National Council (JNC) mynta ka sngi ka la dawa na u myntri ka tnat Disaster Management ma Kyrmen Shylla u ba dei ruh u MLA ka thaiñ ban nym shah satia ïa ka sorkar jylla ba kan ïakren halor ka jingpynpoi lynti Rel hapoh Khliehriat, East Jaintia Hills.
Haba kren sha ki lad pathai hadien ka jingkynduh ïa u bah Kyrmen Shylla, u President ka JNC samla Sanbormi Lyngdoh ula ong ba ka seng bad ki paidbah nongshong shnong ka thaiñ East Jaintia Hills ki sngewkhia bha halor ka jingkam u Myntri Rangbah ka jylla u Conrad K Sangma ba ka la don ka jingïakren ban pynpoi Rel shapoh kane ka thaiñ.
U samla Sambormi ula ong baka seng ka pyrshah jur ïa kane ka jingthmu ka sorkar jylla ban pynpoi Rel shapoh ka thaiñ East Jaintia Hills namar kane kan pynsuk shuh shuh ïa ki bar jylla ban wan buhai shnong shapoh kane ka thaiñ bad ka jylla Meghalaya baroh kawei.
“Kam pher la ka dei tang ka Rel kit mar ne Rel kit briew hynrei na ka liang ka seng bad ki paidbah nong shong shnong hi kin ïai pyrshah jur ïa kane ka jingthmu namar ba lada wan ka lynti Rel ka jingmyntoi hi ka dei na ka bynta ki briew ki ba wan nabar" la ong u samla Sambormi.
U samla Sambormi ula kynnoh ba karRel kan pynsuk tang ïa ki briew ba nabar katba ki trai ri trai muluk kin sa mad ïa shibun ki jingeh bad shah knieh noh ïa kiba bun ki hok kynthup ki kam ki jam.
Shillong, Naitung 13 : U Myntri Rangbah ka Jylla Conrad K Sangma, ula phah da ka jingthoh sha u Myntri ka Tnad Pule Puthi ka Sorkar Pdeng u Dharmendra Pradhan, ban kyrpad ïa u ban tuklar bad pynrung lang ïa ka Ktien Khasi bad Garo nalor ka Alternative English ha ka eksamin National Common Entrance Test (NCET).
U Myntri Rangbah ka Jylla ula pyntip ba ki samla pule ka Jylla kin nym lah satia ban ïakhun ïa ka eksamin jong ka Language 2 jong ka kyndon I (33) language namar ym shym la kynthup lang ban ai jied ïa ki Ktien ki Thylliej jong ka Jylla kat kum ka thup ha ka kyndon I Language jong ka National Test Agency (NTA).
“Kane ka la wanrah ïa ka jingbym sngewhun hapdeng ki samla pule, ki Kmie Kpa bad ki Jaka pule jong ka Jylla" ong u Myntri Rangbah ka Jylla.
Ha ka shithi, u Conrad ula kyrpad ïa u Myntri ka Sorkar Pdeng ban bthah ïa ka National Council for Teachers Education (NCTE) ba kan pynrung lang ïa ka ktien Khasi, Garo bad Alternative English ha ka thup khnang ba ki samla pule kin ïoh ka lad ban jied ïa kine ki Ktien bad ba kin ym duh ïa la ka hok bad ka kabu.
Haba pynpaw ba kane ka kam ka dei kaba sngewkhia jur bha, u Conrad ula ong ba kane ka dei kaba ïadei bad ka National Common Entrance Test (NCET) na ka bynta ka Integrated Teachers Education Programme (ITEP) ka ban pynlong da ka National Test Agency (NTA) kat kum ka Notice ba pynmih ha ka 2 tarik Jylliew, 2023.
U Myntri Rangbah ula thoh ïa kane ka shithi halor ka shithi jong ka Tnad Pule Puthi ka Jylla ba 30//2023 bad 10/7/2023 ba la pyntip sha ka National Council for Teachers Education (NCTE).
Shillong, Naitung, 13: Ka ophis jong u Executive Engineer (PHE) GSWS Division No-II Mawphlang u la pyntip ba ka don ka jingthud jong u pipe um 750mm dia C.I Gravity Main jong ka Greater Shillong Water Supply Scheme ha phyllaw jong ka Agriculture Training Centre (ATC) Hynriew Mer shiteng Upper Shillong bad kan ym don ka jingsam um ha ka 13 tarik, 14 tarik bad 15 tarik mynta u bnai.
Ki shnong ki ban shah ktah ki dei kiba hap hapoh ka Shillong Municipal Board, Shillong Cantonment Areas, Nongthymmai bad Mawlai.
Ka jingmaramot ïa u pipe um ka la ïaid shakhmat bad yn bteng biang ïa ka jingsam um haduh ka janmiet 15 tarik mynta u bnai.
Shillong, Naitung, 13: Ki nongïalam jong ka Khasi Students Union (KSU West bad South Khasi Hills District ha ka sngi Palei ki la aiti da ka jingthoh ha u Myntri ka tnat Sam Bording jong ka Jylla u Abu Taher Mondal halor ka jingdawa ïa ka Sorkar Jylla ba kan pynstet noh ban tei ïa ka shlem pynmih bording ha Wah Kynshi ïa kaba yn tip kum ka Kynshi Hydel Power Project (KHPP).
Ha ka dorkhas, ki nongïalam ka KSU ki la pyntip ba ki trai jaka ki ban shah ktah na kane ka projek ki angnud ba ka Sorkar Jylla lyngba ka Meghalaya Energy Corporation Limited (MeECL) kan tei noh mardor ïa kane ka shlem pynmih bording khnang ba kan weng ïa ka jingkyrduh bording ha ka jylla bad kan plie ruh ïa ki lad ïohkam ïohjam jong ki samla.
Kane ka jingdawa ka seng ka la long hadien ba ka Jylla Meghalaya ka la mad ïa ka jingpynlip bording da ki kynta.
Nalor kata, ki shnong nongkyndong ki ju mad ïa ka jinglip bording kaba ju neh haduh 10 kynta ha ka shi sngi khamtam ha ki por ba tyrkhong ka bneng.
“Ka jingduna ki shlem pynmih bording ha ka jylla ka la buh jingeh haduh katta katta ïa ka MeECL ban sam khlem jingthud ïa ka bording sha ki nongshong shnong jong ka jylla.
Dang shen ka la don ka jingtyrwa ban den ïa ka wah Kynshi na ka bynta ban pynmih bording kaba la shu iehnoh kumto na ki kattto katne ki daw.
Katkum ka jingtip jong ka seng, ka jingpynmih bording na ka Kynshi Hydel Power Project kan long haduh 450 mega watt," ong ka dorkhas na ka Seng.
Kum ban shu pyntip ka Sorkar ka la aiti ïa kane ka projek sha ka Athena Company ha u snem 2007.
Shillong, Naitung 13 : Ka Voice of the Peoples Party hynne ka sngi ka la leit ban buddien na u Myntri Rangbah ka jylla, Conrad K Sangma haba ïadei bad ka ishu halor ka bhah kam bhah jam lane ka Reservation Policy.
Nalor katei ka mat, ka VPP hapoh ka jingïalam jong u Bah Ardent ka la rah ruh bad san tylli kiwei pat ki mat kiba kynthup naduh ka jingshong suk shongsaiñ ha ka jylla, nangta ka jingshah shimkabu ki nongrep, ka jingïaid Odd bad Even number ki kali kamai, ka jingkiew dor ki marbam mardih bad ruh ka jingïai bteng ka jingpynlip bording ha ka jylla.
Haba kren bad ki lad pathai khubor hadien ka jingïalang, u Bah Ardent u la pyntip ba kum ka party ki la kyntu ïa ka sorkar jylla ba kan pynstet na ka bynta ban jied noh ïa ki dkhot jong ka Expert Committee ba kan sdang ban bishar bniah noh ïa ka Reservation Policy jong ka jylla.
U Bah Ardent u la ïathuh ruh ba u Myntri Rangbah u la kular ha ka kynhun ba ka Search Committee ka la tyrwa katto kate ki kyrteng kum ki dkhot jong ka Committee hynrei ka Committee mynta ka dang pyrshang ban jied pat ïa ki kyrteng ban khlieh ïa ka kum u Chairman.
“La pyntip ïangi ba kane ka kam, kan ym shim por shuh palat ïa ka ar ne lai taiew," u la ong.
Haba kren pat halor ka suk ka sain ha ka nongbah, u Bah Ardent u la ong ba ki kyndit haduh katta katta ban ïohi ba ka jingleh ki bor bor distrik ka pyni pynban ïa ka khubor ba ka nongbah Shillong kam dei shuh kaba shong shngaiñ tang na ki katto katne ki jingjïa hangne hangtai.
Haba kren pat halor ka ishu kaba ïadei bad ki nongrep, utei u nongïalam ka VPP u la ong ba ki sngewkmen ba u Myntri Rangbah u la kular ban shimkhia haba ïadei bad ka jingeh jong ki nongrep khamtam haba ïadei bad ka jingshah shimkabu jong ki ha ki iew ki hat.
Shuh shuh u Bah Ardent u la pynpaw ruh ba ka jingsngewkhia halor ka jingjur palat ka jingkiew dor ki marbam mardih kaba la ktah haduh katta katta ïa kito ki longiing kiba kham duna ka ïoh ka kot.
Ha kajuh ka por, utei u rangbah ba dei ruh u MLA ka Nongkrem u la ong ba ka party ka kyntu jur ïa u Myntri Rangbah ban pynsangeh noh mardor ïa ka jingpynlip bording ha ka jylla baroh kawei.
Khliehriat, Naitung, 13: Ki bor synshar jong ka East Jaiñtia Hills District, hapoh ka jingpeit jong u Additional Deputy Commissioner ka East Jaiñtia Hills, u Bah J.Shylla, ha ka sngi Palei ki la pynpra sa kawei ka Druk Fuel Limited kaba don ha Nongjri kaba hap hapoh ka Elaka Sutnga ba la tei beaiñ khlem pat ïoh ïa ka Consent to Established (CTE) na ka Meghalaya State Pollution Control Board (MSPCB).
ïa kane ka karkhana la pynpra da kaba shu pynbthei da ki bom ha ka por 3:00 baje nohphai sngi.
Ha ka por ba la pynbthei ïa ki bom ha kane ka karkhana la sakhi lang da ka kynhun na ka ophis jong u Superintendent of Police, East Jaiñtia Hills District, ki nongtrei na ka tnat Meghalaya State Pollution Control Board (MSPCB) bad na ka tnat District Commerce and Industries Centre (DCIC).
Ka jingpynpra ïa ka karkhana ka long ruh katkum ka hukum lane ka Order No:EJHD/GENL.261/COKE/Pt.
IV/2023/151 Dated 7th July, 2023 bad ka Order No: EJHD/GENL.261/COKE/Pt.
IV/2023/152 Dated 11th July, 2023, ba la dep pyllait da u Deputy Commissioner ka East Jaiñtia Hills District.
Ki bor synshar district kin nang ïai bteng shuh shuh ïa ka jingpynpra ïa kiwei kiwei ki coke plant beain kiba dang don hapoh ka district kiba la tei beaiñ khlem pat ïoh ïa ka CTE.Shillong, Naitung 13 : Ki Pulit ka Mawlai Police Station, hynne ka step sngi Palei, ki la ïoh tam ïa ka metiap jong uwei u briew ryngkat u thyrnia injek ha kti, kaba la thiah lyngktar ha Lum Jingtep jong ka shnong Lummawnei, MawlaiKi Pulit ki ïathuh ba ïa kane ka metiap la lap nyngkong da ki nongshong shnong ka thaiñ, kiba la pyntip mar mar sha ki Pulit ba kin wan leh ïa kaba donkam.
Ki Pulit ki la hiar tohkit ïa ka jingjia bad ki la pynkit noh ïa ka met sha Shillong Civil Hospital ban pyndep ïa ka post mortem.
Ki Pulit ki pyntip ba ïa une u briew la tip kyrteng da u Bah Vicky Lyngdoh Lyngkhoi, kurim jong ka Kong D Marbaniang ba na Mawlai Nongkwar Block 13.
Une u briew u don hapdeng ka rta ba 30 haduh 40 snem.
Tad haduh ba thoh ïa ka khubor, ym pat shym la lah ban pynthikna ïa ki daw jong ka jingiap.
Shillong, Naitung 13 : U Myntri Rangbah ka Jylla Conrad K Sangma ha ka sngi Palei, ula pyntip ba ka Sorkar ka dang ap ban ïoh sa katto katne ki kyrteng jong ki briew na ka bynta ban thung kum u Chairperson ka Expert Committee ba la thaw ban shong bishar ïa ka State Reservation Policy.
U Conrad ula pyntip ha ki nongthoh khubor ba tang kawei ka kyrteng ka dang wan ban thung kum u Chairperson ka Committee.
“Namar kata, ngi sngew ba ki kyrteng ki dei ban don kham bun , na kata ka daw ngi dang ap ban ïoh sa 3-5 tylli ki kyrteng khnang ba ka Sorkar kan ïoh ban bishar.
Shisien ba ngi la ïoh ïa ki kyrteng sha ka shuki Chairperson, ngin sa wanrah ha ka Cabinet ba kan shim rai" ula ong.
U pyntip ba ka Sorkar kala ïoh pdiang ïa katto katne ki kyrteng ban thung kum kiwei pat ki dkhot jong ka Expert Committee.
Shillong, Naitung 13: U Myntri Rangbah ka jylla Conrad K Sangma mynta ka sngi ula pynrem jur halor ka jingshah kawang maw ka ïingsah ka Myntri sorkar kong Ampareen Lyngdoh kaba dei ruh ka MLA ka East Shillong Constituency.
Lah ban kdew ba ha ka 11 tarik mynta u bnai ha ka por 7 baje mynniet, uwei u briew ba rah da ka wait, ula ther maw ïaka ïingsah jong ka jong ka Kong Ampareen Lyngdoh kaba don ha Laitumkhrah.
U Conrad ula ong ba ka long kaei kaei kaba sngewkhia ban ïohsngew ïa kum kine ki jingjia la ka jia ïa ki Myntri Sorkar ne ki Nongmihkhmat paidbah bad na ka liang ka aiñ ruh kan leh ïa kaba donkam pyrshah ïa kiba thmu ban pynthut ïa ka shong suk shong saiñ.
“Kum kine ki jingjia kim dei ban jia ïano ïano ruh, la ka dei pyrshah ïa ki nongthaw aiñ ne ki riew paidbah bad ka dei ka kamram jong ki bor Pulit bad ki bor synshar district ban leh tyngeh pyrshah ïa kum kine ki briew kiba thmu ban thaw jingkulmar ha ka imlang sahlang" la ong u Conrad.
U Conrad ula ïathuh ba na ka liang ka sorkar bad ki bor district kin lum jingïalang ban pynthikna ba kum kine ki jingjia kim dei shuh ban jia nangne shakhmat.
Shillong, Naitung 13 : U Myntri Rangbah ka jylla u Conrad K Sangma mynta ka sngi Palei ula pyntip ba la pynsangeh shwa ïa ka jingïakren pynbeit pud jong ka wat ka ba ar hapdeng ka Meghalaya bad Assam namar ka jingïaid ka kam phiah Constituency jong ka Election Commission of India (ECI) ha Assam.
“Haka jingshisha, mynta ka taiew ngi la ïa pynbeit bad u Myntri Rangbah ka Assam u Himanta Biswa Sarma ban leit jurip ïa ka thaiñ Khanduli, West Jaintia Hills hynrei namar ba ka don ka jingphiah konstitwensi hapoh katei ka jylla, la hap ban pynkynriah noh ïa kane ka kam sha kawei pat ka tarik" la ong u Conrad.
U Conrad ula ïathuh ba na ka liang u Myntri Rangbah ka Assam ula kyrpad ïa ka sorkar Meghalaya ban pynbeit noh ïa ka tarik ba thymmai ban leit jurip ïa ki jaka ha ki thaiñ khappud hashuwa ban sdang noh ka jingïakren pynbeit pud jong ka wat kaba ar.
“Hashuwa ban kut une u bnai, ngin sa leit jurip ïa ka thaiñ Khanduli hynrei ha kajuh pat ka por ruh ki Chairman jong ki Regional Committee kin dang leh bad pyndep kaba donkam haba ïadei bad ka jingsdang noh ïa ka jingïakren pynbeit pud" ula ong.
Shillong, Naitung, 13: U Myntri Rangbah ka Jylla u Conrad K.Sangma ha ka sngi Palei u la pynkup burom ïa ki khynnah skul kiba la wan shakhmat ha ka eksamin ba la pynlong da ka Meghalaya Board of School Education (MBoSE) ha ka ‘Meghalaya Education Symposium’ ryngkat ka jingsakhi jong u Myntri ka tnat Pule Puthi u Rakkam A.Sangma ha ka jingïalang kaba la long ha Shillong International Centre for Performing Arts and Culture (SICPAC).
Ka ‘Meghalaya Education Symposium’ ka dei ka sienjam jong ka Sorkar Meghalaya ban kyntiew ïa ki jaka pule puthi bad ha kane ka prokram la ïashim bynta lang da ki Myntri Sorkar kiba kynthup ïa ka Dr.Mazel Ampareen Lyngdoh bad u Bah Paul Lyngdoh, u nongai buit jong ka tnat Pule Puthi u Bah H.M.Shangpliang, u Commissioner & Secretary ka tnat Pule Puthi u Pravin Bakshi bad kiwei kiwei.
U Myntri Rangbah haba kren ha kane ka jingïalang u la ong ba kane ka rynsan ka long ban ïamir jingmut halor ki jingkylla kiba kongsan ïa kiba ka Sorkar ka la shim ha kaba ïadei bad ka jingtreikam jong ka tnat Pule Puthi.
“Ngi la ïoh ïa ka jingkyrkhu lyngba ki samla pule kiba dei ban ïoh ïa ka kabu kaba bha tam, kata ym tang ha kaba ïadei bad ka jingpynkhlaiñ ïa ka thymmei jong ka pule puthi bad ban kyntiew ïa ka jinglong jingman jong ki ha baroh ki liang," u la ong.
“Ngi la thaw ïa ka Youth Policy ka ban aibor ïa ki samla bad ka Sorkar ka la shim ïa ki sienjam ban kyntiew kumba 2000 tylli ki skul Lower bad Upper Primary.
Kumjuh da kaba mang pisa T.920 klur ban tei ïa ki 39 tylli ki Eklavya Model Residential Schools (EMRS) kum shibynta ban kyntiew ïa ka pule puthi," u la ong.
“Da kaba mang na ka bynta khyndai tylli ki kolej ha baroh kawei ka jylla kan pynthikna ba ki samla kin ïoh ïa ka pule puthi kaba biang ha ki thain nongkyndong, ka jingpynïoh ïa kajuh ka kabu na ka bynta baroh.
Ha ka jingpyrshang ban kyntiew ïa ka pule puthi lyngba ka Digital, ngi la sam kumba 26,000 tylli ki Digital Tablet sha ki samla khynnah skul na ka bynta u snem 2021-22," la bynrap u Sangma.
“Na ka liang ka Sorkar ka angnud ban kynthup ïa ki jingai jingmut bad ki jingmynjur lyngba ka jingpynlong ïa ka ‘education symposium’ ban ïai bteng ban kyntiew ha ka liang ki jingpule kiba kham shalor.
Nga ai khublei ïa ki samla kiba stad kiba wan shakhmat ha ki eksamin ba la pynlong da ka Meghalaya Board of School Education," la bynrap u Sangma.
U Myntri ka tnat Pule Puthi u Rakkam A.Sangma haba kren hashwa, u la ong, ka Sorkar Meghalaya ka la phaikhmat halor ki kam pynroi bad kum ka jylla ka la ïaid ha u mawjam uba kham shakhmat.
Lyngba ki jingthmu jong kane ka thong ban kyntiew shakhmat ïa ka jylla shibun ki sienjam la lah ban shim, kata kum ha kaba wanrah ïa ki University, ka jingplie ïa kiba bun tylli ki kolej bad ka jingpynbha ïa kiba bun ki iingskul kiba la rim.
Ka Myntri ka tnat ka Koit ka Khiah ka Dr.Mazel Ampareen Lyngdoh, ka la pynpaw ïa ka jingdonkam ban kyntiew ha ki bynta bapher bapher ha ka liang ka pule puthi.
“Nga sngewkmen shibun ban ïoh ïa ka kabu ban ieng na ka bynta ka lawei ka jylla jong ngi bad ban pynpaw ïa ka jingsngew sarong halor ka jinglah ka jong ki ka ban pynurlong ruh ïa ka jingasngnud bad ka jingkyrmen ka jong ngi.
Ka long kaba donkam ba ka jingtreikam ha ka liang ka pule puthi ka jong ngi kan kyntiew ïa ki samla pule yki tang ha ka liang k jingpule hynrei ruh ban pynpaw ïa ki sap ki phong ki jong ki khnang ba kin lah ban ïa aireng ha kane ka pyrthei jong ka jingïaleh.
Ka pule puthi ka dei ka thong ban wanrah ka jingkylla ïa ka lawei jong ka jylla Meghalaya.
Ngi khmih shakhmat ban ïatreilang na ka bynta ban kyntiew bad pynbha shuh shuh ha ka liang ka pule puthi ha ka jylla ka jong ngi.
"Ka “Meghalaya Education Symposium 2023" ka la long kum ka rynsan kaba don jingmut na ka bynta ban ïamir jingmut lang ha ryngkat ka jingïatreilang hapdeng ki nongïalam, ki riew shemphang ha ka liang ka pule puthi nalor ki kynhun kiba ïa don bynta.
Kane ka plielad ruh ban ïamir jingmut halor ki jingshem bad ki sienjam ban kyntiew ïa ka pule puthi ha ka jylla Meghalaya.
Shillong, Naitung 13 : Baroh lai tylli ki District Council jong ka jylla, kata ka KHADC, JHADC bad ruh ka GHADC ki la shim ïa ka rai ban phah tang kawei ka jingthoh sha ka National Law Commission ban pyrshah jur ïa ka jingthmu pyntreikam ïa ka Uniform Civil Code (UCC) ha baroh kawei ka Ri.
Ïa katei ka rai (Resolution) kitei ki lai District Council ki la shim ha ka jingïalang kaba long hynin ka sngi ha conference hall jong ka KHADC ha Shillong.
“Ngin phah da ka Resolution ba la ïa soi lang da baroh lai tylli ki District Council ha shwa ka 14tarik sha ka National Law Commission ban pyntip ba ngi baroh ryngkat ki nongshong shnong ngi pyrshah jur ïa ka UCC," ong u CEM ka KHADC, Bah Pynïaid Sing Syiem haba kren bad ki lad pathai khubor.
U CEM u ong ruh ba ha katei ka jingthoh, kin kdew ruh ba kiei ki nongrim ba ki Council ki don ban pynpaw ba ki ieng pyrshah ïa ka jingthmu pyntreikam ïa ka UCC bad ba kumno katei ka aiñ kan ktah ïa ka riti dustur bad ka jinglong tynrai lada ka ïoh ban treikam.
U CEM ka JHADC, Ma Thombor Shiwat u la ong ba katei ka jingmih jong ki ban pyrshah kam dei ba ki shu pyrshah kumto hynrei kadei halor ka nongrim bad ka bor kaba la pynkup ïa ki da ka Khyrnit kaba Hynriew.
“Kumta da ka jingïasngewthuh lang ngin ïa soi lang bad pynpaw ïa ka jingpyrshah," u la ong.
Haba bynrap lang, u Chairman ka High Power Committee ka GHADC u RK Sangma u la ïathuh ba ka Council ka la dep ban pynlong bun ki jingïalang bad ki kynhun bapher bapher kynthup ïa ki Nokma bad bad ruh ki riew rangbah ka thaiñ ban ïa kren halor katei ka bynta.
“Ngi don hangne ban pyntylli ïa ka sur ban pyrshah jur ïa ka," u la ong.
Ha kajuh ka por na ka liang ka UDP ruh ka la rai ban pyrshah jur ïa jingthmu pyntreikam ïa ka Uniform Civil Code da kaba ong ba katei kan ktah jur ïa ka riti dustur tynrai jong ka jaidbynriew riewlum jong ka jylla.
Ha ka shithi sha u Member Secretary ka Law Commission of India, u General Secretary ka UDP Dr.Jemino Mawthoh u la ong na ka daw ba kam don jingshai halor katei ka bynta, kumta na ka liang ka party ki la rai ban kyrshan ïa katei ka jingpyntreikam ïa ka UCC."Shuh shuh u la ong ruh ba ka party ka tip ruh ba katei kadei ka mat kaba kongsan bha kaba la kylla long ka mat ïatai kaba jur bha ha kylleng ka ri.
Shillong, Naitung 13 : U Myntri Rangbah ka Jylla Conrad K Sangma mynta ka sngi Palei ula ong ba ka Office Memorandum (OM) kaba la dep pynmih ban pyntreikam ïa ka Roster System ka dei ka rai kaba khatduh bad yn ym phai dien shuh.
U Myntri Rangbah haba ïakren bad ki nongthoh khubor ula ong ba ka jingkylli ban phadien biang ïa ka Roster kan ym mih shuh.
U Conrad ula jubab ïa kane halor ka jingkylli kaba ïadei bad ka jingshong shah jingit ba khlem pud jong ka ACHIK ban dawa ïa ka Sorkar ban pyntreikam ïa ka Roster System naduh ki snem ba la leit noh bad ban wanrah ïa ka Winter Capital ha Tura, West Garo Hills District.
“Ka (OM) ka dei kaba la rai khadduh bad ka jingkylli ban phaidien biang ïa ka, kan ym mih shuh" ong u Conrad haba pynkynmaw ba ka Sorkar Jylla kala dep ban ïasyllok bad baroh ki kynhun bapher bapher shuwa ban wanrah ia kane ka OM ba thymmai.
Kat kum ka jingong jong u, ka ACHIK ruh ka la ïadonlang ha kane ka jingïalang.
“(Hynrei), kaei kaba kongsan ka long ban pynthikna ba ka Roster System ka dei ïa ka ban pyntreikam bha kumba ka long ha ki sngi , bnai bad snem ban sa wan bad kane ka long kaba kongsan ïa ngi bad kane ka dei kaba ngi khmih lynti" ula ong.
U Myntri Rangbah ula ong ba ka Sorkar kam lah satia ban weng noh ia ki briew kiba dei na kiwei pat ki jaidbynriew hadien bala dep thungkam ia ki namar kane kam iahap bad kam long hi ruh.
Halor ka jingdawa ïa ka Winter Capital, u Conrad ula ong ba kane ka dei ka jingdawa kaba la slem bha bad kine baroh ki dei kiba don jingïadei bad ka ïoh ka kot.
“Nga la kren naduh ka sngi ba nyngkong ba baroh ki jingdawa kiba wan ha kane ka bynta ki dei kiba don jingïadei bad ka ïoh ka kot bad ki katto katne ki jaidbynriew ha ka imlang sahlang ki sngew ba da ka jingïoh ïa ka Winter Capital, ka roi ka par kan wan.
Kumta,ka dei kawei na ki lynti ba la khmih lynti ïa ka jingwan ka roi ka par ha ki kitei ki bynta jong ka thaiñ" ula ong.
Haba pynpaw ba ka Sorkar ka la pynthikna ba ki kam pynroi ki la poi ha baroh kawei ka Jylla, u Myntri Rangbah ula ong ba ha ka sien ba nyngkong eh, ka Sorkar ka la buh ïa ki Mini Secretariat ha ki thaiñ bapher bapher jong ka Jylla ba kynthup ïa ka Tura, Jowai bad Pynursla.
Shillong, Naitung, 13: Ka Sorkar Jylla ha ka sngi Palei ka la rai ban pynsangeh shwa ban pyntreikam ïa ka odd-even system na ka bynta ki kali kamai kiba ïaid naduh Kachari Point ter ter sha Khyndailad bad haduh Motphran.
Ka Sorkar ka la shim ïa kane ka rai hadien ba ki nongñiah taksi kamai ki la ïakhih da kaba sangeh lut ïa ki kali ha surok syndah u Mot Kiang Nangbah hajan ka Shillong Civil Hospital kum ka jingpyrshah ïa ka jingpyntreikam ïa ka odd-even system.
Kane ka jingïakhih jong ki nongñiah kali kamai ka la wanrah ïa ka jingdheng kali kaba jur bha ha baroh kawei nongbah Shillong.
Hadien ba la wai ka jingïalang pyrkhat kam, u Symbud Myntri Rangbah uba peit ïa ka tnat Kam Pohing Bah Prestone Tynsong u la ong, “ngi la shim ïa ka rai ba ka hukum ba pynjari ïa ki odd bad even number yn pynsangeh noh mardor.
Ka Sorkar kan sa shong biang sa shisien ban khmih biang ïa kane ka kam shwa ban shim da kawei pat ka sienjam.
:“Kano kano ka rai ba la shim, ka dei ban long na ka bynta ka bit ka biang bad ka jingbha lang baroh ki nongshong shnong ka jylla Meghalaya, la kular u Bah Prestone.
Shwa kane, ki nongñiah taksi kiba pyrshah ïa ka jingpyntreikam ïa ka Odd bad Even system ki la kyntait ban mih na ka jaka ba ki la pynlong ka jingïakhih wat hapdeng ka jingpyrshang ban pynsngewthuh da ki bor synshar distrik bad ki bor pulit.
Shipor ka la mih ruh ka jingïania kaba jur hapdeng ki nongñiah taksi bad ki Majistor.
Ha ka jingïakren bad ki lad pathai khubor u President jong ka East Khasi Hills Local Taxi Welfare Association (EKHLTWA) Bah Wandonbok Jyrwa u la kynnoh ba ka Deputy Commissioner jong ka East Khasi ka la shim ïa kane ka rai ban pyntreikam da ki Odd bad Even number khlem ka jingïasyllok bad ki nongñiah taksi kamai kiba ju im kamai jakpoh ban kit ïa ki nongleit nongwan ha ka thaiñ Khyndai Lad bad Motphran.
“Kumno ngin pyndap ïa ki jingdawa ha ka ing ka sem haba la ailad ïa ngi ban kamai tang 15 sngi ha ka shi bnai? Hato ki khun jong ngi kin bamja tang 15 sngi ha ka shi bnai?" la buh jingkylli ki nongñiah kali ha ka thma ktien bad ki Pulit bad ki Majistor.
Jowai, Naitung 13: Ka Jaiñtia Students’ Movement (JSM) ha ryngkat ki nongshong shnong ka Khanduli mynta ka sngi Palei haka por kumba 12 shiteng nohphai sngi kila pynlong da ka jingïaid rally kaba la sdang naduh Wah Gate (Petrol Pump) bad ïaid na Ïawmusiang sha khyrdop ka DC ophis bad leit pynlong jingïalang ha phyllaw ka Jaiñtia Hills Autonomous District Council (JHADC).
Kane ka jingmih paidbah jong ki ha ryngkat ki lama bad ki jingpyrta pynrem ka long halor ka nongrim ban dawa naka sorkar ka ban weng noh ïa ka ‘Entry Tax Gate’ kaba don ha ka shnong Khanduli West Jaiñtia Hills District ïa kaba la pynïeng jubor da ki bor ka Karbi Anglong Autonomous Council (KAAC) naduh ka 15 tarik jong u bnai Ïaïong mynta ka snem, kaba dang hap hapoh u pud u sam jong ka Khanduli.
Ha ka jingïalang ba la pynlong hapoh ka phyllaw ka JHADC kiba bun na ki nongkren kila pynrem jur ïa u Chief Executive Member bad kumjuh ïa baroh ki MDC ka JHADC kiba long tang kum ki nongthiah sngi da kaba kim pyrkhat shuh ïa ka kyndew ka shyiap jong ka Ri bad ka Jaitbynriew, da kaba pynsngew na ki nongshong shnong ‘ba ka shnong Khanduli ka dei ka dieng kper kaba ïada na ka jingwan kyntur pud jong ka Assam’.
U Waheh Shnong ka Khanduli ma Yoshida Nongspung bad ki katto katne ngut ki riewrangbah ha ka jingkren kila pynpaw ka jingsngewsih ba ïohi ïa ka jingeh ba ki nongrep ki ïa kynduh naduh ba mih ka jinghuri hara hapdeng ki ar jaitbynriew kata ki Pnar bad ki Karbi.
Shuh shuh kila ïathuh la bun sien ki la dep ban pynsngew ïa kane ka jingeh sha ki nongmihkhmat kumjuh sha ka bor District bad wat shaduh ka sorkar jylla, hynrei haduh mynta ki dang ap khmih lynti ïa kata ka jingkular ban wanrah ïa ka jingshong suk shong shngaiñ.
La pynsngew haduh mynta ïa ka Entry Tax Gate jong ka Assam kaba don ha Khanduli la ap pahara da ki pulit Assam, katba ïa ki jaka rep jong ki Pnar kiba don sha thaiñ Karbi la eh sah ïa ki kumto na ka daw ba kim nud shuh ban leit rep.
Hadien kane ka jingïalang na JHADC kila leit tur sha ka ophis u Deputy Commissioner ka West Jaintia Hills District ha phyllaw ka DC, na ka liang u President JSM Western Region samla Ribok Biam ula kren shai lada ka sorkar kam sngap ïa kane ka jingdawa jong ka seng ha ryngkat ki paidbah ka Khanduli kin leit weng noh ïa katei ka Tax Gate bad lada jia kano kano ka jingïa um snam ka sorkar ka die ban kit khlieh, la ong utei u President.
Kine ki nongïalam ka JSM ha ryngkat ki nongïalam shnong kila ïoh lad ban leit ïa kynduh bad u DC ha ophis treikam jong u, hadien kane ka jingïakynduh na ka liang u Waheh Shnong ka Khanduli ma Yoshida Nongspung ula pynsngew na ka liang u DC ruh ula kular ban shimkhia ïa kane hapoh ka shi taiew ban ïakren sngewthuh bad ki bor ka Assam.
U ma Nongspung ula kren shai hapoh kane ka shi taiew kin sangeh shwa ïa ka jingïakhih da kaba ap ïa katei ka jingpynbeit, hynrei lada kane kam urlong ki lah ban shim biang ïa ki jingïakhih da kiwei pat ki lynti.
Shillong, Naitung, 13: Ka Sorkar Jylla ha ka jingbishar kam ha ka sngi Palei halor ka jingthud jong ka shongsuk shongsaiñ ha nongbah Shillong, ka la rai ban buh da ki bording ki ban pynthaba jingshai ïa ka surok naduh ka Hotel Assembly ter ter shaduh Ward’s Lake, ha Urkaliar bad ha ka thaiñ Polo.
Ka Sorkar ka la shim ïa kane ka rai ha ka jingïalang ba la pynïaid da u Symbud Myntri Rangbah uba peit ïa ka tnat Kam Pohing Bah Prestone Tynsong.
“Ngi la bishar bniah ïa ki lai tylli ki jaka ba ngi hap ban pynkhlaiñ ïa ka jingpahara.
Ka jingplie ïa ki dukan ha kine ki jaka yn pyrkhing naduh ka por 11:30 baje mynmiet," ong u Bah Prestone ha ka jingïakren bad ki lad pathai khubor.
Ki lai tylli ki jaka ki kynthup naduh Hotel Assembly shaduh Wards Lake ter ter na ka surok Oakland, ka bynta jong ka thaiñ Polo, ka Urkaliar, ka surok Quinton bad naduh Eee Cee Restaurant haduh Jail Road Petrol Pump.
“Ïa kine ki jingbthah la aiti sha ki bor synshar distrik bad sha u IGP ban pynkhlaiñ bad ban pynthikna ba kine ki jaka ki dei ban long kiba shngaiñ ïa ki nongleit nongwan," u la ong.
Ha kaba ïadei bad kane, ka Sorkar ka la pynkylla noh ïa ka hukum ba pyrkhing ïa ka jingplie dukan, ki dukan die jingbam, ki restaurant bad ki Enterprise haduh 10 baje mynmiet ha baroh kawei nongbah Shillong.
Hynrei, mynta ka sngi, la rai ban pynkylla noh ïa ka hukum kaba pyrkhing ban plie ïa ki dukan ha kine ki lai tylli ki jaka naduh ka por 11:30 baje mynmiet.
Kane ka rai, ka long ruh hadien ba ka la mih ka jingpyrshah ïa ka hukum na kiba bun balang, kynthup na u Myntri ka tnat Jngohkai Pyrthei u Bah Paul Lyngdoh hadien ba ki bor synshar district ki la pyrkhing ban plie ïa ki dukan tang haduh ka por 10:00 baje mynmiet.
Ki nongdie dukan ki la kynthoh ruh ïa ka rai jong ka Sorkar kaba la pynjari da ka Section 144 CrPC ha nongbah Shillong na ka daw ka jingmih ki huri hura bad ka jingïakajia hapdeng ki ar kynhun kaba lam sha ka jingshah wiang ding jong ki kali Pulit ha Laitumkhrah Police Station.
U Bah Prestone u la ong ba ka nongbah Shillong ka don beit hapdeng ka shongsuk shongsain hynrei watla katta ka Sorkar ka ju peitngor ïa kino kino ki jingjia hangne hangtai kiba rit baria.
U la pynthikna ba ka tnat Pulit ryngkat bad ki bor synshar distrik kin peitngor ban wanrah ïa ka shongsuk shongsaiñ bad ïa ka jingshngaiñ jong ki nongshong shnong bad kumjuh ruh ïa ki nong jngohkai pyrthei kiba wan sha ka Jylla.
Shuh shuh u Symbud Myntri Rangbah u la ïathuh ba ka Sorkar ka la rai ban pynkhlaiñ ïa ka tnat Pulit ha ka jylla.
“Ngi la rai ban pynkhlaiñ ïa ka tnat Pulit kan long noh shen.
Kane kan pynthikna ba ki paidbah kiba sah ha Shillong bad ki nongwan jngohkai pyrthei lane mano mano kiba wan sha Meghalaya kin sngewshngaiñ bad ki lah ban bam ha kano kano ka jaka kaba ki mon,"u la ong.
Haba kylli, u Bah Prestone u la ïathuh ba ka jingduna nongtrei ha ka tnat Pulit ka long haduh 2000 hajar ngut.
“Namarkata ngi la shim ïa ka rai ban pyndap noh mardor ïa ki kam kiba thylli," ula bynrap.
U la ong ba ka Sorkar ka la pyndep ïa ka jingpynrungkam ha kaba da ki hajar ngut tam ki shithi thungkam yn sa pyllait noh mardor hapoh une u bnai.
Ka wat kaba ar jong ka thungkam na ka bynta ki 1500-1600 tylli ki post yn sa pynsdang noh shen.
Ha kaba ïadei bad ka jingshah kawang maw dang shen ka ing jong ka Myntri Sorkar ka Dr.Ampareen Lyngdoh, u Bah Prestone, u la ong, “la ka dei ka jingjia ha Police Station lane ka jingjia ha ing ka Myntri Sorkar, ka aiñ kan sa leh la ka jong ka kamram bad ngin ym ailad kum kine ki jingjia ba kin dang jia biang sa shisien.
"“Kam mut ba tang namarba ka don ka jingjia ha ïing jong ka Myntri Sorkar lane ha ha kano kano ka Police Station ka don ka jingbym shongsuk shongsaiñ.
Kano kano hi ka jingjia kaba jia ha ka por shiteng miet ha kaba ki briew ki bym lah ban ithuh durkhmat kin thang ïa ki kali jong ki Pulit bad u briew, uba lehse u lah ban dei uba don jingpang ha ka bor pyrkhat un leit kawang maw ïa ka iing jong ka Myntri, hynrei kaei kaba jia ka long ba ki Pulit ki ladep kem ïa u bad ka jingtohkit ka dang ïaid shakhmat bad ngin sa peit kaei kaba donkam ban leh," u la bynrap.
U Symbud Myntri Rangbah shuh shuh u la ïathuh ba ki Pulit ki la leh la kamram ban kem ïa ki briew kiba donkti ban thang ïa ki kali Pulit ha Laitumkhrah Police Station.
Shillong, Naitung, 13: Hadien ba la pyndam noh ïa ka hukum ban khang dukan haduh ka por 10 baje mynmiet, ka Deputy Commissioner jong ka East Khasi Hills District ka Kong Rosetta Mary Kurbah ha ka sngi Palei ka la pynkylla ïa ka hukum kaba pyrkhing ïa ki kynta ban plie ïa ki dukan, ki dukan die jingbam, ki restaurant bad ki Enterprises tang ha ki katto katne ki bynta jong ka nongbah.
Katkum kane ka hukum ba la pynmih thymmai, yn shah ban plie tang haduh ka por 11:30 baje mynmiet bad kane ka hukum kan treikam noh mardor naduh ka 13 tarik, Naitung, 2023 tad haduh ban da pynbna da kumwei pat.
Ki dukan die jingbam kiba shah teh ha kane ka hukum ki long naduh Hotel Assembly Point haduh Wards Lake lyngba ka surok Oakland, ka iew Polo baroh kawei, ka Urkaliar, ka Quinton Road, naduh Eee Cee Restaurant haduh Jail Road Petrol Pump.
Kino kino kiba pynkhein ïa kane ka hukum kin shah pynshitom hapoh ki kyndon jong ka Section 188 jong ka Indian Penal Code (IPC).
Nongpoh, Naitung 14: Ka Ri-Bhoi Boxing Association haka jingïatreilang bad ka Meghalaya Boxing Association kala shim ïaka sienjam ban pynlong da ka lympung ïakura bala tip kum ka BFI East Zone Elite Men’s Boxing Championship 2023, da ka jingangnud ban sei madan bad kyntiew ïaki samla ïakura ka jylla.
Ïa katei ka lympung la rai ban pynlong naduh ka 17 haduh 19 tarik Nailar 2023 bad kane ka dei ruh ka sien ba nyngkong ba ka Ri-Bhoi Boxing Association kan pynlong kum katei ka lympung hapoh ka district bad ha kane ka lympung kumba 4 tylli ki jylla kin wan ban shimbynta ba kynthup naduh ka jylla Assam, West Bengal, Sikkim bad Meghalaya.
Haba kren ha kane ka sngi, naka liang ki nongïalam jong ka Ri-Bhoi Boxing Association bad kumjuh ruh ka Meghalaya Boxing Association kila pynpaw ba kane ka dei ka kabu ksiar naka bynta ki khun samla jong ka jylla ban shim bynta ha kane ka lympung, ban aireng pyrshah ïa ki rang ïakura na kiwei kiwei ki jylla.
Ha kane ka sngi la sakhi da ka jingdon lang u bah Cornelius Kharhunai president RBBA, kong Mercia Dohling secratary RBBA, u samla Dennis Marweiñ Assistant Secretary RBBA, U bah Larry Kharpran Joint Secretary Boxing Federation of India, u samla Dondor Marweiñ secretary MBA lem bad ki dkhot jong ka Ri Bhoi Boxing Association bad ka Meghalaya Boxing Association.
Shillong, Naitung 14: Hadien ba la ïoh jingpynbna ïa ka tarik ban pynlong ïa ka lympung lehkai ’48th Sub Junior National Basketball Championship na ka BFI ka ban sa pynlong ha Rajiv Gandhi Stadium, Puducherry ïa kaba la pynkhreh ban sdang naduh ka 3 tarik haduh ka 9 tarik u Nailar 2023, na ka liang jong ka Players Selection Committee jong ka Meghalaya Basketball Association kan sa pynlong ïa ka prokram jied khynnah ïalehkai (Selection Trial) ki ban sa mihkhmat ïa ka jylla sha katei ka rynsan ïalehkai Championship, kata ha baroh thup jong ki kynthei bad shynrang.
Ha kaba ïadei bad ka jingjied ïa ki khynnah napoh Garo Hills District la dep ban pynlong ïa kane ka prokram jied khynnah lehkai naduh hynne ka Sngi Thohdieng (14 tarik) kaba la pynlong ha Tura ha Christian Girls Higher Secondary School naduh ka por 1.00 baje ka nohphaisngi haduh 5.00 baje janmiet.
Katba na ka bynta ki khynnah ïalehkai kiba na Khasi Hills Districts, Jaintia Hills District bad napoh Ribhoi District ka Players Selection Committee kan pynlong ïa kane ka prokram mynta ka sngi Saitjaiñ bad kan long ha Shillong.
Na ka bynta ki khynnah shynrang ïa ka jingjied la pynkhreh ban pynlong ha Shillong College katba na ka bynta ki kynthei yn pynlong ha St.Mary’s Higher Secondary School bad ka por kan long naduh 8 baje mynstep ha baroh ar ki jaka.
ïa ka prokram jied khynnang ïalehkai ba khadduh yn pynlong ha ka 17 tarik ha Shillong na ka thup jong kito ki khynnah kiba la shah jied ha ka prokram jied ba nyngkong kiba kynthuplang ïa baroh ki District.
Katba ka jingkilanmet (Training Session) na ka bynta kito ki khynnah kiba la dep ban shah jied kan sdang naduh ka 18 tarik haduh 29 tarik mynta u Naitung 2023 ha Shillong.
Bad kane ka long katkum ka kyrwoh kaba la pyllait da u General Secretary ka MBA, Bah Donald Steven Wahlang.
Jowai, Naitung 14: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long hynne ka sngi Thohdieng ha madan lehkai Kiang Nangbah Stadium, Dongmihsngi Jowai, la ïoh ban sakhi ïa lai tylli ki kynhun ba khur namjop katba kawei ka jingïakhun ka la jam sha kaba kut da kaba ïakhaid.
Haba phai sha ka jingïakhun kaba nyngkong ki rangïalehkai jong ka Mookyrdup kila lah ban pynjemkhnap da kaba thep kput haduh 5-0 kol ïa ka Sohmynting Dongneiñ ban khur ïa ka namjop, bad ïa ki kol na ka bynta ka Mookyrdup la thep da u Missile Bareh haka minit ba 13, kawei ka kol ka kum thep bakla ha ka minit ba 34, katba na ka liang jong u Dennis Passah u la ïoh ban thep haduh ar kol ïa kaba u la thep ha ka minit ba 37 & 39 bad ïa ka kol kaba khadduh ka la wan na u Nidaiar Kamar haka minit ba 68.
Haba phai pat sha ka jingïakhun kaba ar, hapdeng ka Umshangiar pyrshah ïa ka Pateinki Sabah.
ka jingïalehkai ka la ïakhaid haduh kaba kut jong ka minit lehkai khlem don mano mano ba thep, kaba la pynlong ïa kane ka jingïakhun ban ïakhaid da 0-0 kol.
Hadien katei ka jingïalehkai kaba ïakhaid la bud sa ka jingïakhun hapdeng ka Mupliang pyrshah ïa ka Khliehmyntdu Neinchnong, bad ha kane ka jingïalehkai ka Mupliang ka la ïoh ban kheit ïa u soh ka jingjop da kaba pynliem 3-2 kol ïaka Khliehmyntdu Neinchnong.
ïa ka namtam ha kane ka jingïalehkai la khur da u Byforcestar Dhar u ba la ïarap ban thep ar kol kynthup ruh ïa ka kol kaba pynthikna ïa ka kynhun ban khur ïa ka namjop kiba u la thep ha ka minit ba 37& 70+2, bad na u Kermi Dkhar haka minit ba 56.
Katba ïa ki kol na ka bynta ka Khliehmyntdu Neinchnong la thep baroh ar da u Fivestarson Shylla haka minit ba 45 & 70+4.
Katba haba phai sha ka jingïakhun kaba khadduh, hapdeng ka Royalpole Mihmyntdu pyrshah ïa ka Samaro, ka jingïakhun ka la jam sha kaba kut da ka Royalpole Mihmyntdu kaba la jop haduh 4-1 kol, u Pynshailang Shullet u la ïoh ban thep haduh ar kol na ka bynta ka kynhun haka minit ba 2 & 6, u Leirangki Papang haka mninit ba 12 bad u Bankerlang Shylla ha ka minit ba 19.
Ïa ka shikol na ka Samaro la thep da u Deibor Bareh ha ka minit ba 51.
Shillong, Naitung 14: Ki thei ka Mawlai SC bad ka Lumparing SC ki la ïoh ban pynpaw ïa ka sap kaba kyrpang ka jong ki ha ka jingïaknieh kyrdan ba nyngkong na ka thup jong ka Group B ha kaba baroh ar kynhun ki la ïoh ban khur mar shi point hadien ba ka jingïakhun ka la kut ha ka jingïakhaid da mar 3 kol ha ka jingïalehkai jong ka lympung Shillong Sports Association’s Women’s League 2023 ha Third Ground, Polo, hynne ka Sngi Thohdieng.
Haba phai pat sha ka jingïalehkai kaba nyngkong, hapdeng ki kynhun ba ïaknieh kyrdan ba nyngkong napoh ka Group A, ka jingïalehkai ka la jam sha kaba kut ha kaba ki thei ka Laitkor SC ki la jop suk da 3-1 ïa ka PFR Football Academy, kaba la pynthikna ïa kane ka kynhun ban bat ïa ka kyrdan ba hakhmat.
Baroh kine ki saw kynhun ki ladep ban pynthikna ban rung sha ka semifinal hadien ba ki la khur namjop ha baroh ki saw sien ki jingïakhun ba ladep na ka Group Stage.
Bad kaba dangsah mynne ka long satang ka jingïaknieh kyrdan ba nyngkong na baroh ki thup.
Shuwa kane ka jingïalehkai, ka Laitkor ka la ïoh ban lamkhmat ïa ka PFR lyngba ka jingïapher kol (goal difference) da +35 to +28, katba ka Mawlai ka la lamkhmat ïa ka Lumparing da +32 to +23 ka jingïohthep bun kol.
Kaba mut baroh ar, kata ka Laitkor bad ka Mawlai ki donkam tang ban pynïakhaid khnang ban ïai bat ïa ka kyrdan ba nyngkong na ka thup ka jong ki.
Na ka liang jong ka Mawlai kaba dei ka lahduh jong u snem ba ladep ka la lah banbat kyrdan ba nyngkong hynrei ka la mad ïa ka jingïalehkai kaba jwat ha ka Lumparing, kaba la ïoh ban lamkhmat shuwa ha ka minit ba 25 lyngba ka kol na ka Iaphishisha Marbaniang kaba la thep jlang kaba la pynlong ïa ka thei-apkol jong ka Mawlai ban shem jingeh ban ïada ïa ka bol.
Hynrei watla kata ruh, ka Mawlai ka la ïoh ban pynphai shuwa ban jam sha kaba kut jong ka kylla step lyngba ka free-kick kaba la shut da ka Baiarkynti Mylliemngap (33′) jlang shapoh kol.
Hadien ba la bteng ïa ka jingïalehkai ha ka kylla miet, la ïoh ban sakhi ba ki thei ka Mawlai ki la nang pynkhlaiñ shuh shuh ïa ki bynta ba shakhmat jong ki ban tehlakam ïa kane ka jintgïalehkai bad ha ka minit ba 41 ka la ïoh ban lamkhmat lyngba ka kol na ka Da-aijinsuk Basaiawmoit.
Hynrei ka Chibasal Sangma ka la ïoh ban thep ïa ka kol kaba ar na ka bynta ka Lumparing SC bad ka jingïoh thep kol ka la ïaryngkat biang da mar 2-2.
Ka Mawlai, kaba la mad namrem tang ar sien ha ki ar samoi jong ka Women’s League, kam shym la hun satia ban ïakhaid ha kane ka jingïakhun bad ha ka minit ba 57 ka Marbarin Nongrum kaba la pynlong ïa Mawlai ban lamkhmat biang ïa kane ka jingïalehkai ha ka sien kaba ar.
Hynrei ka Lumparing SC kam shym la kynran dien na kane ka jingïalehkai kat bym pat kut ka por, kawei ka kabu kaba la ïoh da ka Marbaniang la shah kyntait ha ka thei apkol jong ka Mawlai ha ka minit ba 70, hynrei ka bol ka la tyllun biang sha madan, bad ki bak jong ka Mawlai ki la pyrshang katba lah ban ïada na ki jingma ba wan na ki player ka Lumparing.
Hynrei ha ka jingïai pyrshang ka Catherine Kharkongor (70’+1) ka la shem ïa ka lad ban pynïakhaid biang ïa ka jingïalehkai da mar 3-3 bad ïasam mar shi point.
Katba ha ka jingïalehkai kaba nyngkong, ka Laitkor ka la ïoh ban khur shalade ïa ka namjop kaba suk.
Ha kane ka jingïalehkai, dei ka Tracy Rympei kaba la ïoh ban pynkhih ïa ka jar kaba nyngkong tang hadien hynriew minit ba la sdang ka jingïalehkai bad ka Iaraplang Nongrum ka la ïoh ban pynbud ïa ka kol kaba ar ha ka minit ba 13 bad kaba lai ha ka minit ba 23 kaba la pynlong ïa ka kynhun ban lamkhmat da 3 kol ha ka kylla step.
Wat hadien ba ka PFR ka la shah lamkhmat haduh 3 kol ha ka kylla step hynrei ki la lah ban wanphai da kaba tyngeh ha ka kylla kaba ar bad da ka jingïa trei shitom jong ki player kane ka kynhun ka la ïoh ban thep ïa ka shi kol kaba la thep da ka Elviorika Sohklet (57′).
Hynrei kam shym la lah ban ïarap ban pyllait ïa ka kynhun na ka namrem.
Ka Laitkor kan sa hap ban aireng ïa ka Lumparing ha ka semifinal, katba ka Mawlai pyrshah ïa ka PFR.Baroh kine ki jingïakhun yn pynlong ha ka 24 tarik mynta u bnai bad na ka liang jong ka SSA ka la thmu ban pynlong ïa kine ki jingïalehkai hapoh SSA Stadium – First Ground.
K a Mei Mariang ka long kum ka Kmie bad ma ngi ki khun bynriew ngi long kum ki khun kiba ngi im ngi sah ha ka jingkdup jong ka kmie kaba long ka Mei Mariang.
Ka jingkylli hangne ka mih hato mano ba ju kynmaw ba ma ngi ki khun khlem ka Kmie ngin nym lah ban im ban sah ha kane ka pyrthei.
Ka jingpynjot pynpra ïa ka Mei Mariang da kaba lute bad pynjot pathar khlem da don shuh ka jingthew jingwoh, ka la long hi thik kumba ngi thmu ban pynïap ïa la ki kmie ki kpa.
Mano ba hun ban shim ïa la ka jingim jong ki kmie ki kpa kiba la sumar sukher bad ban ri ban dkup ïa ngi naduh ba la kha sha ka pyrthei.
Ka jubab kaba mih hangne ka long ba ym don mano mano ruh ba nud ban pynïap ïa la ka jong ka kmie ne u Kpa, namar ngi ieit ngi thoin ïa ki ba ki la sumar la sukher bad la ai bam ai dih ïa ngi naduh dang kha bad haduh ba la heh la san.
Kiba nud ban pynïap ïa la ka jong ki kmie ki kpa, ki la dei sa tang ki runar kiba ym don shuh ka jingïatip lem ïa la ka jong ki kmie ki kpa kiba la sumar sukher ïa ki ban ai jingim.
Ka jingpynjot pathar ïa ka mei mariang ruh ka long kum ba ngi la shukor ïa lade, namar dei ka mei mariang kaba ai jingim bad kaba ri ba sumar ïa ngi hapneh jong ka.
Ka jingpynjot pathar ïa ka mei mariang ka don bun jaid, ka jingleit lute ïa ki mar poh khyndew, ka jingpynïap ïa ki mrad ki mreng, ki dohum dohwah bad ka jingpom pathar ïa ki dieng ki siej.
Kane ka jingleh runar jong ngi klem da don jingthew jingwoh ïa ka pateng ban sa wan ka la buh ha tmier jong ki riat bah, ha kaba lada ngim don ïa kata ka jingkitkhlieh kan poi ka por ba ka mei mariang ka lyngkhuid bad kan nym lah shuh ban kdup bad ban ai jingim ïa ngi.
Sngew pangnud ban iohi ïa ka jingpom pathar ïa ki dieng ki siej ha ki khlaw ki btap, ka jingpynjaboh ïa ka mei mariang da ki rukom ba lai phew jaid, ka jingpynïap ïa ki dohum dohwah da kaba wieh dawai bih.
Lada kane kan ïaid bteng hato ngi ju pyrkhat neem kaei ka ban jia ha ka pateng ban sa wan ki khun ki kti.
Ka jingma kaba khraw tam ha kine ki sngi kam dei satia kata ka jingïapynïap ka jingïatuh ïa thiem bad ka jingïakynad kawei ka ri bad ka wei ka ri.
Hynrei ka jingma kaba hap hakhmat duh ka dei ka jingpynjot ïa ka mei mariang namar shisien ba la ka mei mariang ka la jot kum ki khun bynriew kiba im hapneh jong ka ruh kin nym ioh shuh ka jingim.
Kiba bun ki ri ha ka pyrthei ki la kyndit thiah ban sumar ïa ka mariang da kaba thung shibun ki dieng bad ban sangeh ïa ka jingpynjot pathar ïa ka mariang, namar ki sngewthuh ba lada khlem ka mariang, u khun bynriew ruh un nym don jingi.
Ki don ruh ki shnong kiba la kylla duriaw namar ka jingkhluid jong ka mariang, ka la pynum ruh ïaki thah ha ki lum ban ban tuid sha ki shnong ki thaw haduh ba bun ki la kylla nongphet wir.
Kumba long haduh mynta, haka jylla Meghalaya kiba bun na ki paidbah kim pat sngewthuh ïa ka jingma kaba ap na ka jingpynjot ïa ka mariang.
Hynrei ki dak ki shin ki la sdang ban paw, hakaba lah ruh ban ong ba bun ki shnong ha ka jylal ki la sdang ban syrtok wat ïa ka umbam ka umdih, namar kiba bun ki tlong um ki la sdang ban rngad ka daw kaba hakhmat eh ka paw ka die ka jingpynjot patharïa ka mariang da kaba pom pathar ïa ki dieng ki siej, khlem da thung bujli shuh shuh ha ka pateng ban sa wan.
Lah ruh ban ong ba wat ka sorkar kmie ka la shim khia kumno ban ïada ïa ka mariang, ha kaba ka sorkar ka la buh ruh ïa ka prokram ba kyrpang ba la tip kum ka Clean and Green Mission.
Kane ka jingpynmih ïakane ka prokram ruh ka dei halor ka jingma kaba ap na ka daw ka jingbret pathar ïa ki jaboh jabain, ka jingpynjot pathar ïa ka mariang, ha kaba lah ban ong lada kum ki nongshong shong kim kyndit bynriew kan poi ka por ba ka nemsniew kan sa wan haduh ba u khun bynriew un nym don jaka shuh ban im, namar ka daw kaba tynrai ka dei ka jingpynjot ïa ka mei mariang kaba long ka nongri nongda bad kaba long ruh ka nongai bam ai sa ïa ngi ki khun bynriew.
Ban ïada ïa ka mairang wat mut ruh ba lah ban leh tang da ka sorkar, ha kaba ha ka jingmut jongngi ka dei tang ka sorkar kaba hap ban sumar sukher ïa ka mariang, hynrei ngi klet pat ba mangi hi ki paidah ngi long kita ki sorkar ban don ïa ka jigkitkhlieh ban ïada ïa ka mariang.
Ban ïada ïa ka mariang, ka la dei ka por ba man la uwei pa uwei u nongshong shnong ka jylla u dei ban don ïa ka jingkitkhlieh.
Kum ki nongshongshnong kiba la rung ka jingnang jingstad, ngi la dei ruh ban buh ïa ka jingkylli ïa lade.
Ba ngim donkam shuh ban shaniah ha kiwei ban ïada ïa ka Mariang, hynrei da lade ngi dei ban ïada ïa ka maraing da kaba ngi khang pyrshah ïa ka jingpom pathar ïa ki khlaw ki btap, ka jingpynïap ïa ki mrad ki mreng bad ka jingpynïap ïa ki dohum dohwah kiba don ha pneh ka mei mariang.
Ka jubaba ruh ka mih hangne, ban ïada ïa ka mariang la donkam ban don ka jingïatylli ha baroh ki liang, katna naduh ka sorkar, ki nongshong shnong, ki ophisar bad ki seng bhalang.
Lada ngi k wah ban dang ioh ïa ka jingim ha ka pateng ban sa wan toh mih noh ban shim ïa ka jignkitkhlieh ban ïada ïa ka maraing bad nai ap shuh haduh bala dier ka por, namar kam myntoi ba ngin ïam ngin ud haba ka dud ka la hoit ha madan bad shuwa ba ka mariang kan jot bad kan shah ktah na ka jingrunar u khun bynriew, ka la dei ka por ba ngin ïa ong lang to ngin ïa ïada ïa ka Mei Maring, namar ka Mei Mariang ka dei kaba ai jingim ïa ngi.
Nongstoiñ, Naitung, 14: Ka ophis jong u Deputy Commissioner (Supply) ka Eastern West Khasi Hills District ka pynbna paidbah sha baroh ki longïing kiba don hapoh ka distrik ba la pyllait lyngba ki dukan rashon ïa u khaw rashon katkum ka National Food Security Act 2013 na ka bynta u bnai Naitung 2023.
Na ka bynta u khaw PHH, yn sam 5 kilo shi khlieh briew khlem da donkam ban siew pisa, na ka bynta u khaw AAY, yn sam 35 kilo shi card bad ïa une ruh ym donkam ban siew pisa; katba, ïa u khaw Non- NFSA pat yn sam 7.215 kilo shi card ha ka dor 13 tyngka shi kilo.
Ym bit ban ai duna ne ot na ka bhah ba la buh ne mang da ka sorkar ha kaba ïadei bad ka jingsam ïa uno uno u marbam ba la ai na ka NFSA bad Non- NFSA bad la bthah ruh ïa baroh ki FPS dealer ba kim dei ban pynduh khaw ïa kito ki nongbam ki bym pat don ïa u Aadhaar Card bad ïa kito ki ba la pynjah ïa ki card rashon ki jong ki.
Ïa ka bai kit bad bai kali ban pynpoi ïa kine ki marbam hapoh jong kitei ki skhim yn bei pisa da ka sorkar sha ki Wholesaler ne Dealer kumba ju leh na ka por sha ka por.
Lada lap ïa kino kino kiba pynkheiñ ïa kitei ki kyndon yn pynshitom katkum ka ain bad lada don kano kano ka jingujor halor ka jingbym thikna ka jingsam ïa ki mar rashon, ki nongïoh bhah ki lah ban phah da ka jingthoh sha u District Grievance Redressal Officer & Additional Deputy Commissioner (Supply), Eastern West Khasi Hills District, Mairang lane ki lah ban thep ha ka Complaint Box ba la buh da ka office u Deputy Commissioner (Supply).
Jowai, Naitung 14: Ka All Jaiñtia Muster Roll Workers & Labour Union, Amlarem Civil Sub-Division Unit, kala pyntip ban pynlong ïa ka Dorbar bah jong ki nongtrei nongsngi (Muster Roll) kiba trei ha ki tnad sorkar bapher bapher jong ka jylla khamtam ïa kito kiba don hapoh ka Amlarem Civil Sub Division, Amlarem WJHD.Ïa kane ka jingïalang bah yn pynlong ha ka 15/07/2023 ha ka por 11:00 baje mynstep ha Syiem Jingsuk Dorbar Hall, Amlarem.
Halor kane la khot ïa baroh ki nongtrei bylla (Muster roll) hapoh ki tnad sorkar ba kynthup ïa ka PHE, Agriculture, Horticulture, Forest, Soil, Education, PWD (Roads & Building) ba ka tnad Health ba kin wan sha katei ka jingïalang bah.
Ha katei ka sngi yn ïoh ruh ban pyrkhat ïa ki kam ba dang sahteng ha kaba kiwei pat ki tand sorkar kim bym pat lah ban pyntreikam ïa ki jingdawa, nalor ba don ki hukum ka Sorka jylla.
Kane ka long katkum ka khubor ba la phah da u General Secretary AJMW&LU, CEC Jowai ma Dapherborn N Suchiang bad u President AJMW&LU – Amlarem Civil Sub Div, Unit Amlarem ma Army Mulat.
Khliehriat, Naitung, 14: Ki khun ki hajar jong ka Seiñ Raij Tuber, mynta ka sngi ki la sdang ïa ka nguh ka dem Blai, kata ha shwa ba kin leit ban hiar sha ka lympung ha Ait Nar ka ban sa long ha ka 17 tarik mynta u bnai naitung ha Tuber Kmaishnong, la sakhi ruh ba mynta ka sngi ki khun jong ki Seiñ Raij Shnong jong ki hynriew shnong ba kynthup ka Seiñ Raij Shnong Mutong, Mukhialong, Cham Vham, Lumshyrmit, Pynthorsale bad Ïongkaluh ki la ïakynduh lang ha shnong Lumshyrmit bad pynlong ïa ka nguh ka dem ryngkat ka shad ka mastieh.
Haba kren kum u kongsan ha katei ka jingiakynduh lang ha Lumshyrmit, u myntri ka sorkar jylla, uba dei ruh u MLA ka thaiñ, u bah Kyrmen Shylla, u la ai ka jingkhublei Behdiengkhlam ba suk ba kmen ryngkat ka jing kitbok ktrwiang ïa baroh ki khun ki hajar jong ka Seiñ Raij Tuber ba kin ioh ïa ka koit ka khiah, ka bha ka miat ba kane ka Behdiengkhlam kan beh noh sha jngai ïa ka khlam, ka pang ka shitom, khamtam ka jingiabishni pihuiñ kaba dei ka khlam kaba sniew tam ha ka imlang ka sahlang“ Nga ai khublei ruh ïa phi ba phi la ailad shuh shuh ïa nga ban shakri ïa ki paidbah ban peit shuh shuh ïa ka bha ka miat jong ka constituency, nga kular ba katba lah la ka bor ngan wad ki lad ki lynti ban wanrah ïa ki jingdonkam kiba donkam ha kane ka thaiñ bad hapoh ka district bad nga kwah ban pynsngew ruh ba ha ka jingiaid lynti ha kaba iadei bad ka jingpynheh ïa kane ka surok ha kine ki thaiñ san shnong bad katkum ka jingtip ba nga ioh, sngewtynnad ban ong ba ka shithi (proposal) ha kaba ïadei bad kane ka surok ka la poi mynta shatei sha Delhi, nga ngeit ba da ka jingdwai, ka nguh ka dem kane ka shithi kan nym sahteng bad kan urlong lyngba ka jingdwai bad ka nguh ka dem" ong u bah Kyrmen Shylla.
Kumjuh ruh na ka liang u Deuty CEM jong ka JHADC, uba dei ruh u MDC ka thaiñ, u Ma Lasky Rymbai, u la ai ka jingkhublei Behdiengkhlam ba suk ba kmen ïa baroh ki khun ki hajar jong ka Seiñ Raij Tuber, u la pynpaw ruh ka jingsngew kmen ba ka riti ka dustur kaba naduh ki men barim ka dang neh dang sah haduh mynta bad ka nang kiew ruh na ka por sha ka por.
U Ma Lasky Rymbai, u la aiti ruh ïa ki song pisa sha ki nongialam jong kitei ki hynriew tylli ki Seiñ Raij Shnong bad ong ruh ba kane ka song pisa ka dei kaba la noh syniang lang na ka liang u bah Kyrmen Shylla, kum u MLA bad na ka liang jong u kum u MDC ba ki nongialam jong kitei ki hynriew shnong kin dup thied ïa ki sopti (jersy) ba ki khun shnong kin phong ha ka lympung ka ban long ha Ait Nar ha Tuber Kmaishnong ha ka 17 tarik.
Ha katei ka jingiakynduh lang la ïa don ryngkat lang ki nongialam shnong, paidbah ka thaiñ kynthup ki khun samla kynthei bad shynrang, ki longkmie, long kpa bad ki khynnah kiba la ialehkmen lang ha kane ka sngi sdang jong ka Behdiengkhlam.
Jowai: U Deputy Commissioner (Supply), West Jaintia Hills ula pyntip ba ïa u khaw NFSA (AAY, PHH) bad Non-NFSA na ka bynta u bnai July, 2023 la pyllait sha baroh ki dukan die rashon hapoh ka District.
Ïa ka bhah khaw Antyodaya Anna Yojna (AAY) yn sam ha ka jingthew kaba 35 kg kawei ka AAY FI Card khlem kano kano ka jingsiew dor ha sor bad nongkyndong.
Ïa ka bhah khaw Priority Household (PHH) yn sam ha ka jingthew kaba 5 kg shi khlieh une ruh khlem jingsiew dor ha sor bad nongkyndong.
Ïa ka bhah Non-NFSA yn sam ha ka jingthew kaba 7.215 kg kawei ka longïing ha ka dor ba la buh da ka Vigilance Committee kaba ym dei ban tam ïa ka Rs.14/- shi kg ha sor ne nongkyndong.
U Deputy Commissioner (Supply) ula bthah ïa baroh ki dukan die Rashon ba kin wan shim ïa ki permit jong ki na ophis jong u DC (Supply) bad ban sam pyndep ïa u khaw hapoh ka 10 tarik jong u bnai August 2023 da kaba pyndonkam khlem pep ïa ka online E-Pos machine.
Nongstoiñ, Naitung, 14: Namar ka jingbym don kali kit nongpang ha Rambrai PHC la shisnem kynthih, ki nongïalam ka Federation of Khasi Jaiñtia & Garo People Rambrai circle, ha ka sngi palei ki la leit ban ïakynduh ïa ka District Medical & Health Officer jong ka West Khasi Hills ha ophis trei kam jong ka na ka bynta ban ïakren halor katei ka mat.
Haba ïakren bad ki nongïalam ka seng hadien ba ki la mih na kamra treikam jong katei ka ophisar u bah Fulmoon Marweiñ Organising secretary, ka seng u la ong ba katei ka ophisar ka la ong ba na ka liang ka ophis ka la dep pyntip sha ka sorkar ha kaba ïadei bad ka jingbym don kali kit nongpang shuh ha Rambrai PHC bad ka sorkar ka la pynkhreh ban ai na ka bynta ban kit ïa kiba pang ba shitom.
Nalor kata utei u nongïalam ka seng u la ong ruh ba ki la pynsngew ruh ha kaba ïadei bad ka jingduna nongtrei ha ki Sub Health centre.
Hynrei katei ka ophisar ka la pynshai ba katkum ki kyndon treikam jong ka sorkar ym lah ban thung bun ngut ki nongtrei ha ki Sun health centre, hynrei tang ar ngut bad ha baroh ki Sub health centre kum ha Mawlangsu, Mawlieh, Mawdoh bad Mawdumdum ki nongtrei ki la don.
U la ong ruh ba katei ka ophisar ka la ong ruh ba ka sorkar kan sa ai biang sa kawei ka Sun health centre ha ka shnong Mawkhiat bad yn sa pyntrei noh shen ïa katei ka jaka sumar.
U bah Marweiñ u la ong ruh ba ka seng ka la aiti ruh ïa ka jingthoh sha katei ka ophisar, ban pynkynmaw ba ha ki saw tylli ki sub health centre kiba don ha ka thaiñ.
Na ka liang ka DM&HO ka la pynshai ba ka la leit ban khmih hi dalade bad ka la lap ba ki nurse kiba trei ha kitei ki jaka sumar ki trei shitom bha.
Ka la pynshai ruh ba ki don ki kali kiba ka sorkar ka la pynkhreh na ka bynta ban leit kit ïa ki longkmie kiba armet na ki shnong bad ban pynpoi sha ki PHC shisien man la ka shitaïew, ba kin wan phah check up bad kim donkam ban siew pisa haba ki leit shaw bad ki leit on ïa ki.
Hynrei na ka liang ka seng kam pat ju lap ba ki don kita ki kali kiba wan shaw ïa ki longkmie ba armet na ki shnong ki thaw, namar haduh mynta haba ki leit phah check up ha PHC, ki dang hap ban shu wai da ki kali kamai bad ki kali jong ki riew shimet bad halor katei ka jing ong jong ka DM&HO ka seng kan sa buddien ban lap ïa ka jingshisha.
U la ong ba ki la pynkynmaw ruh ha kaba ïadei bad ka jingpynbna jong u Myntri Rangbah ha shuwa ka Election ba yn kyntiew kyrdan noh ïa ka Rambra PHC sha ka CHC, hynrei ka DM&HO pat ka la ong ba haduh mynta kam pat don kano kano ka jingpyntip na ka sorkar, ba kan kyntiew kyrdan ïa katei ka PHC sha ka CHC bad ka la pynlyngoh haduh katta katta ïa ka seng.
Kumta ha kaba ïadei bad katei ka mat ka seng ka kyntu ïa ka sorkar ba ka dei ban shimkhia bad wad jingtip bniah ha kaba ïadei bad ka jingtreikam ha katei ka PHC, namar lada kheiñ katkum ka jingdon briew ha katei ka thaiñ ka Rambrai PHC ka la dei hok ban kyntiew kyrdan noh sha ka CHC.Jowai, Naitung, 14: Ka Hynñiewtrep National People Federation (HNPF) West Jaiñtia Hills ha ka khubor ba ka phah da u President ma Newoneborn Suchiang la ong ba ka seng ka jingpyrshah jur halor ka jingthmu jong ka sorkar ban pynpoi lynti Rel shapoh ka jylla lyngba ka East Jaiñtia Hills District.
U President ula ong ba ka jingwan ka Railway kam lah ban pynmyntoi ïa ki paidbah ka Jylla hynrei kadei ka long tang kum ka jingailad ïa ki bar jylla ba kin ïoh ban wan buhai shnong hapoh ka Ri jong ka Jaitbynriew.
U la ong ba wat na ki thaiñ jong ka Ri-Bhoi kila pyrshah jur ïa kane ka jingthmu wanrah lynti rel, kumno pat ka sorkar kala pyrshah ban wad lad da kaba pynpoi noh lyngba ka East Jaiñtia, halor kane ula ong na ka liang ka HNPF kam lah ban pdiang satia.
Shuh shuh ula ong kumba long mynta ka jylla ka dang biang hi ka rukom pynpoi ïa ki mar bam mar dih da kaba ym donkam satia ïa kata ka lynti Rel kala lah ban buh jingma pynban ïa lawei jong ka jaitbynriew na ka jingwan rung tuh ki mynder na Ri Bangladesh.
Khliehriat, Naitung, 14: Ka Khasi Students Union East Jaiñtia Hills District Unit, lyngba u kyrwoh na u PublicitySecretary, u samla Hamewanpynhun Ryngkhlem, ka phah ïa ka jingai khublei Behdiengkhlam ba suk ba kmen sah baroh ki khun ki hajar jong ka Seiñ Raij Tuber.
“To ai ba kane ka Behdeinkhlam kan beh noh ïa ka khlam, ka dat ka tyr-ud ka smer bad kan warah ïa ka jingïaieid, ka jingïatylli hapdeng u khun bynriew bad kumjuh ban wanrah ïa ka shongsuk shongsaiñ ha shi tyllup ka pyrthei, hooid ïa ka Behdeiñkhlam la pynlong man la u snem bad la ïohi ruh ba ka nangïar bad nangïar na kawei ka por sha kawei ka por," ong u kyrwoh.
“To u Blei kynrad Nongbuh Nongthaw un ri un da ïa ka ri bad ka jaidbynriew jong ngi ba ngin ioh ban ïa roi parum pareh na kawei ka pateng sha kawei ka pateng.
Ai ba kane ka lehniam kaba shisien shi snem, kan da long kaba phuh ba phieng, kaba shongkun, shong Blei, ha kaba u ‘U Tre-Kirot Kynrad, ki Blai ki Syiem" kin hiar ryngkat ka kyrkhu Blei ki ban dap miar da ka jingsuk, jingkmen, jingpalei bad ba dap da ka jingieit, ha ka juh ka por ba Un ïai ri un ïai sumar sukher kyndong bad ban pynthiah pyndem sharud sha kiar ïa ka khlam ka ngoh" pynkut u kyrwoh na ka KSU East Jaiñtia Hills District.
Nongstoiñ, Naitung, 14: Ha kine ki taïew ba la dep ki nongrep sying ha man la ki shnong hapoh West Khasi Hills ki la sdang ban phuhmat bha, namar ba ka dor ïew ka la kiew haduh hynriew hajar tyngka shimon ong u bah N.Syiemlieh uwei na ki nongrep sying na ka shnong Nonglang.
U bah Syiemlieh u la ong ba katei ka jingiew dor ka la pynkmen shibun ïa ki nongrep hynrei tang hadien shitaïew ka dor ka la hiar sha ka san hajar tyngka shimon bad ha kine ki sngi ka la hiar pat sha ka sawhajar sanspah tyngka shimon.
Haba kylli pat katno mon u ju rep sying man la u snem u bah Syiemlieh u la ong ba mynta u snem u rep tang arphew mon tam namar ba um don ha ka met ka bym shait byn khlaiñ bha.
Haba kylli pat ba lada u thung shimon katno u ïoh ynda la dei ka por ban khlong , u la ong ba ha ki snem ba mynshuwa te lada thung shimon lada ïoh duna eh ruh lai mon u ju ïoh, hynrei mynta la saw snem ei ei sying um bha shuh ban lada thung shi mon don ki jaka ba wat shi mon ruh ym ïoh shuh, namar bun kiba pyut bad ki bym pyut ruh ki rit namar ba hadien ba la dep thung ynda u la speh bad mih lai saw sla u stem noh bad ki don ki jaka ba haduh ban da dei ka por khlong tang marshiteng ïa kaba la thung ruh ym don shuh namar ki la pyut bad ïap tram lut.
Ha kaba ïadei bad ka dor ka mur jong u sying, u bah Syiemlieh u la ong ba ki nongrep ki lyngngoh bha namar ka dor jong u sying kam ju neh wat tang shibnai ruh.
