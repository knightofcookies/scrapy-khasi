“Ki kam pynroi kiba sahteng da ki 40 snem kiba ym ju don ba lah ban pynurlong hynrei ynda long MLA ma nga ki bu kiba nga la lah ban pyndep bad ngin ïai trei shitom ruh ban wanrah shuh shuh kiba kum kine," ong u Bah Sanbor.
“Nga sngew lyngngoh shisien pyrkhat ba wat la nga la leh kat kine ki kam hynrei dang don pat kiba ym kyrshan ïa nga bad kine ki la dei kiba haram ïa u nongleh bha kaba long pyrshah ïa ka hukum ki jingngeit niam bad ki kot bakhuid baroh hynrei la jar katta ngan ïai trei shitom na bynta baroh," u la bynrap.
Ïa katei ka song pisa la pyllait paidbah ha ka jingïalang kaba la long ha Assam Club, Laban Shillong ha ryngkat ka jingïadonlang ki Rangbah Shnong, ki Sengkynthei ki Committee bapher bapher bad ha katei ka sngi ka la don ruh ka jingpynkupburom ïa ki rangbah Shnong, ki nongsynshar shnong, ki Rangbah Shnong kiba rim bad kiwei kiwei.
Ki doktor bad kiwei pat ki nongpynkhiah ki ong ba mangi ki briew ngi donkam 7-8 kynta ka por ban thiah khnang ba ka met ka phad jongngi ka lah ban pynthymmai biang ïalade na ka bynta ki kam kiba ngi dei ban trei ha kawei pat ka sngi.
Ki stad saïan ki ong ba ka met jongngi ka donkam la kumno kumno 7 kynta ka jingïohthiah kaba jylliew bha.
Kata ka mut ban ïohthiah khlem shah pynthut hano hano ruh lane na ka daw jong kano kano ka jingpynwit kum ka jingsawa lane ka jingriew jong ki mobile phone shiteng synïa.
Hynrei naduh ba la mih kita ki smartphone lane ki phone ha kiba ngi lah ban peit ïa ki dur khih (phlim), ban peit bad sngap khubor na ki bun tylli ki lad pathai khubor, ban sngap ïa ki jingrwai jingsiaw, ban peit ïa rynsan social media kum ka Facebook, Instagram bad Twitter.
Haba ngi lah buh ïa kino kino ki dur ne ngi thoh ïa kiei kiei kiba ngi sngew dei ban ïa pashat lem sha ki paidbah, ngi kwah ruh ban tip kato ngut ki briew la la pule ïa kata lane ki lah “like" (sngewïahap) bad ka jingthoh jongngi ne ki dumok pynban ïangi namar kim sngew ïahap ïa kaei kaba ngi thoh.
Kane ka jingkwah tip ïa ka jingsngew jong kita kiba “follow" lane kiba bud ïa ki jingthoh (posts) jongngi ka lah kylla long kum ka jingbuaid namar ngi peit sha ki smartphone khliak shi khliak ïoh don bao ng kumno re kumno.
Tang shu lah riew ka smatphone tiak ngi lah kwah peit noh bak-bak wat la ngi don lang bad ki paralok ne ha ka klas ne haba marwei.
Kane ka pynthut eh ïa ka jongkhreh kot ki heprit bad ki samla jongngi.
Sa kawei ruh la long ba ngim lah pynleit jingmut shuh ïa kaei kaba ki nonghikai ki kren bad batai ha klas.
Ïa kane ki stad saïan ki khot ka smartphone addiction lane ka jingshah the mraw ha ka smartphone.
Kaba kham don jingma ka long ba bun kiei kiei kiba wan ha ka smartphone la ki dei ki khubor YouTube kiba khlem da tip thikna ïa ka tynrai khubor (fact-checking) ki nongpynïaid YouTube ki la buh noh kloi kloi ïa kata ka khubor tang ban lah die, namar mynta ka khubor ruh ka la kylla long kum ka tiar die ha ïew ha hat (news as a commodity).
Mynta lah katto katne sien ban ga leit ai jingkren ha ki skul bah (University) nga ïohi ba ki khynnah pule ki lah shoh samthiah lypa khlem pat sdang ka jingkren.
Don kiba shaniah ha ka tyrpeng ki paralok jong ki bad ïohthiah kynjai.
Tip ki kmie ki kpa ki tip mo ïa kane ka jingduh thiah duh dem ki khun jong ki ha ka por thiah mynmiet bad ka jingsamthiah jong ki ha ka por mynsngi mynshai.
Ngi dei ban kynmaw ba ïa ka met jongngi ki briew lah saiñdur ha ka rukom na ngi dei ban thiah ha ka por miet ba ban peitmat ha ka por mynsngi namar ngi ha ban trei kam trei jam; ban leit rep; ban leit ïew leit hat; ban peh ïa ka pule ka puthi bad kumta ter ter.
Ka met jongngi ki briew ruh lah saiñdur ba ka dei ban ïoh ïa ka thiah ka dem kaba biang ha ka por mynmiet khnang ba ka lah ban pynleit jingmut ïa ki kam ki kam bad pyntrei kami a ka jabieng ha ka por mynstep, mynsngi.
Mynta pat lah kylla pyrdet lut baroh.
Ki khun samla bad katto katne ki rangbah ruh kim lah shuh ban bthat ïalade na ka smartphone wat haba ki lah kiew ha jingthiah ruh.
Teng teng don kiba pyndonkam ïa ka smartphone haduh 2-3 baje mynstep.
Kat ban ïohthiah lah dap 4 baje mynstep.
Ki khie pat ynda lah 11-12 baje shiteng sngi.
Bun kibym lah shuh wat ban beh ïa ka kam ka jam ne ka jingleit klas jong ki.
Ki hiar ha ka jingpule namar bym lah pynleit jingmut shuh ha ka kot bad kiwei ki jinghikai.
Te pyrkhat kein haduh katno kane ka jingbuaid smartphone ka ktah ïa ka koit ka khiah ym tang jong ka met hynrei khamtam eh ïa ka jingmut jingpyrkhat (mental health).
Ki kmie ki kpa bapli imat kim lah shuh ban the lakam ïa la ki khun namar bunsien ki samla ki ong ba ki hap ban peit ïa ki jingthoh bad ki jingbatai ha ka internet na ka bynta ki project jong ki.
Ki kmie ki kpa kiba kham duna ka pule ïalade ki shu ngeit beit katba ong ki khun.
Ym lah ban tip kane kan ktah haduh katno ïa kane ka juk kaba mynta hynrei tang kawei ka jingma ka ap bad kata ka long ba ngi kum ki briew ngim lah shuh ban pyrkhat bniah (clear thinking) halor kano kano ka phang namar ba ka jabieng kam trei kam bha shuh.
Mynta lei lei la mih sa kata ka Artificial Intelligence lane ka jingstad kaba da ki mashin ha kaba ki briew kim donkam shuh ban pynïaid kam ïa ka jabieng pyrkhat lajong.
Dang ha kine ki sngi ka la mih sa kata ka App ChatGPT kaba mut ba lada phi don ïa kata ka App ha ka smartphone jongphi bad phi ong ïa kata ka App ba ba kan thoh ïa kano kano ka project kaba lah phah ïaphi na skul/kolej/skulbah kane ka lah ban pynthoh tang hapoh 5-10 minit.
Ka shong haphi ba phi pynrung ïa ki kyntien aiu ha kata ka App ChatGPT.Ki stad saïan ki ong ba kane kan sa wanrah shibun ki jingkylla ha ka jingling jongngi ki briew.
Hynrei lada ngi sngewthuh ïa ki jingma kiba ap ïangi da kaba pyndonkam palat ïa ka smartphone katba ngi klet noh ban pyndonkam ïa ka jabieng kaba U Blei u la ai, ka por kan poi ba ngin shah pynïaid ha kine ki kor ki bor mashin bada kata ka lah ban poi shaduh ki thma bah pyrthei ruh.
Ïa ki mashin komputor lah shna da u briew.
Kane ka dei ban long ka shakri, ym ka kynrad.
Kumjuh ruh ka smartphone.
Lada kine ki mashin ki sdang ban synshar ïa ka kam ka jam bad ka jingmut jingpyrkhat jongngi te ka jingma kaba khraw ka ap ïangi.
Shillong, Jymmang, 21: U nongïalam ka BJP ha ka jylla ba dei ruh u MDC ka Tura u Bernard Marak ha ka sngi U Blei u la ong ba ka party ka kyntu ïa baroh ki nongtrei party na ki shnong bapher bapher ba kin thaw ïa ki komiti ha baroh ki gram sevak circle ban peitngor ïa ka jingpyntreikam ïa ki skim ka sorkar pdeng.
Ïa katei ka rai la shim hadien ka jingleit jngoh ïa ki shnong kiba hap ga Rongram Block ha ka sngi u Blei.
“Ha ka jingleit jurip jong ngi, la pyntip ïa ngi ba ki don bun ki shnong hapoh kawei ka gram sevak circle kiba khlem shah kynthup ha ka skim JJM, PMAY, SAUBHAGYA, PMGSY bad kiwei kiwei.
Ki don ruh ki shnong kiba sah ha ka jingdum namar ym pat poi bording bad ki khlem shah kynthup ha ka skim pynpoi bording ha nongkyndong ïa kaba la tip kum ka SAUBHAGYA (Pradhan Mantri Sahaj Bijli Har Ghar Yojana)," u la ong.
Shuh shuh u ong ruh ba ki don kiba ujor ba ym don satia ki surok hapoh ka skim PMGSY bad ka jingbym pynbha ïa ki surok.
"Ki don ki nongshong shnong kiba khlem shah kynthup ha ka skim bai bam tymmen bad ki nongrep ruh ki khlem ïoh jingïarap na ka skim nongrep PM KISAN wat hadien ba ki la ïoh ïa ki ID," ong u nongïalam ka party ha ka kyrwoh khubor.
La kynnoh ruh ba ki don bun ki nongshong shnong ki dang sah ha ki Ïing ba shu shna malu mala bad kim pat ïoh satia ïa ki ïing bha lyngba ka skim PMAY katba u ong ba ki don ruh kiba ujor ba kim ju ïoh tikna ïa u khaw ïohei.
Kumta, u ong ba la donk ban don ka jingïatrei lang hapdeng ki gram sevak bad ki block lym kumta ka jingduhnong dei ïa ki nongshong shnong.
Kawei pat ka jingkynnoh ka long ba ki don ki nongshong shnong kiba kam ba watla ki kyrteng ki la dep ban paw ban ïoh ïa ki skim bapher bapher hynrei kim pat ïoh satia.
“Kumta da kaba shim lang ïa kine ki jingujor baroh ngi la rai ban thaw ïa ki komiti ha baroh ki GS circles ban peitngor bad buddien ïa ka jingpyntrei a ki skim bapher bapher jong ka sorkar pdeng," u la bynrap biang.
Nalor kata u ong ruh ba kin pynsngewthuh ïa ki shaphang ki skim bapher bapher khnang ba kan ym don kano kano ka jingsepei ban pyntreikam ïa ki skim ka sorkar pdeng.
Utei u nongïalam ka party u ong ruh ba ki khot ki wer ïa ki dkhot na baroh ki shnong ki thaw ban ai ka jingïatreilang khnang ba kin lah pat ban phah ïa ka kynhun ban thaw ïa ki komiti.
Shillong, Jymmang 21 : Ki nongïalam ka Congress ha ka jylla kim pat ïoh jingtip satia haba ïadei bad ka jingthmu leit pynïasoh NPP jong ki arngut ki MDC jong ka kiba don ha Khasi Hills Autonomous District Council (KHADC).
“Tad haduh mynta ngim pat ïoh jingtip satia halor kane ka jingthmu leit pynïasoh NPP jong ki arngut ki MDC jongngi hynrei ngi la shu ïohi tang ha ki lad pathai khubor," ong u wei na ki nongïalam ka party Bah RV Lyngdoh (MLA, MDC) haba kren bad u Mawphor.
Lah ban kdew hangne ba dang shen la mih ki khubor ba kitei ki arngut ki MDC kiba mih kyrteng ki kynthup ïa u MDC ka Mawkyrwat Bah Carness Sohshang bad uwei pat dei u MDC ka Mairang Bah Batskhem Ryntathiang.
Watla kitei ki MDC kim pat kwah ban kren ei ei halor katei ka jingmih khubor hynrei ki khubor ba la ïoh lum ki ïathuh ba katei ka kam ka la ïaid shakhmat namar na ka liang ki nongïalam ka NPP ki la dep wat ban kynduh ïa ki.
Na ka liang ki nongïalam Congress ki pynpaw ruh ba haduh mynta kim pat ïakren ei ei halor katei ka bynta namar ki dang ap shwa la kadei neem ka jingshisha kumba la mih khubor.
Haba jubab halor ka jingkylli, utei u heh Congress u la ong, “Ngin sa shim ïa ka rai ha ka por kaba biang.
"Lah ban kdew hangne ki don haduh 6 ngut ki MDC Congress ba kynthup ïa u Bah PN Syiem, Bah RV Lyngdoh, Bah Gabriel Wahlang, Bah Charles Marngar, Bah Batskhem Ryntathiang bad Bah Carnes Sohshang.
Shillong, Jymmang 21: Ka jingdon ki jaka jngohkai ba itynnad ha Laitlum ka la khring ïa bun phew hajar ngut ki nongwan jngohkai pyrthei ym tang na kylleng ka Jylla Meghalaya hynrei na shabar jylla bad bar Ri India ruh kumjuh bad hapdeng kane ka jingwan tuid ki nongwan jngohkai pyrthei ki nongshong shnong kane ka thaiñ ki mad ïa ka jingkiew ha ka liang ka ïoh ka kot ruh kumjuh.
Don napdeng ki nongshong shnong kiba buh ïa ki dukan bam ha shi lynter ka surok sha katei ka jaka jngohkai, ki jaka sah, ki dukan die tiar, die jaiñ, ki mar rep bad kiwei pat ha kaba ki tourist kim kut tang ha ka jingwan jngohkai hynrei ki da pynlut pisa ruh ban thied jingthied ne leit bam ha kine ki dukan.
Kane ka la pynkylla ruh ïa ka rukom im ki nongshong shnong ha kaba ki pyrshang ban ïaksaid ban kynriah na kiwei pat ki kam kiba duna jingïoh sha ki kam ban ïohnong na ka kam jngohkai pyrthei.
Kawei na kine ki kam ka dei kaba la pyni nuksa da u Bah Wanbor Nongspung uba la seng ïa ka Food Processing Unit ban pynkylla ïa ki mar rep kum ki soh, u sying, u sohmrit khlaw, u shynrai, u musla bad kiwei pat sha ki mar kiba lah ban pyndonkam ha kawei pat ka rukom.
Ym tang katta ha kane ka Food Processing Unit kaba don ïa ki kor tylliat bad kiwei pat ki jait tiar ban pynkylla dur ïa ki mar rep, u Bah Wanbor u la buh ïa ka dukan ban die ïa kitei ki mar rep kiba la pynkylla sha ka umsoh, ki kynja musla ba la tylliat na u sying, u sohmrit bad kiwei pat ki mar rep.
U Bah Wanbor u la pynitynnad ruh ïa kine ki mar rep da kaba song bad thep bha ha ki bilor kata ryngkat ki jingthoh kyrteng ïa ki mar rep.
ïa kane ka Food Processing Unit, u Bah Wanbor u la plie paidbah ha ka 19 tarik u Jymmang, 2023 da kaba khot ïa u MLA ka Mawkynrew, u Bah Banteidor Lyngdoh ban wan ot ribbon kum ka jingplie ïa kane ka dukan ha Laitlum.
U trai dukan u la pynpaw ka jingsngew nguh ïa ka jingai kti u Bah Banteidor halor kane ka jingthmu bad lam lynti pat ban pynïoh jingïarap na ka tnad Horticulture ka Sorkar Jylla lyngba ka skhim Mission for Integrated Development of Horticulture (MIDH).
Haba kren ha kane ka jingïalang plie ïa kane ka dukan, u Bah Banteidor u la ong, “Kaei kaei kaba lah ban pynurlong ïa ka jingthmu ka dei ka jingmut kaba skhem bad ka jingïatreilang bad mynta ka sngi ngi ïohi ïa ka jingurlong ka jingangnud u Bah Wanbor".
U la ban jur ïa ki nongshong shnong kiba wan sakhi lang ha kane ka sngi ban phai khmat sha ki kam da kaba shim kabu ïa ka jingwan hiar ki tourist sha kane ka shnong.
“Ki tourist kin wan shane ym tang ban jngohkai hynrei kin thied ruh ïa ki mar rep bad ki tiar kiba ki nongshong shnong ki pynmih na kane hi ka thaiñ", u la ong da kaba pynpaw ba kum u nongmihkhmat hi u don ban ai mynsiem ban kyntiew ïa ka ïoh ka kot jong ki bad kum ka lad ai kam ïa kiwei ruh.
Ha kane ka sngi la wan ban ïadonlang ruh da ki ophisar na ka tnad Horticulture bad Agriculture, ki ophisar na ka Mawkynrew Block, ki nongïalam shnong nalor kiwei pat.
Shillong, Jymmang, 21: Haduh 5.95 lak na ka 14.10 lak metric ton u dewïong ladep ban die lilam da ka Coal India Limited (CIL) bad ka jingkit bad shalan ïa u dewïong bad kiwei kiwei de ki kam na ki jaka ba la lum thup ïa u dewïong ka dang ïaid shakhmat.
Ïa kane la pyntip da u Secretary ka tnat Mining and Geology ka Sorkar Jylla u Bah E.Kharmalki ha ka jingpyntip paidbah ba la pynkih ha ka 16 tarik mynta u bnai.
Katkum kane ka jingpynbna paidbah, la pyntip ba ka jingdon jong u dewïong, hadien ba la pynkut ïa ka jingsorjamin (ka jingkhmih bniah/ka jinglum jingkheiñ da kaba pynher da ka drone, ka jingleit pynshisha da ka met lane baroh ar) la pynlong ha baroh kawei ka jylla (ha u snem 2022-2023) la lap ba u dewïong u don 14,10,710.41 metric ton.
La pyntip ruh na ka jingdon jong u dewïong haduh 14,10,710.41 metric ton, u dewïong ba la dep die lilam da ka Coal India Limited (CIL) u long 5,95,323.775 metric ton bad ka jingkit bad shalan ïa u dewïong bad kiwei kiwei de ki kam na ki jaka ba la lum thup ïa u dewïong ka dang ïaid shakhmat.
“Ka jingdon jong u dewïong ba dang sah ka long 8,15,386.635 metric ton ïa uba shen yn sa die lilam hapoh ka por ba la buh," la ong ka jingpynbna paidbah.
Ha kaba ïadei bad kane, ka jingpynbna paidbah ka la pyntip sha baroh ki trai dewïong ba ladep lum jingkheiñ/ba ladep sorjamin, ïa u bym pat die lilam, ba baroh ki trai dewïong kiba hap hapoh ki bynta ba dang dei ban shim jingkheiñ la bthah ba kin aplai noh mardor ïa ka transit pass (TP) na ki ophis jong ki Deputy Commissioner jong ki distrik, khnang ban pynkit ïa u dewïong na ki par/ki thliew sha ki jaka lum thup ba la ithuh da ka CIL.Ka tnat ka la pyntip lada lap ïa u dewïong ba la lum shabar na ka thup jong ka jingshim jingkheiñ bad na ki jaka ba la kdew, yn shu kurup beit bad yn pynshitom pyrshah ïa ki trai dewïong hapoh ki kyndon jong ka MMDR Act, 1957.
“Lada jia lap ba ym don dewïong lane ka jingdon dewïong ka duna na kaba la shim jingkheiñ na ki trai dewïong, yn pynshitom pyrshah ïa ki trai dewïong katkum ki kyndon jong ka MMDR Act, 1957," la ong ka jingpynbna.
Shuh shuh, ka jingpynbna paidbah ka la ong, “shisien ba la kut ka jingdie lilam ïa u dewïong ba dang sah 14,10,710.41 lakh metric ton, ïa u dewïong ba shu lum thup lane lada lap ba shu lum shabar na ka jaka ba la buh yn kurup mardor da ka Sorkar bad yn die lilam da ka Sorkar bad ïa ka pisa kaba mih yn thep sha ka khajna jong ka Sorkar, bad ka jingkitkhlieh kan long ïa u trai dewïong, ha kaba un ym lah ban kam trai halor ka dor die ba la die lilam.
".
Shillong, Jymmang 21: Ka Voice of the People Party (VPP) ka la pynpaw ïa ka jinglong ba la kloi ban ïatai nia ïa kino kino kiba kam ba ka jingdawa jong ka ban pynbeit thymmai ïa ka bhah thung ka long kaba bakla bad bym don nongrim.
Ha ka kyrwoh sha ki lad pathai khubor u Nongaiktien ka VPP u Dr Batskhem Myrboh u la ong ba u diengkot jong ka bhah thungkam ha ka jylla, kumba la pynbna ha ka 12 tarik Kyllalyngkot, 1972, ka dei beit beit halor ka jingbun briew ym da kiwei pat ki mawser.
“Ka seng VPP ka kob bad long ba la khreh ban ïatainia lada don mano mano ba ong ba ka jingdawa jong ka halor ka bhah thung ka long kaba bakla bad bym don nongrim.
U diengkot jong ka bhah thungkam ha ka jylla, kumba la pynbna ha ka 12 tarik Kyllalyngkot, 1972, ka dei beit beit halor ka jingbun briew.
Ka long kaba sngewsih ba baroh shi katta ïa ka bhah thungkam la pynshong nongrim ha ki khanasamari ba la shu antad ym katkum ka jingshisha.
Ka seng VPP ka kwah ban wanrah ïa ka jingbhah kam halor ki jingkheiñ kiba thikna.
Lada don mano mano ba pyrshah ïa ka jingdawa ba shonghok bad shongaiñ jong ka seng, kiba kum kita ki briew kim dei shuh tang ki bym pule hynrei kiba dang dum, kiba shahshilliang bad shun ïa ka jaitbynriew Khasi.
" ong u Dr Batskhem Myrboh.
Ka seng VPP ka pynpaw ruh ïa ka jingbynñiaw kaba jur halor ka jingïathuhlypa balamler jong katto katne ngut ki nongïalam jong ka seng NPP ba hana lada pynkylla ïa ka bhah thungkam kan sa don ka jingïakynad jaitbynriew ha ka jylla.
“Kaba kum kane ka jinglamler ka pynpohdor ïa ka jaitbynriew Garo la kum ba ki dei ki shitengkhlieh kiban shu khie wahleng wat ïa ka bym don nongrim ruh.
Ngi pynrem jur ïa kaba kum kane ka rukom pyrkhat ramïa jong ki nongïalam ka seng NPP.Kine ki juh ki nongïalam ka NPP ki la kynshoit ruh ïa ki Khasi jong ngi hana ba kim ym pynleit jingmut eiei halor ka bhah thungkam bad shu pdiang beit kumba la pynïaid da ka sorkar.
Kane ka pynhiardor ïa ngi ki Khasi tang kum ki lang matlah bad ki durbula ki bym don jabieng," u la ong.
“Ha kawei pat ka liang, ka seng VPP ka burom ïa ka jaitbynriew Garo kum ka jaitbynriew kaba don la ka bor sngewthuh ban pynshongnia janai ïa kiei kiei baroh.
Na ka liang ka seng, ngi kyntu ïa baroh ar jaitbynriew, Khasi bad Garo, ban pyrshah ïa kano kano ka rai kaba bakla bad shilliangkhmat jong ka sorkar bad ban ïa burom markylliang," u la bynrap.
Haba ïadei bad ka jingkynnoh ba ka seng VPP ka leh politik ïa ka bhah thungkam na ka bynta ka ilekshon MDC ka ban sa wan ‘ka long tang ka nia khyllung khynnah.
’ u la ong,“Lada wanrah ïa ki mat ki jura kiba ktah matïong ïa ka jaitbynriew ka long ka bym bit ïa ki, kata ka dei ka kam shimet jong ki.
Ka seng ka la kut jingmut triang ban ïakhun halor ki ishu kiba ktah ïa ka jaitbynriew bad yn ym don mano mano ba lah ban khang ne pynsangeh ïa ka.
Lada kita kiba don ha ka bor kim lah ban tehlakam ïa ki jingeh jong ka jylla, kan jin da la bha ba ki hiar shuki noh; kim don hok ban bat ïa u lakam synshar haba ym don jinglah.
Ka VPP kam dei tang ka seng saiñ pyrthei hynrei ka jingïakhih paidbah na ka bynta ban pynim pat, ban pynbha bad pynkylla dur ïa ka jylla Meghalaya.
Ka jingïakhun jong ka seng ka long halor ki nongrim bad ym da ka jingpynbiej ïa ki paidbah da ka bor tyngka ne da kumwei pat.
" u la ong.
Kum ka jingpynkynmaw, ïa ka seng VPP la wer sha ka jingïalang jong baroh ki seng saiñ pyrthei ha ka 19 tarik Jymmang, 2023 ban ïatai halor jong ka “reservation roster" bad ka seng ka la leit ban ïashim bynta.
“Kaba sngewsih ka long ba ha katei ka jingïalang ym shym la don kano kano ka jingïatai hynrei la shu shah hikai skul eiei khamakha ha ka sorkar halor ka rukom kheiñ ïa ka roster.
Kane ka jingleh jong ka sorkar ka la pynbor ïa ka seng ban mih jyndat noh na ka jingïalang khamtam ha ba la sngewwthuh shai b aka sorkar kam ailad ban ïa kren halor ka policy bhahkam.
Ka sorkar ka kwah beit ban pyntreikam ïa ka roster system da kaba shim jingkheiñ naduh ka snem 1972 kaba ka seng ka pyrshah horkit hordang.
" u la ong.
“Ka long ruh kaba lyngngoh ngaiñ ba don na ki katto katne ki kynrem ki lyndan ki bym sngewthuh wat tang ïa ka jingmut jong ka kyntien party ruh.
Namar ka jingsahdum jong ka, ka wei ka briew ka la ñiewbeiñ ïa ki dkhot ba ka seng ka la phah sha ka jingïalang tang namar ba kim dei kiba lah shah jied da u paidbah.
Ka seng VPP ka ïapher na kiwei pat ki seng saiñ pyrthei namar ba ha kiwei ki seng baroh ki rai la shu hukum beit da ki minister bad MLA bad dei tang ma ki kiba dondor ha ka seng.
Ha ka VPP kam long kumta namar ba baroh ki dkhot bad nongkitkam ki don la ka dor ban noh synñiang ryngkatlang bad ki MLA ne kiba lah shah jied da u paidbah.
Jin da ka sorkar ka la pynbeit da ka dorbar kyrpang halor ka bhah thungkam kumba la dawa da ka seng VPP, khlempep ki MLA jong ka seng kin leit ban ïatai.
Ka seng kam ngeit ruh ha ka nongrim ba tang namar ba ïoh sha ïoh ja maphot ban shu ïaleit jingïalang katba uba mon namar kane ka ktah ïa ka pisa jong u paidbah," u la bynrap.
Shillong, Jymmang 21 : U Myntri Rangbah ka Jylla u Conrad K Sangma, ula pynbna ban ai jingïarap daka song pisa ba T.1 klur ïa ka skul Khasi Jaiñtia Presbyterian Girls Higher Secondary School, Mission Compound, namar ka jingbam duh ka ding ïa ka ïingskul kaba la jia ha ka step phyrngap jong ka Sngi U Blei.
Ïa kane u Myntri Rangbah u la pynbna ha ka jingïakren bad ki nongthoh khubor bad ruh hakhmat ki nonghikai ha ka jingleit jurip ïa ka jingjulor jong kane ka ïing skul mynta ka sngi ha ka por dang step.
“Kane ka skul kadei kaba la rim tam bad kaba don ka jingïadei ba kyrpang bad ka imlang ka sahlang bad kaba la ïeng mynta la 131 snem.
I sangsot shi katdei eh ban peit ïa ka jingjulor jong kane ka ïing skul.
Kum ka jingsdang ban tei thymmai pat ïa kane ka skul, 1 klur ngan ai jingïarap lyngba ka Chief Minister’s Special Development Fund," ong u Conrad.
“Kane ka 1 klur kadei tang ka jingsdang ban tei thymmai pat ïa ka ïing skul, hynrei ngin sa nang shong pyrkhat shuh shuh khnang ba kane ka ïing skul kan ïeng biang.
Ngi shanñiah ha ka managing committee ba kan pyrkhat la yn pynïeng biang da ka dur ka dar kaba rim lane da kaba thymmai," la ong u Conrad.
U Myntri Rangbah u la pynpaw ruh ba ka jingpluh jong kane ka ïing skul ka la long ka jingduhnong kaba khraw ïa ki khynnah skul, ki nonghikai bad ïa imlang ka sahlang da kaba pynpaw ba kane ka skul ka la pynmih shibun ki riew shemphang.
Ha kane ka sngi u Myntri Rangbah u la ïoh ruh ban ïakynduh ïa ki nonghikai, ki khynnah skul bad ki nongïalam Shnong ha kaba u la ong ba na ka liang ka sorkar kan ïadon ryngkat bad ki bad ban ïatreilang.
Kum ban kdew hangne ba ka KJP Girls Higher Secondary School, kaba la tei naduh u snem 1892, kala kylla dpei ha ka step phyrngap jong ka sngi U Blei na ka jingbam duh ki thylliej ding kiba la klang ïa kane ka ïingskul.
Shillong, Jymmang 21 : Ka jingkylla dpei lut jongka skul KJP HS ka dei namar ka jingslem palat ki pulit pynlip ding ban poi namar hadien shikynta ba la pyntip da ki bor shnong Dong Mission ka kali pynlip ding ka dang poi bad kat haduh ba kin da poi la jan baroh koit ki bynta jongka skul ki la kem ding lut bad na kata ka daw kim lah shuh ban tem ïa ka ding ha ka por kaba biang.
La ïathuh ba ha ka por ba pyntip ïa ka jingjia ne kane ka jingklang jongka ding ha kane ka skul ka jubab ba ïoh da ki nongpyntip ruh ka long kaba sngewsih bha ha ka jaka ba kin kren da ki ktien don akor ki kren pynban da ki kyntien kiba pynmong bad pynbitar ïa kiba pyntip.
Nalor kata haba la poi bad kylli ïa ka daw jongka jingslem jongki ki aidaw ba ka jia ka jingpluh haduh san jaka tang hynnin ka miet.
Ka jingkylli ka long hato ki don tang saw ne san tylli ki kali pynlip bor ding ha kane ka district khamtam ha kane ka nongbah Shillong.
Lada ka long kumne kumno keiñ ki paidbah kin shaniah ïa ki pulit kiba la buh ban shakri ïa ki paidbah ha ka por ba jia kino kino ki jingjia ba kyrkieh khamtam kum kane ka jingpluh ïing.
Kan myntoi aiu ba kin wan poi hadien shi kynta namar kat shi kynta ba ka ding ba klang te la kylla dpei hi kumba la jia ïa ka skul KJP HS.Halor kane ki paidbah ki pynpaw ba ki heh pulit ki dei ban buh da ka jingtohkit ban lap ïa ka jingshisha balei ba poi slem bad haba ki poi sha ka jaka ki long kumno ruh.
Namar kaba kum kane ka la jia na ka por sha ka por bad kam dei shuh ka sien ba nyngkong.
Shillong, Jymmang 22 : Ka PFR Football Academy ka la pynïar shuh shuh ïa ki thapñiang jong ka ha kaban kyntiew ïa ki khynnah kiba don ka sap ha ka liang ka jingïalehkai kynjatbol, da kaba pynkha tnad sa ha Ri Bhoi.
Kane ka shlem ai jinghikai kadei beit tang na ka bynta ka thaiñ Ri Bhoi.
Ïa kane ka shlem ai jinghikai na ka bynta ki khynnah shynrang bad kynthei kiba naduh 4 snem haduh 18 snem la plie ha ka 20 tarik Jymmang 2023 da u Dr.Celestine Lyngdoh uba dei MLA ka Umsning ha Umbang Sumer kaba dei ka Center.
Shillong, Jymmang 21 : Hadien 131 snem ba ka Skul Khasi Jaintia Presbyterian Higher Secondary (KJPHS) ba ka la ïeng rasong ban shakri kum ka shlem ban saiñdur ïa ka jingnang jingstad jong ki khun kynthei ka jylla tang shikyllipmat kane ka skul ka la kylla dpei noh namar ka ding kaba klang ka la bam duh ïa kane ka skul mynta ka step Sngi U Blei ha ka por hapdeng ka 1.30 bad 2 baje ei ei dang step phyrngap.
Kane ka jingjia ka la pynsah umduh bad buh ia kiba bun ha lang ha ka jingsah lyngngoh kumno ka jia namar ka dei ha ki kynta pynlip bording ka MeECL.Kane ka jingjia ba sngewsih ka la pyniam kthang bad pynpait dohnud ruh ïa ki hajar bad phew hajar khamtam kito kiba la don ka jingïadei kaba jan eh bad ka skul naduh ki nonghikai haduh ki khynnah skul mar syn ïohi ïa kane ka jingjia na ki lad pathai khubor mynta ka step.
ïa kane ka skul la seng da I Missionery na ri Wales I Mem Bessie Williams naduh u snem 1892 bad ka la sei da ki hajar ngut ki samla bad ki longkmie kiba trei bad shakri ha ki kam bapher bapher.
Wat la ki paid nongshong shnong jongka Dong Mission Compound bad ki Dong ba marjan ki la ïa wan sha katei ka skul mar ïa ïohi ïa ka jingklang ka ding hynrei ki shu ïapeit ïa ka jingïeng bad klang ka ding namar kim lah ban leh ei ei nalor ba ka dei ka por ba rang ryngkhiang bad tyrkhong bha ka mariang khamtam ba jur bha ka lyer ruh.
Ka Ding ka la bam duh ïa baroh khoit ki bynta ba dang dei da ka dieng jongka skul.
Kane ka jingpynjulor jongka ding ka la pynlong ïa ka skul ban duh lut khoit ïa ki kot ki sla kiba ka la buh sah jingkynmaw, ki dur ki dar jong ki nongseng, ka Piano kaba nyngkong eh ha Meghalaya kaba don ha ka Hall jongka skul, ki Kot Niam bapher bapher bad kiwei kiwei ki jingdon jingem.
Ha ka por ba ka ding ka dang klang bha ki paid kiba wan sha katei ka jaka ki la ïarap ban ïoh sei lem ïa ki khynnah hostel kiba sah hajan katei ka skul hi.
Da ka jingïarap jong baroh la lah ban sei ïa baroh ki khynnah hostel bad ym don iwei ruh iba mynsaw.
ïa kine la ïalam pat da ki bor synshar shnong jongka Dong Mission hapoh ka jingïalam jong u General Secretary bah Donkupar War ban pynshong ïaki ha Dorbar Hall Mission Compound tad haduh ban da dep pynlip ïa ka ding bad sa ïalam biang ba kin leit phai pat sha hostel.
Kat haduh ba thoh ïa ka khubor ym pat lah ban tip haduh katno ka jingjulor ka la kot na kane ka jingbamduh jongka ding namar ka jinglum jingkheiñ bad jingtohkit ka dang ïaid shakhmat.
Shillong, Jymmang 22 : Ka kynhun ïalehkai kynjatbol kiba thut ka bor ïohi ka la khur ïa ka namjop ha ka kyrdan kaba lai ha ka jingïakhun ïa ka league jong ka National Blind Football Tournament held kaba la long ha Jamshedpur.
Katkum ka jingïoh ïakren bad ki nongïalam jong kane ka kynhun, ki la pyntip ba ki la ïakhun nyngkong ha ka pool league kaba don lai group ka group A, B bad C ha kaba ka Meghalaya ka hap ha ka group C ryngkat ka Telangana bad ka Madhya Pradesh.
Ha ka pool league kaba nyngkong jong ka group C kaba ïakhun hapdeng ka Meghalaya bad Telangana, ka kynhun jong ka Meghalaya ka la jop ïa ka Telangana da shi 1-0 bad ka la ïakhaid pat bad ka Madhya Pradesh kaba pynlong ïa ka Meghalaya ban don ha ka kyrdan kaba nyngkong jong ka Group C.Ha ka jingïakhun jong ka final league pyrshah ïa ka Maharashtra, ka la shah rem noh da shi kol, bad ha ka final league kaba ar, ka la ïakhaid noh bad ka Uttarakhand.
Ha ka jingïakhun jong ka Uttarakhand bad ka Maharashtra, lada jia ba ka Uttrakhand ka rem, ka Meghalaya kan wan ha ka kyrdan kaba ar, hynrei sniewbok ba ka Uttrakhand ka jop ïa ka Maharastra, bad ka la pynlong ïa ka Meghalaya Blind Football Team ban ïoh ïa ka kyrdan kaba lai na ki khyndai tylli ki jylla.
Hadien ka jingjop jong ki, ka Meghalaya Blind Football Team ka la ïoh ban rah ïa ki trophy ha ryngkat bad ka song pisa.
Kum ban shu pynkynmaw, ki thei ïalehkai football ki la mih na nongbah Shillong khlem kano kano ka jingïarap, hynrei tang da ka scholarship kaba ki ïoh na ki skul bad ki college da kaba pyllang para ma ki ban leit ban mihkhmat ïa ka jylla sha kane ka tournament, bad na ka liang ka HYC Sengkmie hadien ba ka la ïoh jingtip ha ka sngi shuwa ba kin mih na la ka jong ka jylla ki la kner lem ki kti da kaba noh jingïarap da ka song pisa.
Ha kaba ïadei bad kane, na ka liang ki thei ïalehkai ki la buh ka jingkyrpad ïa ka sorkar khamtam ïa ka tnad badei peit ïa ki kam ïalehkai ha ka jylla, ban phaikhmat lem sha ki kiba don jingduna ha ka bor ïohi, khnang ba kin lah ban kiew ha ka kam ïalehkai football bad mynta ba ki dang pynkhreh ïa ka World Cup kaban long ha u Nailar lada ki shah jied ban mihkhmat ïa ka Ri India.
Shillong, Jymmang 22 : Ka Meghalaya Boxing Association (MBA) ka la ïoh ban pynlong ïa ka Annual General Meeting (AGM) bad ïa ka elekshon treikam jong ka samoi 2022-26 ha ka 20 tarik Jymmang 2023 ha Guest House jong ka ICSSR kaba la sdang naduh ka por 11 baje mynstep.
Ha katei ka AGM bad elekshon jied nongkitkam thymmai la wa ban ïadonlang ki nongpeit pyrman (observer) na ka Boxing Federation of India (BFI) u Digvijay Singh uba dei u Treasurer ha ka jingsynran lang u Hemanta K Kalita uba dei u Secretary General ka BFI, katba na ka liang ka Meghalaya State Olympic Association (MSOA) la wan ban peit pyrman da u Bah P.Laloo uba dei Joint Secretary.
Ïa ka elekshon la pynïaid da u Bah Mawshabor Ryntathiang uba dei u advocate.
Ha kane ka elekshon jied nongkitkam ba thymmai, u Bah Cornelius Kharhunai u la shah jied kum u President na ka bynta ka samoi 2022-26.
Kiwei kiwei ki nongkitkam kiba thymmai jong ka MBA, ki kynthup u Johnwell G Momin, u Bah Despitol Sun kiba dei ki vice-president, u Bah Dondor Marweiñ uba dei u Secretary.
La jied arngut ki Joint Secretary ba kynthup u Bah Khraw Kharmawphlang bad u Bah Jimy B Shadap, treasurer la ïoh ban jied ïa u Bah Daniel.
W Marbaniang.
Nalor kitei ki nongkitkam kiba hakhmat la ïoh ruh ban jied ïa hynriew ngut ki dkhot jong ka Executive Committee ba kynthup u Bah Teibor Kharkongor, Chongkam G Momin, Noyontho Marak, Bah Kyrshanlang Wahlang, Bah Wanbait Ksoo bad u Bah Hubert Marbaniang.
Shillong, Jymmang 22 : Ka Jyntru ka la khur jingjop da kaba pynliem kput da 9-4 pyrshah ïa ka Seng Samla Laitryngew ha ka lympung ïalehkai Meghalaya State League (MSL) 2023 ha ka jingïalehkai ha ka sngi Nyngkong katba ka Niaw Wasa Utd ka la pynliem da 2-1 kol pyrshah ïa ka Youth Club Pdengkarong haka jingïakhun ha madan Kiang Nangbah Stadium Jowai.
Ha kiwei pat ki Zone, ka Wasa FC ka la pynliem ïa ka Warima Youth Club da 3-1 ha ka jingïalehkai kaba dei jong ka Group D ha Tura Zone bad ka Riangdo YSCA ka la pynliem ïa ka Mawten SC da 1-0 kaba dei jong ka Group C ha Mawkyrwat Zone.
Haba phai ha ka jingïakhun ha Shillong, u Emanbha Marbaniang marwei u khyrwit saw kol (74, 79, 87, 90+5 min) na ka bynta ka Jyntru hadien ba u la mih madan kum u rangïalehkai shongben ha ka kylla mie.
Baroh ar tylli ki kynhun ki la khmiih lynti ban ïoh ka jingjop kaba nyngkong jong katei ka lympung hadien ba baroh ar ki la ïakhaid bad mad nam rem ba mar shisien.
Ha ka jingïalehkai jong ka kylla step, baroh ar ki la ïakhaid da kaba thep mar lai kol.
U Balanstar Taro u la pynkhih jar nyngkong na ka bynta ka Jyntru ha ka minit ïalehkai ba 14, hynrei u Johnplayson Lyngdoh u la thep ïa ka kol pynïakhaid na ka bynta ka Seng Samla Laitryngew minit ba 15.
U Banteilang Nongkynrih u la thep ïa ka kol kaba ar na ka bynta ka Laitryngew ha ka minit ïalehkai ba 18, katba ka Jyntru ka la ïoh ei ïa ka shi kol na ka jingbakala thep hi u rangïalehkai ka Laitryngew ha ka minit ïalehkai ba 22.
U Nongkynrih, u la lah ban pyntam kol biang na ka bynta ka Laitryngew ha ka minit ïalehkai ba 34 da kaba pyndei da ka khlieh kaba la wan lyngba ka jingshut free-kick, hynrei Badaminot Nongphlang u la ïoh ban thep ïa ka kol pynïakhaid na ka bynta ka Jyntru ha ka minit ïalehkai ba (45’+1).
Ha ka kylla miet, u Jefferson Nongphlang u la thep ïa ka kol kaba san na ka bynta ka Jyntru ha ka minit ïalehkai ba 74 shuwa ba u Ferenstar Kharkongor un ïoh ban thep ïa ka kol kaba saw na ka bynta ka Laitryngew ha ka minit ïalehka kaba 75 ha kaba ka jingïalehkai ka la long da 5-4.
U Marbaniang hadien ba u la mih kum u rangïalehkai shongben ula thep haduh saw kol katba u Badaminot u la thep ïa ka kol kaba ar ha ka minit ba 89.
Haba phai sha ka jingïakhun kala long kaba ïakhiat bha hapdeng kine ki ar kynhun kila la ïakhun tyngeh bha bad kane kala pynhun ïa kiba nongwan peit kai mynta ka sngi.
Ha ka jingïakhun hapdeng kine ki ar kynhun na ka liang ka Niaw Wasa United kala ïoh ban pynkhih ïa ka jar lyngba u Dashngiañ Sukhlaiñ ha ka minit ba 40, bad ïa ka kol ba ar da u Dreamson Suchiang haka minit ba 81 bad.
Katba na ka liang ka Youth Club Pdengkarong ïa katei kawei ka kol la thep da u Marshal Nongrum ha ka minit ba 26 jong ka jingïakhun.
Katba ha ka jingïalehkai ha madan MDSA Ground ha Mawkyrwat, ka Riangdo ka la ïoh ban thep kol lyngba u Phinilboy Rashik ha ka minit ïalehkai ba 70 bad khur ïa ki lai point ba nyngkong eh ha katei ka lympung.
Ha Chandmari Ground ha Tura, ka Wasa FC went ka la kiew sha ka kyrdan kaba nyngkong na ka Group D hadien ka nam jop, da kaba khur 7 point haba ïanujor bad ka Khliehmawlieh kaba kamai 6.
Ha kane ka jingïalehkai ïa ki kol na ka bynta ka Wasa la thep da u Koushik Rabha (8min), Silgrik Momin (41min) bad u F Momin (90+3min) katba ïa ka shi kol jong ka Warima la thep da u Tremarchwal Ch Marak (85min).
Ka ishu jong ka Reservation Policy ka la khluit bha ha kine ki sngi ha jylla hadien ba ka Seng VPP ka la rah ïa kane ka mat sha u paidbah, namar ka jingbym ïohlad ban ïakren sani ïa kane ka mat ha ka ïingdorbar Thawaiñ kaba la long ha kine ki bnai baladep.
Ka VPP ka la leit kylleng kylleng ki jaka ban pynshai ïa ki paidbah balei ba ka hap mih sha surok ne ban wan sha ki paidbah ban pynshai ïa kane ka mat.
Ka Seng ka la pynshai ba ka jingpynbha ne pynthymmai ïa ka Reservation Policy kadei ka mat ïaleh elekshon jong ka bad haba ka la jop 4 ngut ki MLA bad ym ïoh lad ban kren ha Assembly kadei hok ïaka ban wan sha u paidbah uba la ai jingkyrshan ïa ka Seng ha kane ka elekshon baladep.
Ka Seng ka la pynpaw ruh ïa ki nongrim da kaba ong ba ka Reservation Policy kaba la pyntreikam ha ka jylla naduh ka snem 1972, kadei kaba noh shiliang khamtam ha ka jingbun briew, namar haba ïanujor ïa ka jingbun briew hapdeng u Khasi Jaiñtia bad u Garo, u Khasi Jaiñtia u tam bun pal ïa u Garo,katba ka jingbhah kam pat ka long mar 40%,ïa kaba ka Seng ka ong ba ka la ktah shibun ïa ki Samla wadkam wadjam na kane ka thaiñ jong ka jylla.
Katba kiba pyrshah pat ki pynpaw ba kane ka mat ka long kaba ma haduh katta katta namar ba ka lah ban ktah ïa ka jingïapher sngew jaidbynriew hapdeng u Khasi Jaiñtia bad u Garo.
Ki la ong ruh ba kane kadei ka mat kaba eh bad tang la bakla ka lah ban poi sha ïingbishar bad lad ban duh ruh wat ïa ka jingbhah kam katkum ka percentage kaba long mynta.
Hynrei ki nongïalam ka VPP kiba la kren ha Assembly ki la pynpaw shai ba kane ka jingdawa jong ki kam mut satia ban pyrshah ne ban knieh noh ïa ka bhah ba ki Garo ki la ïoh, hynrei ban pynïph pat ïa ka hok kaba ki Samla na Rilum Khasi Jaiñtia kidei ban ïoh.
La ïohi ruh ba halor kane ka mat, ka Rilum Garo ka la tylli lang mlon ban pyrshah ïa ka jingdawa ka VPP,katba ha Rilum Khasi Jaiñtia pat kila don kiba pyrshah bad pynpaw ba ym dei ban pynkhih ïa kane ka ishu,ïoh ba ka mih ka jingïaumsnam hapdeng kine ki arkynhun jaidbynriew kiba ïashong ïasah lang ha kajuh ka jylla.
Kiba pyrshah ki la kynnoh ruh ba kane ka jingleh ka VPP kadei tang ka buit ban jop ïa ka elekshon MDC ha u snem 2024.
Pynban haba peit ïa ki election manifesto jong kiwei pat ki Seng Riewlum, kum ka UDP, ka HSPDP kamat ban review ïa ka Reservation Policy ka don ha ki kyndon ne ki mat ïaleh elekshon jong ki.
Kaba mut ba kine ki Party ruh ki leit sha u paidbah ryngkat ba kane ka mat kaba la pynkhih da ka VPP.Te kan don ka jingïapher aiu na kane ka jingdawa jong ka VPP bad ki jingdawa ka UDP bad HSPDP.Ka jingïapher hi ka long ba ka VPP kaba shong ha ka liang pyrshah ka pynkhih ba dei ban review noh, katba ka UDP bad HSPDP kiba don ha ka liang synshar ki sngap man man bad kim ong eiei halor kane ka mat kaba kila khlei ha ka por elekshon.
Shuh shuh haba peit ïa ka jingpynkhih ka VPP la ïohi ba ka jingdawa jong ka, kam dei ban leh noh wut wut ne ban rai wut wut, hynrei ka la ai jingmut ruh ban thung da ka Expert Committee ka ban kynthup lang ïa ki nongïalam na Khasi Jaiñtia Hills bad na Garo Hills bad kumjuh ruh ïa ki riewshemphang kiba tip bha ïa kane ka kam ba kin ïamir jingmut lang ban weng noh ïa kane ka jingeh kaba la khih phaloh la slem bha.
Ym lah ban klet ruh ba kaba kum kane ka jingkhih ka la jia ha ka snem 2005 ha ka por ba ka KSU ka la dawa ban pynkynriah noh ïa ka Headquater jong ka MBOSE na Tura sha Shillong.
Ha katei ka snem ka la mih ka jingkhih phaloh kaba jur hapdeng ki Khasi bad ki Garo, hynrei ka sorkar u Bah DD Lapang, ka la thung da ka Expert Committee ban ai jingmut sha ka sorkar halor kane ka mat.
Hadien ka jingai jingmut kane ka Committee, ka sorkar ka la pyntreikam bad baroh baroh ki la pdiang ïa kane ka jingpyntreikam ka sorkar bad kiba bun ki jingeh ka MBoSE la lah ban weng bad la weng noh ruh ïa ka jingïakynad hapdeng kine ki artylli ki jaidbynriew.
Te kat eh aïu ïa ka sorkar jylla ban kan thung ïa kane ka Expert Committee ban ïakren halor ka Reservation Policy.
Ne ka kwah ba kane ka ishu kan shu kyan napoh napoh katba nang mih ki snem.
Kaba ma ka long ïoh ba ha kawei ka sngi kane ka mat kan bthei syndon puk bad wanrah ka jingïapher jingmut hapdeng kine ki arkynhun ki jaidbynriew, namar kumba long mynta hi ka jingkyan napoh napoh ka don khamtam haba ka sorkar MDA:1, ka la pyntreikam ïa ka Roster System da kaba shim pyntreikam naduh u snem 1972, kata naduh ba la sdang pyntreikam syndon ïa ka Reservation Policy.
Nongstoiñ, Jymmang 22: Ki paidbah nongshong shnong ka West Khasi Hills ki dei kiba im ha ka rep ka riang bad haduh kine ki sngi palat 70% na ki baroh ki dang bud ïa ka rukom rep kaba la ïalam da ki longshuwa.
Hynrei naduh ba la lap ïa ka rukom rep kaba thymmai kaba katkum kane ka juk kaba mynta, ka la long kaba kham suk ïa u bun balang bad ka la long kawei na ki lad kamai kaba lah ban pynmih da ki lak tyngka ha ka shi snem, khlem da donkam ban da trei shitom eh.
Ka la long ruh ka jingmyntoi kaba khraw khamtam ïa ki riew tymmen kiba la kham noh ka karta bad ki bym lah shuh ban dang bteng ïa ki jingtrei bor met.
Haba ïadei bad kane ka phang na ka liang jong u nongthoh khubor, haba ïakren ïa u bah Pranding Kharsyiemlieh bad ka kong Elis Lyngdoh Tongkhar, kiba dei ki shi kurim, ki la ong ba ka kam rep kam dei kaba suk khlem da trei shitom ban minot thop ban ban ïaineh da kaba pyrshang da ki ba bun ki lad ki lynti.
Pynban haba ryngkat ka jingïatreilang bad ki ophisar sorkar kiba peit ïa ka tnad rep bad ki riew shemphang kiba la pyntbit ha ka kam rep, ka ai jingmyntoi ïa ki nongrep bad ka la kylla long kaba kham suk ha kane ka juk thymmai.
Kitei ki shi kurim ki dei kiba shong ba sah ha ka shnong Siejlieh, kawei na ki shnong ha ka thaiñ Nongstoiñ West Khasi Hills District bad ki im ja kpoh da ki kam rep.
Hynrei hadien ba ki la nang ïa ka rukom rep tit kaba katkum kane ka juk kaba mynta, ki la sdang ban nang kiew ha ka kamai kajih bad la ong ba ki la lah bam kamai kumba 70-80 hajar shi snem, lada kham biang bad pahuh jaka da ki lak tyngka lah ban ïoh kamai.
Haba batai kham bniah ha kaba ïadei bad ka rukom rep tit, la ong ba haba rep ïa u tit kaba nyngkong ka long ban shna ïa ka ïing kaba sop bha da u phlang.
Namar ba lada sop da ka tin ha ka por ba shit ka sngi hapoh ïing ka shong syaid bad ka kjit noh ïa ka jingsngem jong ki song skum kba kiba la teh pyllun pyllun ban thung ïa u symbai tit.
Nalor kata naduh ka por ba la thung ïa u symbai, ka shim por tang kumba saw sngi ba ki tit kin mih bad kin san bha bad hadien ba la sdang ban kheit ha ka sien ba nyngkong, ka shim por satang lai sngi ban kheit biang ïa kiba dang mih thymmai bad la ju kheit lai sien shi taïew.
U tit u don ar jait uwei u ba lieh bad uwei u jait pat u ba bthuh bad u tit ba ki rep u dei u ba bthuh u ba ju khot u Oyster.
Nongstoiñ, Jymmang 22: Kumba ju leh man la u snem ka Seng Khasi West Khasi Hills, ka ju pynlong ïa ka shad sukmynsiem shisien man la u snem na ka bynta ban ai nguh ai dem ïa u Blei Nongthaw Nongbuh ïa u khun bynriew ha kane ka sla pyrthei.
Kumta mynta u snem ruh ka la pynlong ïa katei ka shad suk mynsiem ha madan jong ka shnong New Nongstoiñ kaba la sdang ha ka por laibaje janmiet bad la pynkut noh ha ka por san baje.
Ha katei ka shad suk mynsiem la wan ban ïashim bynta shitrhem da ki rang bad ki thei sotti na ki lai tylli ki district, kata na Eastern West, South West bad West Khasi Hills.
Ha shuwa ba ka jingshad kan sdang, u rangbah nongpynïaid jong ka Seng Khasi u la duwai phirat bad ainguh aidem ïa u Nongthaw Nongbuh ïa ka long briew man briew ïa ka longkur long jait ban roi parum pareh ha u tnum u tyndai ha kane ka snieh pyrthei.
Ha kane ka sngi ka ksing ka dhah bad ka tangmuri ki sawa bad pynpaw ïa ka dak jong ka niam ka rukom ba la buh naduh kulong kumah.
Naduh ki khynnah ba dang rit ki la ïashim bynta shitrhem ha ryngkat ki khor ki khriam jong ka riam tynrai kaba ishongkun bhaHadien ba la pynkut ïa katei ka jingshad la ïoh ban ïakren bad u Rangbah P.Ryntathiang uba dei u President jong ka Seng Khasi West Khasi Hills, ha kaba u la ong ba naduh hyndai kawei pa kawei ka kur hapoh ka ri Khasi, ki don la ka jong ka jong ka jingshad bad ki ju pynlong ruh ha man la ki shnong.
Hynrei dei tad hadien ba ki bor ba na shabar ki la wan lynsher ïa ka jait bynriew, suki suki ka la sdang ban jah, kumta na ka bynta ban pynneh pynsah la ka riti ka dustur ba la buh da ki long shuwa ka Seng Khasi ka ju pynlong ïa katei ka shad suk mynsiem shisien man la u snem.
U la ong ruh ruh ba ha ka por ba dang khunlung ka kmie bad u kpa ki thum ki pynshad ïa ngi ha ka pneh jong ki bad kane ka jingshad kam dei satia kata ka jingshad kaba ki ong shad disco ne shad kmen.
Hynrei ka dei ka jingshad kaba don ïa ka jingmut kaba kyrpang na ka bynta ka riti ka dustur u Hynñiewtrep.
Mawkyrwat, Jymmang 22: U Phagu Chauhan u Lat ka jylla Meghalaya u la wan iïuhkjat hynnin ka sngi U Blei ha Mawkyrwat ha kaba la ïa synranlang da u BDR Tiwari, IAS, Commissioner & Secretary to the Governor of Meghalaya la pdiang sngewbha da u bah T.Lyngwa, IAS, Deputy Commissioner, South West Khasi Hills District, Mawkyrwat ryngkat ka Salami ha phyllaw jong ka Circuit House, Mawkyrwat ha ka jingïadonlang u Rajiv Sharma, Commandant ka BSF, u J.D.Kharwanlang, Superintendent of Police, Mawkyrwat bad kiwei pat ki nongtrei sorkar.
Ha kane ka jingwan ïuhkjat jong u ha South West Khasi Hills District, Mawkyrwat ula leit ban jurip ïa ka jaka sumar ba 100 jingthiah ka Civil Hospital Mawkyrwat, ka Maharam Government Higher Secondary School, Mawkyrwat bad kiwei pat ki kam pynroi kaba hap hapoh ka MGNREGA kaba don ha Mawpon.
Ha kajuh ka sngi u la pynlong ka jingïakynduh lang bad ki ophisar jong ka distrik, na ka State bad Central Government ryngkat ki Syiem jong ki Lai Hima bad ki nongsynshar shnong kaba la long ha Conference Hall jong ka Circuit House, South West Khasi Hills District, Mawkyrwat.
Ha ka jingïakynduh bad ki khynnah skul ka Maharam Government Higher Secondary School, Mawkyrwat u Lat ka Jylla, u Phagu Chauhan u la ong ba ki khynnah skul ki longkum ki syntiew kiba phuh bad kiba pynmih ïa ka jingiwbih bad ba ki long ka lawei ba phyrnai jong ka ri bad ka jaidbynriew da kaba ai mynsiem ïa ki bantrei shitom bad kiba minot ha ka jingpule khnang ba ka lawei jong ki kan long kaba jop.
Ha ka jingïakynduh bad ki ophisar kiba na ka distrik, state bad central government kibala pynsngew ha u shaphang ka jingpyntreikam ïa ki skhim bapher bapher ha ka South West Khasi Hills District kum ka pule puthi, ki lynti ki syngkien, ka umbam umdih, bad kiwei kiwei ki skhim pynroi.
U wei na ki ophisar ba dei peit ïa ki Border Security Force (BSF) u la pynpaw ïa ki jingeh kiba ïa dei bad ka Border Areas ha kaba ïadei bad ki lynti ki syngkien, ka umbam umdih, Border Fencing ha kaba u Lat u la ai jingmut ïa ki ophisar kumno ban leh bad ban thaw ki lad na ka bynta ban weng ïa ka jingeh kaba ki paidbah kiba don sha thaiñ nongkyndong khamtam kito kiba don ha ki Border Areas ki ïa kynduh na ka por sha ka por bad khamtam eh ban wanrah ïa ka shongsuk shongsaiñ.
Ha kane ka jingwan jurip jong u Lat ka jylla Meghalaya, u Phagu Chauhan, u la ïoh ruh ban ai ki jingai sngewbha ha ka Principal jong ka Maharam Government Higher Secondary School, Mawkyrwat, sha u Medical Superintendent jong ka jaka sumar ba 100 jingthiah (Civil Hospital) Mawkyrwat bad kumjuh ruh sha ki pulit.
Khamshwa, u bah.
T.Lyngwa, I.A.S., Deputy Commissioner jong ka South West Khasi Hills District, u la plie ïa ka phang ban ïa kren ryngkat ki katto katne ki jingbatai ba ïa dei bad ka South West Khasi Hills District da kaba pynbud da ka Power Point Presentation na ki tnad treikam jong ki ophis halor ki jingpyntreikam ïa ki kam pynroi hapoh jong ka South West Khasi Hills District.
U bah K.Nongsteng, MCS, Extra Assistant Commissioner, South West Khasi Hills District ula ai ki kyntien pdiang sngewbha katba ka kong Y.R.Mawlong, MCS, Additional Deputy Commissioner, South West Khasi Hills District ka la ai ki kyntien khublei.
Khliehriat, Jymmang 22 : Kumba ka skul Star Public School Lumshnong, kaba dei ka skul jong ka company Star Cement, kaba dei ruh kawei na ki skul CBSE kaba bha tam ha ri India (Top CBSE School in India), ha kaba la pynbna ia kane ha u snem 2021.
Dang myn ha kine ki snem kiba la leit, katei ka skul la ïoh khur ruh ïa ka khusnam kum ‘Ka skul kaba kup rong Jyrngam’(Green School) ha ka ri India, kumta ruh u Dilip Kumar, uba dei u Principal jong katei ka skul lyngba u kyrwoh u pynshlur ïa kiwei kiwei ki skul ruh ba kin thung ki dieng ki syntiew, ki phlang ban pynlong ïa ka skul kaba kup rong jyrngam bad ong ruh ‘Ngi dang donkam shibun ki skul kiba kup rong jyrngam’ U la ong ruh ba ka long kaba donkam ban hikai ïa ki khynnah ha skul ba kin sngewthuh kumno ban ieid ïa ka mariang bad ban tyngkai ruh ia ka mariang‘ Ngi donkam ban sngewthuh ba ngi dei ban pynlong ïa ka pyrthei kaba itynnad na ka bynta ki pateng kiban dang wan, donkam ban hikai ban long ka nuksa ym tang ha ki skul hynrei ha ki shnong ki thaw ruh kumjuh ban hikai ïa ki wei ruh halor kumno ban tyngkai ïa ka mariang bad ban ïaroh ruh ïa ka jingitynnad ka mei mariang, ngi donkam ban tip, ngi donkam ban im bad ban peit thuh ruh’Ym tang katta, u Dilip Kumar, u la pashat ruh ba donkam ban hikai ruh ïa ki khynnah ba kin long ka nuksa halor kumno ban tyngkai ïa ka um slap, ïa ki tiar ki ba ym pyndonkam shuh, ban pynduna ïa ka jingpynmih lyer jakhlia (Reduce Carbon).
Halor ka phang ba kumno yn kyntiew ïa ki skul ba kin long ki skul kiba kup rong jyrngam, dei ban ai ki jinghikai bad ki jingpynshai ïa ki khynnah.
U Dilip Kumar u la bynrap ruh “Ngi ruh ha Star Public School Lumshnong, namar ngi pynmlien ïa ki khynnah ba kin thung ki dieng, ki siej, ki phlang, ki syntiew kiba long shibynta na ka jinghikai ba ki ioh na skul, kane ka la suh thied ha ki khynnah haduh ba kan da pyn urlong pynban ban ioh ïa ka ka nam kum ka skul kaba kup rong jyrngam ha ri India, nga kyntu lang ïa kiwei kiwei ki skul ruh ban kin shim ïa kane kum kawei na ki bynta ban ai jinghikai ïa ki khynnah ha skul ha ka thung ka tep.
Jowai, Jymmang 22: Ki paidbah jong ka sor Jowai ki la pynpaw ka jingsngewkia halor ka jingïai bteng ki briew ban shong die jingdie ha ki lynti ïaid jong ka Jowai, wat hapdeng ka jingud jong kiba bun.
Ki paidbah ki la pynpaw ka ka sor Jowai ka la nang khapngiah bad ki surok ruh ki dap beit da ki kali bad kane ka la buh jingeh ïa ki ban ïaid kjat haba ki lynti ïai dkjat la dap da ki nongdie jingdie.
Na ka liang jong ki, ki la pynpaw ba ki bor pyniaid ka Municipal ne ki bor ba dei peit ïa kane ka jaka ba kin pyrkhat lem ïa ki Khynnah skul ha kaba ki hap ban ïaid hapdeng ka jingsyier mynsiem.
Ki la ong ba ki bor ba dei peit bad kine ki nongdie jingdie kidei ban ïapynbeit lang khnang ban nym mad jingeh ki paidbah ba leit ba wan.
Jowai, Jymmang 22: Ka kynhun ïalehkai jong ka Ñiaw Wasa Utd kala jop da 2-1 kol ïa ka Youth Club Pdengkarong haka jingïakhun jong ka lympung ïalehkai phutbol ba la tip kum ka Meghalaya State League (MSL) 2023 (Jowai Zone) kaba la long mynta ka sngi ha madan Kiang Nangbah Stadium Jowai.
Haba phai sha ka jingïakhun kala long kaba ïakhiat bha hapdeng kine ki ar kynhun kila la ïakhun tyngeh bha bad kane kala pynhun ïa kiba nongwan peit kai mynta ka sngi.
Ha ka jingïakhun hapdeng kine ki ar kynhun na ka liang ka Niaw Wasa United kala ïoh ban pynkhih ïa ka jar lyngba u Dashngiañ Sukhlaiñ ha ka minit ba 40, bad ïa ka kol ba ar da u Dreamson Suchiang haka minit ba 81 bad.
Katba na ka liang ka Youth Club Pdengkarong ïa katei kawei ka kol la thep da u Marshal Nongrum ha ka minit ba 26 jong ka jingïakhun.
Ka jingïakhun ban long lashai ka sngi (Tuesday) 23.05.2023 kan long hapdeng ka Seiñpynbhalang SC pyrshah iaka Rymbai Iawpynsing SC ha ka por 2 baje shiteng nohphai sngi.
Nongpoh, Jymmang 21: Haba wan ban pynshai sha ki paidbah ka them Ri Bhoi ha ka jingïalang kaba la long ha ka sngi Saitjaiñ ha ïing Dorbar Hall, Sajer Nongpoh halor ka nongrim treikam jongka party Voice of People Party (VPP), u Bah Ardent Miller Basaïawmoit kum u President ba rangbah ka VPP, u la ong ba ka jingmih ka party VPP kam dei satia ba la seng tang ban ïa khun ïa ka election, hynrei kum ka party ka don ïa ka nongrim ba skhem ban shakri na ka bynta ka daw bah jong ka jaid bynriew bad ban kren halor ki mat ki jura jong ka jaid bynriew ba kum ki trai muluk ki trai jaka kim dei ban long mraw ha la ka jong ka jylla.
U la ong ruh kum u nongïalam ka party VPP u hap ban pynshai sha ki paidbah ba la seng ïa ka party VPP ym tang ban ïa khun na ka bynta ka election, hynrei la seng ïa kane ka party halor ka nongrim ban pynim, pynbha bad saindur ïa ka bha ka miat jong ki paidbah hapoh ka jylla.
“Bun ki seng sain pyrthei hapoh ka jylla ki la pynmih kata ka jingkynnoh ba ka party VPP ka dei tang ka party bai a khun election, hynrei ki paidbah ki sakhi ïa kane ka bynta ha kaba haduh mynta ki paidbah ki ai ka jingkyrshan namar ba ki bishar ïa ka nongrim treikam jong ka party" ong u Bah Ardent Miller Basaïawmoit.
U la pynpaw ruh da kaba ong ba bun ki seng saiñ pyrthei hapoh ka jylla ki la kynnoh pyrshah ba ka party VPP ka ïakhun ïa ka Job Reservation Policy na ka bynta ka election bad kim tip pat ba ka party ka ïa khun pyrshah na ka bynta ka hok jong ki samla ha ka liang ka ioh kam ka ioh jam, ha kaba ka Job Reservation Policy kumba ka long haduh mynta ka noh shiliang bad bun ki samla ki duh nong lada pynïaid katkum kane ka reservation Policy lyngba kata ka Roster System.
U la ong ruh ba ka party VPP kan nym sngap ïa kino kino ki jingkynnoh ne ki jingkyntoh bad kumba la suit la shor ïa ka ban ïa khun na ka bynta ka bha ka miat bad ka roi ka par hapoh ka jylla kan ïaid shaphrang ban kren ïa ki jingeh ki paidbah hapoh ka jylla bad ai ba ki paidbah hi kin bishar ïa ka kam ha kaba kumba long haduh mynta la sakhi ba ki paidbah ki la ai ka jingkyrshan kaba radbah ïa ki kam ba la leh da ka party namar ki sngewthuh shai kdar ba ka party VPP ka dei kata ka party kaba ïa khun shisha na ka bynta ka daw bah jong ka jaid bynriew.
Haba kren halor ka Roster System kaba dei ka bynta ka Job Reservation Policy, u Myntri rangbah ka jylla bad kiwei ki seng sain hima ki la kynnoh ba u Bah Ardent Miller Basaïawmoit u la ïalam bakla ïa ki paidbah bad dei tang ka Hight Court kaba lah ban tuklar ïa kane bad phewse haba ki la phah ïa ka High Court ka High Court ka la pynpaw ba kane ka dei ka kam jong ka sorkar jylla ban ïa pynbeit ïa ka roster system.
U la ong ruh na ka liang ka VPP ka la dawa ruh ban pynsangeh shuwa ïa ka jingthungkam ne ki interview thungkam hapoh ka jylla, u Myntri rangbah bad ka sorkar MDA 2.0 ki la pynpaw ba kim lah ban pynsangeh bad ki hap ban ïaid shaphrang, hynrei hadien mynta pat ki hap ban pynsangeh namar ki la sngewthuh shai ba ka Roster system kam pat bit pat biang bad ka dang don kata ka jingnoh shiliang ha ka liang ka thungkam ka thungjam.
Shuh shuh, u la bynrap ruh da kaba ong, ba ka party VPP kam shym la leh matlah ïa kino kino ki ishu bad shuwa ban ïaid shakhmat ka da bishar bad tohkit bniah bad kum ka Job Reservation Policy bad ka Roster System ruh ka party ka pyrshah jur dei namar ba kam long kaba bit ba biang bad donkam ban pynbit pynbiang bad khmih bniah sshuwa khnang ba kan nym noh shiliang ha ka thungkam ka thungjam ki samla.
Kiba bun ki seng saiñ pyrthei ki la pynmih ki jingkynnoh ba ha rukom halor ka Job Reservation Policy, hynrei ka party VPP ka ieng skhem ha la ka nongrim bad kumba long haduh mynta haba ïakhun ïa ka Job Reservation Policy khamtam ïa ka roster system ha ka VPP ka la jop ha ki ar bynta, kata mynshuwa u Myntri rangbah u la kynnoh ba lada ki kwah ban ïa khun ïa ka roster system ki dei ban leit sha ka ïingbishar bad ruh ba kim lah ban pynsangeh ïa ka thungkam ne ki interview thungkam bad ha mynta pat ka sorkar ka hap ban pyndep ha kaba ïa ki jignthungkam ne ki interview thungkam la pynsangeh bad ruh ba ka ïing bishar jong ka High Court ka la kren shai ba dei ka kam ram jong ka sorkar jylla ban ïa pynbeit ïa ka roster system jong ka job reservation Policy, la bynrap u Bah Ardent Miller Basaïawmoit.
Nongpoh, Jymmang 22: Kum shibynta ban ïarap ïa ki briew kiba la kyrni haka jingdih pynbuaid kiba kynthup naduh ka kyiad, u drok bad kiwei kiwei bad kumjuh ruh ban ai mynsiem ïaki briew kiba don hapdeng ka jingduh jingkyrmen haka jingim da kaba ai ka jingïasyllok bad jingsumar kaba kyrpang, ka kynhun jong ka Sur Jingkyrmen Society mynta ka sngi ka la ïoh ban plie paidbah noh ïaka Treatment and Counselling Centre ha Nongpoh Town Shoping Complex.
Ïa katei ka jaka ïasyllok ne Treatment and Counselling Centre la wan ban plie paidbah da u Bah Mayral Born Syiem MLA ka Nongpoh kum u kongsan haka jingdon lang u Bah Bull Lyngdoh, Assistant Rangbah Shnong ka Nongpoh, Bah Justine Maring President Ka Sur Jingkyrmen Society, Bah Neil J Khongwir, General Secretary, kong I Kshiar, Vincent Lynthong kiba dei ki dkhot jong ka society lem bad kiwei kiwei.
U Bah Neil J Khongwir, General Secretary ka Sur Jingkyrmen Society u la ïathuh ba ka jingthmu jong ka kynhun ban sdang ban buh ïa katei ka jaka sumar bad ïasyllok ka long ban ïaleh pyrshah ïaka jingkynrei jong u drok hapoh ka District, kumba bun naki khun samla naduh kiba dang rit ka rta kila sdang ban dung thyrñia ïalade bad ngop ha u drok.
U la ïathuh ruh ba dei halor kane ka bynta kane ka kynhun ka la ïoh ban plie mynta ka sngi ïa kane ka center ka jaka ban ai jingsumar bad jaka syllok ha ka dor kaba duna bad u la ïathuh ruh ba lyngba kane ka center ba ki don ka jingkyrmen ba shisien ka sngi kin ïoh ban plie ïaka jaka ai jingsumar kum ki Rehabilitation Centre naka bynta kito ki ba la kyrni haka jingdih buaid.
U la ïathuh ruh, ba kane ka center kaba la ïoh ban plie mynta ka sngi kan ai ka jingsumar ïakito ki ba ngat haka jingkyrni ha u drok bad ha kiwei kiwei ki jingdih buaid haka dor kaba rit.
U la ïathuh ruh ka dor jong ki ba bun ki jaka ai jingsumar ïa kiba la kyrni ha u drok kiba don sha kiwei pat ki jaka ki long ki ba rem bad ka kot shaduh ka 30 lane 40 hajar tyngka bad bun ki longïing ki ba wan naka longïing kiba duk kim lah ban phah sha kum kine ki jaka ai jingsumar.
Ka jingthmu jong kane ka Center kaba la ïoh ban plie mynta ka sngi ban buh ïaka dor kaba rit ka long ba khnang ba ki longïing kiba duk kin ïoh ban phah sumar lane ban ai ka jingïasyllok dakaba bynrap ruh ba lyngba kane ka jingthmu jong ngi, ngin lah ban ban wan rah ïaka shongsuk shongsaiñ haka imlang ka sahlang bad ngin lah ruh ban wan rah ïaka jingkylla haka jingim jong kito kiba la ngat haka jingkyrni haki jingdih kiba sniew khamtam ban rat diengkhong ïaki jingdoh buaid.
U Bah Mayralborn Syiem, haba kren ha katei ka jingïalang kum u kongsan, u la ong ba kam kong ka ba suk ban sdang ïa kano kano ka kynhun ka ban trei mon sngewbha naka bynta ban shakri ïaka imlang ka sahlang, khamtam eh ban sdang ïaka kynhun ka ban peit bad ban trei mon sngewbha naka bynta ban ai ka jingïasyllok ïa ki briew kiba don hapdeng ka jingduh jingkyrmen.
Hynrei u la ai ka jingkhublei kyrpang ïa kane ka kynhun jong ka Sur Jingkyrmen kaba la shim ïa kane ka bynta kaba khraw ban leh ïaki kam kiba bha tam ba ka imlang ka sahlang ka donkam eh.
U la ai ka jingkitbok kitwriang ïa kane ka kynhun ba kan lah ban treibha ïa ki kam katkum ka jingthmu ka jong ka katba ki sngi bad ki por kin dang ïaid.
U Bah Mayralborn u la kyntu ruh ïaki nongïalam jong ka kynhun ba kin don ka ïa trei ryngkat bad ki lai tylli ki tnad treikam jong ka sorkar naduh ka tnad pulit, Social Welfare bad ka tnad ka koit ka khiah kiba long ki tnad treikam kiba ha khmat eh kiba trei ïa ka kam ba kane ka kynhun jong ka Sur Jingkyrmen ka thmu ban trei.
Shuh shuh u la pynpaw ba ha kine ki sngi ka jingshah thombor jong ki heprit ka la jur bha bad ka jingjyllei jong u drug ka la sam sha ki ba bun ki shnong bad ki khun samla bad la bun ki longïing ki jot la pra tang na ka daw jong u drok.
Haka ba ïadei bad kane u Bah Mayral u la kyntu ïaki nongïalam jong ka kynhun ba kin peit lem ïa kane ka jingeh da kaba ai ïaka jingïasyllok sha kito ki heprit bad ki khun samla kiba la ngat ha kane ka jingeh khnang ba kin lah ban ïaleh pyrshah ban pynduh pyndam ïa u drug bad ki heprit ki ba don pdeng ka jingduh jingkyrmen kin ïoh mynsiem bad don ka thong haka jingim jong ki.
Shillong, Jymmang 22: Ka Khasi Jaiñtia Presbyterian Higher Secondary School (KJPHSS), Shillong ha ka Lah Sngi u Blei ka la pyntip ba la rai ban sospon da shitaiew ïa ka jingpynlong skul bad ba na ka liang ki bor pynïaid jong ka skul kin sa pyrkhat ïa ka sienjam kaba ki dei ban shim ha kaba ïadei bad ka jingpynlong skul biang.
Haba kren sha ki lad pathai khubor uwei na ki nonghikai katei ka skul u Babu Kular Khongjirem u la ïathuh ba na ka liang ki bor pynïaid kin shong pyrkhat ïa kiei ki sienjam kiba kin shim ha kane ka shi-taïew ha kaba ïadei bad ka jingpynlong skul biang ïa ki khynnah skul.
“Ka ding kaba klang ha ka step phyrngap jong ka sngi u Blei ka la bam duh ïa ka ïingskul ba ju shim klas ïa ki khynnah klas 6 haduh klas 10 bad na ka liang ki bor pynïaid skul bad ki nonghikai ngin wad ïa ki lad la ban pynlong skul shawei ne ngin leh da ki online class ne da kino ki sienjam ngin shim," u la ong.
“Ngi kyrpad rit ïa ki khynnah skul ban shah shitom lang bad ngi ha kane ka por ba ngi mad ïa ka lanot bad ngi kwah ruh ban ai ka khubor ba ha kaba ïadei bad ka eksamin shiteng snem kan ïaid beit kumba la pynbna naduh kine ki sngi kiba la leit,"ong ka Vice Principal jong kane ka skul.
Lah ban kdew hangne ba ha ka step phyrngap jong ka sngi U Blei ka ding ka la bam duh ïa ka ïing skul jng ka Khasi Jaiñtia Presbyterian Higher Secondary (KJPHS) ba ka la ïeng rasong ban shakri kum ka shlem ban saiñdur ïa ka jingnang jingstad jong ki khun kynthei ka jylla tang shikyllipmat kane ka skul ka la kylla dpei noh namar ka ding kaba klang ka la bam duh ïa kane ka skulha ka por hapdeng ka 1.30 bad 2 baje ei ei dang step phyrngap.
Shillong, Jymmang 22 : Ka sorkar jylla Meghalaya ryngkat ka jingïatreilang bad ka tnad Ministry of Development of North Eastern Region (DoNER), ka la pynlong ïa ka Investors Roundtable ha nongbah ha ka Sngi Thohdieng.
Ka jingthmu jong kane ka lympung jingïalang ka long ban ailad ïa ki nongbei tyngka ba kin tip shaphang ki kam kiba ki lah ban bei tyngka ha Meghalaya bad ka thaiñ shatei lam mih ngi.
Ki riew paw khmat na ki tnad sorkar, ki nongïalam ha ka liang ki karkhana, bad ki nongbei tyngka ki la ïadonlang, bad pynlong ïa kane ka jingïalang kaba jop.
ïa kane ka jingïalang la pynlong ryngkat ka jingïatreilang bad ka FICCI (Industry Partner), EY (Knowledge Partner), bad ka Invest India (Investment Facilitation Partner).
U Harpreet Singh, R M Mishra, Pravin Bakshi, Dr.B D R Tiwari, Dr Joram Beda, bad I C.H.Kharshiing ki la thang ïa ka sharak kum ka dak jong ka jingsdang ka lympung jingïalang ba san jong ka Roundtable Conference jong ka Northeast Global Investors Summit ha Shillong, Meghalaya.
La pynlong ïa kine ki jingïalang la bun tylli kaba la sdang shwa ha Assam bad nangto ka la ïaid pat sa sha kiwei kiwei ki bynta jong ka thaiñ shatei lam mihngi kum ka Tripura, Mizoram, Sikkim, bad mynta ha Meghalaya.
Haba pdiang sngewbha ïa ki nongbei tyngka, I Bah D.P.Wahlang, IAS, iba long ruh I Chief Secretary, I ong, “Ryngkat lang bad ki jingtei kiba bit ba biang, ka connectivity kaba bha, ka, jingthrang ban seng ïa ki kam lajong, bad ka jingangnud jong ka sorkar ban ai jingkyrshan, kan ai mynsiem bad pynshlur ïa ka jingthrang ban seng kam jong bad ïarap ïa ki nong Meghalya.
"Ka Meghalaya ka paw bha kum ka jaka kaba itynnad, kaba pyngngad ka mariang, ka jingdon jong ki kshaid, ki krem bad ki kam jngohkai pyrthei ha kaba lah ban leh ïa shibun kiei kiei ha ka mariang, bad kumjuh ruh kum ka jaka jong ka put ka tem.
Ka ïoh ka kot jong ka jylla ka long kaba shaniah tylli ha ka rep ka riang bad ki khlaw, kaba don ïa shibun ki dieng bad ki siej.
Shillong, Jymmang 22: Ka High Court of Meghalaya (HC) ha ka lah Sngi u Blei ka la bthah ïa ka sorkar jylla ban khot da ka jingïalang hapdeng ka ka Jowai Municipal Board bad ïa ki Waheh Shnong ka sor Jowai na bynta ban wad ïa ki lad ki lynti ha kaba ïadei bad ka jinglum ïa ki ñiut ki ñier ha Jowai.
Haba shong bishar ïa ka PIL ba ka ujor da ka Synjuk Ki Waheh Shnong Jowai, ka kashari jong u Chief Justice ka HC u Justice Sanjib Banerjee bad u Justice W Diengdoh, ka la btah ba ka sorkar ka dei ban lum ïa kane ka jingïalang na bynta ban weng ïa ka jingeh kaba mih ha kaba ïadei bad ka jingpynkhuid ïa ki ñiut ki ñier ha Jowai.
Ha ka affidavit ba la file da ka Jowai Municipal Board ka la pyntip sha ka HC ba na ka liang jong ka ka la pynbiang ïa ki kali ban kit ñiut kat kum ki sngi kiba la buh bad ka la pyntip ruh ba ka la pynmih ïa ka hukum ha kaba ïadei bad kane.
Ka Municipal Board ka la pyntip ruh ba kine ki kali kit ñiut ki tista ha ka jingleit kit ha ki sngi ba la buh.
Katba na ka liang ka synjuk lyngba u General Secretary lyngba ka affidavit sha ka kashari u la pyntip ba ka jingkam ka Municipal ba ka don ka jingtista na ka liang ki kali kit ñiut ban wan lum ban lang ïa ki ñiut ki ñier ka long kaba bakla namar kam don satia ka jingbud pyrkhing ïa ka por kumba la pynmih da ka Municipal Board na bynta ban wan lu ñiut bad ka la kam ruh ba ki don ki jaka kiba ki kali kit ñiut ki poi tang arsien shibnai bad ki don ki jaka lei kiba ym ju don satia kano kano ka jingwan lum ñiut.
Na ka liang ka sorkar jylla bad ka Municipal Board ka la pyntip sha ka kashari ba ka la don ka whatsapp group kaba la thaw ha kaba don lang ki Waheh Shnong khnang ban lah ban ai kino kino ki ujor lada kam don ka jingwanlum ñiut ‘hynrei kat haduh mynta ym pat shym la ïoh wat kawei ruh ka ujor,’ ki la pyntip.
“Ka sorkar jylla ka dei ban khot ïa kane ka jingïalang, bad ka sorkar jylla lyngba ka ophis u Deputy Commissioner ba ka dei ruh ban pynthikna ba hukum ba la pymih da ka Municipal Board ha ka 17 tarik Lber 2023 dei ban bud ryngkhi," ong ka kashari.
“Kino kino ki junior officer na ka ophis u Deputy Commissioner ki lab ban pynlong ïa ka jingjurip ba kyndit kyndit bad ban aiti pat sha u Deputy Commissioner ïa ka kaiphot khnang ba u Deputy Commissioner un lah ban aiti ïa ka kaiphot sha kane ka kashari ynda ngi shim bishar biang," ong ka hukum.
Na ka liang ka ka kashari kan sa shim bishar biang ïa kane ha ka 7 tarik Jylliew.
Shillong, Jymmang 22 : Ka rong ka taw ha ka rwai ka siaw, ka put ka tem, ka shad ka kmen, bad ka sawangka la pynlong da ka shlem khliehduh ha Ri India ba dei khmih ïa kane ka liang, ka Sangeet Natak Akademi ha nongbah Shillong naduh ka 19 haduh 21tarik, Jymmang, 2023.
Ha ka sngi plie jong kane ka rong ka taw ba laisngi kynthih ba la nam ka Amrit Yuva Kalotsav la pynphuh pynphieng da u Shri.Phagu Chauhan, Lat ka jylla Meghalaya kum u kongsan bad kiwei kiwei ki kynrem ki lyndan ki kynthup ïa ka Smt.
Sandhya Purecha, Chairperson, Sangeet Natak Akademi, Shri Raju Das, Secretary, Sangeet Natak Akademi, Smt.
Monica Chanda, Member, Sangeet Natak Akademi bad I Kong Silbi Passah kum ka riewtbut ba la ïoh khusnam na ka Sangeet Natak Akademi.
Ha kane ka rong ka taw la pynirong pyninam ïa ki rwai ki siaw, ki put ki tem, ki shad ki kmen, bad ki sawangka na kylleng ka Ri India.
Ki kynhun ba la shah jied na jylla ban shim bynta ha kane ka rong ka taw ki dei u Bah Dajied Sing Kharkongor bad la ka kynhun, ki synran jong I Kong Silbi Passah bad ka Aroha Choir.
Kum shi bynta na ki kam ban kyntiew ïa ki sap tynrai ha kylleng ka Ri, ka Smt Sandhya Purecha, Chairman Sangeet Natak Akademi ka la leit khmih ïa ki kynhun tynrai na ki nongkyndong ban khmih ïa ki kam ban kyntiew ha la ki sap tynrai.
Katto katne ki kynhun ba kynsai ki la shah jied ban ïoh jingkyrshan ïa ki khynnah bad ïa ki nonghikai da ka jingsiew ba manla u bnai.
Kumba arphew ngut ki khynnah na ka Seng Riti Cultural Organisation na Wahkhen kynthup bad ki nonghikai kin sa ïoh jingsiew katkum ba la mang da ka sorkar, bad ïa ka Pahambir Cultural Club la mang ban kyrshan da ki tiar put tiar tem na ka bynta lai kynhun bad katto katne ki riam tynrai ba donkam ha ka tamasa riti tynrai.
Nalorkata la buhti ruh ban jied katto katne ki nonghikai ki ba tbit bad ki ba la minot bad duriap ha ka liang ban kyntiew ïa la ka riti na ka bynta ban thung kum ki riewtbit ban ithuh da ka sorkar kmie da ka khusnam katkum ki kam bakhraw jong kita ki rangbah riewtbit.
Ka lah dei ka por shuwa ban dier namar ba lah iehnoh bun snem, ba ïa ka Resolushon ba la pynmih kat kum ka No.PER.222/71/138 Tarik Shillong, 12th Kyllalyngkot, 1972 ban khmih biang namar ba (a) la pynmih kyrkieh khlem da lah ban ithuh, kiei kita kiba sahdien na kiba sahdien, (b) 9 (khyndai) sngi shuwa ba ngin ïoh ïa ka Jylla kaba pura, kat kum ka ain ha ka miet jong u Kyllalyngkot, 20-21, 1972, bad tang 2 (ar) bnai duna, shuwa ka elekshon kaba nyngkong eh kaba la pynlong ha ka 9 tarik u Lber, 1972.
(k) La pynmih khlem da ïa mynjur lang hapoh Ïingdorbar.
Ka dei kaba donkam ba ka jylla ba kan don noh ka Tribal Sub Plan (TSP) kumno ban pynkhreh ban thaw noh ïa ka Resolushon kaba thymmai, kaba ïahap jingmut lang da baroh bad ka bym lah shilliang.
Dei ban rah hapoh Ïingdorbar thawain ka Jylla, ban ïatai-ïathir, kat kum ki ain, namar hap ban bud ïa kiba bun ki Artikil jong ka Konstitushon ka Ri India ryngkat bad kiwei ki Ain, kynthup lang ïa ki jingbishar ba la dep rai da ki Ïingbishar badon burom ka Ri India.
Ka Artikil 16(4) ka lah aibor ïa ki Jylla (State Legislatures).
Kumta baroh ki MLA, ki dei ban shim ïa ka jingkitkhlieh.
ki dei ban ïatai-ïathir bha ha Ïingdorbar thawain, na ka bynta ka bha ka miat jong baroh lang.
Ka State Resolushon ka dei kata kaei kaei kaba la ïa mynjur lang jong kiba bun hapoh Ïingdorbar bad ka ïapher shibun, bad ki Polisi kiba ju pynmih tang ban bthat ïa ki tnat bapher babher kumno ban treikam.
Lada ïa ka Konstitution ka Ri lah ban pynbeit pynbiang, kat kum ka por ne haba donkam, kam long kaba eh ban pynbit pynbiang ïa ka Resolushon ba la rim palat.
Kam lah ban bteng sha ki bymjukut.
Ym don ba kwah ban sahdien sah.
Dei ka kamram jong baroh ki nongshong shnong ka Jylla, ban ïa kyntiew markylliang hi.
Ki paidbah ki kwah ban peit bad ïohsngew, kumto kita ki nongmihkhmat, kin ïatai-ïathir hapoh Ïingdorbar, namar haba ki khroh ïa ngi ban wan sngap ïa ki ha ki por elekshon, bad ngi ruh da ki taiew ngi sngap ïa ki.
Ka lah ban long kawei na ki jing ïatai-ïathir kaba pawnam tam, kaba ngim pat ju ïohi ne ïohsngew, mynno mynno ruh ha ka histori jong ka Jylla.
Mano bym kwah ba ïohi ne ïohsngew ïa ki nongmihkhmat bastad bashemphang jong ngi? Ka Artikil 16 bad ki mat jong ka, ka ithuh tang ïa kita “ki nongshong shnong ba sahdien" kiba dei ki traibal.
Ka khlem kren kyrpang na ka bynta kano kano ka jaitbynriew, hynrei na ka bynta kiba dang sahdien napdeng ki nongshong shnong kat haba lah ban shem, khlem da peit ïa ka niam, jaitbynriew, shynrang ne kynthei, ki hiar pateng nangno, kha hangno, sah hangno, ki dei ban ïoh ïa ka kam ka jam, khlem da pynwit ne leh shiliang dano re dano.
Kam ïahap ban kyllum lang ïa kiba bun, kiba don kumba 65 na ka 100 ki traibal bad kiba don tang kumba 35 na ka 100, ban ai mar katjuh ka bhah.
Lada khein bha, ki rit paid ki ïoh kham bun ban ïa ki heh paid.
Kam shongnia ban ong ba ka jingsahdien, ka dei tang namar ba ym don ki skul ki kollej ba bha.
Dei ki Jylla ki bym kwah ban kyntiew ïa “kiba kham bun ki jing sahdien" sha “kiba sahdien" bad sha “kiba duna ki jingsahdien", shilynter, ki ju pynkhein ïa kiba bun ki Artikil jong ka Konstitushon ka Ri.
Ha ka Artikil 46 la thoh shai, ban kynkiew ïa ka pule puthi na ka bynta kiba sahdien.
Ka Sorkar ka dei ban peit shuwa ha ka rukom kaba dei na ka bynta kito kiba duk na kiba duk tam ba lah ban ïoh na ki jingkhein statitik bad ka sensus.
Ka Sorkar ka dei ban khmih ïa ki jingeh jong ki nongshong shnong kiba da jynjar shaba palat liam, ha ka imlang ka sahlang, ka pule puthi, ka ïoh ka kot, kiba mih na ki rukom rep ba mynhyndai, ym don jaka sumar ba bha bad ruh na ka bynta kito ki shnong ki bym lah ban shna surok namar ka lum ka wah bad ka riat ka ram.
Hap thaw ki lad ki lynti ba kin ïoh ïa la ka jong ka hok.
Donkam ki ropeway ha kum kine ki jaka.
Ki traibal ba riewspah, ki dang kiew ka spah bad ki traibal baduk, ki dang kiew ka jingduk.
Kaba sngewsih ka long ba ïa kane ka jingphiah ïa ki Scheduled Tribe, Scheduled Caste, lah ban pyndonkam bakla da ki seng sainpyrthei tang ban jop elekshon.
Kum ban shu pynkynmaw, ba ha ka kase, E.V.Chinnaiah pyrshah ïa ka Jylla Andhra Pradesh and kiwei, 2004, ka Ïingbishar ba donburom ba ha khlieh duh ka Ri, lyngba ki 5 (san) ngut ki nongbishar, ka la sloit noh ïa ka bor ki Jylla ban phiah ïa ki Scheduled Tribe, Scheduled Caste, namar ka long beain, kat kum ki Artikil 14-16 jong ka Konstitution.
Ha u snem 2020, ki 5 (san) ngut ki nongbishar, ki kyrpad ban khmih biang ïa katei kaba la rai ha u snem 2004 da ka Ïingbishar ba kham heh, ka ban don 7 (hynniew) ne palat ngut ki nongbishar badon burom.
(Iehnoh ïa kane ka bynta ha kiba shemphang bad ba lah pynkupbor ban ïatai-ïathir).
Ngi dei ban don ka jingkyrmen ba kan sa mih ka rai, na ka bynta ka bha ka miat jong baroh.
Shillong, Jymmang 22: Ka Khasi Student Union (KSU) NEHU unit hynne ka sngi kala khang tala ïa ka ophis treikam u vice chancellor (VC) jong ka skulbah NEHU u Prof.Prabha Shankar Shukla halor ka jingkuman ïaki jingdawa.
ïa kane ka la leh namar ka jingkuman ka jong u VC ban pynbiang ïaki jingdonkam jong ki samla pule ka skulbah NEHU ha ki bun ki liang naduh ka Bus, ka jingbym lah ban pynbiang ïa ki jingdonkam hapoh Hostel bad kumta ter ter kiba ka seng ka lah buh jingdawa haman ki por ba ka ïakynduh bad u VC.Ka seng hynne ka sngi ka lah leit ban kynduh ïa u VC ban ïakren halor ka jingslem ban pynurlong ïa kitei ki jingdawa hynrei na ka daw ka jingbym treh u VC ban ïakynduh ka lah pynlong ïa ka seng ban khang shi syndon ïaka ophis treikam jongu.
Haka juh ka por ka seng kala pynpaw ba kan nym treh shuh ban ïakynduh ïa u VC tad ynda u VC u lah pynurlong ïaki jingdawa ba ka seng ka lah buh ha khmat jong u naka por shaka por.
Shillong, Jymmang 22: U Bah Ardent Miller Basaïawmoit, President ka VPP un sdang ka jingshah thngan khlem naduh ka sngi ba ar naduh ka por 10 baje mynsytep hakhmat Secretariat.
Kane ka rai ban shah thngan u MLA ka Nongkrem, ka long hadien ba ka All Party Meeting ba la khot da u Myntri Rangbah ka jylla, u Conrad Sangma ha ka 19 tarik mynta u bnai kam shym treh ban ïakren halor ka jingdawa ban review nih ïa ka Reservation Policy.
Kane ka rai kadei kaba la shim da ka Seng ban pah shuwa tang ïa u Nongïalam ba rangbah duh jong ka Seng kum ka jingsdang jong ka jingïakhih kaba kham tyngeh.
Hynrei la ïoh khubor ba kin don ki paidbah bad ki nongïalam jong ka Party kiba lah ban leit synran lang ïa u President ha kane ka jingleit shong shah thngan jong u hakhmat ka Shlem treikam ba heh duh jong ka sorkar Meghalaya.
Shillong, Jymmang 22 : La bun ki briew kiba ud bad ïoh thied ïa ki dohkha Andra Pradesh kiba ki nongkhaïi ki la pyndonkam ban theh da ka dawai Formalin ( ka dawai ba ju injek ïa ki briew kiba khlad na ka pyrthei ban ym sma) khnang ba kine ki dohkha kin ym sma bad pyut.
Kat kum ka jingujor ba la ïoh pdiang na u Mawphor na ki katto katne ngut ki nongbam dohkha ki la ïathuh dang ha ka Sngi Saitjaiñ ki la thied dohkha na ïewduh kaba dei ki kha Andra Pradesh bad haba la poi ha ïing ki la sei ban sait bad sdieh hynrei mar ïa sei ki la ïoh sngew lypa ïa ka jingsma dawai bad haba sdieh lei lei ym nud shuh ban bam namar ka jingiw kata ka jingsma dawai ka dang jur dang jur.
Halor kane ka jingtheh dawai ïa ki dohkha ka jingkylli kaba mih na ki paidbah ka long hato ki bor sorkar kiba dei peit ïaki mar bam mar dih kim lah mo ban leit talasi bad eksamin ïaki dohkha khnang ba kin lap ïa kane namar lada kane ka ïai bteng kan ktah ïa ka koit ka khiah jong ki briew khamtam kiba duk ba rangli.
Namar ïa kiba pli ka shi kilo ne shiteng kilo ka dohkha ka dei ka jingpynlut kaba la heh na la ka umsyep ba ki kamai jakpoh kumta wat la ki sngewthuh ïa ka jingsma dawai ruh kin bam beit ïa ka dohkha.
Iwei na ki nongujor i la ïathuh ha ka Sngi Saitjaiñ i la leit thied ïa ka khabah na ïewduh kaba heh bha kaba kit arkilo tam bad ynda la poi ha ïing i la sei ban sait hynrei haba i la sngewthuh ba la dep theh dawai Formalin im banse i hap ban bret ïa baroh ka dohkha ba la thied.
Kumta halor kane ka jingkyntu jong ki paidbah ïa ki bor ba dei peit ka long ba kin leit eksamin ïaki dohkha ba wan na Andra Pradesh khnang ba kin lap bad ban khang ban die ha ki ïew ki hat ban lait na ka jingshah ktah ki paidbah ha ka liang ka koit ka khiah.
New Delhi, Jymmang 22 : Ka National People’s Party (NPP) ha ka sngi Nyngkong ka la rai ban pynkhreh noh shaid shaid ïa ka elekshon MP ha ka Ri bad ruh na bynta ka elekshon MLA kaban long ha Mizoram.
ïa kane ka rai ka NPP ka la shim ha ka National Execuyive Committe Meeting jong ka NPP kaba long ha Constitution Club of India ha nongbah New Delhi.
Ha kane ka jingïalang la pynïaid hi da u National President ka NPP ba dei ruh u Myntri Rangbah ka Meghalaya, u Conrad K Sangma.
Ki dkhot ka NCM kiba wan ban shim bynta ki kynthup naduh na Assam, Arunachal Pradesh, Manipur, Mizoram, Chhattisgarh, Jharkhand, Karnataka, Gujarat bad Uttar Pradesh.
Ha katei ka jingïalang, kiwei ki jylla ki la ai ïa ka kaiphod haba ïadei bad ka jingpynkhreh ïa ka elekshon sha Lok Sabha ka ban sa long shen kumjuh ruh na bynta ka elekshon MLA ka ban sa long ha Mizoram.
Na ka liang u National President haba kren ha kane ka sngi u la ong ruh ba ka party ka pynkhreh ruh ban sei kyrtong hi ha kylleng ki jylla la ka long ha ka elekshon MLA ne wat ha ka elekshon MP khamtam eh ha kito ki jylla ba don ki riewlum ne ritpaid.
Ha kane kajuh ka sngi, la pynkup burom ruh ïa ki MLA ba dang jop thymmai na Meghalaya, Manipur bad ruh na Nagaland.
La ïoh ruh ïa ka kaiphod na u National Treasurer ka party, James K Sangma na bynta ka samoi treikam jong u 2023 – 24 kaba long katkum ka kyndon jong ka Article 23 (V) jong ka riti treikam ka party.
Ha kajuh ka por ki state president naman la ki jylla ki la wanrah ïa ki kaiphod treikam jong ka party.
Katba na ka liang ki state president na ki jylla bapher bapher ki la wanrah ïa ki kaiphod treikam.
Ka party ka la shim ruh ïa ka rai haba ïadei bad ka jinglong jingman ha Manipur.
Ha katei ka rai la ong, “Ka National People’s Party (NPP) ka dap da ka jingsngewsih kaba Khraw halor ka jinglong jingman ha ka jylla Manipur.
Kum ka party ngi la rai ban ai ka jingtreilang na ka bynta ban wanrah biang ka suk ka saiñ bad ka shongsuk shongshngaiñ ha katei ka jylla.
Ngi duwai ruh na bynta ka jinglong jingman hangtei ba kan wanphai biang sha ka suk ka saiñ.
"Ha kane kajuh ka sngi, u Conrad u la pynbna ruh ba la kyntiew ïa u National Treasurer ka party James K Sangma kum u National General Secretary (Organisation) bad u nongpeit ïa ka Jylla Arunachal Pradesh.
Hynrei na bynta ka elekshon MLA kaban sa long ha Mizoram, la thung ïa ka Dr.M Ampareen Lyngdoh ba dei ruh ka Myntri Sorkar ka jylla kum ka nongpeit ïa katei ka jylla.
La jied ruh ïa u MLA na Manipur, u M Rameshwar Singh bad MLA na Meghalaya Ian Botham K Sangma ryngkat uwei pat u nongïalam ka party u Sushil Huidrom kum ki nongpeit lang (co – incharge) ïa ka jylla Arunachal Pradesh bad Mizoram ban peit ïa ka jingtreikam ka party ha kitei ki jylla ban pynkhreh elekshon MLA bad ruh ïa ka elekshon MP.Ka jingïalang ka la jied ruh ïa u MLA ka Nagaland u N Nyamyei Konyak kum u State President katba u President ba mynta u Dr.Andrew Ahoto un shimti noh kum uwei na ki National General Secretary ka party.
Shillong, K’lyngkot 21: Hadien ba ka Election Commission of India (ECI) ka la ai ïa u Prah kum ka u symbol jong ka Voice of the people Party (VPP) kiba bun ki paidbah ki la pynpaw ïa ka jingkmen ïa kane ka shab kaba ka party ka ïoh “namar ka ïahap sbiak ïa kaei kaba ka party la pun la kha, kata ban weng ïa ki sohkyrdot ha ka synshar khadar" pynpaw ki long kmie ha ka jingïakren bad u Mawphor.
“Ha kine ki sngi ngi la shu kyndeh beit ban ïohi noh ïa u symbol ka VPP haduh ba ngi shu phohsniew beit ruh ïa ka dur i Bah Ardent ha ka jingkyndeh symbol palat namar ha ka jingphohsinew ngim kot jingmut shuh u symbol aiu ngin ïoh kum ka party bad mynta ba ngi la ïoh ïa u Prah ngin ïohthiah suk jai ynda miet," ong ka long kmie na Mawmuthoh.
Haba kylli ïa ka jingsngew jong ki pat ïa ka jingïoh symbol da u Prah ki la jubab, “Uba da biang hi sbiak keiñ kumba ngi jied ïa u kba na u khaw, ïa u maw bad ki jakhlia ba don ha u kumta ruh ngi thikna ba ka VPP kan leh ïa kata ha ka synshar khadar," kren sngew skhem ki long kmie.
Shuh shuh ka la ong ba kaba ka angnud hadien ka elekshon ka long ba kan ïohi ba ka VPP kan dei kawei na ki party khlaiñ bor ban don ha ka sorkar khnang ban wanrah ïa ki jingkylla kiba ki paid ka ri ki angnud dik dik.
“kaba da nang phi ka ECI ban ai symbol la kumba ka tip ïa ka thong ka VPP bad ka jinglong ka kam synshar khadar ha ka jylla kaba dawa ba dei ban khalah lut sharud ïa ki menbamsap da u prah ka VPP," ong uwei u riew rangbah PynurslaShuh shuh u la bynrap, “Kita ki jingpynbiej man ka san snem bad ngop man ka san snem ruh da u prah ka VPP ngin kyndang noh ha kane ka kynti na Pynursla.
Ka jinsgah set tulop ki nonghikai, ka jingshah siat bom pynsat khmat, ka jingbamsap ha ka kam bording kam khaw rashon, ka jingduh scholarship ki samla pule, ka jingbym biang ki jaka sumar bad ka jingshadien ka jylla hi baroh da u prah ka VPP ngin khalah noh" u la kren sngew skhem.
Shillong, Jymmang 22: Ka tnad forest jong ka sorkar jylla ha ka step jong ka lah sngi u Blei ka 22 tarik Jymmang 2023 ka la leit ban jynrat naphang ïa 50 tylli eiei ki dukan da ki puh shilum ïa ki dukan kiba la pynïeng ha shi lynter jong ka surok 7 mer, ha kaba ka la wanrah ka jingjulor kaba khraw bad ka jingduhnong ïa ki trai ba buh dukan.
Kane ka jingleit ban jynrat noh ïa kitei ki dukan kiba dei jong ki Khasi kadei hadien ba la kut ka jingai por ba kin kynriah nakatei ka jaka kaba ki shna be-aiñ ha ka jaka ba dei jong ka tnad Forest.
Katkum ka jingïathuh da ki nong shong dukan, ba ka tnad forest ka la shu leh donbor ban wan pynpra ha ka por mynstep khlem da ai por lane ban ap ïa ki tad haduh ba kin da wan poi ha katei ka jaka ban lum ban lang ïa ki tiar lane ban pynpra hi ïa ki dukan.
“Wow ïa ngi te ki sted ban wan kyndang hana ba ngi shna be-aiñ ïa ki khar metor hato ka sorkar ka la leh aiu ba ki sah be-aiñ ha katei ka jaka ha Iewmawlong, jin lada ka leit kyndang ïa ki ngin ai jingsnoh kti lang bad ka hynrei ka la leh kumta, EM.Ïa ngi ym don ba ai por ban lum ïa ki tiar ki tar bad ym don hi ruh ba ai jingtip hynrei la shu wan pynpra beit da ka bor," ong kawei ka longkmie ba buh dukan ha katei ka jaka.
Ha ka jingïakren bad ki nongbuh dukan ha katei ka thaiñ ki la ïathuh ruh ba ha ka por ba ki dang shna ym don kiba wan tuklar hynrei mynta haba ki la im jakpoh na kaba shong dukan ha katei ka jaka la kumba san bnai eiei, ka tnad forest ka la wan tuklar ban pynpra bad ban pynduh syndon ïa ka kamai kajih jong ki.
Na ka liang ki nongshong dukan ki la ïathuh ba ki la ïoh jingbit na u Bah Rapsang ban shna dukan da kaba kam ruh ba udei u trai jong katei ka jaka bad siew ruh ïa u man la u bnai.
Kawei ka longkmie kaba shong dukan ka la ïathuh ruh ba ha katei ka jaka ki don kumba 50 tylli eiei ki dukan hynrei ka tnad forest ka la ai shithi tang sha ki 8 ngut katba ïa kiwei ka khlem ai kino kino ki shithi ne jingpyntip.
Shuh shuh na ka liang ki nongshong dukan ki la dawa ba ka tnad forest kan hap ban siew ïa ka bai lutksan jong ka jingpynpra be-aiñ ïa ki dukan jong ki kaba la wanrah ka jingduhnong kaba khraw.
Shillong, K’lyngkot, 21: Ka Lympung jong ki Khynnah ka Seng Khasi Sein Raij kaba 17 ïa kaba la pynlong da ka tnat Seng Khasi Krang Diengiei Pyllun ha ka 14 bad ka 15 tarik u Kyllalyngkot 2023 la ïashim bynta da ki heprit jong ki Seng Khynnah ka Seng Khasi bad ka Seiñ Raij.
Ha kane ka sien kaba mynta, ka phang pdeng jong kane ka lympung ka long “Ha la Thymmei ban tei ïa ka Lawei".
U Kongsan ha ka sngi ba nyngkong jong kane ka lympung u long u Bah Samlin Malngiang katba u kongsan ha ka sngi kaba ar pat u long u General Manager jong ka District Commerce & Industries, Centre, Khliehriat u Bah Shape Paswet.
Ha kine ki ar sngi jong ka lympung, la pynlong ruh ïa ki kato katne ki jingïakob kum ka ïakob dro, mawpoiñ, siat khnam, pyni riam tynrai, ba la ïashim bynta shitrhem bha da baroh ki hep barit.
Haba phai pat sha ki prokram, la ïohsngew ïa ka jingpule ïa ka jingsneng Tymmen bad la pynbud pat sa ïa ki jingrwai, ki jingshad, ki skit ba lyngkot bad khamtam leilei ka phawar kaba la pynshongshit bha ïa kane kane ka lympung.
Nalor kata, la pynlong sa ïa ka prokram ïasyllok hapdeng ki nonghikai Seng Khynnah ka Seng Khasi bad ka shlem hikai tynre jong ka Sein Raij, kaba sawdong ka lyngwiar dpei ba syiad ha kaba manla ki nonghikai jong ki seng khynnah ki la wan shakhmat ban pynpaw ïa kaei kaba ki don ban ong ne ban ïa pashat jingmut lem sha ki para nonghikai ïa kaba la pynïaid ïa ka da u Bah Païa B.Synrem uba long u Asst.Genl.
Secy, jong ka Lympung Ki Seng Khynnah.
La pynshit pynshngain ïa kane ka lympung ha ka shnong Krang da ki arngut ki Advicer jong ka synjuk kiba kynthup ïa u Babu Spiton Kharakor bad ka kong Mira Dkhar, u General Secretary jong ka Seng Khasi Kmie u Bah Hainess Marbaniang, u President ka Seng Khih Lang u Bah H.Robin Kurbah bad kiwei kiwei.
Shillong, K’Lyngkot 21 : Ki BSF Meghalaya ha ka 20tarik mynta u bnai ki la ïoh ban kurup ïa ki jaiñ saree kiba shongdor palat ïa ka 24 lak tyngka na ka khappud jong ka East Khasi Hills, Meghalaya kiba thmu ban khaii beaiñ sha Bangladesh.
Katkum ka kyrwoh na ki BSF la ong ba ïa kitei ki jaiñ la ïoh ban kurup da ki BSF jong ka 04 Bn na ka thaiñ jong ka shnong Pyrdiwah hadien ba ki la ïoh ban bat ïa ki ar tylli ki kali ba kit ïa kitei tiar beaiñ.
Ka kyrwoh ka ong ba ki bor pahara hadien ba ki la ïohi ki la phah sangeh ïa kitei ki kali hynrei la ong ba u draibar um shym la pynsangeh satia bad her bak bak sha ka shnong Pyrdiwah kaba don marjan bad khappud Bangladesh.
La ong ruh ba hadien ba ki BSF ki la beh thong ïa kitei ka kali, ki draibar ki la phet krad da kaba ieh noh shadien ïa ki kali.
Ïa kitei ki tiar ba la ïoh kurup la aiti noh sha ka tnad Custom ha Pynursla bad ujor ruh da ka ejahar bad ka PS Pynursla na ka bynta ban pynlong ïa ka jingtohkit kaba bniah bad ban leh ïa kaba donkam katkum ka aiñ.
Ka kyrwoh ka ong ruh ba ki jaiñ na India bad ruh ki jingtah jingpeiñ ki dei kiba jur bha ka jingdawa ha Bangladesh kaba long ka dawbah ban jur ka jingkhaii beaiñ ïa kitei ki tiar sha Bangladesh.
Shillong, K’lyngkot, 21: Katba ka Jylla Meghalaya ka la nang jan sha ki sngi ban leit sha ka elekshon jong ka Iingdorbar Thawaiñ ka Jylla, u National President jong ka National People’s Party (NPP) u Conrad Kongkal Sangma u la pynbna ba un sdang ïa ka jingïalap elekshon na Adokgre naduh ka 23 tarik mynta u bnai.
Ka shnong Adokgre ka dei kaba hap hapoh ka Kharkutta Constituency, North Garo Hills bad ka dei ruh ka shnong kaba u (L) Purno Agitok Sangma u ju sdang ïa ka jingïalap elekshon mynba u dang im.
Ka Jylla Meghalaya kan sa jied ïa ki nongmihkhmat ba thymmai ha ka 27 tarik, Rymphang sha ka Iingdorbar Thawaiñ ka Jylla.
Shillong, K’lyngkot, 21: U Nongïalam ka Liang Pyrshah jong ka Iingdorbar Thawaiñ ka Jylla u Dr.Mukul Sangma ha ka sngi Saitjaiñ u la plie paidbah ïa ka ophis treikam jong ka Meghalaya TMC ha Moulakandi kaba hap ha Tikrikilla Assembly Constituency.
Da ki phew spah ngut ki paidbah jong ka Constituency ki la sakhi lang ha ka jingplie ïa kane ka ophis treikam bad ïohlad ban ïakren bad u Dr.Mukul Sangma.
Ha ka jingïakynduh bad ki paidbah, u Dr.Mukul u la ai mynsiem ïa ki bad ïakren ruh ïa kiba bun ki jingeh ba ki ïakynduh.
Ha ka 6 tarik mynta u bnai, ka TMC ka la pynbna ïa u Dr.Mukul Sangma kum u kyrtong ban aireng na Tikrikilla bad ha ka jingleit iuhkjat jong u ha kane ka Constituency ka la pynkyndeh mynsiem ïa kiba bun ki paidbah nongshong shnong.
Ha kane ka sngi, la sakhi lang da ki nongïalam bahakhmat jong ka Meghalaya TMC ba kynthup ïa u MDC barim jong ka Shyamnagar u Wahidur Rahman, u Sofiar Rahman Hazarika, u State AITC Joint Secretary u Raju Das, u President jong ka Tikrikilla Block u Lithindro Sangma bad kiwei kiwei.
Shillong, K’lyngkot, 21: Kan long ka jingïakhun kaba itynnat bha hapdeng u Samla Rangbah, u Bah Generous Paslein pyrshah u Bah Emlang Laloo, Sngewbhalang Dhar bad pyrshah ïa u Bah Dawan Lyngdoh na ka Lympung ilekshon 1-Nartiang Assembly Constituency ka ban long ha ka 27 tarik Rymphang, 2023.
Kane ka jingïakhun kan long ka ban thnam puk hapdeng kine ki 4 ngut ban ïaknieh ïa ki 44,300 ngut ki Nongthepvote jong kane ka Constituency Pnar.
U Samla nangbah, u Bah Generous Paslein u dei u khun eh kupar ba 3 jong u Bah Hilarius Dkhar, u ba la long MDC teng (2009-2014) bad ka Kmie Jong u ruh ka dei ka kmie donbok kum ka Kyrteng hi, ka kong Sngewkyrmen Paslein na ka shnong donnam, ka Namdong.
U Bah Dawan Lyngdoh u dei na shnong Namdong bad u la paw namar u dei u MDC jong ka constituency Namdong.
U Bah Emlang Laloo u dei na Saitsama um pat long MDC ne MLA.Katba u Bah Sngewbhalang Dhar lei u la bat kum u MLA la 2 term na 1-Nartiang bad 1 term na Nongbah-Wahiajer bad u la long u Minister ruh.
Kum ban shu kdew hangne, ka jingïakhun kaba jur eh ban ïaknieh ïa ki vote kan long ha ki shnong kiba hap kine ki centre shnong kiba kham heh – Khanduli, Lapangngap, Saitsama, Umshyngiar, Sonaro, Namdong, Mynsngat, Nartiang, Wahïajer, Ummulong, Moodymmai bad Mookyndur.
Baroh ki don 59 tylli ki Polling Station ha kane ka constituency 1-Nartiang.
Haba la ïakren bad u Samla Rangbah u Bah Generous Paslein bad une u Nongthohkhubor u la ong ba ka thong ba hakhmat eh jong u ba ka bynta ka constituency ka long ban kyntiew ïa ka jingnang jingstad ka pule puthi: ban pynbha ïa ki Iingskul sorkar kiba kham i sangsot eh, ban wad ki lad ki lynti ban kyntiew ïa kiwei ki Iingskul ruh, ban wad ki lad ban buh shuh shuh ki nonghikai ha ki skul ba donkam nonghikai, ban pynkha shuh ïa ki kamra klas, ban iit ki lad ban kyntiew ïa ki Upper primary sha ki Secondary, Higher secondary skul bad Kumno ban buh Kolej ha ki Jaka ba la I donkam palat namar khlem kine ki lad ki nongshongshnong jong ka constituency ne la Jylla ruh kim ym poi shano shano ruh.
Halor ka ïoh ka kot u la kdew ha khlem ka ïoh ka kot kaba khlain ki briew jong ka constituency ne wat Jylla ruh kim ïohlad ban ïoh ka jingnang jingstad, ka koit ka khiah bad kiwei kiwei ki jingdonkam.
U la ong ba ka rep ka riang (agriculture and horticulture) bad ka khaii pateng (0trade and commerce) ki dei ki Païa bah ban skhem khamtam ha Ri Pnar.
Ka Pnar area lei lei ka dei ka thiarkba bad pliangja jong ka Jaintia Hills naduh mynshuwa bad mynta ruh.
Kiwei kiwei ki jingïoh spah ki long tang shipor bad Don ki bynta ruh ba wanrah ïa ki jingjot.
Ngi donkam ïa ki rukom rep kiba khambha Katkum ka Juk ki kor ki bor, ki rukom aium rep ha biang, ki Symbai babha bad Kiwei kiwei kiba bun jait.
Ki kam ri jingri babun jait khamtam ban kyntiew ïa kito ki jaitkam ba la hiar pateng na ki kmie ki kpa bad ki longshuwa ba khlain bha ha Ri Pnar.
Ngim dei ban klet ïa kine namar ki dei ka spah bah (assets) jong ngi.
Ha ka liang ka koit ka khiah shibun dang donkam ban leh.
Ïa ki Sub-Centre, ki PHC bad CHC sand dei ban pynbha shuh shuh bad peit bniah, kiei kiei dei ban pynbiang khnang ban kham lah ban shakri.
Lada la donkam palat dei ban kyntiew kyrdan ïa ki ba ka bynta ka jingdonkam kiba bun ba Lang ki nongshongshnong Katkum ki jaka.
Ki dang donkam ki doctor, ki Nurse, ki nongtrei bapher bad ki tiar hospital bad Kumta ter ter.
Dang donkam shibun ki Specialist ha ki lain bapher jong ka health Care ha nongkyndong bad ha sor Kumjuh.
Ha ka mother and child care dang bun syrtap ki jingdonkam.
Na ka bynta ki Samla bad ki Longkmie ha constituency jong ngi dang donkam shibun syrtap ba dang dei ban shakri.
Ki Samla ki donkam ka jingkner kti lem ba kin ieng hala ki kjat ha bun rukom, ha ka seng kam lajong da kaba kyrshan lem ïa ki katba don ki buit ki sap lyngba ki training bad kita ki skill development namar ka Juk ban ap kam sorkar ka la kut.
Ha ka rep, ri jingri bad ki kam lajong babun Rukom ban im ki dang bun,Tangba ki donkam ki jingtip lynti bad ka seng lyngba ki Skhim bapher, kynthup ïa ki MLA MDC Skhim.
Wat ki MLA Skhim ruh lah shibun ban kner sha ki, kynthup ïa ki Longkmie bad ki kynthei.
Don shibun ki Skhim ba la bynta ki Longkmie bad ki kynthei hynrei ka sorkar kam peit bniah bad ka jur ka jingpyndonkam hok bad lehshiliang khmat, Wat ki MLA ruh.
Sngewsih ban kdew ïa kine kiei kiei.
Shillong, K’lyngkot, 20:Kum shi bynta ka jingrakhe ïa ka jingïoh jylla bapura kaba 51 snem jong ka Jylla Meghalaya, ka tnat Directorate of Arts and Culture jong ka Sorkar Jylla ka la wah da ki dur ba la tyngkai bha naduh 50 snem mynshwa ïa kiba la pyni paidbah ha phyllaw jong ka State Central Library Shillong kaba la sdang naduh ka 19 tarik bad ka ban sa kut noh ha ka 21 tarik, Kyllalyngkot, 2023.
Ha kane ka jingpyni nam, la wah ïa ki dur ba la ïoh lum ha ka por ba la khie u jumai bah ha Assam, ka dur barim jong ka iew Smit, ka dur jong ka jingïasiat rong biria, ki lum ki them ba i tynnat jong ka jylla Meghalaya bad nalor kata la pyni paidbah ruh ïa ki Postcard jong ka Jylla Meghalaya ba la shon hapdeng ki snem 1800 bad ha ki snem 1900 ha dewbah Europe bad ha India bad kiwei kiwei de ki jait dur kiba ka pateng ba mynta kim pat ju ïohi satia mynno mynno ruh.
Shillong, K’lyngkot 21: U nongïalam ba hakhmat tam jong ka BJP ha ka thaiñ lam mih ngi ka ri uba bat ruh kum u Convenor North East Democratic Alliance (NEDA) ka kynhun ki seng saiñ pyrthei kiba ïatehlok bad ka BJP bad kumjuh uba long ruh u Myntri Rangbah ka Assam u Himanta Biswa Sarma ha ka sngi Saitjaiñ u la pynthikna ba ka BJP kan ym ïatehlok bad kiwei pat ki seng ha kane ka elekshon kaban long ha ka jylla.
“Kum ka party ngin leit marwei ha kane ka elekshon kaba mynta ha Meghalaya bad ngi kyrmen ruh ban leh bha ha kane ka kynti kaba mynta ban ïoh Myntri Rangbah uba na ka BJP," u la ong.
U la Himanta u l ai ksai ruh ba ka party ha ka jylla ka don ka jingthmu ban pynïeng kyrtong ha baroh 60 tylli ki constituency ha kane ka elekshon ba mynta kaban sa pynlong ha ka 27 Rymphang.
Shillong, K’Lyngkot 21 : Mar ïa sdang u snem thymmai, ka Shillong Archdiocese ka la ïoh sa 9 ngut ki Lyngdoh Sohblei ba thymmai na ki parish bapher bapher.
Ïa kitei ki 9 ngut ki dikon la pynkyntang Lyngdoh da u Most Rev Archbishop Victor Lyngdoh ha Iingmanebah Laitumkhrah ha kane ka sngi Saitjaiñ ha ryngkat ka jingdonlang kiwei ki Lyngdoh Sohblei nalor kiwei kiwei ki riewniam, ki bahaiing ha sem jong ki bad ki paidriewngeit.
Kitei ki 9 ngut ki Lyngdoh ba thymmai ki kynthup ïa u Fr.Wanlambok Lyngdoh na Good Shepherd Parish, Jongksha, Fr.Abialstar Kharsohtun SDB na St Mary’s Parish Mawpat, Fr.Donboklang Dohling na St Joseph Parish Mawkhar, Fr.Edringson Lawai na Divine Mercy Parish, Mawryngkneng, Fr.Alphonse Lyngkhoi na St Dominic Savio Church Parish Mawlai, Fr.M.Pyndapboklang Sohkhlet na Church of Resurrection Parish Pynursla, Fr Wadbhabantei Wahlang na St.Francis Xavier’s Church Parish Mawsynram, Fr.Joseph Munsi Rai na St John’s Church Parish Laban, Fr.Protasius Syngkli na St Paul’s Parish Mawlasnai.
Ha ka sneng ka kraw, u Archbishop u la kyntu ïa ki Lyngdoh kiba dang shu dep kyntang ba kin long barabor ki atiar jong u Blei da ka bor jong u Mynsiem Bakhuid.
Shillong, K’lyngkot, 21: Katba ki sngi ki la nang jan sha ka elekshon jong ka Iingdorbar Thawain ka jylla ka ban sa long ha ka 27 tarik u rymphang, 2023, ka United Democratic Party, West Shillong Constituency ka la sdang ïa ka jingïalap elekshon da kaba pynlong ïa ka jingïaid rally jong ki thuk thuk ar shaka ba la ïashim bynta da ki phew spah ngut ki paidbah.
Ha shwa ban sdang ïa kane ka jingïaid rally, u Bah Paul Lyngdoh uba long u kyrtong jong ka UDP na West Shillong Contituency u la kaweh ïa ka lama jong ka party kum ka jingpynsdang ïa kane ka jingïaid rally ha kaba kine ki nongïashim bynta ki la ïaid kylleng ki surok jong ki shnong kiba hap hapoh ka West Shillong Constituency.
“Kane ka jingïaid rally da ki thuk thuk ar shaka ka dei ka jingpynsdang ïa ka jingïalap elekshon da kaba rung sha ki kyndong kynshrot jong ka West Shillong Constiuency," ong u Bah Paul Lyngdoh haba kren sha ki nongkyrshan ha ka jingïalang ba lyngkot ha shwa ban sdang ïa kane ka rally.
“Da kaba ngi pynher ïa kane ka lama (UDP) ngin pynskhem biang ba ngi dei ban kut jingmut lang kum ki nongkyrshan ba ngin ïakhun da ka bor jong ka mynsiem bad da ka jinglah jong ngi ban pynthikna ba ka Jylla jong ngi kan dei ka Jylla kaba don ïa ka jingkyrmen.
Ai ba une u snem ba thymmai, ngin pynkhie im biang bad kaba donkam ka long ban pynkut noh ïa kane ka san snem kaba dap tang da ki jingbakla suda," ong u Bah Paul.
Ha kane ka jingïaid rally la ïashim bynta da ki samla shynrang bad kynthei kiba shong ha ki thuk thuk ar shaka bad rah lang bad ka lama jong ka UDP da kaba pyrta “ha ka Bom" ha shilynter lynti.
Shillong, Kyllalyngkot 21 : Hadien ba ka Election Commission of India (ECI) ka la dep ban pynbna ïa ka tarik ban pynlong ïa ka election ha ka jylla ha kaba ka jingthep vote kan long ha ka 27 tarik Rymphang 2023, ka Model Code of Cunduct (MCC) ruh ka la treikam noh naduh ka sngi ba pynbna hi ïa ka election bad ha kajuh ka por la pyntreikam ruh ïa ka kyndon aiñ 144 CrPC ban khang ban ym lah ban rah pisa palat iaka 50 hajar tyngka ha ka met haba leit ba wan sha kano kano ka jaka ruh.
Kumta halor kane ka nongrim ki Pulit, ki Flying Squad bad ki Surveilance Team kiba dei peit ha ka Umkiang Out Post ki la pynlong ka jingtalasi kaba tyngeh ha katei ka jaka naduh ka 19 tarik hi bad tang ha katei ka sngi ki la ïoh ban kurup haduh 10.72 lak tyngka ka pisa na ki briew kiba leit ba wan lyngba katei ka jaka.
Ha ka sien ba nyngkong ki pulit ki la ïoh ban kurup shwa 1.85 lak tyngka, ha ka sien kaba ar 2.875 lak tyngka bad ha kaba lai 6 lak tynkga bad kumta ter ter bad baroh ka pisa ba la kurup ka long 10.72 lak tyngka.
ïa katei ka pisa la kurup noh da ki pulit ban tohkit na kiba rah ïa ka pisa nangno ki ïoh ïaka pisa bad ki mut ban leit ai ne leit rah shano.
Kane ka jingpyrkhing ka long ban khanglad ban ym ïoh pyntreikam ïa ka pisa ha kane ka election khamtam ha ri lum Jaintia ba ka jur ka jingkynnoh ba ka jingïather pisa ka jur bha la jan haman la ki constituency.
Ki bor pynïaid district ki la ïathuh ka jingpyrshang ban wanrah ïa ka election kaba khuid bad suba ka long naduh ka jingweng ïa ki dur ki dar, ki poster, ki flex, jong ki party bapher bapher ha East Jaintia Hills kumba la bthah da ka ECI.Nalor kata ka jingtalasi ban kurup ïa ka jingdie kyiad beaiñ ruh ka bteng man la ka miet ha East Jaintia Hills.
ïa kane ka pisa ba la kurup la leh da ki pulit hakhmat ki Majistor.
Na ka liang ki bor pulit hadien ba la kurup ïa ka pisa kin sa ai da ka slip sha kito kiba rah ïa ka pisa bad kine pat kin hap ban ai da ka jingthoh pat sha ka Committee kaba kynthup ïa u DEO, ADC, Treasury Officer ba kan sa bishar bniah ïa ka pisa.
Lada ki lah ban pynshai bad pynshisha nangno ki wanrah ïa ka pisa bad ki mut ban leit rah shano ne pyndonkam shano, kin sa ïoh biang ïa ka pisa hynrei lada kim lah ïa ka pisa yn sa kurup syndon pat kat kum ki kyndon jongka aiñ.
Nalor kata lada jia ba ki bor pulit, ki FST, SST ki ïoh jingtip ba ka don ka jingbuh pisa kaba bun bha ha kano kano ka jaka ne ka ïing, kine kin shu ker kut ïa ka ïing bad yn sa wan da ki briew na ka Income Tax ban rung shapoh bad khynra ïa ka ïing bad ka Income Tax kan sa leh lut ïa kiba donkam baroh.
Shillong, K’lyngkot, 21: U Lat ka Jylla u Brig.
(Dr.) B D Mishra (Retd.) u la ai burom ïa ki nongïakhih Hill State kiba la noh ïa u synñiang u bynhei sha u sup u thiar ban pynïoh jylla bapura ïa ka Meghalaya 51 snem mynshwa, kata, ha ka 21 tarik, Kyllalyngkot, 1972.
Ki nongïalam ha ka jingïakhih Hill State ki long u Bah B.B Lyngdoh, u Bah Edwin Bareh, u Captain W.A Sangma, u Bah H.S Lyngdoh, u Professor G G Swell, u Bah Stanley Nichols Roy, u Bah H.Hynñiewta, u Bah Wilson Reade, u Professor R.S Lyngdoh bad bun kiwei pat kiba la aiti met bad mynsiem bad kiba la len lade ban pynneh pynsah ïa ka khyndew ka shyiap, ka riti ka dustur, ka ktien ka thylliej, ki pakit ka mynnor bad ka jingsynshar hi dalade ïalade.
Ka Jylla Meghalaya ha ka sngi Saitjaiñ ka la rakhe ïa ka jingïaid lynti sha u mawmer ka jingdap 51 snem kynthih ka jingïoh jylla bapura hadien ba la phiah na ka jylla Assam.
Ha ka jingrakhe kaba la long ha U Soso Tham Auditorium, Shillong, u Brig.
(Dr.) B D Mishra (Retd.) u la long u Kongsan bad u Chief Secretary jong ka Jylla u Bah Donald P.Wahlang u la long kum u Symbud Kongsan.
U Lat u la ai khublei ruh ïa ki paidbah nongshong shnong ka jylla bad ong ruh ba kane ka dei ka jingsarong bad ka jingsngewkmen ban ïadon bynta lang ha kane ka jingrakhe.
U la pynkynmaw ruh ïa ki 51 snem mynshwa, haba ka Myntri Rangbahduh barim jong ka ri ka Indira Gandhi ka la pynïaid ïa ka jingïalang ha kaba la pynkha ïa ka jylla ba thymmai jong ka Meghalaya ha madan Polo Ground, Shillong.
U la ong, “kane ka la pynurlong ïa ka jingangnud ba la slem jong ki paid Khasi, Jaiñtia bad Garo.
"U la bynrap ba ka jingïoh Jylla bapura jong ka Meghalaya ka long kaba shongnia bad ka dei ruh ka jingkhih jingksar jong ki paidbah wat kiba bun ki jingshah tynjuh, ka jingïatreilang jong ki nongïalam bad ka jingangnud jong ki paidbah namar ka jingri kyndon ïa ka riti ka dustur, ka la pynïoh ïa kane ka jylla kaba itynnat kaba ngi lah ban ong ba ka dei ka jong ngi.
U Lat u la kdew ruh ba ha ki 51 snem baladep ka jylla ka la kiew irat shaphrang ha ka rep ka riang, ka jngohkai pyrthei, ka jingpynmih bording, ka pule ka dangle, ka information technology bad ka jingpyndonkam ïa ki marpoh khyndew bad ka jingkut jingmut jong ka Sorkar ban pyndonkam ïa ki nongkynti da ka jingshemphang bad ban pyntyllun ha ka rukom badei ïa ka synshar ka khadar khnang ban kyntiew ïa ka roi ka par ha baroh ki liang.
Shuh shuh u la ai khublei ïa ki nongïoh khusnam Meghalaya Day Excellence Award na ka bynta u synñiang u bynhei ba ki la noh ha ka kam shakri paidbah.
U Bah Donald P.Wahlang haba kren kum u Symbud Kongsan u la ong ba ka jingïakhun ban ïoh ïa kane ka jylla kaba itynnat kaba la neh da ki snem ka long khlem da ka lynti jong ka jingïaumsnam, hynrei da ka jingïatyllang bad ka jingïaksaid jong ki paidbah ka jylla.
U la bynrap ba ha ka 21 tarik, Kyllalyngkot, 1972, ka kolshor, ka ktien ka thyllien, ka jingieid ïa ki jingrwai tynrai, ka bam tynrai, ka jingangnud jong ki paidbah ka Jylla Meghalaya ka la wan urlong da ka jingïoh jylla bapura ban ïasnoh bad ka dewbah India.
U Chief Secretary u la kdew ruh ïa ki sienjam ba la shimkhia da ka Sorkar Jylla ban ïakhun ïa ki jingshah tynjuh kiba la mad da ka jylla ban pynjanai ïa ka jingshakri ha ka pule ka dangle, ka koit ka khiah, ka jingkyntiew ïa ki nongkyndong, ka rep ka riang bad ka bording.
Ha kane ka sngi, u Lat ka Jylla u la aiti ïa ka khusnam Meghalaya Day Excellence Awards 2022 sha ki 18 ngut ki shakri sorkar halor u synñiang u bynhei ba ki la ai jingshakri sha ki paidbah bad sam ruh ïa ki khusnam sha ki nongjop ha ka Meghalaya Day Run ba la pynlong da ka Directorate of Sports & Youth Affairs.
La pynbna ruh ha kane ka sngi, ïa ki kyrteng jong ki briew kiba la ïoh ïa ka Meghalaya Day Awards 2023.
Ki nongjop ha ka U Tirot Sing Award 2023 ha ka Arts and Culture ba la jied ïa i Kong Sweetymon Rynjah, ka khusnam Pa Togan N Sangma Award 2023 for Social Service la jied ïa ka Dr.Jennifer V.Basaïawmoit bad ka khusnam U Kiang Nangbah Award 2023 for Sports la jied ïa u Klingson D Marak.
Katba kiba ïoh pdiang ïa ka khusnam Governor Police Medals for Meritorious Service, 2023 ki long u Additional Superintendent of Police u Shabbir Sayeed Dkhar, u Deputy Superintendent of Police (DSB) u Vincent Nengminza Sangma, u UBSI u Bah Ïailamlang Iongi Jyrwa, u UBSI Sean Stanford Lywait, ka WPSI ka Renu D Momin, u Havildar u Bah Mewan Roy Pakma, u Havildar Bah Amplias Synnah, u Bah Alphonse Lyngdoh na ka BN/975 bad u Pyarson R Marak uba dei u Fireman.
Shillong, K’lyngkot 21: U President ka Voice of the People Party (VPP) u Bah Ardent Miller Basaïawmoit ha ka sngi Saitjaiñ u la ong ba ka party kumba la seng halor ka nongrim jong ka synshar khadar bakhuid ba suba kumta lyngba u Prah kan weng kan khalah lut ruh ïa ka synshar khadar kaba bamsap, ka jinglehbor bad ki jingshadien jong ka jylla.
Haba kren ha ka jingpynlait paidbah ïa ka shab ïakhun elekshon jong ka VPP laba la pynlong ha Smit u la ong ba kumba man ki thliew ïing ki don beit ïa u prah na bynta ban pyndonkam ban jied khaw khnang ban pynïakhlad ïa u khaw hapdeng u maw, u stait, u kba bad kiwei kiwei kiba don lang ha u khaw kumta ruh lyngba u Prah ka VPP kan weng kan kdat lut ïa ka synshar kaba sniew, ba bamsap, ba lehbor ha ka jylla.
“Da u prah ngin ïakhun elekshon bad ngin pynthikna ba kumba ngi ïeng ha ka nongrim ka synshar khadar bakhuid kumta ruh ngin leh shisha lyngba u prah uba ki paidbah kin pynkhmati ïa ngi ha ka elekshon," u la ong.
U la ong ruh, “Lada don ka synshar kaba khuid baroh kin jia beit jia ryntih ha ka jylla ki kam synshar khadar bad dei ka synshar khadar kaba khuid ka tynrai jong ka kam synshar khadar bad lada kam don ka jingsynshar kaba khuid ka jingkulmar bad jinglymmuh ha ka synshar khadar kan wan jia," u la ong.
U la kam ruh ba ka jingwan ki paidbah ba wan shim bynta sha ki jingïalang kiba ka VPP ka kot wat la kin hap ban sei hi ka bai leit bai wan, kin duh bai sngi ka la paw shynna ba ki paidbah ki la kwah ban ïohi noh ïa ka jingkylla ha ka synshar khadar lyngba ka VPP.“Ngim pynbiang bai leit bai wan, ngim pynkhreh ki bos ki trok hynrei ngi shu pyntip beit ba ngin lum jingïalang bad katne u paidbah u poi ka la dei hi ka sakhi aiu ki paidbah ki angnud ha kane ka elekshon" u la ong.
Haba ki nongthoh khubor ki kylli ha kano ka rukom kin ïakhun pyrshah ïa ka bor ka pisa, u Bah ardent u la ong ba kam ba ka VPP kan ym mad jingeh satia ban ïakhun khlem ka pisa namar “ngi don ka buit kumno ban ïakhun elekshon khlem theh pisa", u la ong.
“Khlem pep ka pisa ka dei kawei na ki lad ban ïakhun elekshon hynrei kam dei tang ka lad pat ban lah ban jop elekshon.
Ngi ka VPP ngim lah ban pdiang daleilei ban jop elekshon da kaba thied vote.
" u la ong.
U la ong ruh ba ka VPP kan ïakhun marwei ïa kane ka elekshon khlem da ïatehlok bad kiwei pat ki seng saiñ pyrthei.
“Naduh kaba sdang ngi la kren shai ba ngin leit marwei sha u paidbah ha kane ka elekshon bad ngin ym kynran dien noh na kaei kaba ngi la khlei naduh ka sngi kaba nyngkong.
" u la ong.
U la ïathuh ruh ba kumba long mynta ka party ka la dep ban pynbna 16 ngut ki kyrtong bad ha kine ki sngi kiban dang wan ka party kan sa pynbna sa katto katne ngut.
“Dei namar ki ïohi ba ki paidbah ki kyrshan ïa kaei kaba ngi kum ka party ngi kren bad ngi angnud ban pyndep ba kiba bun bah ki riew rangbah bad ki riew donburom kiba don kajuh ka seng pyrkhat bad ka party ba ki wan shakhmat ban ïakhun ïa kane ka elekshon," u la ong.
“Kumba ha ka dorbar u Khasi ha ki por ba kham mynshuwa haba don ba lamler ha dorbar ki ju ong nai ktah shuh da ka kti hynrei khalah da u prah sha kharai kumta haba don mano mano ba kren lamler mynta jubab beit Wat kren lamler shuh ïoh ngin khallah da u prah u Bah Ardent bad ka VPP," ai jingkynthoh u rangbah Shemborlang Rynjah halor u symbol jong ka VPP.U Bah Adelbert u la ong, “Kumba ka jylla ka la shah shukor ha kine ki 51 snem kiba la leit mynta ka kynti ngin pynthikna ban khallah kut sha kharai ïa kine da u Prah.
".
Shillong, Kyllalyngkot 22 : Ka Bouncers Association of Meghalaya (BAM) ha ryngkat ka NPP Block Shillong East ha ka sngi U Blei (22 Kyllalyngkot 2023) ka la pynkup burom ïa ki nongïalehkai Power Lifting jong ka jylla kiba la khur jingjop na ka lympung ïalehkai National Level Power Lifting Championship 2023 kaba long ha ka 20 tarik Kyllalyngkot ha Maharashtra.
Ki lai ngut ki nongïalehkai kiba la shah pynkup burom ki kynthup ka samla Marbashisha Nongsteng kaba ïoh ïa ka kyrdan ba ar ha ka kyrdan Junior, Bashisha Nongsteng kaba ïoh ïa ka kyrdan ba lai ha ka kyrdan Sub Junior bad ïa u samla Tony Marshilong uba dei ruh kum u official.
Ïa kitei ki lai ngut ka BAM ka la leit ban pynkup burom ha view point Damsait ha ka jingïadonlang ki dkhot bad nongkitkam jong ka Association.
Khliehriat, Kyllalyngkot 22 : Kum shibynta jong ka jingrakhe ïa ka lyngkhuh dap 51 snem ka jingïoh la ka jong ka jylla, ka ophis jong ka District Sport Office East Jaiñtia Hills District ka la pynlong ïa ka jingïamareh ‘Meghalaya Day Run’ kaba 7 kilo mitar ha kaba u Additional Deputy Commissioner ka East Jaiñtia Hills District, u Bah J.Shylla u la pyllait ïa ka lama na Ophis DC ba rim ha kaba la mareh shaduh Rymbai bad phai biang sha ka jaka ba sdang.
Ïa kiba jop ha kane ka jingïamareh la ai da ka pisa bad kiba jop ki kynthup u Bah Knerlang Phawa uba la jop ba nyngkong bad u Josmi Ryngkhlem u la long ba ar, katba u Kordor.
S.Manners u la long ba lai, na ka liang ki kynthei pat ka Rosy Sana, ka la long ba nyngkong, ka Lamsuk Phawa ka wan ba ar bad ka Mariwi Shylla ka wan ba lai.
Nongstoiñ, K’lyngkot 22: Ka Hill State People Democratic Party ha ka taiew ba la lah, ka la pyllait paidbah ïa ka almanak (Calendar) ha ophis treikam jong ka seng kaba don ha Upper New Nongstoiñ.
Ïa kane ka Almanak jong ka party la ïoh ban pyllait paidbah da u Bah T.Lyngdoh President jong ka HSPDP Nongstoiñ Area Unit ha ryngkat ka jingdonlang kiwei de ki nongïalam ba kynthup ïa u Bah Nicolas Marweiñ bad kiwei kiwei ki nongkitkam ka party.
Ha kane ka almanak jong ka party, la buh lang ruh ïa ka dur jong u kyrtong ka party u ban sa ïakhun ïa ka elekshon, kata u Bah Sanjied Kynsai Shangrit lem ruh bad ka dur jong u nongseng ïa ka party, u ba long ruh u riew khraw ka jaidbynriew bad u MLA barim ka Nongstoiñ (L) Maieit Hoping Stone Lyngdoh.
“Kan long ka jingsah jingkynmaw ïa I Maieit I ba la shakri kum ka dak ban pynsah jingkynmaw ïa u nongseng jong ka Party HSPDP.Kumjuh ban kyntiew ïa ka kam jngohkai pyrthei jong ka West Khasi Hills District lyngba ka dur ka ba la shon ha ka calendar.
“Ka HSPDP ka dei ka party kaba sei ïa ki kyrtong ki ban ïalam ïa ka jaitbynriew kum ki nongïalam, ym ki nong khaïi ki ban biang tang ïalade klet pat ïa ka Ri bad ka jaitbynriew.
Ngi sngew sarong ban pyllait ïa kane ka almanak, namar kan long ruh kum ka lad ban pyntip sa phriang sha ka Nongstoiñ, ba ka HSPDP kam pat jah bad kan nym jah satia, namar kane ka party ka la noh synñiang shibun ïa ka jylla bad dei tang kane ka party kaba ieng ha ka nongrim haduh mynta katne", u la ong.
U Samla Wellesley Lyngkhoi President Youth Wing ka party ha ka District, u la ong, “Ngim dei ym ai lad ïa kane ka party ban shu duh, lada ka long kumta ka ri ka la plie ïa ka jingkhang ïa ki kam sniew bad ka jingleh donbor kumba ka la jia kumba jia mynshwa ha kaba bun na ki samla ki rangbah ki longkmie ki la shu long langkñia ha ki heh pait.
Katba kane ka party ka dang im ka dang long ka stieh ïada pyrshah ïa kita baroh".
“Ngin pynkhlaiñ ïa ka pateng jong kane ka party wat ngi long ka party duk.
Ngi sngew sarong namar u paidbah u ba kren, u sakhi ïa ka rukom synshar ka HSPDP khlem kynshew pisa ne bam ka pisa u paidbah.
Kat kaba ka Party ka don ka theh khlem da thew shilliang ïano ïano ruh", u la ong.
K a Voice of the People Party (VPP) kawei na ki seng saiñ pyrthei kaba dang shu mih shen hapoh ka jylla hapoh ka jingïalam u Bah Ardenmiller Basaiawmoit kadei kawei na ki party kaba ki paidbah mynta ki la ïakren sharum shaneng la ka long ha ki dukan, ki lynti, hapoh kali bad khamtam eh ha ki rynsan social media da kaba pynpaw ba lehse dei tang kane ka party kaba thymmai kaba lah ban ai ka jingshakri kaba bha bad kaba paka tam ïa ka synshar ka khadar hapoh ka jylla.
Kumba ki nongïalam ba hakhmat jong kane ka party ba kynthup naduh u Bah Ardent Miller Basaiawmoit naduh ba ki la pynbna ïa kane ka parti thymmai ki la buh ka thong ban pynkylla dur ïa ka synshar ka khadar hapoh ka jylla da kaba rat diengkhong ïa ka jingshakri bym hok, ka jingbam sap bam pong bad kiwei kiwei kiba ki sorkar ki la dep ban ïaid lynti ban synshar ïa kane ka jylla ha ki 50 tylli tam ki snem.
Ka lyer jong ka VPP ka la sdang ban beh naduh ba ka la pynlong ka jingïalang paidbah ha madan Polo ha ka jingpynbna jong ka ïa ki arngut ki kyrtong kiban ïakhun na ka parti ha ka elekshon MLA 2023 ba kynthup u Bah Adelbert Nongrum uba dei u MLA ka 17 North Shillong Constituency bad u Bah Mayborn Lyngdoh uban aireng na Pynthorumkhrah Constituency, ha kaba la sakhi ba da ki hajar ngut ki paidbah ki la tuid sha katei ka jingïalang.
Ka lyer jong ka VPP ka la sdang ruh ban beh khamtam hadien ba ka parti ka la pynbna ïa ka shap (symbol) jong ka parti da u ‘Prah’ ha ka jingïalang kaba la pynlong ha Smit kaba dei ka shap ha kaba ka parti kan sa ïakhun ha kane ka elekshon MLA kaban sa long ha ka 27 tarik Rymphang 2023.
Hynrei kane ka jingbeh jong ka lyer jong ka VPP ka kham jur bha ha ki rynsan social media bad haduh katno eh ba ki paidbah ha baroh kawei ka jylla ki shanñiah ïa kane ka parti khamtam kaba dang dei ka parti kaba dang thymmai bad kiba bun ruh ki kyrtong kidei kiba dang thymmai.
Ka jingjied ïa ka sorkar kadei ha ngi ki paidbah da kiba kum kino ki nongmihkhmat ngi jied ban long ki nongïalam ban kren ïa ki jingeh khamtam hapoh ïing dorbar, ym tang ban peit ïa ka parti hynrei ban jied ïa ki briew la ki dei kiba nang ba stad lane ki bym nang bym stad ha ka liang ki aiñ hynrei kiba don pat ka jingkitkhlieh ban ïarap ha kiwei pat ki liang kiba lah ban long ki nongïada ïa ka jaidbynriew bad khamtam ïa ka longdien mandien jong ngi kiban wan.
Kane kadei ka juk kaba ki paidbah ki dei ban sngewthuh ba kano kano ka jingpynbiej shwa ka elekshon ka dei ka jingthied ïa ka hok jong ki bad kane ka long ruh kumba ki la shim ram shwa ka elekshon.
Kumta ka jingbakla jong ki ban die ïa ka vote shwa ka elekshon ka long kumba ki la bynda ne ki la shimram na ka bynta ki san snem.
La sngewdei ruh ban kynthoh kylla ïa ki nongthep vote lada jia ba ki nongmihkhmat kim lah ban treikam bha lane kim lah ban ïasaid bha ha Iing Dorbar.
Ka long ka jingsngewsarong ïa ka constituency lada jia ba ki nongmihkhmat ki lah ban treibah bad khamtam ban ïasaid ïa ki ishu jong ka thain lane jong ka jylla ha Jaidbynriew.
Kane kan long ruh markhongpong lada jia ba ki nongmihkhmat jong kato ka constituency kim lah ban trei bha.
Kadei ruh ka jingshisha ba ha ki khyndiat bnai shwa ka elekshon ki nongleit ai jingïarap kynthup ki nongsngewlem ki bun bha khamtam eh ha ki jaka ba don ki jingjia ba sngewsih ne ïapbriew.
Dei ha kum kitei ki jingjia ba ki kyrtong ki ïohlad ban ïoh ïa kynduh briew lane pynithuh ba ki dei ki kyrtong ba thmu ban aireng.
Teng teng i thamula ruh ba don ki khep ba lai ne sawngut ki kyrtong ki kynduh lang ha kawei ka jaka ba don kum kitei ki jingjia.
Lehse na ka bynta kiba kham duna ka ïoh ka kot ka la long ka jingkyrkhu kaba khraw haba ki nongwan leh isynei bad ki nongnoh synñiang ki bun.
Hynrei kaba sah mynta ka shong satang ha ki paidbah ba da kano ka sorkar ban wanrah hapoh ka jylla la ka long ka sorkar khleh khaw lang lane ka sorkar kaban synshar marwei ka shong ha ka jingstad ki paidbah.
Mawkyrwat, Kyllalyngkot, 22: Ka South West Khasi Hills District mynta ka sngi ka la rakhe ïa ka lyngkhuh snem ba 51 jong ka jylla Meghalaya hapdeng ka jingishongkun ha ka jingïalang ba la pynlong ha Hall jong ka Maharam Government Higher Secondary School, Mawkyrwat ha kaba u bah T.Lyngwa, IAS, Deputy Commissioner, South West Khasi Hills District u la long u kongsan.
Haba kren ha kane ka jingrakhe, u bah T.Lyngwa, IAS, Deputy Commissioner, South West Khasi Hills District, u la pynkynmaw ïa kiei kiei kiba la jia ha ki snem ba la leit noh shwa ba Meghalaya kan ïoh ïa ka jylla ba pura namar ha kita ki por ki la don shibun ki jingjia ha kaba ki paidbah ki ïa kynduh buh ki jingeh la ka long ha ka bam ka dih, ka ïoh ka kot bad kiwei de.
Kumta, u la pyrto ruh ïa ki nongïaleh ban pynïoh ïa ka jingjylla ba pura ha kato ka por kiba la aiti lut met bad mynsiem na ka bynta ban ïakhih ban ïoh ïa la ka jong ka jylla ba pura bad lyngba ka jingïakhih jong ki kaba khlem da ïa umsnam bad ha ka lynti kaba jai jai.
Ha kajuh ka por ula ong ruh ba naduh ba ka Meghalaya ka la ïoh la ka jong ka jylla ka la kiew stet lajan ha baroh ki liang bad ymtang hapoh jong ka Jylla hynrei ha ka Ri India baroh kawei ka la long kaba kiew watla ngi don ha la ki jong ki jong ki jait.
Namarkata, u kyntu ïa ngi ki longdien ban bud ïa ka nuksa kaba ki khraw pyrkhat ki la iehnoh shadien da kaba ngin im ka jngim kaba palei bad ban ïa long kawei namar ngi im ha ka ri kaba ïakhleh bad bun jaid ki jaidbynriew.
U la ong ba ka jingrakhe ïa kane ka lyngkhuh snem jong ka jylla kam dei ban shu kut noh tang ha ka jingrakhe hynrei ka dei ban pynkhlaiñ ïa ka mynsiem jong ka jingtrei shitom, ka jinglenlade khnang ba ngin ïa ryngkat kyrdan bad kiwei.
U la pynkynmaw ruh ba kam shym la long ka kam kaba suk na ka bynta ki nongïakhih pynïoh jylla ha ka jingïaleh jong ki na ka bynta ban pynïoh ïa ka jylla Meghalaya, hynrei kaba donkam ka long ba baroh ba kin shim ka rai ban aiti lut ïa lade bad ban trei shitom na ka bynta ban pynïoh ïa ka roi ka par khnang ba ka jylla Meghalaya kan ïohi ïa ka jingkiew ha baroh ki liang.
Ïa kane ka prokram la pynshit pynshngaiñ da ka jingrwai bad ka drama lyngkot na ki khynnah skul jong ka JNV, South West Khasi Hills District, Mawkyrwat.
Ïa ka jingïalang ha kane ka sngi la pynïaid da ka kong Dawankmenlang Lyngdoh, Programme Manager na ka ophis jong u Superintendent of Fisheries, South West Khasi Hills District katba u bah M.Diengdoh, MCS, Additional Deputy Commissioner, South West Khasi Hills District u la ai ka jingkren pdiang sngewbha bad u bah K.T.Nongsteng, MCS, Assistant Commissioner, South West Khasi Hills District u la ai ka jingai khublei pynwai.
Mawkyrwat, K’lyngkot, 22: Ka Sarin Sports Club hadien ba ka la lah ban pynliem noh ïa ka Nongkynbah Sports Club da 3 la 1 set ka la long ka lahduh ha ka lympung ïalehkai phainal jong ka 4th South West Khasi Hills District Level Invitation Volleyball Tournament 2023 ba la pynïaid da ka South West Khasi Hills District Volleyball Association ryngkat ka jingïatreilang bad ka ophis jong u District Sport Officer (DSO), South West Khasi Hills District ba la pynlong hajan jong Madan MDSA Mawkyrwat.
U bah John F.Kharshi-ïing, Working President jong ka Meghalaya State Olympic Association (MSOA) u la long kum u kongsan ban wan ban pynhap ïa lama jong kane ka lympung ïalehkai Vollyball ha Mawkyrwat bad ha kane ka sngi u bah John F.Kharshi-ïing u la ai copy ha ka South West Khasi Hills District Volleyball Association ïa ka copy jong ka Sport Policy 2019, ha kaba u la ong khatduh khatwai lyngba kane ka Sports Policy 2019 ki samla, ki kmie ki kpa ki ïoh jingkyrmen namar ki don bun ki thong ha kane ka policy kumno ban rah ban kyntiew ïa ki kam kilanmet hapoh ka jylla.
U la dap ruh da ka jingkmen ban lap ba ka jingïalehkai volleyball ka long kaba shongshit sha kine ki thaiñ bad u la kyntu ïa ki nongkitkam ban wan shakhmat ban ïa pynpaw pynroi ïa kane ka jylla.
U la ong ruh ba kum u Working President ryngkat bad ki dkhot ka MSOA ki la ïa buddien ban ïoh ïa ka Sports Policy, ban pynkhih ïa ka Meghalaya Games kaba lai hadien 16 snem bad kaba saw ha u 2022 bad khamtam dan shen ïa ka 2nd North East Games ha u 2022.
U la ong ba ha ka Meghalaya Games ka ban sa wan ka volleyball ka dei ban long kawei na ki jingïalehkai kiba dei ban rung namar kane ka sap la i dei ban rah ïa kane shakhmat.
Ha kawei pat ka liang u la bah Kharshi-ïing u la ong ba mynta lyngba ka policy, ka sorkar ka la pynbna bad kyntiew ïa ka song pisa ne ka cash award kaba la don ha ka policy na ka T.7500 sha ka T.60,000 tyngka ïa ki samla kiba jop takma ksiar kum shibynta ban pynshlur ïa ki samla.
U la ong ruh ba lyngba ka policy kaba la pynmih ka sorkar mynta naduh 1 tarik Kyllalyngkot, 2023 la sdang ka scholarship kaba shisnem kaba T.7000 takma ksiar, T.6000 takma rupa, bad T.5000 takma rnong man u bnai na ka bynta shisnem na ka bynta ki samla kiba jop ha ka jylla bad ka NE.U ïathuh kumtei namar u ong ba ki dang bun ki kam bad ki bynta kiba kin dang hap kyntiew ïa ka kam ïalehkai naduh ki jaka ïalehkai, ki jingkyrshan ïa ki samla, ki association bad khamtam ban thawlad ban don ïa ki nonghikai (coaches) ha kiba bun ki jingïalehkai hapoh ka jylla.
U la ong ba ka policy ka thew ruh kumno ba man ki skul ki dei ban don ruh ki Physical Education Teachers bad ki Coaches kiba la shai pyntbit.
U la pynpaw ba ka sports policy ka kdew ruh halor ka ‘Talent Identification Program’ ïa kaba la sdang biang ha u ‘Naitung 2022 ha kaba la test kumba 4600 ngut bad na kine la jied kumba 200 ngut kiba la leh bha ha ki saw tylli ki test bad ïa kine 200 ngut ka tnad ka kam ïalehkai bad ka Meghalaya State Olympic Association (MSOA) ki la pynkhreh ïa ki jinghikai kiba kyrpang ki ban sa sdang shen kum shibynta ban nangrah ïa ka sap jong kine ki samla.
Namarkata, u la kyntu jur ïa ki nongkitkam jong ka SWKHD Volleyball Association ban wan shakhmat bad ïatreilang bad ka MSOA ban pynpaw ïa kane ka jingïalehkai kaba shongshit bha ha baroh kawei ka jylla.
Ka kynhun kaba la rah ïa ka nam jop ka dei ka Sarin SC ha kaba ka la ïoh rah ïa ka song pisa ka ba T.25 hajar ryngkat ka khusnam.
Ha shwa ban pynkut ïa kane ka jingïalehkai Volleyball la ïoh ban pynlong ka jingïalang ba lyngkot ba la pynïaid da u bah Elevenson Wanniang, President jong ka SWKHDVA ha ryngkat da ka jingïadonlang ki nongkitkam jong ka SWKHDVA, ki ‘riew rangbah ha ryngkat ki paidbah kiba la wan pynshit pynshngaiñ.
Jowai, K’Lyngkot 23: Ka Ramakrishna Mission Sohra ha kane ka 21 tarik mynta u bnai ka la bteng ïa ka kam ai jingïarap sha ki nongshong shnong jong ka Thadmuthlong C Phramer West Jaiñtia Hills District bad ïa kiwei de ki para majan shnong.
Ha kane ka sngi ka RMS ka ïoh lad ban synñiang da ki nep syiad sha ki 170 ngut ki nongshong shnong bad la ïoh ruh ka jingkren ai khublei ïaka RMS da u Waheh Shnong ma Yowanphi Lyngdoh uba la pynpaw ka jingsngewkmen ïa kane ka kynhun Ramakrishna Mission kaba la ai jingïarap sha ka shnong kum ka dak ban ai jingkyrshan lem ïa ki para mynsiem.
La ai khublei kyrpang ïa u Secretary ka Ramakrishna Mission ma Manbha Lyngdoh uba la trei shitom na ka por sha ka por ban pynïoh jingïarap sha kiba donkam shisha khamtam ïa kito ki longïing kiba duh ba duk.
Na ka liang u ma Manbha Lyngdoh haba ai jingkren uba pynsngew sha ki paidbah ba kane ka jingwan ai jingïarap kim dei satia ban sngewthuh bakla namar ba kala dei ka por Election bad kane ka jingïarap jong ki kam dei na ka skim MDC ne MLA, hynrei kum ka seng trimon sngewbha ka Ramakrishna Mission kala juh synñiang na ka por sha ka por sha ki nongshong shnong ka jylla.
Ha ka juh ka por la ïoh ruh ka jingkren na ki katto katne ki riew rangbah kiba la ai khublei bad kitbok kitrwiang ïa ka Ramakrishna Mission Sohra ba kan dang lah ban bteng ïa kane ka kam ba bha jong ka sha kiwei de ki shnong.
Khliehriat,K’Lyngkot 22: Ka ophis u Deputy Commissioner ka East Jaiñtia Hills District hynnin ka sngi saitjaiñ ka la rakhe donburom ïa ka sngi kyrpang jong ka jylla Meghalaya kaba 51 snem, kaba la tip kum ka 51st Meghalaya Day, ïa ka prokram la pynlong ha Conference Hall ha ophis u Deputy Commissioner ha Khliehriat ha ka jingïadon ryngkat lang ki heh sorkar na ki tnat bapher bapher.
Haba kren kum u kongsan, u Deputy Commissioner ka East Jaiñtia Hills District, u Abhilash Banarwal, IAS u la ong ba kane ka jingrakhe ïa kane ka sngi kyrpang ‘Meghalaya Day’ ka dei kyrpang ban kynmaw burom ïa kito kiba la len ïalade kiba la ïakhun na ka bynta ki hok jong ka jylla ban phai dien sha ki nongrim ha kito ki por ba ïakhun ban ïoh jylla ba pura ha kaba ka jylla Meghalaya ka donkam ban dang ïai kyntiew “Kum u shakri sorkar bad uba uba ju noh syniang ha ka im lang ka sah lang ngi dei ban pyrshang shuh shuh ban pynwandur ha ka rukom kaba dei" ong u Deputy Commissioner.
Haba kren halor ka phang ban pynneh pynsah ïa ka mei mariang, u kongsan u la pynpaw ïa ka jingdonkam ban kyntiew ïa ka jingnang jingstad, ban hikai ïa ki briew ha ka khaïi ka pateng, ban pynshlur ruh ïa ki samla ha ka kam khaïi kumjuh ruh ban bsut ha ka jingmut jingpyrkhat jong ki khun ki kti ba ki dei ban don ka jingthmu ban poi sha ka thong ha ka jingim.
Kumjuh ruh u Abhinav Kumar Singh, IAS, DSO (Sadar), East Jaiñtia Hills District, u la ong ba kane ka jingrakhe sngi kyrpang ka jylla ka long kaba donkam haduh katta katta bad ka dei ruh ka sngi sah jingkynmaw ïa kito ki nongïalam kiba khraw bad kynthup ruh ki riew shimet bad ki kynhun bapher bapher kiba la noh syniang bor bah ha kaba ngi mynta ngi ioh kane ka lad ban ïoh ïala ka jong ka jylla ba pura.
Kiba la ai jingkren ki kynthup ruh ki Additional Deputy Commissioner ka East Jaiñtia Hills District, u bah G.Warjri, MCS bad u bah A.Nongbri,MCS, u Waheh Shnong Khliehriat West, u bah Langmon Bareh, u DDMO, East Jaintia Hills District, u bah D.Lyngdoh Khliehriat, u ARO, u V.Sangma, la pynbyrngia ïa ka prokram da ki jingrwai tynrai na ki khynnah jong ka Jaiñtia Eastern College Khliehriat.
Jowai, K’Lyngkot 23: Ka Dorbar Shnong Pdengshakap kaba pynïaid ïaka jingïalehkai phutbol jong ka ïa kaba la tip kum ka 9th Secondary School Football Knock-Out Tournament 2022-23, kala sdang ïaka jingïalehkai 2nd round ba nyngkong ha kane ka sngi Saitjaiñ bala dep,ha kaba ka Thangbuli Yswc kala lah ban pynliem noh ïaka Nongmadan SC daka jingïashut Tie-Breker.
Hapdeng jong ka jingïalehkai ba ïa biang bor bha ka Thangbuli YSWC tang haka minit kaba 2 kala lah ban thep kol lyngba u Chanmitre Thma hynrei ka Nongmadan SC kala lah ban pynphai kylla lyngba u Embracestar Lyngdoh haka minit kaba 15.
Haba ki nongpynïaid kila rah sha ka jingïashut Tie-breker ka Thangbuli YSWC kala jop da 3-0.
Ha ka jingïalehkai ba ar pat ka Umsalait SC kala lah ban pynliem noh ïaka Nohron SC da 1-0 bad ïa kane ka shi kol jong ka Umsalait SC la thep da u Marbiang Suchiang haka minit ba 49.
Naka liang jong ka Tournament Committee kan bteng biang ïaka jingïalehkai ha kane ka sngi saitjaiñ ban wan kata haka 28 tarik mynta u bnai ha kaba ka jingïalehkai ba nyngkong kan long hapdeng ka Amlanai YB pyrshah ïa ka Nonglamin FC haka por 12 baje katba ka Pohplet FC kan ïaleh pyrshah ïaka Nongrah SC (Shillong) haka por 2 baje nohphai sngi.
Sa shisien Tournament Committee ka khot bad wer ïa baroh ki paitbah riewieit phutbol jong ka thaiñ ba kin ïawan sakhi lang ïa kane ka jingïalehkai khnang ba kan long kaba itynnad bad ishongkun.
Jowai, K’Lyngkot 22 : Ki bor pynïaid District ka West Jaiñtia Hills hynin ka sngi kala ïa snohkti lang bad ka jylla hi baroh kawei ban rakhe ïa ka jingdap 51 snem ka jylla ha ka jingïalang kaba la long ha Conference Room jong ka ophis u Deputy Commissioner, Jowai.
Ha kane ka sngi la ïadon lang naduh u bah B.S Sohliya, IAS, Deputy Commissioner, u Superintendent of Police B.S Bikram, MPS, ma F.B Basan, ma M.A Challam, kong HML.Kynta, D.V Lyndoh Additional Deputy Commissioners, bah WK Kharbuli Extra Assistant Commissioner, ki ophisar jong ki tnad sorkar ka District, ki nongïalam ñiam, nongïalam shnong bad ki kynhun seng bhalang.
Haba ai jingkren ha kane ka sngi u bah B.S Sohliya Deputy Commissioner ula kyntu ïa baroh ki ophisar jong ki tnad ka District ba kin long kiba ïatreilang kawei ka jingmut ha kane ka Election MLA 2023 ka ban long kaba long ha ka 27 tarik February, 2023.
Ha ka juh ka por u kyntu ïa ki ophisar ba kin long kiba don ka jingkitkhlieh bad ka jingïatreilang ryngkat ryngkat bad ki bor pynïaid District.
Nongpoh, K’Lyngkot 22: Ki ummat jingkmen jong 6 ngut ki shipara kiba la duh noh ïala ki jong ki kmie ki kpa kila tuid hadien ba kila ioh pdiang syndon da ka ïing shong ïingsah kaba paka kum ka jingai sngewbha snem thymmai, bala pynshna da ka Seng Samla Mawlsnai bala aiti syndon sha ki haka sngi Saitjaiñ, kaba long ruh kawei naki nuksa ba bha sha kito kiba don ka mynsiem ban ïarap ïa kiba donkam ka jingïarap.
Ïa katei ka ïing la shna haka jinglut kaba la poi kumba 3 lakh eiei ha kaba 1.30 lakh ka dei bala mang lyngba ka skhim PMAY-G ryngkat ka jingnoh synñiang kiwei kiwei ki riew rangbah, ki kynhun sengbhalang bad ha katei ka sngi ka jingaiti ïa katei ka ïing la don ryngkat ruh da u Bah Joplin Sten Sordar ka Mawlasnai kum u kongsan, haka jingdonlang u Bah Staising Kharbteng, Dr.Kitborlang Pariat, Samla Shemphang Masharing President ka seng Samla bad kiwei kiwei.
Kum ban shu pynpaw ba kitei ki 6 ngut shipara kim don shuh ïaki kmie ki kpa ki ban ri ban sumar ïaki bad ki shong ki sah ha kawei ka ïing ba jot rathai ha katei ka shnong, hynrei da ka jingshimkhia jong ka seng Samla bad ki bor shnong la lah ban pyndep ïa katei ka ïing shong kaba thymmai haka rukom kaba itynnad ba kin ioh ban shong ban sah ryngkat ki tiar ki tar bala pynbiang ha katei ka ïing.
Haba kren ha katei ka sngi naka liang u Bah Joplin Sten u la pynpaw ka jingsngewkmen bad kadei ka sngi sah kynmaw ïaka Dorbar Shnong bad kumjuh ruh ïaka seng Samla bala lah ban aiti ïa katei ka iing naka bynta ki 6 ngut ki khunswet ha katei ka shnong kiba don hapdeng ka jingkordit namar ba ym don shuh ba peit bad khmih ïaki hynrei u hynrei rangbah u hap ban shim ka jingkitkhlieh bad ka lyngkor kaba khia ban peit ïaki para.
“U Blei un nym iehnoh ïa kiba donkam ka jingïarap bad kane ka jingioh pdiang kitei ki khunswet ïaka ïing ba thymmai ka dei ka jingplie lad plie lynti jong u Blei u ba iohsngew bad iohi ïaka jingiam bad ka jingdonkam jong ki, bad lehse un Blei un sei ruh ki mawlynnai ba kordor napdeng kitei ki 6 ngut ki shipara ki ban long ki khlur ba tyngshaiñ bad kyrshan ïaka ïing ka sem" la ong u Bah Joplin da kaba bynrap ruh ba ka jingkhublei ba kyrpang ka leit sha ka Seng Samla kaba la shim ïaka sienjam ban peit bad khmih ïaka jingeh jong kitei ki khunswet da kaba wad ki lad ki lynti ban pyndep ïa katei ka ïing bad kyntu ruh ïa kitei ki khunswet ba kin dang leh tipsngi haka jingim jong ki namar khlem pep u Blei un sa plie ka lad ka lynti shisien ka sngi.
U Bah Staising Kharbteng uwei naki nongnoh syn1ian u ba la don ryngkat ha katei ka sngi u la ong ba ka sienjam ba ka Seng Samla bad ki nongïalam shnong kila shim ka long ka nuksa kaba bha tam bad ka nuksa sha kiwei pat ki riew rangbah kiba ioh ba kot bad kiba don ka lad ban ïarap ïa kito ki longiing kiba duk ba kyrduh bad kiba donkam ka jingïarap.
Naka liang u Samla Ribal Shadap kum u hynmen rangbah jong kitei ki shipara ki khunswet u la pynpaw ka jingsngewkmen kaba khraw bad ai khublei ïa baroh kiba don bynta ban pynioh ïaka iing ba thymmai ba kin ioh ban shong ban sah ryngkat ka jingkyrkhu kyrdoh ïakito ki nongsamaria ba bha ba kin dang ioh ka met kaba koit ba khiah ba kin dang lah ban shakri bad ban leh ki kam isynei sha kylleng ki jaka.
Jowai, K’Lyngkot 23: U ma Robinus Syngkon uba ju long u MLA warim ka Mowkaiaw Constituency bad u MDC ba mynta, ha kane ka sngi saitjaiñ ula pynbna ban ïakhun ïa kane ka Election MLA na ka 3-Raliang Constituency kum u kyrtong jong ka TMC.Ka jingmih ban ïakhun jong u ha kane ka kynti ka long halor ka nongrim ban kyntiew kynrong ïa ki khun samla ha kaba ïadei bad ka kam ka jam, da kaba ong ruh lyngba ka TMC kan sa wanrah shibun ki skim pynroi hapoh ka jylla.
“Kum ki paidbah ki dei ban long kiba stad ban jied ïa ki nongmihkhmat sha ka ïing Dorbar thawaiñ bad kiba don shisha i=ïa ka nongrim ban shna ïa ki aiñ na ka bynta ka jaitbynriew", da kaba u kyntu ba ki paidbah kim dei satia ban shah pynbeit ha ka bor jong ka pisa.
Ula pynsngew ruh shaphang ka rukom thung kam thung jam hapoh ka jylla kaba noh shilliang bha mynta da kaba pyntreikam ïa ka Roster System bad kane ka buh jingeh ïa kiba Khasi Pnar.
Ha kaba ïadei bad ki rang ïalehkai kiba la wan rah nam ïa ka jylla da kaba ïoh khur ïa ka takma ksiar hynrei ula pynsngew ba ka sorkar jylla kam shem la leh bha ne ai jingïarap ïa ki lada ïa nujor bad kiwei de ki jylla kiba la pynïoh syndon da ka kam sorkar ïala ki rangïalehkai.
Kum u kyrtong na ka 3-Ralaing Constituency ula pynpaw ka jingsngewdiaw ban ïohi ï ka jingsniew shaba palat jong ka surok ha ka thaiñ Nongjngi, Nangbah bad kiwei de bad kane ka buh jingeh ïa ki paidbah nongleit nongwan kiba donkam ban poi sha kiba jaka ba donkam.
Na ka liang u ma Robinus Syngkon kum u kyrtong ka TMC u pan ka jingkyrshan ba pura na ki paidbah ka Raliang Constituency da kaba kin thep ha ka shap jong ki ar tylli ki syntiew (TMC) bad da ka jingkyrmen skhem jong u hadien jong ka jingñiew vote un ai ka jingshakri kaba bha tam ïa ki paidbah.
Nongpoh, Kyllalyngkot 22: Ryngkat bad ka jylla baroh kawei ka Ri-Bhoi District haka sngi Saitjaiñ ka shim bynta ban rakhe ïaka jingdap 51 snem jong ka jingioh ïaka jylla ba pura haka jingïalang kaba shongkun bala pynlong ha Science Hall.
Ha katei ka sngi la don ryngkat lang naduh u Arpit Upadhyay Deputy Commissioner ka Ri-Bhoi, Bah R Kharbihkhiew ADC, Kong M Kshir ADC Dr.A Sani Assistant Commissioner bad kiwei ki ophisar naki tnad sorkar.
Haba kren ha katei ka sngi naka liang u Deputy Commisioner ka Ri-Bhoi u Arpit Upadhyay u la pynkynmaw kumno ka ri India ka ioh ïa ka jinglaitluid na ka jingsynshar ki phareng bad kumno kla jylla Meghalaya ka ioh ïaka jylla ba pura ha u snem 1972 hadien bala phiah bad ka Assam dei namar ka jinglen lade jong ki kpa tymmen bad ki longshuwa manshuwa kiba la ïakhun dohiap ban ioh ïaka jylla ba pura kaba dei ka jingphohsniew jong ki paidbah ka jylla Meghalaya.
U la ong ruh ba ka jylla Meghalaya mynta kala ïaid lynti kumba 51 snem bad lah ruh ban sakhi shibun ki jingkylla haka liang ka roi ka par naduh ka koit ka khiah, ka pule ka puthi, ka kam jngohkai pyrthei, ka jingthaw ïaki Self Help Group ban ailad ïaki longkmie ba kin sengkam bad ban ïeng hala ki jong ki kjat bad shibun kiwei pat ki jingdonkam ba kum ka jylla ka dang donkam ban kyntiew haki liang baroh kumba la sakhi ba ka jylla Meghalaya ka dei ruh kaba riew spah haka riti ka dustur, ka kolshor tynrai bad donkam ka jingïatreilang jong ki paidbah ban lah ban poi sha ka thong kumba angnud.
La pynphuh pynphieng ruh ha katei ka sngi da ki jingrwai bad shad tynrai bala shim bynta da ki kynhun bad ki khynnah skul bapher bapher.
Shillong, K’lyngkot 22: Kum shi bynta ban pyn pynkhlaiñ ïa ka jingïakhun elekshon jong ka VPP mynta ka sngi ki nongïalam ka VPP kin hiar ban leit pynshai paidbah ïa ki nongrim jong ka party ha constituency u Symbud Myntri Rangbah ka jylla ha Pynursla ha kaba nalor u kyrtong ka party u Bah manbhalang Thabah yn wan pynshai ruh da u Bah Ardent Basaiawmoit, u Prof Brightstarwell Marbaniang, u Babu Mayborn Lyngdoh kin hiar ban ai jingkren.
“Ka jingïalang kan long ha Ïew Pynursla ha ka por 12 baje shiteng sngi bad na ka liang ka party ka khot ka wer ïa ki paidbah ka thaiñ Riwar bad jong ka ri ban wan sngap ïa kaei kaba ngi don ban pynshai ïa ki nongrim ka party," ong u Dr batskhem Myrboh ha ka kyrwoh sha ki lad pathai khubor.
Shillong, K’lyngkot, 22: Ka Sohra District Demand Forum (SDDF) ha ka sngi U Blei ka la maham ïa kino kino ki seng saiñhima kiba pyrshang ban shim kabu ha ki rynsan ïalap elekshon ïa ka jingdawa ban kyntiew kyrdan noh ïa ka Sohra Civil Sub-division sha ka distrik bapura.
“Ngi kyntu ruh ïa ki seng saiñhima sima ba kim dei ban ïalam bakla ïa u paidbah jong ka thaiñ Sohra halor kane ka kam tang ban ïoh jingmyntoi election," ong u kyrwoh ba la phah da u Chairman ka Forum u Bah Atiar Syiemlieh.
“Lyngba kane ka jingpathai khubor ka SDDF ka pynpaw ïa ka jingsngewdiaw kaba khraw halor ka jingpynslem jong ka Sorkar MDA hapoh ka jingïalam u Myntri Rangbah u Conrad K.Sangma ban pynbna (notify) ïa ka jingkyntiew kyrdan ïa ka Sohra Civil Sub-Division sha ka distrik ba pura," ong u kyrwoh.
Haba pynkynmaw ïa ki jingbuddien jong ka Forum, ka SDDF ha u kyrwoh ka la ong, “ki nongïalam jong nka SDDF ki ladep ïakynduh ïa u Myntri Rangbah ha ka ka 26 tarik, Risaw, 2022 ha kaba u la kular ban khmih bniah ïa kane ka jingdawa jong ki paidbah ka thaiñ Sohra baroh kawei.
Ha ka taiew kaba nyngkong jong u Kyllalyngkot, 2023 u Myntri Rangbah u la phah khubor lyngba u dkhot jong ka Foroum u Bah Alan West Kharkongor ba u kwah ban ïakynduh ïa ki dkhot jong ka Forum ha ka 5 tarik, Kyllalyngkot, 2023 ban pynbna noh ïa ka Sohra Civil Sub-Division kum ka Distrik ba pura.
Ka Forum da ka jingkmen wut wut ka la lum ïa ki khlieh nongsynshar bad ki Rangbah Shnong jong ka thaiñ ban pyntip ïa kane ka khubor bakmen.
Phewse ha ka jingïakynduh kaba la long ha ka 5 tarik Kyllalyngkot, 2023 ha Sohra Circuit House, u Myntri Rangbah u la pynjew slew ïa ki dkhot jong ka Forum bad ïa ki khlieh nongsynshar da kaba u shu kular ban sa ai distrik bad ba ka Sohra kan dei ka Headquarter.
Lano kata kan urlong, um shym la jubab ne kren thikna.
"“Kane ka jingkular jong u Myntri Rangbah ha ka jingïalang kam shym ïahab satia katkum ka jingphah khubor jong u sha ka Forum ban pynbna distrik noh ïa ka Sohra Civil Sub-Division.
Ka shu long pynban tang ka jingkular lehse tang namar ba ka Assembly Election ka la jan," la ong u kyrwoh.
“Namarba ki la don ki khubor ka khlieng ka tyngab kiba ïalam bakla, kumta ka SDDF ka pynpaw shai kdar lyngba kane ka pathai khubor ba haduh mynta ka Sohra Civil Sub-Division kam pat kiew kyrdan District satia.
Ka SDDF kan ïai bteng ïa kane ka jingdawa haduh ba kan da urlong," la bynrap u kyrwoh.
Shillong, K’lyngkot, 22: Ka Sorkar India ka la pynmih ïa ka kyrteng jong ki 2436 tylli ki shnong na ki 21 tylli ki Block jong ka Jylla ban thied ïa ka sboh dawai (Chemical Fertilizers) na ka Meghalaya Cooperative Marketing Limited (MECOFED Ltd).
U kyrwoh ba la phah da u President jong ka Khasi Jaiñtia Farmers Association (KJFA) Comfrey Rajee u la ong, “kumba lah ban sngewthuh ym pat pynthikna la ka dor jong ka sboh dawai Urea (Nitrogen), Single Super Sulphate (SSP), Di-Ammonium Phosphate (DAP), ka Moriate of Phosphate (MoP) bad Indofil (Biochemical Pesticide) kan long ha ka dor iew ne dor subsidy.
Hynrei ka Sorkar Meghalaya ka la pynsangeh ïa ka subsidy jong kine ha u snem 2014.
"Katkum ka jingïathuh jong ka Director jong ka Agriculture ka Kong Silda Kharsati ha u Bah Comfree Rajee bad katto katne ki nongkitkam jong ka Khasi-Jaiñtia Farmers’ Association (KJFA), la ong ba ki don 57 tylli ki shnong na Mylliem Block, 103 shnong na Mawphlang Block, 156 shnong na Pynursla Block, 65 shnong na Mawryngkneng, 94 shnong na Laitkroh Block, 24 shnong na Mawpat Block, 132 shnong na Bhoirymbong, 164 shnong na Umsning Block, 112 shnong na Jirang Block, 160 shnong na Mairang Block, 104 shnong na Mawthadraishan Block, 250 shnong na Nongstoiñ Block, 158 shnong na Mawkyrwat Block, 126 shnong na Thadlaskeiñ Block, 99 shnong na Laskeiñ Block, 97 shnong na Amlarem Block, 124 shnong na Betasing Block,142 shnong na Damalgre Block, 181 shnong na Zikzak Block, 40 shnong na Demdema Block bad 16 shnong na Tikrikilla Block.
Kumba shu kdew hangne kumba 46 na ka 100 ki nongtrei bapher bapher ha ka ri ki dei ki nongrep bad ha Meghalaya kumba 80 na ka 100 ki dei ki nongrep.
Ka sorkar India ka la pyllait ar tylli ki skhim kawei ka dei ka Prime Minister Kisan Samridhhi Kendra (PMKSKY) lane ki dukan die sboh bakyrpang kiba na ri jingshakri bapher bapher ha kawei ka jaka bakyrpang.
Kaba ar ka dei ka Pradhan Mantri Bharatya Jan Urvark Pariyojana (PMBJUP) ba la tip kum “Kawei ka Ri kawei ka Sboh" ka ban ka plie paidbah ïa kawei ka sboh ba la tip Kyrteng “BHARAT" kaba long kawei ka jait sboh dawai kaba kynthup lang baroh ki jait sboh bakongsan ban bha ki jait jingthung bapher bapher.
Ki 600 tylli ki PMKSKY kin treikam kum kawei ka dukan ki ban don lut baroh ki jingdonkam ki nongrep.
Kine kin don lut ha baroh ki distrik khnang ba ki nongrep kin ïoh lut ïa ki sboh ba ki donkam bad ki tiar rep ba donkam bad ki Common Service Centre (CSC).
Nongpoh, K’Lyngkot : Watla ki pulit jong ka jylla Meghalaya bad Assam ki la pynjur ïa ka jingïakhun ban tehlakam bad ban pynduhjait ïa u drok bad kiwei kiwei ki jait jingdih buaid, hynrei ki runar I kumba kim kheiñ snep eiei tang ban kamai pisa ki ju shalan ïaki drok ha kiba bun rukom kumba ki pulit Assam hynnin ka sngi kila ïoh ban kurup haduh 101 kilo u Kynja ba thmu ban shalan sha ki thaiñ Guwahati.
Ki pulit jong ka nongbah Guwahati haka jingïalam u JCP Partha Mahanta, hadien ka jingtip kaba bñiah hynnin ka sngi kila pynlong ka jingpynap shrip ha Jorabat bad ïohbat ïa kawei ka trok kaba don ïa u number HP 62 B 5088 kaba dang wan naka jylla Tripura bad haka jingtalasi ki pulit kila ïoh ban kurup kumba 101 kilo u kynja bala song bha haki plastic.
Hadien ka jingtohkit ki pulit kila ïoh ban kem 2 ngut ki briew ba donkti ha katei ka kam bad ka jingtohkit ka dang ïaid shakhmat ban lap shuh shuh ïa kiba donkti.
Ka jingjied MLA kan long ha ka 27 tarik u Rymphang (February).
Ka jingpynsawa ïa ki kam ba ki ‘sitting’ MLA lane kito ki 60 ngut kiba la bat ïa ka kam MLA mynta san snem ka la sdang mynta lah kumba 3-4 bnai shuwa.
Ki MLA kiba mihkhmat (kane ka kyntien ‘mihkhmat; ruh kaba sngew thut bha) khamtam ïa ki konstituwensi kiba sha kyndong bad jngai na sor ki la sdang ban wan poi kham bunsien ban ïa kaba ki juh wan saw snem shuwa.
Kim banse ban wan pyni khmat namar ba lah jan dei ka por jied nongthaw-aiñ biang.
Nga tharai ki paidbah ki la dei ban pynïapher hapdeng u nongmihkhmat bad u nongthaw-aiñ.
Ban shu leit mihkhmat hangtei ha ïing dorbar thaw-aiñ tang kumba lai sien shi snem khlem kren ei ei ne kylli jingkylli ei ei ka long lehnohei.
Hynrei ki MLA ki lah sngew ba ki lah ‘mih khmat’ na ka bynta ki paidbah jong ka konstituwensi, wat la ki khlem rah ïa ki jingeh jingshon jong ki paidbah nongjied sha ka dorbar thaw-aiñ ban ïa tai bad ïa thir hangto halor ki jingduna kiba bun bah khamtam sha ki nongkyndong.
Ha kine ki khyndiat bnai shuwa ka elekshon ngi sdang ban ïohi ïa ka jingmaramot surok ki ban neh tang haduh u bnai Jylliew eiei.
Tang shu wan u slap uba jur ka rong ka la shah rah lut namar ba stang palat ka jingsiang.
Lada ngi leit sha kiwei pat ki jylla kum sha Jharkhand bad wat tang ha Guwahati ruh ngi ïohi ba ka rukom shna surok ka long kaba paka bha.
Nalor ba ki surok ki heh (four-lane), nalor ba ki rben bad ki i skhem bha khnang ba lada jur u slap haduh katno katno ruh um lah satia ban rong noh ïa ka surok.
Haba peit ïa ki surok jongngi ha Meghalaya pat I phylla bha.
I kumba ki engineer kim nang kumno ban shna ïa ki surok kiba lah ban shan ïa u slap la u jur katno katno ruh.
Nalor kata don bun ki surok kiba khlem nala baroh ar liang.
Namarkata ka um slap ka tuid beit halor surok bad ka bam lut ïa ka rong kaba lah shu siang malu mala.
Ha ka jingshisha, ki dorbar shnong ki don ka kamram ban peit ba ka jingsiang rong ïa ki surok hapoh ki shnong bad dong jong ki kin long kiba biang kat kum ka specification lane ka jingkdew ha ki kot ki sla jong ka Ophis PWD.Ki shnong ki dei ban peit pyrman ba u kontraktor un trei hok ïa la ka kam.
Dei ïa kane keiñ ba ngi khot ka ‘social audit’ lane ka jingshim jingkheiñ da ki riew paidbah ïa ka rukom trei kam ki tnad sorkar baroh naduh ka PWD kaba dei peit ïa ki surok bad ki jingkieng, ka PHED kaba dei ban pynbiang ïa ka um bam um dih, bad kiwei pat ki department ruh.
Lada ngi ki paidbah lane ki nongïalam shnong kim peitngor u kontraktor un leh katba mon.
Ngi tip bha ba man kawei pa kawei ka kam shna surok (road project), ka pisa kaba la mang kam leit lut baroh ha kaban shna ïa ka surok.
Katto katne u la ïoh bynta u minister PWD, katto katne ki ïoh ki engineer bad na kaba sah u kontraktor un hap ban pyndep ïa ka surok lang bad ka jingïohnong ïalade ruh namar u pyntrei khnang ban kamai ja kpoh.
Haba nga ïaid lynti shaphang ki shnong kiba hap hapoh ka Mawkynrew konstituwensi nga lap ba naduh Kharang haduh Dienglieng bad Nongjrong ter ter ki paidbah ki hap ban ap um harud surok namar ba haduh mynta ruh ym pat lah pyndep satia ïa kata ka skim Jal Jeevan Mission kaba mut Ka Mission lane ka jingthmu ban wanrah um ha man la ka thliew ïing namar ‘Ka Um Ka Long Ka Jingim.
’ Ha ki kot ki sla ka PHED la pyni ba lah dep pynpoi um lut ha baroh ki ïing ha baroh ki shnong, hynrei ha ka jingshisha pat ki briew ki dang hap tong um kham jngai na la ïing bad ka um ka mih tang kumba 2 kynta ei ei.
Lada donkam ban leit trei dang step bad lada ym don ba don ha ïing te lah duh um.
Ka um ka long kaei kaei kaba donkam tam eh ha ka jingim jongngi.
Hynrei ki paidbah jongngi ha nongkyndong kim nud satia ban dawa ïa kane ka hok.
Pyrkhat, kane ka jylla Meghalaya ka la dap 50 snem hynrei dang bun ban ki shnong ki bym pat poi um bam um dih.
Ha ka jaka ba ngin dawa ïa ka hok jongngi, ngi shu ïa sngap mynthi pynban.
Ynda wan u MLA sha shnong sha thaw ha ka jaka ban ïathuh ïa ki jingeh jingshon ki paidbah ki shu pdiang sngewbha bad leh burom pynban.
Ha ka jingshisha dei ban kylli keiñ balei bym biang ka surok, ka um bam, um dih, bad bun kiwei pat ki jingduna.
ïa kane da ka ktien phareng ki ong “Accountability" lane ka jingai jingkheiñ na ka liang u MLA aiu ba u la leh ha ki san snem ba u ‘mih khmat’ ïa ki paidbah jong ka konstituwensi.
U MLA ha ka jingshisha u dei ban ai jingkheiñ thik pa thik ha ki paidbah ka konstituwensi kumno ba u la pyntrei kam ïa ka MLA scheme kaba 2 klur shiteng (ar klur sanphew lak tyngka) shi snem.
Ha ka san snem u MLA u ïoh 12.5 klur lane 12 klur 50 lak tyngka ban pynbiang ïa kiei kiei kiba duna nalor ba la peit da ki department bapher bapher.
Bunsien ïa kane ka pisa ki MLA ki pynlut bun eh ha ka snem kaba khatduh jong ka jinglong MLA jong ki.
Kata ka mut ba ki pyndonkam ïa ka pisa kaba dei ban tei ïa ki surok bad lynti ïaid lane ban pynbha ïa ki ïing skul lane ban wanrah um bam um dih, ha kiwei pat ki kam bad kata la long ban sam pisa sha ki paidbah khang ban ïoh khroh vote na ki.
Dei namarkata haba ki wan ki kyrtong ai reng sha ki shnong ki thaw bad khamtam lei lei lada ki dei ki sitting MLA ki paidbah ki dei ban buh jingkylli na ki, ym ba kin sngap ïa ka jingkren pynksan jongki ïalade shimet bad ban beiñ ïa kiwei pat ki kyrtong.
Kane ka dei ka por ba ki paidbah ki don hok ban buh jingkylli na ki MLA bad na kiwei pat ki kyrtong ruh khnang ban sngewthuh balei ba ki kwah ai reng bad kumno ki thmu ban wanrah ïa ka roi ka par ha ka konstituwensi.
Keiñ noh ka pynsgew lyngba ki tynghung.
Ki paidbah ki dei ban pyni ïa la ka jong ka bor ha kane ka aiom mynta.
Ka don ka jingong da ki riewstad ba haba phi buh ïa ki jingkylli kiba bakla phin ïoh ïa ka jubab kaba bakla.
Na kata ka daw, sngewbha ban buh ïa ki jingkylli kiba phi sngew dei ban kylli khlem da riej.
Kdew ïa ki jingbym biang ki lad ai jingsumar ha shnong jongphi bad ka jingbym biang ki jaka pule.
Hynrei dei tang ki nongjied kiba khlem shim pisa na ki kyrtong ïaleh kiban sa shlan ban buh ïa kita ki jingkylli.
Lada ngi lah shah thied te ngi la duh noh ka hok ban wanrah ïa ka ‘development’ ha ka konstituwensi.
Dei na kane ka daw ba ki kyrtong ïaleh ki sam pisa shuwa la elekshon.
Ka jingsam pisa ka mut ba ki lah dep thied ïanga ïaphi bad ngim don hok shuh ban khmih lynti ei ei shuh ha ki san snem ki ban wan.
Khliehriat, K’lyngkot, 22: Ki Pulit jong ka East Jaiñtia Hills District ha ka sngi Thohdieng ki la kem noh ïa uwei u briew halor ka jingkynnoh ba u la jrong kti ïa kawei ka khynnah kaba la 14 snem ka rta da ka jingthmu ban batbor ha ka 11 tarik mynta u bnai ha kawei ka shnong kaba dang hap hapoh u pud u sam jong ka East Jaiñtia Hills District hadien ba ka kmie jong kane ka khynnah ka la mudui da ka ejahar ha ka sngi kaba bud ha ki bor Pulit.
La kynnoh ba kane ka khynnah bad kmie jong ka ki la shah shoh pynmynsaw ha une u runar.
Ka kmie jong kane ka khynnah katba ka dang shong ha dukan, utei u runar ha ka 1 tarik mynta u bnai u la dung pynmynsaw ïa u kurim jong ka na ki bynta jong ka krung.
Kane kmie jong kane ka khynnah ka la ong ba ka la shu ïai shah namarba kam dei ka trai shnong bad kumta ka la shu ïasuk noh.
Hynrei la ong ba ha ka 11 tarik mynta u bnai, utei u runar u la wan rung biang ha dukan jong ka da ki ktien byrngem byrsit bad la kynnoh ruh ba u la byrngem ban batbor ïa ka khun jong ka kaba dang 14 snem ka rta.
La kynnoh ruh ba ym tangba u la byrngem byrsit hynrei ula sdang wat ban jrong kti ïa ka khun kynthei bad pynmynsaw ruh ïa ka na ki bynta jong ka khmat, ka shkor bad ka met ka phad.
“U la byrngem bad shoh ruh ïa nga katba nga dang pyrshang ban ïada ïa la ka jong ka khun, kumta ha ka 12 tarik, Kyllalyngkot, 2023 nga la leit ujor da ka ejahar ha Khliehriat Women Police," ong ka kmie.
Nalor kata, kane ka longkmie ka la ïathuh shuh shuh ba ha ka 15 tarik mynta u bnai utei u runar u la wan rung biang ha dukan da kaba rah ha kti ïa ka wait ryngkat ka byrngem byrsieh.
“Ha ka jingsheptieng ngam shym la plie ïa ka ïing, kumta nga pyntip noh sha ki Pulit ka Umpleng da ka telephone bad ki Pulit kiba la wan marmar hynrei kim shym la ïoh satia ban kem ïa u namarba u la phet noh bad ha ka 20 tarik mynta u bnai u la wan ban panmap na nga, hynrei nga ong ba ngam lah ban leh eiei namarba nga ladep buh da ka ejahar.
Kumta nga la telephone biang ïa ki Pulit," ong kane ka longkmie.
Ka la ïathuh ba ki Pulit ruh ki la shimkhia ban ai jingïada ïa ka bad namar ka jingsheptieng ka la leit sah noh sha iing ki paralok.
Ka la ïathuh ruh ba dei ha ka miet ba ka la leit sah sha iing ki paralok ka iing shongwai jong ka, ka la shah wiang ding bad ki thylliej ding ki la bamduh lut ïa ka ing baroh kawei bad baroh ki jingdon jingem.
Shillomg, K’lyngkot 22: U President jong ka Voice of the People Party (VPP) u Bah Ardent M Basaïawmoit u la ong ba ka party kan buh ïa ka jingdawa ILP, Article 371 kum ka mat kaba kongsan ha ka manifesto.
Haba kren sha ki lad pathai khubor u Bah Ardent u la ong ba ka jingbym ïoh ïa ka ILP ha ka jylla ka dei namar ka don lupa ka jingleh arsap ka sorkar jylla ha kaba ïadei bad ka jingdawa ILP jong ka, “bad i kumba ka la don ka jingïasuhbuit hapdeng ka sorkar jylla bad ka sorkar pdeng halor ka ILP.Nga ïohi ba ka don kaei kaei kaba ha lyndet halor ka ILP bad ba i ruh kumba don ka jingïapynbeit lupa bad ka sorkar pdeng ba ka sorkar jylla kan thet kti beit halor ka jingdawa ILP hynrei ban pynkit pap sha ka sorkar pdeng," u la ong.
U Bah Ardent u la ong ruh, “Lada ngi wan ha ka bor ka rukom ïakhun jong ngi ban pynïoh ILP kan pher na ka rukom leh ka sorkar na ka liang ka VPP kaba nyngkong tam eh kaba ngin leh ban pynïoh ILP ka long ban ban ïakhun ïa ka hukum jong u President kaba la pynmih ha ka 11 tarik Nohprah 2019 ha kaba ka sorkar pdeng lyngba ka hukum jong u President la weng noh na ka thup jong ka jingtreikam ka ILP (Preamble) ïa ka kyntien Khasi and Jaintia Hills District ha ka aiñ Bengal Eastern Frontier Regularation Act 1873 ban bsut pat da ka jylla Manipur.
