Napdeng kiba la mynsaw la don kumba katto katne ngut kiba la shah pynkit sha District Hospital kaba don ha  Champhai.
Ka jingleit buhai shnong jong ki briew na Myanmar sha Mizoram ka la long naba ki sheptieng na ka jingpynhap bom jong ki shipai Myanmar ha ka bynta khappud kaba la jia ha ka step jong ka 13 tarik, Naiwieng, kata hynnin ka sngi.
Shuh shuh kumba la ïathuh ka tyllong khubor, la ong ba ka jingsiat kaba jur ka dang ïai bteng hapdeng ki shipai Myanmar bad ki shipai ka Chinland Defence Force hajan khappud Indo-Myanmar, ka jaka kaba jngai da kumba 4 kms na Mizoram.
Kum shi bynta ban pyntreikam hadien ba la ïoh jingtip halor ka jingdon jong ki nongkhaïi kyiad beaiñ, ka kynhun pulit na Itakhola Outpost, ba la lamkhmat da u Officer in-Charge jong kane ka jaka treikam ki la lah ban wanrah ïa ka jingjop ha kaba ki la ïoh ban kurup ïa kumba 26 synduk ka kyiad pyrsi jong ka Arunachal Pradesh na kawei ka ïing kaba la shu ieh ïingjah ha ka sngi U Blei.
Kumba la khmih bniah la ong ba ka dor ïew jong kane ka kyiad ka shongdor da kumba T.1 lak, la ïathuh ki pulit.
Ka jingtohkit ha kaba ïadei bad kane ka jingjia ka dang ïai bteng.
Ha ka jingïatreilang ba la pynlong da ki shipai ka tnat Assam Rifles bad ka tnat pulit jong ka  Zokhawthar, ïa u kuli Methamphetamine uba don ha ka jingkhia kaba 15.91 kilogram uba la kot sha ka T.45 klur la ïoh ban kurup noh, la ïathuh ka jingthoh ba la pyllait da ka HQ IGAR (Inspector General Assam Rifles) (East) ha ka sngi U Blei.
Ïa kine ki dawai la ïoh ban kurup na ka thaiñ Zokhawthar ha ka sngi Saitjaiñ.
Ïa kine ki song dawai ba la pyndonkam kum u drok ba la ïoh ban kurup la aiti sha ki pulit jong ka Zokhawthar na ka bynta ban leh ïa kaba donkam.
Ka jingïai bteng jong ki kam khaïi tuh ïa u drok bad ka jingpynïaid ïa ka pisa thok ki la long ki dawbah-dawsan kiba la buh jingsngewkhia ïa ka jylla Mizoram bad ïa ka ri hi baroh kawei.
Ki shipai ka tnat Assam Rifles ki la ïai bteng ban trei shitom na ka bynta ban ïakhun pyrshah halor ki kam khaïi beaiñ bad ki la hap ban trei shitom arshah khnang ban lah ban kem ïa ki runar kiba donkam ha kine ki kam khaïi tuh.
Ha ka taïew ba la lah, ka kynhun jong ki shipai Assam Rifles bad ki pulit jong ka Mizoram ki la ïohlad ban kem ïa san ngut ki nong Myanmar bad ïoh ruh ban kurup ïa u drok uba 2.61 kilograms uba la kot sha ka T.18.3 klur.
Ki la don kumba san ngut ki briew kiba la ïap na ka jingpluh ding kaba la jia ha ka thaiñ Naharbari ha Dimapur jong ka jylla Nagaland ha ka miet sngi U Blei.
Katkum ka kaiphot ba la ïohlum, la ong ba kine ki briew kiba la ïap ki dang ïohthiah ha ka por ba la jia ka jingpluh ding.
Ki ïing ba kine ki briew ki sah ki la kylla dpei namar ka jingshah bam ha ka ding.
Kumba la ïathuh ka tyllong khubor, la ong ba kine ki briew kim dei ki Naga.
Nalor kane, la ïathuh ba ki la don kumba 50 tylli ki ïing skum kiba la ing ha kane ka jingjia.
Ïa ka daw halor ka jingpur jong ka ding haduh mynta ym pat lah ban tip bad ka jingtohkit halor kane ka dang ïaid shakhmat.
Kumba la suba la ong ba ka jingpur jong ka ding ka lah ban dei na ka daw ka jingpynbthei ïa ki bom pataka ne na ki sharik rit ba ju thang ha ka por ba rakhe ïa ka Diwali.
Ha kane ka jingjingjia ki la don kumba 5 tylli ki kali pyllip ding kiba la leit sha katei ka shnong.
Ka jingtohkit halor ka jingjia ban lap ïa ka daw tynrai halor ka jingpur jong ka ding ka dang bteng.
Ki pulit jong ka Rangia, hapoh ka jingïalam jong u OC Bhaskar Mallah Patowary, ki la lah ban pyllait im ïa 15 tylli ki masi na kti jong ki nongshoh doh ha ka sngi Saitjaiñ.
Kumba la ïathuh u OC, la ong ba hadien ba la ïoh jingtip halor kane, ka la don ka jingleit khynra ïa ka ïingsah jong uwei u briew ba la tip kyrteng kum u Imam Hussain jong ka Rangia Bongaon, Ward No.3, ka jaka kaba hap hapoh ka jingkhmih jong ki pulit ka Rangia kaba don ha Kamrup distrik bad ïoh ban kurup ïa kawei ka Renault Triber vehicle (AS01EG 9585) kaba la kit ïa ar tylli ki masi bad kiwei kiwei pat ki tiar pyndonkam, ha kaba ïadei bad ka jingleit shoh doh ïa ki.
Ki pulit ki la kem noh ïa u briew ba la tip kyrteng kum u Nazrul Ali, uba dei u khun jong u Hobibur Rahman jong ka Kalitakuchi Bamunbari, ka jaka kaba hap hapoh ka jingkhmih jong ki pulit ka Hajo.
Ki la don lai ngut ki briew, kiba la phet rieh na katei ka ïing, la ïathuh ki pulit.
Kumba la pynshisha, la ong ba u Imam Hussain u la pyntreikam beaiñ ïa ka jaka shoh doh da kumba katto katne snem napoh ka ïingsah jong u.
Ha ka por ba la don ka jingleit khynra, ki pulit ki la lap sa ïa 13 tylli ki masi na ka kamra ba marjan bad katei ka ïing.
Ki pulit ki la suba ba ïa kine ki masi la shu tuh, ki pulit ki la ïoh ban pyllait lut ïa baroh kitei ki masi na katei ka jaka.
Saw sngi hadien ba ka kynhun National Investigation Agency (NIA) ka la pynlong ïa ka jingleit khynra ha ka ri ban ïakhun pyrshah halor ki kam khaïi briew bad ki jingrungtuh jong ki bar ri, ha kaba la ïoh ban kem ïa 25 ngut ki briew, la ïoh ban kem ïa 14 ngut ki nong Bangladesh kiba la rung beaiñ sha kane ka ri, la ïathuh ki heh ba dei khmih.
U heh pulit u la ïathuh ba ki la don 14 ngut ki nong Bangladesh kynthup ïa saw ngut ki longkmie bad saw ngut ki khyllung khynnah ki la shahkem na ka ïing ba ki sah kaba don ha khappud Sabroom ha ka bynta ba shaphang Shathei jong ka Tripura.
“Ki nongshong shnong jong ka Bangladesh ki la rung beaiñ sha ki bynta ba shaphang Shathie jong ka Tripura ha ka sngi Saitjaiñ bad ki la sah ha katei ka ïing jong ki nong India ha ka shnong Baishnabpur kaba hap hapoh ka Sabroom Subdivision.
Kine ki nong Bangladesh ki la ong ïa ki pulit ba ki la pyrshang ban leit sha Bengaluru na ka bynta ban leit wad kam.
Ngi la wad ïa ki jingtip kiba bniah halor ki jingphla jong ki," la ong u heh pulit.
Arngut ki nong India, kynthup ïa u trai jong katei ka ïing ba la pynsah ïa kine ki briew, ki la shahkem.
U la ong shuh shuh ba ka kynhun jong ki pulit ka la ïatreilang bad ki shipai Border Security Forces (BSF) na ka bynta ka jingtohkit ha kaba ïadei bad ka jingrung jong kine ki bar ri ha India, ha kaba la ong shuh shuh ba kine kiba la shahkem kin sa shah ïalam hapoh ka ïingbishar.
Ka kynhun NIA ha ryngkat ka jingïatreialng bad ki pulit ka Assam ha ka 8 tarik, Naiwieng, ki la ïoh ban kem ïa 25 ngut ki briew halor ka jingshah kynnoh jong ki ba ki la donkti ha ka kam khaïi briew bad ha ki kam ban rung beaiñ sha ka ri.
Ka tnat Food Civil Supplies and Consumer Affairs jong ka sorkar jylla ka la mih shakhmat ban kyntu bad pynsngewthuh ïa ki paidbah ïa ka jingdonkam ban pynïasoh ïa ka Adhaar bad ka Ration Card ban lait na kino kino ki jingeh hadien habud.
Haba kren sha ki lad pathai khubor ha Shillong Press Club ha ka Lah Sngi U Blei, u Myntri ka tnat Food Civil Supplies and Consumer Affairs, u Bah Comingone Ymbon ha ryngkat bad u Commissioner & Secretary ka tnad, u Pravin Bakshi, u la ong ba da kaba pynïasoh ïa ka Ration Card bad ka Adhaar Card kan pyllait na ka jingleh thok bad ban pynlong ruh ba kiba dei ban ïoh jingmyntoi kin ym shah knieh beiñ ïa ka hok jong ki bad kane kan long ka jingmyntoi ïa ki paidbah hi.
U la ong ba ka tnad mynta u snem ka ïaleh ban ai ka jingshakri kaba paka tam ïa ki paidbah bad ban lah ban ïakhun ïa ka jingbym ïoh bam lane ka “Zero Hunger".
“Kaba kongsan jong kane ka jingïalap ka dei ban pynsngewthuh paidbah ïa ka hok jong ki paidbah bad ngi khot bad wer ïa ki paidbah ba kin ïatreilang bad ngi ban pynduhnoh ïa ka jingbym ïoh bam khnang ban ïakhun bad ka jingduk", la ong u Myntri.
U Myntri u la pyntip ruh ba ka skhim One Nation One Ration Card (ONORC) kan dei ka bynta kaba kongsan tam jong ka National Food Security Act (NFSA).
Kane ka jingpynsngewthuh paidbah ba ki dei ban pynïasoh ïa ka Adhaar Card bad u nombar phone jong ki bad ka Ration Card.
“Kane ka jingtreikam kan pynïoh ïa ka hok kaba ka ïing ka sem ka dei ban ïoh na ka tnad", la ong u Myntri.
U la bynrap ruh da kaba ong ba ki paidbah ki dei ban ïoh ïa u khaw ba bha uba ka sorkar ka la mang na ka bynta jong ki.
Lada ki ïoh ïa u khaw uba sniew ki dei ban ujor khnang ba ka sorkar kan lah ban leh ïa kaba donkam bad u la ban jur ïa ki paidbah ba kim dei ban tieng ban pynïasoh ïa u Adhaar Card bad ka Ration Card.
U President ka United Democratic Party (UDP) u la ong ba ka Regional Democratic Alliance (RDA) ba la thaw da ka UDP bad HSPDP ka khot bad wer ruh ïa kiwei ki seng riewlum ban wan ïatreilang bad kane ka kynhun na ka bynta ka ilekshon MP ka ban wan.
“Na ka por sha ka por ngi la ju khot bad wer lang ïa kiwei ki seng riewlum kiba don ïa ki juh ki nongrim treikam ban ïatreilang kum kawei ka bor," la ong u Bah Metbah.
Haba kylli hato ka UDP kan pan ka jingkyrshan na ka National People’s Party (NPP) kaba ïatreilang mynta ha ka sorkar, u Bah Metbah u la ong, “Haduh mynta kim pat ïakren eiei hynrei mano-mano kiba kwah ban ai ka jingkyrshan ka jong ki, ka seng ka long kaba kloi ban pdiang.
Ha ka jingshisha, ka la dei ka rai jong ka seng bad kumta yn ïaid shakhmat bad kane ka rai ban ïakhun ha ka ilekshon.
"Shuh shuh na ka liang jong u nongïalam ka UDP u la pynpaw ka jingshaniah bad jingkyrmen ba ki nongshong shnong jong ka jylla kin kyrshan pura ïa ka UDP ha kane ka ilekshon MP.Haba kylli pat ba hato kan don plie lynti ïa u MP ba mynta ka Congress, lada baroh ki seng kiba don ha ka sorkar MDA kin sei ïa la u jong u kyrtong ha ka ilekshon MP, u Bah Metbah u la ong ba kane kan dei tang ka jingpyrkhat ba ka lah ban long kumta ne ka lah ban nym long ruh hynrei ïa mynta la sngewthuh ba ki paidbah kin don sha ka liang jong ka UDP.Ki Longsan Mansan, nongïalam jong ki Elaka, Raid bad Hima bapher bapher jong ka them Ri Bhoi, ki la pynpaw ïa ka jingsngewkhia kaba khraw halor ka jingpynsangeh ka Khasi Hills Autonomous District Council (KHADC) ban ai ïa ka syrnod Khasi Tribes Certificate bad ka jingbym ithuh shuh ka shlem treikam jong u Deputy Commissioner ka Ri Bhoi ban ai jingithuh Scheduled Tribe ïa ki khun Shaw Bhoi/Shaw Buri/Ringbia ha kine ki snem kiba mynta kiba la buh jingeh shikatdei ïa kiba bun ki samla pule kiba dang heh dang san bad dang khie ban kiew shaphrang ha ki liang bapher bapher.
Halor kane ka jingeh kaba ki khun Shaw Bhoi/Shaw Buri/Ringbia ki ïakynduh, u Bah Phrangsngi Syngkli, Lyngdoh Raid jong ka Raid Nongkyrla, u Bah William Syngkli, Secretary jong ka Elaka Nongpoh, u Bah D Lyngdoh, Lyngdoh Khynnah jong ka Raid Nongkhrah lem bad kiwei ki nongïalam ka Raid Marwet, Raid Marngar, Raid Nongkharai, Raid Nongpoh, Raid Sohkhwai, Raid Nonglyngdoh, Hima Jirang da kawei ka sur ki la leit ai da ka jingthoh sha u Chief Executive Member ka KHADC u Bah Pynïaid Sing Syiem ban kyntu ba un shim ïa ki lad ki lynti ban weng ïa kine ki jingeh.
U Bah Phrangsngi Syngkli lem bad u Bah William Syngkli haba pynshai halor kane ka jingeh, ki la ïathuh ba kiba bun ki la wan ud sha ki nongkitkam Raid/Hima ha kaba ïadei bad ka jingpynsangeh na ka shlem treikam ka KHADC ban ai (issue) Khasi Tribes Certificate ïa ki khun Shaw Bhoi/Shaw Buri/Ringbia kum ki Scheduled Tribe Bhoi namar kumba long mynta, ka shlem treikam u Deputy Commissioner ka Ri Bhoi ka la sangeh ban ai ïa ka syrnod Scheduled Tribe sha ki khun Shaw Bhoi/Shaw Buri/Ringbia lym da kim ïoh ban bsuh lang ïa ka Khasi Tribes Certificate kaba la ai da ka KHADC.Ki la ïathuh ruh ba hadien ka jingkynduh ïa u Bah Pynïaid Sing Syiem, u la kular ïa ki nongïalam ba un thaw noh da kino kino ki lad ki lynti ban pynïoh ïa ka Khasi Tribes Certificate ïa ki khun Shaw Bhoi/Shaw Buri/Ringbia katba ym pat lah satia ban pynlong aiñ pura, khnang ba kan nym ktah lane long ka jingkhanglad bad mawjynthut ïa ki khun ki kti kiba dang pule bad khie san.
Kitei ki nongïalam ki la pynshai ruh ba ka Shaw Bhoi/Shaw Buri/Ringbia ka dei kawei na ki riti-dustur ba kyrpang eh jong ki jaidbynriew Bhoi kiba shong ba sah ha them Ri Bhoi baroh kawei.
Kane ka jinglong ba kyrpang kane ka dustur Shaw Bhoi/Shaw Buri/Ringbia ka long ba u shynrang Bhoi u leit shaw/ïalam kurim/lok da ka kynthei ka bym dei Khasi (Non-Khasi) bad ki khun kiba mih na kata ka shong kha khleh pat ki shim noh ïa ka jaid/kur Bhoi jong u kpa jong ki kum ka nuksa Syngkli, Makri, Tado, Rympeit, Khymdeit, Mallai, Lapang, Nongkyum bad kiwei kiwei de ki Kur Bhoi.
Ki la pyntip ruh ba la kumno-kumno shipawa ne tam na ki jaidbynriew Bhoi, ki dei kiba mih ne hiar pateng na kane ka dustur Shaw Bhoi/Shaw Buri/Ringbia bad ba kane ka Shaw Bhoi/Shaw Buri/Ringbia ka dei kaba la pdiang hun da baroh ki Raid/Hima/Sirdarship kiba don ha them Ri Bhoi bad kam pat shym la don kano-kano ka jingujor ne pyrshah ne ka jingïatyngkhuh na kano-kano ka liang ne bynta namar kadei ka dustur kaba la ïalam da ki mynbarim ka them Ri Bhoi.
Kitei ki nongïalam ki la ong ba ka jingthmu bad ka phang pdeng eh jong kane ka Shaw Bhoi/Shaw Buri/Ringbia, katkum ka saiñdur ne jingïohi jngai jong ki mynbarim eh jong ki nongshong shnong ka them Ri Bhoi naduh hyndai hynthai, ka long ba kumno ban pynroi pynman ïa ka jaidbynriew Khasi Bhoi ba dang rit paid bad kyrpang kumno ban ïada na ka jingïapduh, kata haba kano kano ka longïing kam don khun kynthei wat tang iwei ruh ban bteng ïa kata ka ïing bad baroh ki khun ki dei ki shynrang bad ban pynthikna ba kata ka longïing kan ym ïap duh/ïap jah bad ïai bteng, uwei na ki khun shynrang un leit shaw noh da ka kynthei ka bym dei ka Khasi (khnang ba un ïoh jaid shalade) bad bteng ïa kata ka ïing bad ki khun kiba mih na kata ka shongkha khleh kin dei noh na ka jaid ka kynja jong u kpa Bhoi u jong ki.
Ki la ong ruh ba ki Kur Bhoi/Jaidbynriew Bhoi, mynno-mynno kim ju leh ïa kata ka tangjait namar ki sngew ba kam myntoi ne phoida ban ïa shongkha ne wanrah da ka bym dei ka kynthei Khasi hapoh ïing ka kur, lada ym lah ban ïoh ïa ka jaid shalade, namar ba kata ka ïing ïapduh (bym don khun kynthei) kan duh noh bad ba ha kano kano ka kur, kiba dei na ka kur Bhoi kim ju don kano kano ka jingujor ne pyrshah, khamtam na ki kur kynthei, lada uta u hynmen/para ne u kni u wanrah Bhoi/Buri hapoh ka ïing ka sem ne ka kur ka jaid ka jongki, pynban ki pynlong da ka khawai dawai bad ka kyrkhu kyrdoh ïa uta uba wanrah/wan ïalam Bhoi/Buri.
Shuh shuh ki la ïathuh ruh ba ïa kita ki khun Shaw Bhoi/Shaw Buri/Ringbia, la kheiñ, la kdup, la ieid, la burom bad ñiew ïa ki kum ki kur ki jaid bad ka doh ka snam ka jong ka kur bad ki ïoh/don bynta lang ha ki kam kur kam jaid jong kito kiba don bynta bad ba la kheiñ sang kheiñ ma ruh ban ïa poi kha poi man bad ki khun Shaw Bhoi/Shaw Buri/Ringbia, namar ka long kum ka jingïashongkha shi kur bad lada jia kum kita, la hap ban tait kur noh ïa ki (namar ka long ka jingshong sang).
Halor kane ka bynta, na ka liang ki nongïalam jong ki Elaka, ki Raid bad Hima bapher bapher ka Ri Bhoi ki kyntu jur ïa ki bor ba dei khmih jong ka KHADC ba kin pynlong aiñ noh ïa ka Shaw Bhoi/Shaw Buri/Ringbia kloi katba lah khnang ban pynneh ïa kane ka Riti ka Dustur ba kyrpang jong ki jaidbynriew Bhoi.
Ki briew kiba ñiah ïa ki kali ar shaka ki la nang bteng ban buh jingma ïa ka jingim jong ki paidbah kiba ïaid lynti namar ka rukom ñiah jong ki da kaba pynher sted bad ïaid beit na kano-kano ka liang katba ki mon.
Ki jingjia ba rat bad tynrah ki ar shaka naduh ki scooty bad ki bike ïa ki briew kiba ïaid lynti ki dei kiba la jia khah-khah bad bun ki briew kiba la duh ei ïa ka jingim khlem dei por.
Wat kiba ñiah ïa kine ki ar shaka ruh ki bun bha kiba la mynsaw bad kiba la khlad na ka daw ka jingñiah khlem akor hi jong ki da kaba pynher sted bad leit rung katba na ba lait jaka wat na ka liang kaba ym dei ban rung.
Kane ka rukom leh ki briew kiba ñiah ar shaka ka la buh jingma ïa kiba ïaid ha lynti bad kiba jam na shiliang sha shiliang jong ka surok.
Dang ha kine ki khyndiat bnai, uwei u samla pule u la mynsaw jur na ka daw ka jingshah rat ha kawei ka ar shaka ha thaiñ Laitumkhrah.
Dei hadien ba jia kane ka jingshah rat u samla pule ba ki pulit ruh ki pynmih ka jingmaham tangba ki nongñiah ar shaka ki la leh biang kumjuh.
Ki don ruh shibun kiwei pat ki jingjia ba shah rat ha ki ar shaka, bad kiba shu mynsaw malu-mala ha kaba ym don kiba ujor pyrshah ïa kito kiba ñiah ar shaka.
Ka jingbun ki ar shaka khamtam ha nongbah Shillong ka long kaba la palat liam bad lada ki bor jong ka aiñ kim leh ei ei da kaba tyngeh ïa kine kiba ñiah ar shaka, un poi u pud ba kin bun sa tang ki jingjia shah tynrah bad shah pynmynsaw ha ki ar shaka.
La sakhi ba kine kiba ñiah ar shaka kim salia ban ñiah sted bad kin rung beit kat na ba lait jaka, la ka dei na ka liang kadiang ne liang kamon.
Hadien ba jia shibun ki jingjia shah rat bad shah tynrah ha ki ar shaka, ka jingkylli kaba bun ki kylli ka long, hato kine kiba ñiah ar shaka kim don jingtieng dei namarba sting ka rukom pyrkhing ki pulit?Lada ki pulit kim leh ei ei katkum ki kyndon jong ka aiñ ïa kine ki briew kiba pynkheiñ kyndon kiba buh jingma ïa ki para briew, kin dang bun shuh ki jingjia kum kine bad bun ki briew kin mynsaw bad duh ei ka jingim.
Ka United Democratic Party (UDP) ha ka Lah Sngi U Blei ka la thaw ïa ka State Election Com-mittee (SEC) na ka bynta ban jied ïa u kyrtong MP bad kumjuh ki kyrtong ban ïakhun ïa ka ilekshon MDC ba la buh ban long ha u snem ban wan.
Haba kren sha ki lad pathai khubor hadien ba la wai ka jingïalang jong ka Central Executive Committee (CEC), u President ka UDP u Bah Metbah Lyngdoh u la ong, “Ka jingïalang ka CEC ka la ai jingmynjur ban thung ïa ki dkhot ka SEC bad ba kane ka committee kan long beit na ka bynta ka ilekshon MP bad MDC bad ha kaba ngi la aiti ha ka SEC ba kan peit ha kaba ïadei bad ka kam ki kyrtong kiba la pynpaw ka jingkwah ka jong ki ban ïakhun na ka UDP".
U Bah Metbah u la pyntip ruh ba ka CEC ka la rai ban kyrshan ïa ka rai kaba la shim da ki nongïalam ka UDP bad Hill State People’s Democratic Party (HSPDP) ha ka jingïalang kaba la long ha ka 7 tarik mynta u bnai ban ïatreilang ryngkat ha ka ilekshon MP na Shillong Parliamentary Constituency.
Ha kaba ïadei pat bad ka Tura Parliamentary Constituency, u Bah Metbah u la ong ba ka jingïalang ka CEC ka la aiti sha ka SEC ryngkat bad ki katto katne ki nongïalam na rilum Garo ban shim rai halor u kyrtong.
Shuh shuh na ka liang une u nongïalam ka UDP u la ong, ba ka jingïalang ka CEC ka la bthah ruh ïa baroh ki distrik bad jylli jong ka seng ba kin bteng ban trei shitom na ka bynta ka seng bad kumno ban nang pynkhlaiñ shuh shuh ban pynkhreh na ka bynta ka ilekshon MP bad MDC.U Bah Metbah u la ong ba ha kaba ïadei bad ka kam kyrtong na ka bynta ka Shillong Parliamentary Constituency, la ieh ha ka SEC bad ryngkat ka jingïakren bad ki nongïalam yn sa shim ïa ka rai ryngkat bad ka HSPDP hapoh ka lama jong ka Regional Democratic Alliance (RDA).
Katkum ba ka paw na ki tyllong khubor, ki la don haduh 3 ngut kiba la pan tiket na ka UDP ban ïakhun ïa ka ilekshon MP na Shillong.
Kine ki long u MLA barim ka Mawlai Bah Process T Sawkmie, u Dr DRL Nonglait, President ka KAS bad u President barim ka HYC u Bah Robertjune Kharjahrin uba la pynïasoh sha ka seng UDP.Haba kylli, u Bah Metbah u la ong ba ka SEC kan sa shong jingïalang kloi katba lah na ka bynta ban pynbna ïa ka kyrteng u kyrtong ban ïakhun ha ka ilekshon MP.Kawei ka longkmie ka la duh noh ïa ka jingim hadien ba shah tynrah ha kawei ka thuk-thuk kaba la jia ha ka janmiet jong ka Lah Sngi U Blei ka 13 tarik mynta u bnai.
Kane ka longkmie kaba la khlad noh ka dei kaba la tip kyrteng kum ka Kong Lari Iawrod kaba shong ba sah ha Kynton Massar, Block-A bad ka shnong trai ka dei na Phlangwanbroi.
Katkum ka khubor ba la ïoh, kane ka jingjia ka la jia ha Lad Pata ha Mawlai Mawdatbaki ha ka por katba kane ka longkmie ka dang thmu ban jam sha shiliang jong ka surok, hynrei kyndit-kynsan ka thuk-thuk kaba don ïa u registration number ML05-AA-6505 ka la tynrah beit haduh ba kane ka longkmie ka la kyllon khram ha madan ha ryngkat ka jinglyngkien jong ka snam.
Ha ka jingsakhi jong ki nongleit nongwan, la ong ba katei ka longkmie ka la mynsaw jur na ki bynta jong ka khlieh bad ka khlem tip briew shuh.
Kumta hadien ba la pynkit noh sha ka jaka ai jingsumar, kane ka longkmie ka la khlad noh namar ka jingjur jong ka jingmynsaw.
Ka jingïakhih sangeh treikam ba khlem buh por jong ka JAC ba kynthup ïa ka NEHUTA, NEHUNSA bad NEH USU kaba la sdang ha ka Lah Sngi U Blei ka la long kaba ïaid beit ïaid ryntih ha kaba baroh ki dkhot jong kitei lai tylli seng ki la ïashim bynta.
“Kane ka rai ngi shim namar ngi la ïohi ba une u Vice-Chancellor (VC), Prof.P.S.Shukla um shimkhia.
U thoh laiphew jait ha kot khubor, u khot ïakren, tangba ïalade um don shane naba u shim shuti," ong u Shongknor ka JAC, Prof.Lakhon Kma haba kren sha ki lad pathai khubor.
U Prof.Kma haba pynkynmaw ba wat hadien ba ka komiti ka la phah ïa ki jingthoh, pynlong jingïalang bad ïakynduh ruh ïa ki lad pathai khubor, utei u briew (Prof Shukla) um sngewthuh satia ba ka kamram kum u VC u dei ban don ha skulbah khnang ban pynbeit ïa baroh ki kynrum-kynram.
“Ngi sngewkmen ba kane ka jingïakhih sangeh treikam ba khlem buh por jong ngi ka la long kaba jop mynta ka sngi namar 100% khlem don ba shim klas, ki nonghikai ki la ïasnohktilang bad ngi, ym don ki samla pule kiba pyrshah, ki ‘test’ ba buh mynta ka sngi ruh la rah noh kham shadien namar ki samla ki sngewthuh ba ki nonghikai kin ym shim klas bad ma ki ruh ki sngewthuh ïa ka jingeh," ong u Shongknor.
U la ïathuh ruh ba ki dkhot ka JAC ki la ïaid ha kylleng ka skulbah bad sakhi ba baroh ki kamra klas ki la thylli lut, kata naduh ka tnad pule Social Science, Technology, Law, Science bad kiwei-kiwei.
“Ngi lap ba baroh ki kamra ki thylli lut namar ki samla pule ki sngewthuh ba ka jingïakhih ka JAC ka don ïa ka nongrim bad ka dei na bynta ka jingbha jong ka skulbah, hynrei kumba ngi la kren kum ka JAC, ngin khmih bniah man ka sngi ïa kane," u la ong.
U la ong ruh ba haba phai sha ka ‘Administrative Block’ ym shym la don nongtrei ba wan, hynrei tang katto-katne ki bym hap hapoh ka NEHUNSA, katba ki dkhot ka NEHUNSA, 100% naduh kiba trei ha Library bad kiwei-kiwei ki la ïashim bynta lang baroh.
Na ka liang u Prof.Kma u la pynsngew ruh ba watla ka JAC ka sngewthuh ba ka don ka jingduhnong khyndiat ïa ki samla pule, hynrei kane kan long ka jingthut kaba tang shi por bad lehse kan wanrah pat ïa ka jingmyntoi ha ki por ban wan hapoh NEHU.Haba kdew ba mynta baroh ka shong ha u VC, u la ong, “Une u VC um shimkhia ïa ka kam.
Lada dei uno-uno u VC bad u ïohi kat kane ka jingïakhih kaba ktah ïa ka pule-puthi, nga tharai ba lada dei ba u shim shuti ruh, u la wanphai mardor ban ïapynbeit bad ngi, hynrei u shu heh nia tang ha kot khubor, u ong ba donkam ban kren hynrei u briew pat um don shane.
"“Kane ka pynpaw ba une u briew um long uba biang ban shong ha katei ka shuki tangba u ïaleh ban pyneh beit hynrei ka jingïakhih jong ngi kan dang ïaid bad ngi ngeit skhem ba lehse un da wanphai ngin lah ban pynbeit ïa kine ki kynrum-kynram tangba ki kyndon ba la buh kin long kumjuh – ïa u ‘Technical Officer’/’Senior Consultant’, u Rohit Prasad dei ban weng namar la thung ïa u khlem ki aiñ ki kanun bad u (VC) la pynkhleiñ lut ïa ki aiñ jong ka UGC bad NEHU," u la ong.
Shuh shuh u la bynrap ba lada u VC u wanphai bad weng ïa utei u briew, lehse ka jingïakren kan sa ïaid shakhmat namar ka thup jingdawa jong ka JAC ka long kaba jrong.
“Ngi kwah ka jingkular na u ba u dei ban pynbeit ba hapoh katto-katne por yn pyndep ïa kita-kita ki jingdawa," la ong u Shongknor.
Ka Shillong Lajong FC ka la mad biang ïa ka jingïakhaid ha ka sien balai jong ka lympung ïalehkai I-League ha jingïakhun pyrshah bad ka Sreenidi Deccan kaba na Hyderabad ha ka sngi Ba-ar ha SSA Stadium, Polo.
Kane ka jinglah ban pynïakhaid katei ka kynhun na Hyderabad ka la wan urlong lyngba u Rosenberg Gabriel uba la ïoh ban thep ar kol bad ban khur ruh ïa ka nam Player of the Match.
Ha kane ka jingïakhun baroh ar kynhun ki la pyrshang ban ïakhun tyng -eh naduh kaba sdang, hynrei ka Sreenidi ka la ïoh pynkhih jar nyngkong eh lyngba u Gabriel ha ka minit kaba 7.
Kane ka shi kol ka la nangpynïoh mynsiem ïa katei ka kynhun ïalehkai na Hyderabad ban ïakhun tyngeh shuh shuh, hynrei ka Lajong ka la lah ban pynphai kylla ha ka minit kaba 28 lyngba u  Ronney Willson Kharbudon, uba la ïoh ban pyndei da ka khlieh hapoh ka box lyngba ka free-kick.
Ka Lajong hapoh ka jingïalam u Bah Bobby L.Nongbet ka la pynbud biang ïa ka kol kaba ar hadien shiteng kynta lyngba u Takuto Miki ha ka minit kaba 34 na ka bynta ban tam 2-1 kol ha ka kylla step.
Hadien katto katne por ba la bteng ïa ka jingïakhun jong ka kylla miet, u Gabriel u la ïoh ban thep biang ïa ka kol kaba ar ha ka minit kaba 63 na ka bynta ban ïakhaid mar ar kol.
Wat la kine ki kynhun ki la pyrshang ban ïakhun tyngeh na ka bynta ban ïoh thep kol, hynrei kim shym la lah ban pynurlong bad ka jingïalehkai ka la kut hapdeng jingïakhaid.
Lyngba kane ka jingïa-khaid ka la pynlong ïa ka Sreenidi ban kamai 7 point na ki saw sien ïakhun, katba ka Lajong ka la kamai 3 point na ki lai sien ïakhun.
Shwa ban rung sha Ïewduh na sha ka liang Motphran ne Mawkhar, phin ïohi ka jingthoh ha Khilon (arch) kaba thoh shai, ‘Kamai ïa ka Hok’.
Ki don ruh ki dur ki nongïew, ki nongdie nongthied bad ki nongïaid ki nongïeng lem bad ki nongpeitkai ba i sammut ba laiphew jait.
Bun ki paidbah kim ju kloi pyrkhat satia ïa ka jingmut ba shisha jong kitei ki jingmut jong kitei ki kyntien bad wat ki nongpynïaid jong katei ka ïew ruh kim poi pyrkhat ba katei ka kyntien ka kren bad phalang pynban da kumwei pat.
Ka dei ka Hok jong uno uno u briew ne ka briew ba kin kamai ha ïew ha hat.
Ka dei ruh ka hok jong ki, ba kin ïa die ïa thied ïa la ki tiar ki tar ne ki mar ki mata jong ki.
Ka dei ruh ka hok jong ki ba kin ïa kamai kajih katba ki lah ei ha katei ka ïew ba heh tam ka ri Khasi-Jaiñtia jong ngi.
Hynrei, kumba ïoh lem ki nongdie ki nongthied, ki nongdie kyiad bad nongdie drok ruh ki don lem kajuh ka Hok ha katei ka ïew kumba la thoh ne bthah da ki bor pynïaid jong katei ka ïew.
Kumba don ka hok ïa ki nongdih sha ne nong bamja ha ki dukan bapher bapher, ki nongdie kyiad ne nongdie drok ruh ki don kajuh ka hok ha katei ka ïew.
Ym tang ban die ne ban thied hynrei wat ban bam ban dih ruh ki don kajuh ka hok kumba long lem kiwei kiwei ha katei ka ïew.
Ki bam ki dih kyrhai katba mon namar ka dei ka hok jong ki.
Ki nongdie jingdie ha ka dukan bapher bapher ruh ki don ka hok ban shukor ne leh thok ïa ki nongthied namar ki ruh, ka dei ka hok jong ki ban ïoh kamai shibun shibun.
Kaba kham shyrkhei eh ka long ba, wat ki nongtuh, ki nonglute bad nongkloh pla pisa ruh ki don kyrhai ha katei ka ïew bah namar, ki ruh, ki kamai lem ïa kajuh ka hok jong ki kumba kamai lem kiwei tangba dei ban ïa nang hi ban ïa husiar ïa la ka jong ka jong ka pisa, ka tiar ka tar ne ïa la ka jong ka mar ka mata ïoh shah tuh ei ïa ka hok jong phi ha kiwei.
Tip shuh, sha ki jaka ba kham kyndong lei lei jong katei ka ïew bah, kin ïa leh ka hok aïu ym nang batai shuh.
Ki jait jingïa kamai hok ba laiphew jait kin don beit ha katei ka ïew.
Hato, lah ban khang ïa ka hok shi met (private right) jong uno uno u briew ne kano kano ka briew?Ha ka jingshisha,ka Hok bad ka Sot ka dei ban ïa ïaid lang  ryngkat ryngkat kumba ïaid lang ka Hok bad ka Pap.
Lada phi kamai ïa ka Hok ka bym dei, kata, ka long ka pap ka ban tim ïaphi ha ki sngi ki ban wan.
Ha kito kiba nang ban leh thok, kata ka kam shukor jong ki, ka kylla long hi ka kamai ïa ka hok jong ki.
Lada kim nang pat ban leh kumta, kim lah satia ban pynroi ïa ka spah ka hajar, ka lak ka klur jong ki.
Tangba dei ban kynmaw kein, ba ka jingbishar kan don beit ha kaba kut ïa kito kiba kamai ïa kaba hok bad kito pat kiba kamai ïa ka bym hok ne ka pap.
Ban khanglad ïa ki kam sniew ba har-rukom, ki pulit ka East Khasi Hills ki la maham lypa ban leh da kaba tyngeh bad kem naphang ïa kino-kino ki briew kiba rung ha khlaw Lawmali ban shong dih kyiad ne drok.
Ka kyrwoh khubor na u Superintendent of Police (City) ka East Khasi Hills Bah Vivek Syiem, ka la ong ba lada lap ïa kino kino kiba rung kulmar bad ïashong dih kyaid ne dih drok ne khaïi drok hapoh bad shabar ka khlaw Lawmali yn pynngat beit ïa ki hapoh ki kyndon ka aiñ Meghalaya Police Act bad NDPS Act.
Ïa kane ka rai la shim hadien ba la pynlong ïa ka jingïalang ha Police Reserve ha ka Lah Sngi U Blei hapdeng ka tnat Pulit bad ki Rangbah Shnong bad dkhot ki Dorbar Shnong ka Riatsamthiah, Wahingdoh, Jaïaw Shyiap, Jaïaw Mihngi bad Mawlai Phudmuri ryngkat ka jingïadon lang ki Sector Police Officer, ki in-charge ka ANTF, ki OC bad I/C jong ki thanad bad beat house ka nongbah Shillong.
Ha ka kyrwoh u Bah Vivek Syiem u la ong, ka jingïalang ka la shim ïa ka rai ban nym shah shuh ïano ïano ruh ban ïashongkai ha kane ka khlaw bad lada lap ïa kino kino kiba khaïi ne dih drok ne dih kyaid, yn kem bad pynngat ïa ki ha kitei ki kyndon aiñ.
Ha kawei pat ka liang, ban tehlakam ïa ka rung ka mih jong ki briew khamtam ha ka por mynmiet, la rai ruh ban ïakren bad ka tnat Khlaw naba kane ka dang dei ka khlaw ka tnat, ba kan ker bad shna noh da ka khyrdop ban rung ban mih ha kane ka khlaw.
U Bah Vivek u pyntip ba ïa kito kiba ïoh bat ba ïashong dih kyaid, dih drok ne khaïi drok hapoh ki kali harud ka surok jong kane ka khlaw, kin shah pynngat hapoh ka kyndon 110 jong ka Meghalaya Police Act bad ka NDPS Act katkum ka kam ba ki leh.
Ha kajuh ka por, ka tnat pulit ka la ai khublei ïa ki Dorbar Shnong kiba la shim ïa ka sienjam ban tehlakam lang ïa kane ka jingeh.
U la pyntip ba ha kane ka jingïalang, la ïakren ruh halor ka jingjyllei bad jingkhaïi ïa u drok hapoh ka nongbah, ha kaba la ïoh ruh bun ki jingai jingmut na ki nongïalam shnong kiba la wan sha kane ka jingïalang.
Ka jingiakhun semi final jong ka lympung ialehkai 3rd Division Football League 2023 ba la pyniaid da ka Shillong Sports Association kan long ha ka sngi Balang ha madan Polo.
Ka jingiakhun semi final kaba nyngkong kan long hapdeng ka Meghalaya Police F.T pyrshah ïa ka Pay For Right Football Academy ha ka por 11:30 mynstep ha 1st Ground SSA Stadium.
Katba ka jingïakhun kaba ar kan long hapdeng ka Mylliem Lum SC pyrshah ïa ka Nongkseh SC ha ka por 2 baje janmiet ha SSA Stadium, Polo.
Ka Seng Samla Mawmluh ka la pynliem noh ïa ka Ïaphyrnai S&YA (Mawjrong) da 2-1 kol na ka bynta ban khur ïa ka jingjop ha ka Super League jong ka lympung ïalehkai 4th (L) K.M Diengdoh Memorial Sohra Football League 1st Division ba la pynïaid da ka Sohra Sports Association (SaSA).
Ha kane ka jingïakhun kaba la long ha ka sngi Ba-ar ha madan ïalehkai jong ka Sohra Sports Association kaba don ha Saitsohpen, Sohra, ka Seng Samla Mawmluh ka la ïoh ban pynkhih jar nyngkong eh lyngba u Damutskhem Thabah ha ka minit kaba 20.
Hadien khyndai minit ka Ïaiphyrnai ka la pynphai kylla lyngba u Banlam Kharakor na ka bynta ban ïakhaid mar shi kol.
Hadien katto katne por ka Seng Samla Mawmluh ka la ïoh ban thep biang shi kol lyngba u Arki Nongrum ha ka minit kaba 39.
Haduh kaba kut ka jingïalehkai ka Ïaiphyrnai kam shym la lah shuh ban pynphai bad ka la mad ïa ka jingshah rem.
Ka jingïalehkai ha ka sngi Balang kan long hapdeng ka Seng Samla Mawmluh pyrshah ïa ka Seng Samla Laitryngew.
Ka Nangbah Mulang bad ka Khimusniang ki la ïasam mar shi point ha ka Super Division Football Tournament (Kiang Nangbah Memorial Trophy 2023), hadien ba ki la ïakhaid mar 1-1 kol ha Kiang Nangbah Stadium Ladthadlaboh, Jowai.
Ïa ka kol jong ka Khimusniang la thep da u Precious Tang ha ka minit kaba 17 bad ïa ka kol jong ka Nangbah Mulang la thep da u Wollrick Susngi ha ka minit kaba 28.
Ka kynhun ïalehkai ka ri kan pynkhreh ïa ka jingïakhun semi final kaba saw ha ka ODI Cricket World Cup da ka jing ïakhun pyrshah ïa ka New Zealand ha ka sngi Balang ha Wankhede Stadium kaba ha Mumbai.
Ka India ka la ïoh rung sha ka semi-final haduh phra sien na ki 13 sien ïakhun ha ka ODI World Cup (1983, 1987, 1996, 2003, 2011, 2015, 2019 & 2023).
Na ki hynñiew sien ki jingïakhun semi final kiba ka India ka la ïakhun, kane ka kynhun ka la khur ïa ka jingjop lai sien bad shah rem saw sien.
Ha ka World Cup 1983, ka India ka la jop ïa ka England ha ka semi-final bad ka la khur ruh ïa ka nam lahduh.
Ha u snem 1987, ka India hapoh ka jingïalam u Kapil Dev ka la mad ïa ka jingshah rem ha ka England ha ka semi final kaba la long ha Wankhede.
Sa shisien pat kine ki kynhun ki la ïakynduh biang ha ka semi final ha World Cup 1992, ha kaba ka India ba la lamkhmat da u Mohammed Azharuddin kum u kapten ka la shah rem da ka said ha ka England.
Ha ka semi final kaba la long ha 1996 ha Eden Gardens, ka India ka la ïakynduh pyrshah ïa ka Sri Lanka.
Hynrei ïa kane ka jingïalehkai la hap ban pynsangeh na ka daw ka jingmih ki kynrum kynram hapdeng ki paidbah, kumta ka la pynlong ïa ka India ban mad ïa ka jingshah rem.
Hadien ba ka la duh rung semi-finals ha u 1999 World Cup, ka India ka la ïoh rung sha ka semi final ha u 2003.
Kane ka kynhun ba la lamkhmat da u Sourav Ganguly ka la lah ban pynliem ïa ka Kenya na ka bynta ban jam sha ka final.
Ha ka World Cup 2011, ka India ka la ïakynduh pyrshah ïa ka Pakistan ha ka semi-final bad kane ka kynhun hapoh ka jingïalam da u MS Dhoni ka la jop da 29-run.
Hadien kane, ka India ka la mad ïa ka jingshah rem ha ki jingïakhun semi-final ha ka World Cup kaba la long ha u snem 2015 & 2019 ha ka Australia bad New Zealand.
Kumba ka paw ka India bad ka New Zealand ka la khur ïa ki rekod ha ka ICC World Cup.
Kane ka kynhun ïalehka ka ri ka la ïakynduh pyrshah ïa katei ka kynhun haduh shiphew sien ha ka ODI World Cup, ha kaba ka India ka la jop saw sien bad shah rem san sien, katba kawei pat ka jingïakhun ka dei kim shym la lah ban khur jingjop.
Kine ki kynhun ki la ïakynduh semi final ha ka World Cup 2019, ha kaba la India ka la shah rem da 18 run.
Hynrei ka India ka la lah ban pynliem ïa ka New Zealand ha ka ODI World Cup 2023.
Ka Nongstoiñ District Sports Association ka la pynhap pyrda noh ïa ka lympung ïalehkai 3rd bad 2nd Division NDSA League Football Tourna-ment 2023-24 ha ka sngi Ba-ar.
Ka Dommawlien FC ka la khur nam lahduh ha ka 3rd Division bad ka Nonglwai SC ha ka 2nd Division myna ka aïom.
Ka nam tam jong ka Dommawlien FC ha ka 3rd Division ka dei hadien ba ka la lah ban pynliem noh ïa ka Tiehsyniangoiñ FC da 3-2 kol lyngba ka tie-breaker hadien ba  ïakhaid da mar shi kol ha madan NDSA kaba ha Nongpyndeng.
Katba ka nam jop jong ka Nonglwai SC ha ka 2nd Division ruh ka la wan hadien ba ka la lah ban pynliem noh ïa ka Langpih SC da 3-2 kol lyngba ka tie-breaker hadien ba ïakhaid da mar shi kol ha ka jingïakhun final kaba la long ha kajuh ka sngi kaba la long shisha kaba itynnad.
Ha katei ka sngi ha ka 3rd Division ïa ka nam Top scorer  la ïoh da u Wilfred Nongsiang na ka Tiehsyniangoiñ, Emerging Players la ïoh ban khur da u Mark Richard na ka Dommaw-lien, Best Goalkeeper la ïoh ban khur da u Shaikupar Sangriang na ka Mawthaw katba ïa ka nam best player la ïoh ban khur da u Rispoljohn Dkhar na ka Tiehsyniangoiñ.
Ha ka 2nd Division pat ïa ka namTop scorer la ïoh ban khur da u Pyrkhatsuklang Jyndiang na ka Nonglwai, Emer-ging Players la ïoh ban khur da u Bankit Sang-riang na ka Langpih, Best Players ka leit sha u Hugerobertklyn Tympuiñ na ka Nonglwai katba ïa ka nam Best Goalkeeper la ïoh ban khur da u Shem Myrthong na ka Langpih.
Shuh shuh ha katei ka sngi pynhap pyrda ïa katei ka lympung jong kitei ki ar tylli ki kyrdan ïalehkai, la ïadon langruh ki nongkitkam ka NDSA, ki nongkitkam na ka Football Committee bad kiwei kiwei kiba la sam ruh ïa ki khusnam sha ki kynhun ki ba la poi sha ka final ,kumjuh ïa ki khusnam ba kyrpang.
Na ka liang ka NDSA ka la pyntip ruh ba ïa ka lympung ïalehkai jong ka Super Division yn plie pyrda mynta ka sngi Balang (15 tarik) ha ka por 1baje ha kaba ka kynhun ïalehkai jong ka Pyndengrei SCSC kan ïakhun pyrshah ïa ka Mawlarshong SC.Ka kynhun ki ‘thei ïalehkai ka Jylla ka la mad biang ïa ka jingshah rem kaba ar ha ka lympung ïalehkai 28th Senior Women’s National Football Championship 2023-24, hadien ba ka la shah pynliem noh ha ka Gujarat da 2-0 kol ha ka Sngi Ba-ar ha Sundargarh, Odisha.
Kane ka kynhun ïalehkai ka Jylla hapoh ka jingïalam ka Kong Ïaikyntiew Nongkynrih kaba la shah rem ha ka jingïalehkai kaba nyngkong jong ka Group-E ha ka Odisha da 3-1 kol, kam shym la lah ban ïalehkai bha ha kane ka jingïakhun kaba ar.
Te kumta tang mar ïasdang ka jingïalehkai, ka Meghalaya ka la shah thep shi kol lyngba ka Anjanaben Thakor ha ka minit kaba 4.
Hadien shiteng kynta, ka Meghalaya ka la shah thep biang ïa ka kol kaba ar lyngba u Shilpaben Devabhai Thakor ha ka minit kaba 33 na ka bynta ban tam ar kol haduh kaba kut jong ka kylla step.
Wat la ka kynhun ïalehkai ka Jylla ka la pyrshang ban pynphai ha ka kylla miet, hynrei kam shym la lah ban pynurlong bad ka la mad ïa ka jingshah rem ha ka Gujarat.
Ka Meghalaya kan pynkhreh ïa ka jingïakhun kaba lai pyrshah ïa ka Arunachal Pradesh ha ka 16 tarik.
Ka kynhun ki ‘thei ïaleh-kai kriket U-15 ka Jylla hapoh ka lama jong ka Meghalaya Cricket Association ka la mih ban leit ïashim bynta ha ka Women’s U-15 One Day Trophy ban pynlong da ka BCCI ha Kolkata.
Ha kane ka lympung, ka Meghalaya kan ïakhun san sien ha nongbah jong ka West Bengal pyrshah ïa ka Assam, Jammu & Kashmir, Nagaland, Delhi bad ka Karnataka.
Ka prokram jingpynkhreh ïa kane ka kynhun la pynlong ha Guwahati ha kaba ka la sdang naduh 3 tarik mynta u bnai bad pynkut ha ka Lah Sngi U Blei.
Te kumta kane ka kynhun ryngkat ki bor ba dei khmih kin mih ban leit sha Kolkata ha ka Sngi Ba-arKi kyrteng ki ‘thei ïalehkai ki kynthup ïa ka Anastesia Shullai, Anjana Kumari, Awesaina S.Marak, Carieyoka Lyng-doh, Dejianna M.Sangma, Diya Biswa, Habanda-risha Shangpliang, Jenny-fer Fancon, Joannah Pyng -rope, Lini Mandakini Ksoo, Mania Sangma, Mendy Adrena Mawlong, Ronjoli Basumatary, Stef-fenie Sohshang, Zoya Tasneem.
Kiwei pat kiba la shu pynap lypa (standby) ki long ka Evanrihun Soh–shang, Bijimme Ch Momin, Lawanjanai Synnah.
Ki nongïalam kane ka kynhun ki long ka Rupa -shree Sharma (coach), Bhakupar Mylliemngap (assistant coach), Sweetie Marboh (trainer), Jakrim -bal D Arengh (physio) & Pynhunlang Kharnarbi (manager).
Ha kane ka lympung ka Meghalaya kan ïakhun nyngkong pyrshah ïa ka Assam ha ka 17 tarik, ïa ka Jammu & Kashmir (19 tarik), Nagaland (21 tarik), Delhi (23 tarik) bad ïa ka Karnataka (25 tarik).
U Virat Kohli uba la don ha ka rekod kaba hakhlieh hadien ba u la lah ban pynïaryngkat kyrdan bad u khlur ïalehkai barim u Sachin Tendulkar ha ka jinglah ban kot ïa ki spah run kaba 49 ha jingïalehkai jong ka one-day international, une u khlur ïalehkai ka ri un pynkhreh ban kynjoh sha uwei pat u maw jam ha ka kam ïalehkai jong u.
U Virat, uba la lah ban tied bun run ha ka ICC ODI World Cup, u la pynkhreh ban knieh ïa ka rekod jong u kapten ka Australia u Ricky Ponting namar une u long u rangïalehkai uba la lah ban kamai bun run ha ki jingïalehkai World Cup.
U Virat, uba la ïoh ban ïalehkai saw sien ha ka World Cup, u la lah ban kamai 1624 run ha ki 35 sien ïakhun, kynthup ia saw sien ki jinglah ban kamai ïa ki spah run bad 11 sien ïa ka shiteng spah run.
U Ponting u la lah ban kamai 1743 run ha ki 46 sien ïakhun.
Une u khlur nongtied ba kynsai ka Australia u la long uba kynsai ha ki jingïakhun jong ka World Cup.
U Tendulkar u la bat ïa ka kyrdan ba hakhlieh ha kaba u la lah ban kamai 2278 run ha ki 45 sien ïakhun ha ka World Cup.
Lada u Virat u lah ban kamai 120 run ha ka semi final pyrshah ïa ka New Zealand, un knieh noh ïa ka rekod ba la bat da u Ponting (1743 run) bad un long uba ar ban kamai bun run ha ka World Cup.
Ka lympung ïalehkai Super Division Football Tournament ba la pynïaid da ka East Jaiñtia Hills District Football Association (EJHDFA) ka la poi sha ka jingïakhaid ha baroh ar tylli jingïakhun kiba la long ha ka sngi Ba-ar ha madan Artificial Turf Diengshynrum, Khleihriat.
Ka Khliehriat West YWSC bad ka Thangskai Tiger SC ki la ïasam mar shi point hadien ba kim shym lah ban thep kol.
Kumjuh ha ka jingïakhun kaba bud, ka Dhana SC bad ka Moolamanoh SC ki la ïakhaid mar 1-1 kol.
Ka Moolamanoh ka la ïoh ban pynkhih jar nyngkong ha ka minit kaba 33 lyngba u Eriston Dkhar, katba ka Dhana SC ka la lah ban pynïakhaid kylla lyngba u Chirup Sumer ha ka minit kaba 63.
Wei ba la biang ka akor, kiwei kiwei ki bynta ha ka jingïadei parabriew ki long ryntih, kynjai, palei bad suk mynsiem pura, khlem artatien ne khohñioh ne syier mynsiem ne mutsniew ïano ïano ruh.
Ki dor jong ka jingim briew ki dei kiba dawa ban sien syntiew, pyrto bad ñiewkor barabor.
Hapdeng kita kiei kiei baroh ka janor briew ka don la ki buit ki sap ban pynwandur ïa kiei kiei kiba bha da ka kam buitpoh na ka bynta ban biang la ka met bad ban paw bha ha pyrthei, wat lada dei ban buhriew ïa ki jingthmu kiba sniew sha lyndet.
Na kata ka daw ha ka imlang sahlang ki don bun ki jingmih jong kawei ka jinglong briew kaba long kyllum, hynrei ka buhrieh ïa kiwei pat ki jinglong shimet kiba lah ban ym ïahap ha ka imlang sahlang.
Ka jingmih na kum kita ki jinglong ka dei ka arsap, kaba pynrieh ïa kiei kiei kiba sniew bad pynpaw pyrthei tang ïa kiba bha suda.
Na kata ka daw ba ka akor ka biang lada ka long sngur mynsiem, hynrei lada ka akor ka long arsap bad ka rieh ha ka dohnud kaba atlukhi, ym lah ban wanrah ka jingbha ha ka imlang sahlang.
Lada kdew ïa kane ka bynta ka long kaba lah ban ktah mationg ïa manla ki parabriew ha ka imlang sahlang namar ba ym don iwei ruh na ki parabriew ki ba long paka bad pura nadong shadong khlem don jingduna.
Manla u briew ne ka briew ki don la ka jinglong ha la marwei kaba ki sngew bit sngew biang halade bad ka la ban ym bit ym biang pat ïa kiwei.
Kum kita ki jinglong kiba mih na ka jingsngew ka dohnud bad na ka jingpyrkhat ka janor ba la kyrsoi ka jingshemphang na ka jabieng ki kham kynrei ha ki seng ne ki synjuk jong ki kynhun briew ha ka imlang sahlang.
Kita ki seng ne synjuk ki sei ïa ka saiñpyrkhat kaba ki mutdur ba kan tehsong ïa kata ka seng ne synjuk shitylli ha kawei ka jingmut ba kyllum kaba lah ban pdiang salonsar tang ha ki para dkhot jong kita ki seng ne synjuk.
Kata ka saiñpyrkhat ka dei kaba don ka jingthmu babha na ka bynta ki paradkhot kiba snohkti lang ha kata ka juh ka rukom pyrkhat na ka bynta ka bha ka miat jong ka kynhun bad ka jingsuk jong ki longïing longsem bad jong ki riewshimet kiba long ki dkhot ha kata ka juh ka seng ne synjuk.
Barabor kane ka saiñpyrkhat ka kdup tang ha ka jylli jong ki paidbynriew kiba dei na ka juh ka jaitbynriew lane na kajuh ka niam katkum ka jingbit jingbiang ha la ka kynhun.
Ka jaitbynriew bad ka niam kiba dei ki kynhun bakhraw tam ha pyrthei kiba pynshong nong-rim ha ka saiñpyrkhat kaba ïadei dur tang hapoh ka jylli jong kata ka jaitbynriew bad jong kata ka niam.
Ha kita ki kynhun jaitbynriew ne kynhun niam ki don ki kyndon aiñ kiba teh syngit bad teh lakam na ka bynta ban ryntih tang hala ka lyngwiar jong kata ka jaitbynriew bad jong kata ka niam.
Kita ki kyndon aiñ teng teng ki long pyrkhing haduh katta katta ba ym bit da lei lei ruh ban khleh bad kiwei pat ki ba kyntait ban bud lang ha kajuh kata ka rukom kaba la hiar pateng.
Lait na ki kynhun jaitbynriew bad kynhun niam, kiwei pat ki kynhun bakhlaiñ bor ha pyrthei dei ki kynhun khaïi bad ki kynhun shakri paidbah kiba long salonsar, khlem buh pud na kano kano ka jaitbynriew ne na kano kano ka niam.
Hynrei ka kynhun kaba pyntroiñ palat liam ïa ka imlang sahlang ne ïa ka longbriew manbriew dei ki kynhun bymman kiba lah ruh ban jreiñ ha ka shitrhem jaitbynriew ne ha ka shongshit niam ne wat ha ka kynhun khaïi ruh, hynrei ñiar eh ba ki kynhun bymman kin lah ban phrung ha ki kynhun shakri paidbah.
Nalor kine ki kynhun kiba khaiñ bor ba la kdew ki don ruh ki kynhun kiba dei ia ka kam byrngia, kynhun tamasa, kynhun kilan met, kynhun pathai khubor, kynhun ka thoh ka tar, bad kumta ter ter katkum ka kyrdan bad jingkhraw ha ka imlang sahlang bad ha ka longbriew manbriew.
Khnang ban shai shynna ki paidbah nongpule, lehse donkam ban kham bniah bad kdew thik ïa kita ki kynhun katkum ka kyrdan ba ki don ha ka imlang sahlang ka longbriew manbriew.
Haba kdew ïa ki kynhun jaitbynriew ka dei beit ïa ka thaiñ ka ba ki la im la shong neh bun pateng lyngba ki juk, bad ka ba bud ryngkhi hangta dei ka kynhun paidbynriew ha ka Ri laitluid.
Ha ba khmih sha Ri sepngi byllai ki paidbynriew na ki thaiñ ki la synrop lang shitylli ban long tang kawei ka kynhun jaitbynriew, ha kaba khlem phiah shuh ha la ki thaiñ, lait noh ha ka Ri Amerika Bashathie.
Ka jingsngew kyrpang ha la ki thaiñ kum ki jaitbynriew ba lah ban lap ha ki Ri sepngi ka dei ha ka Ri Bilat, ha kaba ki paidbynriew Welsh, ki paidbynriew Scot, ki paidbynriew Irish kim pdiang pura ba ki dei ki British ne English.
Jar la katta ka Ri Bilat ka la leh donbor naduh ki spah snem ba mynnor ban kdup ïa ki Welsh, ki Scot bad English ha kata ka kynhun synrop ba la jer ka Great Britain, hynrei shibynta na ki Irish na ka thaiñ shatei jong ka Ri Ireland kiba hap ha ka jingsynshar jong ka Great Britain ne kata ka United Kingdom kim pdiang bad ïaineh ha la ka kynhun jaitbynriew Irish.
Kumta ka Ri Ireland ba laitluid ka don la ka jong kaba ym don bynta eiei bad ka United Kingdom, lait tang kita ki paidbynriew Irish ba na ka thaiñ ba shatei.
Kum kane ka rukom phiah ïa ki jaitbynriew ka don ha kiwei kiwei ki bynta jong ki Ri Sepngi bad ba la synrop jubor lyngba ki snem bad spahsnem na kino ma ki daw jong ka jingleh donbor ki paidbynriew ba bun paid bad khlaiñbor pyrshah ïa kiba rit bad tlot bor.
Ka jaidbynriew ka ban kiew ka don bad ka pynmih ki Nongïalam kiba kloi ban aiti ïalade na ka bynta ka jingbha, jingroi bad jingiaid shaphrang jong ka jaidbynriew.
Ka jaidbynriew  ka ban kiew ka don  bad ka pynmih ki Nongïalam kiba iohi jngai bad ïalam ïa u paidbah ka ri lyngba kata ka lynti kaba ki la iohi haduh ban da poi tiap haba thmu.
Ki la iohi lypa ba don aiu ha kata ka lynti, la don ki liew lep, ne ki bsein ne kino kino ki jingeh bad kumta ki pynkhreh lypa ban ïa kynduh ia kita ki diengpyngkiang bad hikai ïa u paidbah ban shlur bad ban ym kynran dien.
Ka jaidbynriew ka b an kiew ka don bad ka pynmih ki Nongïalam ki baiaishah, ki bashlur, ki bakloi ban kohnguh.
Kim tharai stad ne tip lut ba tang ma ki kiba stad hynrei ki iohi bad sngap ruh ïa ka jingmut jingpyrkhat jong kiwei pat.
Ka jaidbynriew ka ban kiew ka don lad bad ka pynmih ki Nongïalam kiba pyndep hok ïa la ki kamram jong ki kiba man la ka sngi – kine ki kynthup ïa ki kamram kiba ïadei ïalade shimet, ki kamram kiba ïadei bad la ka ïing ka sem, ki kamram kiba ïadei bad la ki para marjan marpa bad ki kamram kiba ïadei bad la U Trai Nongthaw.
Kum ha kata ka jaidbynriew ka don ki ïing ki sem kiba bha.
Wei haba la don kum kita ki ïing ki sem khlem pep kita ki ïing ki sem ki long ka SHLEM kiba saiñ dur ïa kita ki ban long ki rishot jong ka ri bad ka jaitbynriew.
Kum ha kata ka ïing, la khein kor ïa ki khyllung ki khynnah ba kin san ha ka akor ka jingkohnguh, ka jingnang jingstad, ka jingsngew rit, ka jingpyndep hok ïa la ki kamram.
Kum ha kata ka ïing khlem pep kita ki khynnah rit kynthei bad shynrang kin san ym tang ha ka met kumjuh ha ka mynsiem kaba khlaiñ bad ban tip ïa la U Nongthaw.
Ym don ka skul kaba kham bha ban ïa la ka ïing ka sem ha kaba u kpa bad ka kmie ki long ki nuksa kiba im bad bym ju lip, bad dei hangne ruh la hikai ïa ki ïa ka jingkohnguh, jingsngewrit, jingbat ïa ka por, ka jingïaishah, ka jingsngewthuh ia ki jingeh jong kiwei, ka jingïatreilang ban pyndep ïa ki kamram kiba dei jong kata ka ïing bad ka jingsheptieng ïa la u Trai Nongthaw.
Phi tharai kum kata ka jaidbynriew kaba don kum kita ki ïing, dang lah ban don ka jingsheptieng ba kum kata ka jaidbynriew kan ym ïaid shaphrang bad ba kan ym lah ban pynmih kum kita ki nongialam kiba kloi ban aiti ïalade na ka bynta ka jingbha, jingroi bad jingïaid shaphrang jong ka jaidbynriew ?.
Ka jingkhlad jong kawei ka longkmie ha surok Mawlai ha ka janmiet jong ka 13 tarik Naiwieng, 2023 namar ka jingshah tynrah ha kawei ka ar shaka ha ka por ba ka dang thmu ban jam sha shiliang surok ka la pynmih biang ïa ka jingïatai halor ka rukom ñiah kali.
Ka long shisha ka jingjia kaba sngewsih kthang.
Ka jingpynher sted bad ka jingthurmur ki wan hakhmat eh ha kine ki sngi haba ngi peit ïa kiba bun ki nongñiah ar bad saw shaka.
Kam i don ka jingshngaiñ ïa ki nongñiah kiba pynher bad kiba thurmur bad kumjuh ruh ïa ki nongñiah kiba long jai-jai bad phikir bad ïa ki nongïaid lynti.
Tang ba ong ba la ïoh ñiah kali ne ar shaka, la shu ïa ñiah haduh ba la ishyrkhei sa ban peit.
Ka long shisha ka jingsyier ruh ïa ki nongïaid kjat namar kim tip ha kano ka por kin shu shah tynrah ei kha-ma-kha ha ki nongñiah thurmur.
Ka jinglong adkar ha ka rukom ñiah ka la nang duna ha kiba bun la ka dei ha ki surok bah ne ha ki surok shnong.
Ngi shu ngeit ba kita kiba ñiah kali/ar shaka ki dei kiba la ïoh ïa ka laisen ba thikna bad kiba da tip ïa ki aiñ ki kanun jong ka Ri India ha kaba ïadei bad ka jingñiah kali.
Hynrei shisien peit, la ïohi ba don ki bym tip ïa u A ne u B jong ka rukom ñiah kali tangba ki ïoh pat thik-thik ïa kata ka laisen.
Bad ngi tip ruh ba kam da donkam than ban ïa pule bad nang ïa ki aiñ ki kanun hashwa ban ïoh laisen namar kam dei ka kam kaba eh ban ïoh ïa ka na ki shlem treikam jong ki District Transport Officer (DTO).
Ka rukom pynïaid ka long ha kata ka rukom ba ka long shisha kaba suk ban ïoh laisen.
Lyngba kata ka laisen pat, sa ïa ñiah haduh ban da ïap ei sa ki briew ki bym tip ïa ka sdang ka kut.
Ka jingleh khlemakor jong ki nongñiah ar bad saw shaka ka kham paw bha ha ka por mynmiet.
Ki shim kabu ïa ka jingkylluid jong ka surok bad ki sngew ba dei tang ma ki kiba ïaid miet.
Ka dei ruh ka por ba ki pulit pynïaid kali ki la leit phai noh sha la ïing bad ym don mano-mano ki ban peitngor lane bat ïa kiba ñiah shongshit.
Ha ka jingñiah kali, nalade la sngew ba la biang palat namar la ñiah ha ka rukom kaba dei, hynrei ngim tip pat ïa utai uba wan nadien lane na kynriang u long kumno, bad dei hangta ba sa mih ki jingtakhuh kali.
Lada ngi shu kheiñ shngaiñ ba baroh ki ïa ñiah ha ka rukom kaba dei, kata ka long kaba bakla.
Hap ban ïa phikir bad peitngor.
Ka long kumjuh bad ki nongïaid lynti.
Dei ban da peit bha hashwa ban jam na shiliang sha shiliang surok.
Ha ki jaka ba don ki laiñ rong lieh lane ‘Zebra Crossing’, dei ban ïeng hangto bad hadien kata sa jam sha shiliang.
Hynrei kiba bun pat ki nongñiah kim tip ïa ka jingmut jong une u ‘Zebra Crossing’ namar ki ïa pynher sted ïa ka kali wat haba ki ïohi ba ki briew ki don hapoh jong une u laiñ rong lieh.
Ngin ong kumno shuh ïa kiba kum kita ki nongñiah? Hato kam la dei ka por ban shu pynduh noh ïa ka laisen jong ki namar kim tip ïa ka aiñ bad ka jingmut jong uto u laiñ rong lieh?Na ka liang ki pulit ki la dei ban pynshitom da kaba kham tyngeh ïa kiba pynkheiñ ïa ki aiñ ñiah kali ha ki rukom bapher-bapher bad ban thad madan ïa ki lyngba ki lad pathai khubor bad ki rynsan ‘Social Media’ la ki dei mano-mano ruh.
Kam myntoi ban ïa buhrieh namar kat nang buhrieh, katta kin nang bun ki nongpynkheiñ aiñ.
Lada pynmih beit shabar, kan pynshynraiñ ïa kiwei kiba don ïa kijuh ki jingthmu.
Ngi ïohi mynta ba ki pulit ki smat ban beh thong ïa kito kiba pyndait ïa ki ‘silencer’ kiba khlaiñ ka jingsawa.
Hooid, kane ruh ka dei shi bynta na ka jingpyntreikam ïa ka aiñ, hynrei hap ban beh thong haduh ban da lap ïa kito kiba pynher ïa ki kali/ar shaka bad ban pynshitom ha ban da biang.
Ban shu ïa sngap man-man bad shu peit da ki khmat ïa ki nongpynher kali ka long kaba bakla shikatdei.
Ki dei ban sngewthuh ba u don u dieng sympat haba ki leh ïa ka bym dei.
Ha kajuh ka por, ngi kyntu ïa ki paidbah nongïaid lynti ba kin phikir bha sha kadiang sha kamon ban lait na ki jingma jingmynsaw.
U nongmihkhmat jong ka Karbi Anglong Autonomous Council (KAAC), u Abhijit Kro, haba kren kum u kongsan ha ka sngi plie ïa ka E.K Mawlong Memorial Football Trophy 2023 ha ka Lah Sngi U Blei, u la ong ba ki jaitbynriew Khasi bad Karbi kiba shong ba sah ha ki thaiñ khappud kim dei ban ïa shoh ïa dat, hynrei ba kin ïa shongsuk shongsaiñ kum shi hynmen shipara.
Ïa ka jingïalang ban plie ïa katei ka jingïalehkai phutbol ba la pynïaid da ka Mawlasnai Sports Club la pynlong ha ka madan ïalehkai jong kane ka shnong hi.
Une u nongmihkhmat ka KAAC u la ong ruh kane ka dei ka sien kaba nyngkong ba un wan poi ha katei ka jaka ïalehkai jong ka shnong Mawlasnai bad pynpaw ïa ka jingsngewnguh sha ki nongpynïaid bad paidbah ka thaiñ Mawlasnai kiba la khot sngewbha ïa u ban wan sha katei ka lympung.
U la ong ruh ba ha kane ka thaiñ, kam ju don satia ka ïashoh ïadat hynrei ki paidbah ki shongsuk shongsaiñ wat lada ka don ka jingïakynad pud hapdeng ka jylla Meghalaya bad Assam.
Lah ban kdew ba ka Mawlasnai ka dei kawei na ki lynti ban poi sha ki shnong kiba hap ha kata ka Block-II kaba long kawei na ki jaka ba ïakajia pud hapdeng ka Meghalaya bad Assam la da ki phew snem mynta.
Hynrei ka jingïapynbeit ïa u pud u sam hapdeng kine ki ar jylla ha Block-II ka dang ïaid haduh mynta.
U Heh ka tnat iada jong ka Israel ha ka Sngi Nyngkong, u la ong ba ka Hamas ka la duh ia ka bor synshar hapoh Gaza bad kane ka jingkren jong utei u heh ka long hadien 1 bnai ba ka Israel ka la pynhiar kput ia ki lehnoh Hamas hapoh Gaza.
Ka thma Israel bad ki lehnoh Hamas ka la sdang naduh ka 7 tarik u Risaw ba ki lehnoh Hamas ki la leit ban hiar thma ia ka Israel bad ki la ther dusmon ruh da ki spah tylli ki ‘namding shisien ther ha katei ka sngi bad kaba la shim ia ka jingim jong 1,400 tam ki nong Israel ha katei ka por, ha kaba ka Israel ka la pyntikna ba ka jingdon kiba khlad ha katei ka jingleit hiar thma ka Hamas ha ka 7 tarik ka long kumba 1,200 tam bad ki lehnoh Hamas ki la leit ban mait khlieh bad pyniap dusmon ia ki paidbah nongshong shnong ka Israel haduh ha iing- ha iing bad ki la rahbor ruh ia kumba 240 tam ki briew na Israel, kynthup ia kiba dei na kiwei ruh ki ri nabar ka Israel.
U heh ka tnat ka koit- ka khiah jong ka Hamas hapoh Gaza, u Youssef Abu Rish u la iathuh ruh ba baroh ki hospital kiba don sha ka phang North jong ka Gaza, ki la sangeh treikam lut namar ki jingdonkam baroh ki la lut- lut khoit, ha kaba ki la don kumba 27 ngut ki nongpang kiba thiah ha kitei ki hospital, kynthup ia ki 7 ngut ki khyllung ba la kha khlem dap bnai, kiba la khlad noh ha kine ki khyndiat sngi namar ka jing bym lah shuh ban ioh ia ka jingsumar kaba biang.
Ki pulit ka London ha ka Sngi Nyngkong ki la iathuh ba 5 ngut ki briew, kynthup ia 3 ngut ki khynnah.
Ki la khlad noh ha ka jingkem ding ka iing kaba don ha ka thaiñ West jong ka London hadien ka jingrakhe ia ka ‘Diwali’.
Ia mynta hi ym pat lah ban tip ia ka daw jong ka jingkem ding katei ka iing kaba don ha Hounslow hajan ka Kad Liengsuiñ Heathrow hynrei la shu suba ba dei ka jingthang bom diwali kaba la pynkem ding ia katei ka ding ha katei ka jingjia.
La iathuh ba dei ha ka por kum 10:30 jong ka miet Sngi U Blei ba ka tnat pynlip ding bad ki pulit ki la ioh jingtip halor katei ka jingpluh.
Ia ka metiap jong kitei ki 5 ngut kiba la ngeit ba ki long ki dkhot jong kajuh ka iing, la ioh sei napoh jong katei hi ka iing kaba la pluh.
Katba uwei pat u briew u la lait phet noh shabar jong katei ka iing hamar ka por ba ki tnat iarap ki la jan poi sha katei ka iing.
La ong ba katei ka iing ha katei hi ka sngi, ka dang leh kmen bad rakhe ia ka jingleh kmen ‘Diwali’ bad kumta ruh katei ka iing ka la thang bad pynher ia ki bom kumba ju leh ha ka ‘Diwali’ hynrei katei ka jingkem ding katei ka iing ka long hadien bun kynta ba ki la sangeh ban thang bom.
Ki pulit ki la iathuh ruh ba katei ka ding ka la bam-duh ia ka mala ba shapoh jong katei ka ïingmala bad ki kynhun pynlip ding ki la lah ban pynlip lut ia katei ka ding haduh ka por 1:25 mynstep.
Ka jinghap jong u slap ba jur kaba la ktah ïa ki bynta ba bun jong ka Tamil Nadu ka la pynlong ïa ki heh ba dei khmih ba kin khang shwa ïa ki skul kiba don ha Cuddalore, Mayiladuthurai, bad Villupuram distrik jong katei jylla.
Ka Puducherry ruh ka la ai shuti ïa ki skul bad ki kolej hynnin ka sngi.
Kane ka jingpynbna ka long hadien ba ka Meteorological Department ka la dep ban ïathuh lypa ïa ka jinghap jong u slap uba jur ha kiba bun ki bynta jong ki distrik, kynthup ïa ka Chengalpattu, Kancheepuram, Villupuram, Cuddalore, bad Puducherry kaba la long hynnin ka sngi.
Ka India Meteorological Department (IMD) ha ka lah sngi U Blei ka la buh ka jingmaham ïa kiba bun ki bynta kiba lah ban shah ktah na ka jinghap jong u slap uba jur ha ki thaiñ kiba don ha ki rud duriaw jong ka Tamil Nadu, Puducherry, bad Karaikal.
Ka tnat IMD ka la buh jingmaham lypa ha ka rynsan phah khubor ka X, ïa kaba hashwa la tip kum ka Twitter ha kaba ka la ong, “Ba la dei ban long kiba husiar namar ka jingwan hap jong u slap uba jur.
Ki thaiñ kiba don harud nong jong ka Tamil Nadu, Puducherry, bad ka Karaikal kin sa ïohmad ïa ka jinghap jong u slap uba jur haduh kumba (115.6 to 204.4 mm) ha ka 13 tarik, Naiwieng bad ka 14 tarik, Naiwieng.
"Ka la buh jingmaham ruh ha kaba ïadei bad ka jingwan jong ka lyer kaba jur ka ban stet ka jingbeh haduh 55 km ha ka shi kynta.
Haduh ka taïew ba la lah, ka Tamil Nadu ka la ïoh ïa ka jinghap slap kaba 17 per cent kaba duna na kaba dei ban long.
Kumba la ïathuh lypa, la ong ba ka jinghap jong u slap uba jur kan sa long ha ki bynta rudnong jong ka Cuddalore, Villupuram, Chengalpattu, bad Kancheepuram distrik jong ka Tamil Nadu bad Puducherry.
Ka jinghap jong u slap uba jur kan sa long ruh ha ki bynta ba bun kiba kynthup ïa ka Tirupattur, Vellore, Ranipet, Tiruvallur, Chennai, Tiruvannamalai, Kallakurichi, Perambalur, Ariyalur, Tiruchirappalli, Pudukkottai, Thanjavur, Tiruvarur, Nagapattinam, Mayiladuthurai distrik jong ka Tamil Nadu, bad ka thaiñ Karaikal, la ïathuh ka tnat IMD ha ka jingïakren bad ki nongthoh khubor.
U Myntri Rangbahduh u Narendra Modi un sa pyllait bad pyntreikam ïa ka skhim kaba T.24,000 klur halor ka jingthmu pyntreikam ïa ka Particularly Vulnerable Tribal Groups (PVTG) ha ka sngi ban rakhe ïa ka ‘Janjatiya Gaurav Divas’ ha ka 15 tarik, Naiwieng kata mynta ka sngi ha Jharkhand, la ïathuh ka shlem treikam jong u ha ka Lah Sngi U Blei.
Nalor nangta un sa plie paidbah ruh ïa ka ‘Viksit Bharat Sankalp Yatra ban pyllait ïa ka jingsiew kaba 15 jong ka PM-KISAN, un sa plie bad buh ruh ïa u mawnongrim jong kiba bun ki Project ha ka jylla.
Kumba la mut lypa, la ong ba u Modi mynta ka sngi, ka 15 tarik, un sa leit jngoh ïa ka Bhagwan Birsa Munda Memorial Park cum Freedom Fighter Museum ha Ranchi.
Hadien kane un sa leit sha ka shnong Ulihatu Village, kaba dei ka jaka ba la kha ïa u Bhagwan Birsa Munda, ha kaba un sa leit buh syntiew ha u durmot jong u Bhagwan Birsa Munda.
U Modi un sa long u Myntri Rangbahduh uba nyngkong eh ban sa leit jngoh ïa ka shnong Ulihatu kaba  dei ka jaka ba la kha ïa u Bhagwan Birsa Munda, la ong ka jingthoh ba la phah na ka jaka treikam jong u Myntri Rangbahduh.
Ka kynhun nongbishar kaba kynthup ïa ki lai ngut ki dkhot jong ka Kerala Lokayukta ha ka Lah Sngi U Blei ki la kyntait ïa ka jingmudui mukotduma kaba long pyrshah ïa u Myntri Rangbah u Pinarayi Vijayan bad ïa kiwei pat halor ka jingshah kynnoh ba ki la donkti ha ka ban kamai beaiñ ïa ka spah na ka Chief Minister’s Distress Relief Fund (CMDRF) ha ka por ba la synshar da ka kynhun Left Democratic Front (LDF).
Ka jingïatai nia halor kane ka mukotduma ka dang don ha ka kynhun jong ki riewsaiñ pyrthei naba ka kynhun ba ju ïakhun pyrshah halor ka kam bamsap ka la lah ban pyndep ïa ka jingbishar bniah halor kane naduh u Lber jong u snem ba la lah.
Ha u bnai Ïaïong jong une u snem, ka Lokayukta ka la rah noh ïa kane ka bynta sha ka kynhun jong ki lai ngut ki dkhot na ka bynta ban ai ïa ka rai kaba khatduh halor kane, naba ki la don ki jingïapher jingmut hapdeng arngut ki nongbishar jong ka kynhun ba dei tohkit.
Ha u snem 2018, u R S Sasikumar, uba long u dkhot barim jong ka Syndicate jong ka Kerala University, u la buh ka jingmudui pyrshah ïa u Vijayan bad ïa ki 17 ngut ki dkhot jong ka kynhun Cabinet ha katei ka por halor ka jingkynnoh ba ki la pyndonkam bakla ïa ka CMDRF.Ka National Investigation Agency (NIA) ka la kurup noh ïa phra tylli ki jingdon jingem jong arngut ki dkhot jong ka kynhun lehnoh Lashkar-e-Taiba (LeT).
Kumba la ïathuh ka khubor ba la pyllait da ki heh jong ka kynhun tohkit, la ong ba ïa ki jingdon jingem la kurup noh da ka ïingbishar kaba kyrpang jong ka NIA ha Jammu hapoh ka jingtreikam jong ka kyndon 33 (1) jong ka UA(P) Act.
“Kine ki jingdon jingem ki dei ki jong u Mohd Shafi Wani, u khun jong u Ghulam Mohi-ud-din Wani, bad u Mohd Tika Khan, uba dei u khun jong u Abdul Ahad Khan, kine baroh arngut ki dei ki nongshong shnong jong ka distrik Pulwama kiba dei ki dkhot jong ka kynhun LeT… Ki la don baroh phra tylli ki jingdon jingem kiba dei jong kine ki arngut kiba la shah kynnoh ïa kiba la shah kurup noh," la ong ka jingthoh.
U Mohd Shafi Wani bad u Mohd Tika Khan ki la shah mudui pyrshah ha ka  NIA ha kaba ïadei bad ka jingpynïap ïa uwei u pulit jong ka Jammu-Kashmir bad pyllait da ka bor ïa u lehnoh Pakistan uba dei jong ka kynhun LeT u Naveed Jatt da kaba siat ïa ka kynhun jong ki pulit.
“Da ka jingai hukum jong u heh nongïalam jong ka kynhun LeT uba na Pakistan, ki arngut kiba la shah kynnoh ha ryngkat ka jingïarap jong kiwei pat, ki la ïasuhbuit bad pyllait ïa u Mohd Naveed Jatt ba la tip ruh da ka kyrteng kum u Abu Hanjulla na kti jong ki pulit da kaba siat ïa ka kynhun jong ki pulit ka J&K ha SMHS Hospital Srinagar ha ka por ba u Naveed Jatt u la shah ïalam na ka bynta ban phah khmih bniah ha ka liang ka koit ka khiah jong u.
"Ki jingdon jingem jong u Mohd Tika Khan ki kynthup ïa lai tylli ki jaka, katba ki jingdon jingem jong u Mohd Shafi Wani ki kynthup ïa saw tylli ki jaka bad ka ïingsah.
Ka kyndon 33(1) ka la ai jingbit na ka bynta ban kurup ïa ki jingdon jingem kiba dei jong ki briew kiba la shah kynnoh ne shah mudui hapoh ka kyndon ba la shah pynhap hapoh ka Chapter IV ne VI jong ka UA(P)A.Ha une u snem, ka NIA ka la ïoh ban kurup ïa kumba 46 tylli ki jingdon jingem ha Jammu and Kashmir hapoh ka kyndon 33 (1).
Ki jingdon jingem kiba la shah kurup hapoh ka jingtreikam jong ka kyndon 33(1) kin shah pynduh noh wei ba uba la shah kynnoh u la shah rai pynrem na ki kam beaiñ jong u.
Haduh mynta ka NIA ka la ïoh ban kurup haduh 96 tylli ki jingdon jingem ha J&K.Ki la don kumba 39 ngut ki shipai Myanmar kiba la shahkem bad shah ïalam sha ka jaka treikam jong ki pulit ka Zokhawthar kaba don ha Mizoram halor ka jingjam beaiñ na ki bynta khappud jong ka Myanmar hadien ba ki la shah kthong ha ki shipai jong ka People’s Defence Force.
Kumba la ïathuh ka tyllong khubor la ong ba ki la don mar 60 ngut ki shipai ha ki jaka treikam jong ki shipai ka Myanmar.
Kumba la ïathuh ka tyllong khubor, la ong ba ki shipai jong ka tnat  PDF ki la pynïap ïa kiba bun ki shipai ka Myanmar Army ha ki ar tylli ki jaka treikam jong ki.
Wat lada ki shipai ka tnat Myanmar Army ki la pyndonkam da ki liengsuiñ thma bad ki Helicopter, ki shipai PDF ki la tur sha ki ar tylli ki jaka treikam jong ki shipai ka Myanmar kiba don ha ki bynta khappud jong ka Mizoram.
Ka kynhun Young Mizo Association (YMA) ka la khmih bniah na ka bynta ki poiwir na Myanmar bad na ka bynta kito kiba la mynsaw na ki jingïakynad jong ki shipai ha kaba la mih ka jingïasiat naduh ka lah sngi U Blei.
Ka YMA Sub-Headquarters, ha Champhai, ka la noh synñiang da ka snam kumba 42 unit na ka bynta ki briew kiba la mynsaw.
Ha kaba ïadei bad kane, ki la don kumba 21 ngut ki briew kiba la mynsaw, kynthup ki riewpaidbah, ha kaba kine ki la shah pynkit sha Champhai District Hospital; uwei napdeng kine kiba la mynsaw u la khlad noh ha ka lynti ban pynpoi sha ka jaka ai jingsumar na Zokhawthar.
Ki la don kumba phra ngut ki briew kiba la kham mynsaw jur kiba la shah pynkynriah noh sha Aizawl na ka bynta ban pynïoh ki jingsumar ba kham bha na ka bynta jong ki.
San ngut ki la poi lypa ha Aizawl.
Sa ïa lai ngut kiwei pat la thmu ban pynkynriah sha kajuh ka jaka ai jingsumar.
Kine ki la shah suamr ha Trinity Hospital bad ka Ebenezer Hospital.
Ka Central Bureau of Investigation (CBI) ka la buh da ka jingmudui pyrshah ïa u Deputy Chief Engineer barim jong ka Northeast Frontier (NF) Railways, ha Guwahati, jong ka jylla Assam.
Ka jingmudui ba la buh da ka CBI pyrshah ïa u Deputy Chief Engineer barim jong ka Northeast Frontier (NF) Railways ka ïadei bad ka jingdon jong ka jingkamai ïa ka spah da ka lynti kaba beaiñ.
Ïa ka mukotduma la mudui da ka CBI ha ka 20 tarik, Naiwieng jong u snem 2021 pyrshah ïa uba la shah kynnoh ha kaba ïadei bad ka jingpynshisha ba u la kamai ïa ka spah bymhok.
Shuh shuh la kynnoh ba ha ka por ba la khmih bniah naduh ka 01.01.2013 haduh ka 31.12.2019, uba la shah kynnoh u la lum ïa ka pisa da ka lynti kaba beaiñ kaba la kot sha palat T.2 klur.
Ka CBI ka la pynlong ïa ka jingleit khynra sha kylleng ki jaka ba don ki jingïadei bad une uba la shah kynnoh kaba la long ha Jorhat bad Guwahati.
Ha kane ka por ba la pynlong ïa ka jingleit khynra, la ïoh ban kurup ïa ki kot ki sla kiba ïadei bad ki jingdon jingem ki bym lah ban pynkhih, ki shabi jong ki Locker bad kiwei pat ki tiar kiba long beaiñ.
Ka Ryndia, kaba dei ka jaiñ kup tynrai ka jaitbynriew Khasi na ka bynta ki shynrang, ka dang ap mynta ban ïoh ïa ka ‘Geographical Indication (GI) tag’ kum ka jingithuh ïa ka jinglong tynrai haba pynmih ïa ka jaiñ na kane ka Jylla.
Ka ‘GI tag’ ka dei ka dak kaba ju buh ha kino kino ki tiar kiba don la ka jong ka tynrai haba ïadei bad jingshna lane haba pynmih ïa ki tiar.
Ka Ryndia ka dei ka jaiñ kaba kyrpang kaba ju pyndonkam da ki rangbah ha kino kino ki sngi khraw kum ki jingrakhe, jingïalang bad haba don ki kam kiba kham kyrpang ha ïing ha sem.
U Commissioner and Secretary ka tnat Textiles ka Sorkar Jylla, u Bah FR Kharkongor u la ong ba da ka jingkyrshan jong ka tnat Textiles ka Sorkar Jylla na ka liang u President ka Ryndia Producers Organisation u la dep phah jingthoh na ka bynta ban ïoh ïa ka ‘GI tag’ na ka bynta ka Ryndia ha kaba la phah ïa kane sha ki bor ba dei peit ïa ka GI.La ong ba ïa ka jingthoh kaba la phah, la dep ban pdiang bad ïa ka sngi ban sngap ïa ki jingpynsngew (hearing), dang ap ban ïoh ïa ka jingbuh tarik.
Kum shu pynkynmaw, ka Ryndia ka dei ka jaiñ kup tynrai u Khasi kaba la thaiñ da kaba pyndonkam ïa u ksai Ryndia uba mih na kane ka Jylla khamtam ha Ri Bhoi District bad kiwei kiwei ki jaka.
Ka rynsan ka long kaba la khreh na bynta ka Meghalaya ban pynlong ïa ka tamasa dienglieng ne ka ‘Shillong Cherry Blossom Festival 2023’ wat hapdeng ba ki surok bad ki lynti ïaid ki kdup ïa ki dienglieng kiba saw-blad (pink) bad kiba lieh.
Ki nongwan jngoh kai pyrthei na kylleng ka ri bad nabar ri kumjuh sa shisien ki phai khmat katba ka Jylla ka rakhe ïa ka jingtynnad mariang bad ka sap ka phong ha kajuh ka por ha ryngkat ki kyrteng ba paw jong ka put ka tem bad na ki karkhana pynbyrngia.
Haba kren sha ki lad pathai khubor dang shen, u Myntri ka tnad kam jngoh kai pyrthei, u Bah Paul Lyngdoh u la ong, “Kan don ka jingwan tuid kaba 30,000 ngut ki nongwan ha ka shi sngi, kaba mut ba ha kaba kut jong ka tamasa, kin sa don 1 lak ngut ki nongwan sha ka tamasa.
Kumba 90% na kiba wan, la khmih lynti ba kin dei ki nongwan jngoh kai na shabar ba kynthup ïa kiba nabar Jylla bad nabar ri kumjuh.
"Ka tamasa kan wanrah ïa bun bah kiei-kiei ba kynthup ïa ka jingïakop ‘Cosplay’, jingïakop rynsan ‘thei bhabriew, jingïakop rwai, nalor kiwei-kiwei.
Katei ka tamasa kan long ha RBDSA Sports Complex, Madan Kurkalang, Bhoirymbong, Ri-Bhoi District.
Ka tamasa dienglieng mynta u snem ka dei ka jingrakhe ïa ka lariti, ka sap ka phong bad ka put ka tem, bad ka kylla mynta u snem kan wanrah ruh ïa ki nongrwai ‘Pop’ kumjuh ki DJ bapher-bapher.
Ki nongïashim bynta ha ka sngi nyngkong jong ka tamasa (17 tarik Naiwieng) ki long – Sanam, Hybrid Theory, SURL, Kenny Musik, 4th Element, The Band Phantasm, DBRYN, Gwyneth, Dalariti, CYCO, Aminio, Dr.Legend, Chevinia.
Katba ki nongïashim bynta ki ban pynshongshit ha ka sngi ba-ar kin kynthup ïa u nongrwai na Amerika, ‘NE-YO’, Meba Ofilia, Pink Panda, Snow White, Rahul Rajkhowa, Street Stories – Banjop, Empirical Tribe – Tenny, Zethan, Ricaa Stella bad Banker Kharkongor.
Shuh shuh ha ka sngi kut, ki nongwan tamasa kin ïoh ban sakhi ïa u dkhot barim ka kynhun ‘Boyzone’ – Ronan Keating, Jonas Blue, Lou Majaw, Blue Temptation, Da Minot, Nokpante, Rhem, Favian, Wanjop Sohkhlet, Banrap, Youngg Nate, Meban, Quills, Lamphrang bad Toshan.
Katei ka jaka ka don ha shi lynter ka National Highway-40, ka lynti ban pynduna ïa ka jingdheng kali ha ka ‘Cherry Blossom Festival’ kan long ha shi lynter ka surok Guwahati-Shillong, Mawïong-ISBT Bypass bad Mawdiangdiang Bypass.
U Symbud Myntri Rangbah ka jylla, Bah Prestone Tynsong, u la lum ïa ka jingïalang bad ki ophisar kiba dei na ki tnat treikam bapher bapher ka Sorkar Jylla na ka bynta ban ïaid beit ka rukom pyntrei ïa ki projek la ka dei ki projek kiba shna thymmai kynthup ki projek kiba ïadei bad ka jingshna surok.
Haba kren sha ki lad pathai khubor hadien ka jingïalang kaba la long ha Secretariat ha ka Sngi Ba-ar ka 14 tarik Naiwieng 2023, u Bah Prestone u la ong ba ha kane ka jingïalang bad ki tnat treikam bapher bapher jong ka Sorkar Jylla, la ïakren kumno ban pynkhlaiñ ïa ka rukom treikam jong ka PWD lada long ha kaba shna thymmai ïa ki surok, ban maramot bad kiwei kiwei ki jingpyntrei.
U la ong ba kumba long mynta, ka Meghalaya ka don haduh 10 hajar KM ki surok kiba ka Sorkar Jylla ka peit lait noh jong ka National Highway Authority of India (NHAI) bad ka National Highway Infrastructure Development Corporation Limited (NHIDCL).
Kumta u la ïathuh ba shen ka Sorkar kan sa wanrah ïa ka Office Memorandum kaba don ïa ki jinglum jingtip kiba bniah kiba la dep ban ïakren katkum ka jingbatai ne Presentation kaba la pyni, khnang ban sngewthuh kino ki surok kiba la kheiñ ba ki dei ki surok bah, kino ki surok rit ne surok shnong nalor kiwei kiwei ki projek.
Kumta ha kane ka jingïalang la dep ban ïakren sani bha bad shen yn sa pynmih ïa ka Office Memorandum haba ïadei bad kane ka bynta.
Haba ïadei bad ka jingdawa jong ki paidbah ka thaiñ War Jaiñtia ban leh eiei noh ïa ka Dhar Construction Company kaba ki la kynnoh ba ka la shna torti ïa ka surok kaba tang hadien 2 bnai ba la dep shna, ka jinglong jingman jong ka surok ka la jot rathai, na ka liang U Bah Prestone u la ong ba ïa mynta ym pat lah ban ong ei ei ha kaba ïadei bad kane, hynrei yn ailad shwa ba ka kam kan ïaid bad hadien ba la ïoh lut ïa ki kaiphod, yn sa lah ban bishar namar kane ka dei ka surokbah kaba peit da ka NHAI bad ka khlem hap hapoh ka jingpeit jong ka Sorkar Jylla ha kaba ka bor ka shong ha ka NHAI.Ka Sorkar Jylla ka dang ap ïa ka jingai ktien na ka liang jong ka Hynñiewtrep National Liberation Council (HNLC) na ka bynta ban pynïaid shakhmat ïa ka jingïakren ïasuk.
Haba kren sha ki lad pathai khubor ha ka Sngi Ba-ar, u Symbud Myntri Rangbah ka jylla u Bah Prestone Tynsong u la pyntip ba mynta ka sorkar ka dang ap ïa ka jingai ktien na ka HNLC bad ruh la kyrpad ba ki nongïalam ba hakhmat ka seng kin wan noh dalade sha ka jingïakren ïasuk ban wan.
U Bah Prestone u la ong ba kumba ka long mynta na ka liang ka Sorkar Kmie bad ka Sorkar Jylla ki long kloi beit ban bteng ïa ka jingïakren bad ka HNLC, bad mynta ka sorkar ka dang ap ka jingai ktien na ka liang jong ka seng.
“Ïa mynta ngi dang ap ka jingai ktien na ka liang ka HNLC, namar haduh mynta ki nongïalam ba ha khlieh duh ka seng kim pat wan satia ban ïashim bynta ha ka jingïalang ïakren ïasuk.
Kumta ngi la phah leit phai ïa ki dkhot ka seng ha ryngkat ka jingkyrpad bad ka jingkyrpad jong ngi ka long ba ynda ki la long kiba la khreh ba kin sngewbha ban pyntip sha ngi, naba ngi dang ap ban bteng biang ka jingïakren," la ong u Bah Prestone.
U Bah Prestone u la ong, “Ka jingïakren ba pura ka dang long tang shisien bad ba kane ka jingïakren ruh ka dang dei tang ba ki dkhot ba kham hapoh ka kyrdan bad kumta ngi kyrpad ba ha ka jingïalang ban wan, la dei ban ïadon lang da ki nongïalam ba ha khlieh duh, ban ïoh pynïaid shakhmat ïa ka jingïakren lyngba ka miej ïakren ïasuk.
".
Ka Garo Hills Autonomous District Council (GHADC) ka la ïaid shakhmat bad leh ïa kaba donkam hadien ki khubor halor ka jingdon jong bun bah ki jaka tih bad tylliat maw ba treikam be-aiñ ha ka thaiñ Gomaijhora, ha ki jaka thor ka West Garo Hills.
Ka khubor hynnin ka sngi ka kdew ïa kumba 12 tylli ki jaka tih maw bad kumba 4 tylli ki jaka tylliat kiba la pynïeng bad treikam be-aiñ ha ka thaiñ wat hapdeng ka jingdon jong ka khyrdop peitngor ka GHADC bad ka ophis ka Forest Development Corporation of Meghalaya (FDCM).
Hadien ba la phah jingtip sha u CFO, u Rangkhu N.Sangma halor ki kam be-aiñ kiba treikam hapoh ka thaiñ, la phah ïa ka kynhun ka GHADC – Phulbari Forest Range hynne ka step ban tohkit halor katei ka bynta.
Hynrei, kumba da tip lypa ba kan don ka jingkhynra hadien katei, ki trai par maw ba treikam be-aiñ ha ryngkat ki nongbylla lem bad ki tiar ki tar ki la phet krad na ki jaka treikam jong ki.
Haba ka kynhun ka la poi, kaba bun na katei ka jaka la dep pynkhuid lut.
Hynrei uwei na ki nongbylla u la kum ieh noh shadien ïa kawei ka kor ba la pyndonkam ban kjit um hadien ba ki la shah kthong ha katei ka kynhun.
Ha kajuh ka por, la lap shuh ïa ki tiar ba la pyndonkam ha ka ban tih bad khat nalor kiwei-kiwei na kiba bun ki jaka ba katei ka jingtih be-aiñ ka treikam.
Ïa kitei baroh la kurup bad wanrah noh sha ophis Phulbari da ka kynhun kaba la leit sha katei ka jaka.
“Kiba bun na kine ki briew tikna ba ki pyndonkam ïa ki jingpynbthei ban khong maw lym kumta yn ym lah ban pynpra ïa katei ka jaka baheh ha ka por kaba lyngkot.
Ka FDCM ka la dei ban pyntip sha ngi halor kane ha ka jaka ban kynjoh sha kiba halor jong ki, kumjuh ki nongtrei khyrdop ka GHADC.Ïa ka jingïadon bynta jong ki ngi pynrem jur," ong ki tyllong khubor ba tikna ka tnad khlaw.
Ka tnad khlaw ka GHADC ha kawei ka liang ka la kular ba kan sa pynshitom ïa kito kiba pynkheiñ aiñ.
Ka President jong ka Meghalaya ASHA Workers Union ka Kong M June Myrsing ka la khyrwit da kaba tyngeh ïa ka jingpynshai ba la pynmih paidbah na ka tnat ka koit ka khiah jong ka Sorkar Jylla halor ka jingsangeh treikam khlem buh por jong ki ASHA.Haba kren ha ka jingïalang ha Ladthadlaboh, Jowai ha ka Sngi Ba-ar, ka Kong Myrsing ka la ong ba ka Myntri ka tnat ka koit ka khiah ka Kong Ampareen Lyngdoh ka la kyrpad ïa ki ASHA ban bteng ïa ka jingtrei ka jong ki, hynrei ka khlem ai pat ïa kano-kano ka jingpyntikna ne kular ïa ki ASHA.Ha kaba ïadei bad ka jingkam jong u Joint Secretary ka tnat Health and Family Welfare u TG Momin ba ka tnat ka la shimkhia halor ka jingeh jong ki ASHA da kaba ka sorkar ka la pyllait bun ka pisa kaba dei na ka bynta ka jingsiew ka jong ki, ka Kong Myrsing ka la pynshai da kaba ong ba kane ka pisa ba ka sorkar ka kam ba ka la pyllait, ka dei naduh u snem 2013 bad ka jingïakhih jong ki ASHA ka dei jong u snem 2023.
“Wat kwah ban phai dien ïa ka jong u snem 2013 namar lada phaidien kan long ka jinglehraiñ ïa ka Sorkar Jylla namar kata ka pisa kaba ki pyllait ka dei ba ka sorkar ka shah ram halor ki ASHA da kaba ki khlem siew ïa ka Meghalaya ASHA Benefit Scheme (MBS) bad Meghalaya Maternity Benefit Scheme (MMBS), la ong ka Kong Myrsing.
Ha kaba ïadei bad ka jingkam jong ka sorkar ba ki ASHA kim duna ka jingïoh ïa ka 7000 haduh 8000 ha ka shibnai, ka Kong Myrsing ka la ong ba na ki hynñiew hajar arphew ngut ki ASHA ha Meghalaya tang 10 ngut ki ASHA kiba ïoh ïa kata ka 7000 haduh 8000 bad kata ruh tang shisien ha ka shisnem.
Nalorkata, ha kaba ïadei bad ka jingong jong ka sorkar ba ka la pyrshang ban pynhun ïa ka jingdawa jong ka Meghalaya ASHA Workers Union da kaba kloi ban pynmih ïa ka Mobile App ba ai kyrteng ASHA First, ka Kong Myrsing ka la ong ba ha kaba nyngkong ki ASHA ki kyntait namar kiba bun ki ASHA kim nang kumno ban kam (claim) ïa ka incentive jong ki na Apps hynrei dei lyngba ka jingïakren bad jingkyrpad lang jong ki nongïalam jong ka Union, kumta ki Asha ki kohnguh.
Ka sorkar jylla lyngba ka tnad Arts & Culture kan sa pynlong ïa ka prokram Janajatiya Gourav Divas ha ki ar sngi lynter ka ban sa sdang ha ka 15 tarik u Naiwieng 2023, ban ïasnoh kti lang bad baroh kawei ka ri ha ka ban rakhe bad kynmaw burom ïa ki jingnoh synñiang bapher bapher jong ki riewïaleh laitluid kiba dei ki riewlum bad kumjuh ban batai khyndiat khynsoit shaphang ki khusnam kiba la ïoh ha ka jingïaid lynti jong ki paid riewlum.
Haba kren sha ki lad pathai khubor ha ka Lah Sngi U Blei, u Commissioner & Secretary jong ka tnad Arts & Culture ka Sorkar Jylla, u Bah Federick Roy Kharkongor u la ong ba ha katei ka sngi sdang yn plie ïa katei ka prokram da ka jingïaid paidbah kaba yn pynher lama da u Chief Secretary ka jylla ka ban sdang na Khyndailad bad kan kut pat ha U Soso Tham Auditorium ha kaba u Myntri ka tnad Arts & Culture, u Bah Paul Lyngdoh un long u kongsan katba u CEM ka KHADC, u Bah Pynïaid Sing Syiem un long kum u Symbud kongsan.
Nalor kata, ha katei ka sngi kan sa don ka jingkynmaw burom ïa ki lai ngut ki riewïaleh laitluid ka jylla da kaba buh syntiew ha u motdur jong ki uba don ha U Soso Tham Auditorium.
Ha katei ka sngi kin sa don ruh ki jingïadie ïa ki bam ki dih kiba la shet tynrai, ki jingshad bad ki jingtem jingput tynrai.
Shuh shuh ha katei ka sngi kan sa don ruh ka jingpynithuh kyrpang ha ryngkat ka jingai jingïarap ïa ki 6 tylli ki shnong hapoh kane ka jylla kiba la pynneh pynsah ïa la ka lariti lyngba ki sap kyrpang ba ki don.
U Bah Kharkongor u la ong ba ha ka sngi kaba ar pat ha ka jingïatreilang bad ka Sankardev College, kan sa don ka Meghalaya Dance bad ka jingshad tynrai jong ki katto ki jingshad kiba ym ju kham ju ïohi koit ha ka juk kaba mynta.
U Bah Kharkongor u la pyntip ruh ba ka tnad Arts & Culture kan sa pynlong biang ïa ka Trihills Ensemble-2 ha ki arsngi lynter ka ban sa long ha ka 24 bad ka 25 tarik u Naiwieng 2023 ka ban long kum shibynta ban pynim pynneh ïa ka riti ka dustur, ki jingshad tynrai, ki jait jingshet tynrai, ki jingrwai jingsiaw tynrai jong ki Khasi, ki Jaiñtia bad ki Garo ka ban sa pynlong hapoh U Soso Tham Auditorium ha kaba u Myntri Rangbah ka jylla, u Conrad K Sangma un long kum u Kongsan katba u Myntri ka tnad Arts and Culture, u Bah Paul Lyngdoh un long kum u Symbud kongsan.
“Ka jingthmu jong kane ka Trihills Esemble ka long ban kyntiew bad pynneh ïa ki dustur bad ki jinglong kyrpang jong ki Khasi, ki Jaiñtia bad ki Garo bad kan long ruh kum ka jingleit phai dien biang sha ki por barim bajah ha kaba kan long kum ka jingai jinghikai ïa ki khynnah bad ki briew kiba mynta ha ryngkat ka jingïalehkmen", la ong u Bah Kharkongor.
Palat 250 ngut ki ‘riew kynthei kiba la sem lut pura da ka jaiñsem rong jngum ki la mih sha surok bah jong ka Nongbah Jowai ha ka Sngi Ba-ar ha ryngkat ka jingkynhoi dawa ïa ka sorkar jylla ban sngap ïa ki jingdawa jong ki.
Kitei ki ‘riew kynthei ki dei ki ASHA kiba la long kita ki first responders ne ki nongïarap kiba nyngkong ha ka por ba ïakhun ïa ka khlam COVID-19 bad kumta ki dei ruh ki “COVID Warriors.
"Kine ki ASHA ki la mih sha surok da ka jingïaid paidbah naduh na madan Tympang Iawmusiang Jowai lyngba ka surok bah Iawmusiang ter ter shaduh New Hills bad ki la pynkut ha madan Ladthadlaboh.
Ki la rah ki placard bad ki banner kiba la thoh ïa ki jingdawa jong ki ban pynkiew noh ïa ka bai bnai jong ki.
Nalorkata, kiwei ki khubor lyngba ki jingthoh placard ki long, ‘Ngim lah shuh ban treimon sngewbha, wat iehbeiñ ïa ngi ko sorkar’, ‘MDA Government Down Down’, ‘Ia ngi phi siew 2000, phi kam pat 5000, kaba tam 3000 ka don bad no?Don napdeng ki ASHA kiba dang don khyllung rit, ki la bah ïa la ki khyllung rit bad ïaid kjat ym duna ïa 2 kilometre tam ban pynsngew sha ka sorkar ïa ka jingdawa jong ki.
Ynda la kut ka jingïaid paidbah, ki la pynlong ïa ka jingïalang paidbah ha madan Ladthadlaboh kaba katto katne por.
Ka nongïalam jong ASHA ha Meghalaya ka Kong M June Myrsing ka la kynnoh ba ka Sorkar Jylla ka kwah ban pynïaleh thma hapdeng ki ASHA bad ki Anganwadi bad ruh ka kwah ban pynïaleh thma ïa ki ASHA bad ki bor shnong.
Katei ka nongïalam ASHA ka la kynthoh ïa ka jingkren jong ka Myntri ka koit ka khiah ka Kong Ampareen Lyngdoh, ka la ong ba ki ASHA ki wan ban ujor ïa ka jingïoh jong ki Anganwadi.
Ka Kong Myrsing ka la ong ba ka Meghalaya ASHA Workers Union kam pat ju ujor eiei ha kaba ïadei bad ki nongtrei Anganwadi namar ki sngewthuh ba kum ki ASHA ki don ka jingïatreilang bad ki Anganwadi kiba don ha ki shnong ki thaw.
“Kat da ka Myntri kaba shong ha ka shuki, ka la dei ban pyrkhat kumno ban kren ym ban pynïakhih thma ïa ki briew kiba don hapoh kajuh ka jylla bad lada ki don kino-kino ki jingïaleh ne jingeh dei ma ka kum ka Myntri ban shim ïa ka jingkitkhlieh bad ban sop lane ban tem ïa ka ding hashwa ba kan klang.
Ha kaba ïadei bad jingong ka sorkar ban ai jinghikai ha ki VHC (Village Health Council) ba kin trei ïa ka kam katba ki ASHA ki dang don ha ka jingsangeh treikam ne Strike, ka Kong Myrsing ka la ong ba ka sorkar ka la sdang ban pynïashrut ïa ki ASHA sa bad ka shnong ka thaw.
Ka la ong kam dei ka kam kaba suk ïa ki VHC ba kin lah ban leh ïa ka kam jong ki ASHA namar ïa ki ASHA la ai jinghikai da ki bun bun snem na bynta kane ka kam.
Kane ka sorkar ka la shu kren lamwir bad pyrshang ban pyntieng kohtympan ïa ka Meghalaya ASHA Workers Union, hynrei ki ASHA ka Meghalaya ki dei ki riewshlur bad lada don mano mano kiba nud ban weng ïa ki ASHA ha ka por jong ka jingïakhih ka Meghalaya ASHA Workers Union kan nym shongthait, ong ka Kong Myrsing.
Ka President ka la pynbna ruh ba ka Meghalaya ASHA Workers Union kan nym leit trei ne pyndem katba ka sorkar Jylla kam pat ai kano-kano ka jingpyntikna kaba pynhun ïa ki ASHA.Ki pulit ka East Khasi Hills bad Ri Bhoi District ki la kem ïa u President ka Ri-Bhoi Youth Organisation (RBYO), u Baïateilang Lapang halor ki jingdawa pisa na ki petrol pump, bad na ka liang u SP ka Ri-Bhoi district u la ong ba ka jingkem ïa u kam don jingïadei eiei bad ka tamasa Cherry Blossom.
Haba ki nongthoh khubor ki ïoh ban ïakren bad u SP ka Ri Bhoi u Giri Prasad u la ong ba ïa u Lapang la kem nyngkong halor ka jingdawa pisa ha Ri Bhoi bad sa kawei pat ka dei ka jingdawa pisa ha East Khasi Hills district ha kaba la don ka jingujor pyrshah ïa u ha Thanat Laban.
Kumta u la ong ba ki pulit ki kem halor ki nongrim ym ba ka don jingïadei bad ka Cherry Blossom.
Ha kawei pat ka liang, u SP bad DC ka Ri-Bhoi district, ki la ïathuh ba ka jingpynkhreh khamtam haba ïadei bad ka jingbuh ïa ki nongpahara ka la ïaid shakhmat ha kaba la don ruh ka jingïakren bad jingpynbeit lang bad ki shnong lem bad ki nongpynïaid ïa ka tamasa Cherry Blossom.
Ki SP bad DC ka Ri Bhoi bad East Khasi Hills district ki la don ruh ka jingïakynduh lang bad kiwei pat ki ophisar na ki tnat treikam bapher bapher ha Secretariat ha ka Sngi Ba-ar ban ïakren shaphang ka jingpynlong ïa ka tamasa kaba ïaid beit.
Ka kynhun Search & Rescue ha ka Sngi Ba-ar ka la lap bad ïoh pyllait im ïa u Commandant ka tnad Border Security Force (BSF) uba la jah lynti hapoh Nokrek Biosphere Reserve, West Garo Hills.
U Raj Narayan Mishra uba khmih ïa ka 200 Battalion jong ka BSF, uba shakri ha Praharinagar, Tura u la jah rngai ha ka Lah Sngi U Blei lajan 8 kynta ha ki khlaw ba rben jong ka Nokrek Biosphere Reserve.
U ophisar ka BSF u la ong ba u Commandant u la leit sha katei ka jaka ban sngewthuh bad tip kham bniah ïa ka khlaw ba rben hynrei u la ïakhlad noh na ka kynhun kaba la leit lang.
“Mar-mar, da kaba buh jingmut ïa ka jingsdang dum sngi bad ka khlaw ba rben, ka kynhun ïatreilang ba kynthup ïa ki pulit ka Jylla, nongshong shnong ka thaiñ bad ka kynhun BSF ka la ïashim bynta ha ka ban wad bad lap ïa utei u ophisar uba la jah rngai," u la ong.
Ki Helicopter jong ki shipai Indian Air Force (IAF) ki la kit ïa ki 42 ngut ki shipai Myanmar na ka shnong Hnahlan kaba don ha Champhai distrik ha khappud Mizoram-Myanmar ha ka Sngi Ba-Ar, shi sngi hadien ba ki la wan rieh tngen sha India na ka daw jong ka jingïakynad bad ki lehnoh ha Myanmar, la ong ki tyllong khubor.
Katkum ka jingïathuh jong u President ka Village Council, kitei ki shipai Myanmar ki la wan phet sha India hadien ba ki ‘riew kieng atiar na ka kynhun Kachin Independent Army (KIA), Chin National Army (CNA), bad Chin Defence Force (CDF) ki la ïoh ban knieh ïa kawei ka ktem jong ki shipai Myanmar.
Ha ka banyngkong, ïa kitei ki shipai Myanmar la wan shaw da ki shipai Assam Rifles sha katei ka shnong hashwa ban kit ïa ki da ki Helicopter.
Ki tyllong khubor ki ïathuh ba lehse ïa kitei ki shipai Myanmar la kit sha Dimapur ha Nagaland.
Lah ban kdew ba ki ‘riew kieng atiar na ka seng KIA, CNA bad CDF ki la leit thombor ïa ki ktem jong ki shipai Tatmadaw (lane ki shipai ka Myanmar) ha ka jylla Chin bad kane ka la pynlong ïa ki shipai ban wan rieh tngen noh sha Mizoram.
Na ka liang ki pulit ka thanat Zokhawthar ha Mizoram ki la bat ïa ki 39 ngut ki shipai Myanmar ha ka miet jong ka Lah Sngi U Blei katba ki la don sa lai ngut kiba la wan poi ha ka Sngi Ba-Ar.
U Lalbiakthanga Khiangte, IGP (Hqrs.
) ki pulit Mizoram u la ïathuh ba ka tnat Korbar Ri jong ka Sorkar Pdeng ka la bthah ïa ka sorkar Mizoram ban aiti ïa kitei ki shipai Myanmar sha ki shipai Assam Rifles kiba dei ki shipai kiba pahara ïa u khappud Myanmar-India.
“Ka lah ban long ba ka tnat bar ri kan pynlong ïa ki jingpynkhreh ban aiti ïa kitei ki shipai Myanmar sha ka sorkar Myanmar lyngba ki shipai Assam Rifles," la ong uwei u heh pulit.
Ka jingthombor ki ‘riew kieng atiar KIA, CNA bad CDF ïa ki ktem shipai Myanmar kiba don ha Khawmawi bad Rihkhawdar ka la wanrah ïa ka jingïap briew ha baroh arliang.
Uwei u ‘riew paidbah uba dei u phet wir ha Mizoram bad hynñiew ngut ki ‘riew kieng atiar ki la duh noh ïa la ka jingim.
Ki la don ruh sa 21 ngut ki ‘riew paidbah na India kiba la mynsaw bad na kine, la pynkit ïa hynñiew ngut sha Aizawl ban ïoh jingsumar.
Watla ki shipai suiñ jong ka Myanmar ki la pyrshang, hynrei ki khlem lah satia ban pyllait ïa ki shipai kiba la shah ker kut.
U Bah Prestone Tynsong uba dang shu shimti dang shen ïa ka kam President jong ka National People’s Party (NPP) Meghalaya u la ong ba um don jingtip eiei satia ban don ka jingpynbor na ki nongïalam ka seng ban ai tiket MP ïa u MLA barim ka Mawhati u Bah Dasakhiat Lamare ban ïakhun    na Shillong Parliamentary Constituency.
“Ngam don jingtip eiei halor kata, bad ngam tip ruh naei phi ïoh ïa kata ka jingtip hynrei na ka liang jong nga, ngam tip eiei ban don kum kata," la ong u Bah Prestone haba buh jingkylli ki lad pathai khubor ba don ka jingpynbor na ki Dhar ban ai ïa ka tiket ïakhun MP sha u Bah Dasakhiat Lamare.
Lah ban pynkynmaw ba dang shen ka la mih ka khubor ha kaba la kynnoh ba imat ka la don ka jingïapher jingmut hapdeng ki nongïalam hapoh ka seng NPP, kata hadien ba u Bah Sniawbhalang Dhar uba dei ruh u Symbud Myntri Rangbah ka jylla u la pynpaw ka jingkwah ba ka NPP kan ai tiket ïa u Bah Dasakhiat Lamare ban ïakhun ïa ka ilekshon MP.Ha kawei pat ka khubor, une u nongïalam ka NPP ha Meghalaya u la pyntip ba ïa ki kyrteng jong ki kyrtong ban ïakhun ha ka ilekshon MP ka ban long ha u snem ban wan na Shillong bad Tura, yn sa pynbna hapoh une u bnai.
Haba kylli, u Bah Prestone u la pyntip ba haduh mynta ki la don haduh 5 ne 6 ngut kiba la wan shakhmat bad pynpaw ba ki kwah ban ïakhun ïa ka ilekshon MP na Shillong Parliamentary Constituency.
Ha kaba ïadei pat bad ka Tura, u la ong ba ka MP ba mynta ka Agatha K Sangma kan dei hi ka kyrtong ban ïakhun ha ka ilekshon MP ka ban sa long.
U khlur ïakura ka Jylla u Shanborlang Marbaniang un pynkhreh ban leit ïashim bynta ha ka Arunachal Pro Boxing ban pynlong ha Arunachal Pradesh ha ka sngi Saitjaiñ.
Ha kane ka kynti kaba mynta u Shanbor ba dang 23 snem ka rta un kiew rynsan ban ïakhun pyrshah ïa u rangïakura na Arunachal u Kumar Gurung ha ka kyrdan ïakura Super Fly Weight 52kg ka ban long ha Itanagar.
Kane ka jingïakhun ha Arunachal kan dei kaba kongsan ha shwa ba un pynkhreh ban kiew rynsan sa ha ka jingïakop bad kiwei ki khlur ïakura kiba nabar ri (International Fight) ka ban mynta u bnai ha nongbah DelhiKane ka long ka sien ba hynriew ba un kiew rynsan ha ka Professional Boxing naduh ba u la khur jingjop ar sien ha ka Marine Pro Boxing Promotion ha u snem 2022 kaba la long ha Mumbai bad ha Gujarat mynta u snem, katba u la ïakhaid pat lai sien ha ka Professional Boxing kaba la long ha u snem 2022 bad 2023 ha Manipur.
Dangshen ha ka Professional Boxing ba la pynlong da ka Vadodara Combat Academy kaba hap hapoh ka jingkhmih jong ka Indian Boxing Council ha Gujarat, u Shanbor u la lah ban pynliem ïa u pynliem ïa u Anakapalli Madanpratap uba na Andhra Pradesh lyngba ka knockout ha ka wat kaba lai jong ka kyrdan ïakura Super Fly Weight 52kg.
Ha kaba ïadei bad kane ka jingleit ïashim bynta, u Shanbor u la pynpaw ïa ka jingkhmih lynti ban ïalehkai bha ha kane ka rynsan ïakura kaba hynriew.
Nga la pynkhreh bha na ka bynta kane ka jingïakhun bad nga khmih lynti ban ïalehkai bha khnang ba ngan lah ban kynjoh sha ka thong.
"Ïa une u khlur ïakura la ai jinghikai da ki ar ngut ki coach kata u Rishanlang Lyngdoh bad u Renold Nongsiej lai sien ha ka shi sngi kata mynstep, mynsngi bad janmiet.
“Kumba ngi la ai jinghikai met bad mynsiem na ka bynta jong u ngi khmih lynti ba un lah ban khur ïa ka jingjop ha katei ka rynsan ïakura," la pynpaw u Rishanlang haba ïakren bad ki nongthoh khubor ha ka sngi Balang.
Ha kawei pat ka liang u Secretary ka Meghalaya Professional Boxing Council (MPBC) u Kampherkii Thangkhiew u la pynpaw ka jingai khublei ïa ki coach kiba la trei shitom met bad mynsiem na ka bynta ban pynbit pynbiang ïa u Shanbor u ban leit ïashim bynta ha ki rynsan ïakura bapher bapher.
U la ai khublei ruh ïa ki katto katne kiba ïarap ban noh synñiang sha kane ka synjuk na ka bynta ban pyntyllun ia ki kam ki jam jong ka.
Ha kaba ïadei bad ka rynsan ïakop jong ka International Fight ka ban ssa long shen ha ka nongbah Delhi, u Secretary u la ïathuh na ka liang ka Indian Boxing Council ka la pynkhreh ïa u Shanbor ban soi noh ïa ka kontrak na ka bynta ki International Fight.
Te kumta u Shanbor un pynkhreh ruh ban ïashim bynta ruh ha ka International Fight ka ban long ha nongbah Delhi ha ka 25 tarik mynta u bnai pyrshah ïa uwei na ki rangïakura uba na Nigeria u Aliu Bamidele Lasisi, uba la jop haduh 17 sien.
Ka Rangdajied United Football Club ka la ïasam mar shi point ha ka jingïakhun pyrshah ïa ka Kickstart na Karnataka ha ka lympung ïalehkai I-League 3 (Third Division) ba la pynlong da ka All India Football Federation (AIFF).
Kane ka la wan hadien ba ki la ïakhaid mar 1-1 kol ha ka sngi Balang ha madan shlem ai jinghikai jong ka Dempo kaba ha Goa.
Watla ka Rangdajied ka la khur ïa ka jingjop ïa ka Millat FC (Maharashtra) da 5-0 kol ha ka jingïalehkai kaba nyngkong, hynrei ha kane ka jingïakhun ka la shem jingeh bad tang mar ïasdang ka jingïalehkai ka la shah thep kol nyngkong ha ka Kickstart lyngba u Abhishekh Shankar Powar ha ka minit kaba 3.
Kane ka shi kol ka la nangpynïoh mynsiem ïa katei ka kynhun kaba na Karnataka ban ïakhun tyngeh.
Ka Rangdajied kam shym la duh mynsiem ha kaba ka la ïakhun tyngeh shuh shuh bad dei hashwa ban kut ka jingïalehkai jong ka kylla step ba ka la lah ban pynphai kylla lyngba ka penalty ba la shut da u Alanki Nongsieh ha ka minit kaba 42.
Ka jingïoh ïa kane ka penalty ka la wan hadien ba u katep ka Kickstart u Reign M u la pynur ïa u Ïeitlang Syiemlieh hapoh ‘box’ bad dei hangne ba u Alanki um shym la pynlehnohei ïa kane ka kabu ksiar na ka bynta ban ïakhaid mar shi kol ha ka kylla step.
Hadien katto katne por ba la bteng ïa ka jingïakhun jong ka kylla miet, ka Rangdajied ka la pynbud biang ïa ka kol kaba ar lyngba u Ïeitlang, uba la ïoh ban pyndei da ka khlieh ïa ka bol ha ka free-kick ba la shut da u kapten u Knerktilang Buam ha ka mint kaba 56.
Watla ka Rangdajied ka la tam shu kol, hynrei ki rangïalehkai ka Kickstart ki la pyrshang ban ïakhun tyngeh bad dei ha ka minit kaba 68 ba ka la ïoh ban pynphai kylla shi kol lyngba u Kharngam Horam na ka bynta ban ïakhaid mar ar kol.
Hashwa ban wai kine ki kynhun ki la pyrshang ban ïakhun tyngeh na ka bynta ban khur ïa ki lai point, hynrei haduh kaba kut kum kim shym la lah ban pynurlong bad kut ha ka jingïakhaid.
Ka Rangdajied kan pynkhreh ïa ka jingïakhun kaba lai pyrshah ïa ka Jeppiaar Institute of Technology FC na Pondicherry ha ka 19 tarik bad ïa ka Dempo SC ha ka 21 tarik mynta u  bnai.
Sa shisien pat ka India ka la lah ban pynliem biang ïa ka New Zealand da 70 run na ka bynta ban jam sha ka final ha ka ICC Cricket World Cup ha ka sngi Balang ha Wankhede Stadium kaba ha Mumbai.
Kane nam jop ka la wan urlong lyngba u Mohammed Shami uba la lah ban pynkhyllem haduh hynñiew wiket.
Kane ka kynhun ïalehkai ka ri hapoh ka jingïalam u Rohit Sharma kum u kapten, ka la shimti shwa ban tied nyng-kong ha kaba ka la kamai 397 run bad sha pynkhyllem 4 wiket ha ki 50 over.
U Virat Kohli uba la khmih lynti ban pynpra ïa ka rekod jong u kapten barim ka Australia u Ricky Ponting, u la lah ban kamai ïa ka spah run da kaba ïoh 117 run na ki 113 bol kaba kynthup ïa 9 tylli ki ‘four’ bad 2 tylli ki ‘six’.
Ïa kawei pat ka spah run la ïoh da u Shreyas Lyer, uba la tied 105 run na ki 70 bol (4x4s & 8x6s), katba u Shubman Gill u bym shym la shah pynhap wiket, u la tied ïa ka shteng spah run kaba 80 run na ki 66 bol.
Haba wan beh ïa ka thong ba la buh da ka India, ka New Zealand ka la shah pynkhyllem baroh ki nongtied na ka bynta ban kamai tang 327 run ha ki 48.5 over.
U Daryl Mitchell u la long u nongtied uba la ioh bun ha kaba u la lah ban kamai ïa ka spah run kaba 134 run na ki 119 bol (9x4s & 7x6s), katba u kapten kane ka kynhun u Kane Williamson u la khyrwit ïa ka shiteng spah run kaba 69 na ki 73 bol (8x4s & 1x6s).
Lyngba kane ka jingjop, ka India kan pynkhreh ïa ka jingïakhun final ka ban long ha ka sngi U Blei pyrshah ïa ka kynhun ka ban khur jingjop ha kawei pat ka jingiakhun semi final hapdeng ka South Africa bad ka Australia, ki ban ïakhun ha ka sngi Palei ha Eden Gardens.
Ka Ladthadlaboh SC ka la khur ïa ka jingjop ha ka lympung ïalehkai Super Division Football Tournament ba pynïaid da ka West Jaiñtia District Sports Association (WJDSA).
Kane ka nam jop ka la wan hadien ba ka la pynliem noh ïa ka Niaw Wasa da 1-0 kol ha ka sngi Balang ha Kiang Nangbah Stadium.
Ka jingïalehkai hapdeng kine ki ar liang mamla, ka la kut khlem don mano mano ba ïoh ban pynkhih jar ha ka kylla step.
Hynrei dei hadien kato katne por ba la bteng ïa ka jingïakhun jong ka kylla miet ba ka Ladthadlaboh ka la ïoh ban thep shi kol lyngba u Buromlangki Salahe ha ka minit kaba 82 kaba la biang pura ban khur ïa ka nam jop.
Ka jingïalehkai ha ka sngi Palei kan long hapdeng ka Sailung Ïalong pyrshah ïa ka Shangpung Lumiawmushai.
Ka Mawtawar SC ka la khur ïa ka jingjop kaba nyngkong ha ka lympung ïalehkai Second Division Football League, hadien ba ka la lah ban pynliem noh ïa ka Marbisu SC da 3-1 kol ha ka sngi Balang ha madan MFA (3rd Ground), Polo.
U Elnathan Wahlang u la khur ïa ka hat-trick na ka bynta ban pynlong ïa ka Mawtawar ban khur ïa ki lai point.
Tang mar ïasdang ka Mawtawar ka la pynkhih jar nyngkong eh lyngba u Elnathan ha ka minit kaba 7 na ka bynta ban tam shi kol ha ka kylla step.
Hynrei dei ha ka kylla miet ba ka Marbisu ka la lah ban pynphai kylla shi kol lyngba u Paul Nongdhar ha ka minit kab 62.
U Elnathan Wahlang u la ïoh ban thep biang sa ar kol (64 & 75) na ka bynta ban khur syndon ïa ka hat-trick bad ban pynlong ïa ka Mawtawar ban khur ïa ka jingjop.
Haba phai sha kawei pat ka jingïakhun kaba la long kham hashwa hapdeng ka Smit SC bad ka Nongrah SC ki la ïasam mar shi point hadien ba ki la ïakhaid mar 1-1 kol.
Tang mar ïasdang ka Nongrah ka la ïoh ban pynkhih jar nyngkong eh lyngba u Dawandappura Pathaw ha ka minit kaba 8, hynrei ka Smit ka la lah ban pynphai kylla lyngba u Bansynran Mylliemngap ha ka minit kaba 30.
Kane ka lympung kan bteng biang ha ka sngi Palei ha kaba ka Sohryngkham SC kan ïakhun pyrshah ïa ka Laitlyngkot SC ha ka por 11:30 mynstep ha 1st Ground SSA Stadium, katba ka Jongksha SC ïa ka Nongkrem SC ha ka por 2:30 janmiet.
Ka Pyndengrei SCSC bad ka Mawlarshong SC ki la ïasam mar shi point hadien ba ki la ïakhaid mar 1-1 kol ha kaba sdang jong ka lympung ïalehkai Super Division ba la tip ruh kum ka NDSA Premier League Football Tournament 2023-24.
Haba phai sha kane ka jingïakhun jong kitei ar tylli ki kynhun ka la long shisha kaba itynnad.
Ka Pyndengrei SCSC ka la ïoh ban pynkhih ïa ka jar nyngkong ha ka minit kaba 8 lyngba u Silbestar Thongni.
Ka Mawlarshong SC ka la ïoh ban pynphai kylla lyngba ka penalty ba la shut da u Hopefulnes Wanñiang ha ka minit kaba 16.
Ha kane ka sngi plie pyrda ïa ka Super Division la donlang ki nongkitkam ka NDSA ba kynthup ïa u Bah B.S.Kharlor, Presi-dent ka NDSA Bah Mt.
Gordon Marngar, Secre -tary ka NDSA, Bah H.D Lyng-doh, Secretary ka Referee Committee, Bah G.J.L Sangriang, dkhot jong ka Football Committee, u Bah G.Syiemlieh, Secretary Football Committee bad kiwei kiwei.
Lah ban kdew hangne ba ha ka Super Division ki don kumba 10 tylli ki kynhun.
Ka jingïalehkai ha ka sngi Palei ha ka por 12:05 mynsngi kan long hapdeng ka Khliehmaw -lieh YC pyrshah ïa ka Tiehrit FC, katba ha ka por 2 baje janmiet kan long hapdeng ka Nong-pyndeng SS& CC pyrshah ïa ka Tiehsaw Pengkyllut SC.U Barland Syngkon marwei u la khyrwit haduh 9 kol ban pynlong ïa ka Old Star FC ba kan khur jingjop ha ka lympung ïalehkai 1st Open to All Veteran Football Tournament ba la pyniaid da ka East Jaiñtia Hills District Football Association (EJHDFA).
Kane ka la wan hadien ba ka Old Star FC ka la pynliem haduh 14-0 kol ïa ka Rymbai Synrang Shahkhaiñ ha ka sngi Balang ha madan Artificial Turf Diengshynrum, Khliehriat.
Nalor ki 9 tylli ki kol ba la thep da u Barland Syngkon, u Genesis Bareh, Synod Nongtdu, Embhahlang Wet, Thrangki Laloo bad Biky Ryngkhlem ki la ïoh thep mar shi kol.
Haba phai sha ka jingïalehkai kaba bud hapdeng ka Border Area bad Daloi FC ki la kut ha ka jingïakhaid hadien ba kim shym la lah ban thep kol haduh kaba kut ka jingïalehkai.
Ka Mupyut SC bad Man Ibha ki la ïasam mar shi point ha ka lympung ïalehkai Super Division Football League ba la pynïaid da ka Amlarem Sub Divisional Sports Association (ASSA) hadien ba kimn shym la lah ban thep kol haduh kaba kut ka jingïalehkai ha ka sngi Balang ha Mini Stadium Ladjap -lem, Amlarem.
Kane ka lympung kan bteng biang ha ka 17 tarik ha kaba ka Seinbhalang Skhentalang kan ïakhun pyrshah ïa ka Jarain C&SC ha ka por 2:30 baje nohphai sngi.
Ka Pay For Right Football Academy bad ka Mylliem Lum SC ki la jam sha ka final ha ka lympung ïalehkai 3rd Division Football League 2023 ba la pynïaid da ka Shillong Sports Association bad kin pynkhreh ban ïaknieh ïa ka nam lahduh ha ka 20 tarik mynta u bnai.
Ha ka jingïakhun semi final kaba la long ha ka sngi Balang ha 1st Ground SSA Stadium Polo, ka shlem ai jinghikai jong ka PFR ka la lah ban pynliem noh ïa ka Meghalaya Police F.T da 1-0 kol.
Ïa kane ka shi kol la thep da u Thymmaibor Mukhim ha ka minit kaba 63.
Haba phai sha ka jingïakhun semi final kaba ar, ka Mylliem Lum ka la lah ban pynliem noh ïa ka Nongkseh SC da 2-1 kol.
U Eliastar Nongsiej u la ïoh ban thep ar kol na ka bynta ka Mylliem Lum ha ka minit kaba 6 & 88, katba ka Nongkseh ka la pynphai kylla shi kol lyngba u Jowel Khongdup ha ka minit kaba 9.
Lyngba kane ka jingïoh rung final, ka PFR bad ka Mylliem Lum ki la kiew kyrdan sha ka Second Division ha kaba kin ïoh ban ïashim bynta ha u snem ban wan.
U nongïalam ba ha khlieh duh ka Balang Katholik, u Pope Francis, u la ong: “Ka jingbamsap jong kiba donbor ka dei kaba siew da ki baduk" (The corruption of the powerful is paid by the poor), bad kane ka jingkren, haba ngi ïa puson bha, ka long kaba dei.
Ka jingbamsap kam dei namar ka jingduk, hynrei ka jingduk ka kynrei namar ka jingbamsap.
Shu kheiñ lada ka skhim jong ki baduk ka dei T.100, hynrei ynda ka la poi sha ka pla jong uta u nongïoh bynta, u ïoh sa tang T.20, shaei ka jah kata ka T.80? Bunsien ka jingjah rngai ka dei namar ka jingdon ki nongbamsap bamngem kiba nud ban knieh ïa ka hok jong ki baduk tang ban myntoi ïalade.
Kane ka pisa ka ju leit sha ki ‘riew saiñpyrthei ne ki bahaïing hasem jong ki lane ki babu sorkar.
Kane kam dei kaba shu kren ha suiñ, hynrei ïa kaba la pynshisha na ka por sha ka por da ki kynhun tohkit kum ka Central Bureau of Investigation, Enforcement Directorate bad kiwei-kiwei na ka jingleit khynra ka jong ki ïa ki ïing ki sem jong ki ’riew saiñpyrthei bad ki babu sorkar ha kaba ki ju ïoh kurup da ki phew ne hajar klur tyngka.
Namarkata, ka bamsap bamngem ka dei ka nongshun bakhraw tam ha kano-kano ka jaitbynriew, jylla lane ka Ri.
Ki nongshim kabu kiba kwah ban bamsap ki wad ïa ki lad bapher-bapher kumno ban khlong ïa ka dud bad ka ngap: naduh ki skhim jong ki baduk, jingshna surok khlem da bud ïa ki kyndon, jingpynpoi umbam umdih kaba don tang ka kor khlem ka um, jingbymsiew khajna sha ka sorkar hynrei da kaba siew sha kiwei pat ki kynhun, jingleh mutlop halor ki jingeh ba ïakynduh da ki paidkar, jingai kam ai jam tang ïa la ki jong ki bahaïing hasem ne ki paralok khlem da peit pat ïa kiwei wat lada ki kham biang ka kyrdan/jingpule, jingpynduh kam pynduh jam ïa kiwei ban ïoh thep kam pat ïa ki bahaïing hasem jong kiba donbor, jingpynkheiñ ïa ki aiñ ki kanun tang na ka daw ba don jingïadei bad kita ki heh ki haiñ, jingpynkynriah kam ïa ki babu sorkar ki bym treh ban kohnguh ïa kaei kaba bthah da ki ’riew saiñpyrthei, bad kiwei-kiwei pat ki kam be-aiñ ba bun rukom.
Ngi lah ban ïa puson hi halor kine ki mat ba la kdew bad ban ai shuh sa da kiwei pat ki nuksa khnang ban kham ïa shai ha ka pyrkhat ka pyrdaiñ bad ka jingsngewthuh.
Ka jingong ba ka jingbamsap ka wanrah ïa ka jingduk ka long kaba dei na ka daw ba ha ka por ilekshon, ki don bun ki nongïakhun kiba shu bet beit da ka pisa ban ïoh ïa ka ‘vote’ jong ki paidbah.
Namar ka jingbun palat ki duk ki suk, ka pisa ruh ka ïaid ïew bha ha ka por ilekshon bad namarkata, sa jop suk kita ki heh spah ha kiba bun ki jaka watla ym dei ha man ki jaka.
Hynrei ynda la dep ka ilekshon, kita ki heh spah ki la klet noh ïa la ka jong ka kamram namar ki sngew ba ki la dep ban thied ïa ka jingjop.
Ha kata ka por ruh, ki paidbah ki mad jingeh namar ym don shuh kiba peit lane sngap ïa ki.
Ban khyllie pat ïa ka spah kaba la dep ban pynlut, kiba la jop kin hap ban thaw ïa kiba bun tylli ki lad bad hangta sa mih ka bamsap ka bamngem.
Lada ka jingpynlut ban jop ilekshon ka long T.50 klur, ka jingkhyllie ka lah ban long da ki spah shah namar yn ym don ba kwah ban shu hun tang ha ka jingïoh ïa ka bai trai, hynrei kwah ruh sa ïa ka sut.
Ka jinglalot bad ka jingrhah kam don jingkut lano-lano, bad namarkata, ki baduk ki nang duk, katba kiba ïoh khur, ki nang ïoh kjit katba ki mon.
Ka jingduk ka khanglad ïa ki paidbah ba kin jied ïa ki briew kiba don shisha ïa ka sap bad ka jingstad bad ka mynsiem ban shakri ïa kiwei.
Wat haba don ki nongïakhun kiba tbit ban ïalam, hynrei namar ka jingduk, ki paidbah ki hap ban ïa beh ïa ka pisa.
Namar ba ki la shim ïa ka pisa, ka rung noh sa ka jingsngew biej ban kyntait ban ai ‘vote’ ïa uta uba la ai pisa.
Na kawei ka jingeh sa sha kawei pat bad kam don jingkut.
Namarkata, ngim dei ban ngeit than ïa ki ’riew saiñpyrthei haba ki ong ba ki kwah ban rat dyngkhong ïa ka jingduk.
Kiba ïakhun ilekshon da ka pisa kin ym kwah da lei-lei ruh ba ka jingduk kan duh kan dam namar lada ka long shisha kumta, ki lah ban ym jop ilekshon shuh lano-lano ruh na ka daw ba ki paidbah kin ym donkam pisa nangno-nangno ruh ban jied ïa kita ki MLA, MDC lane MP.Ban pynklet shipor ïa ka khia ka shon ba ki paidbah paidkar ki mad, ki nongïalam jong ki sorkar ki ju pynmih pat da ki kam kiba laiphew jait laiphew skit ban pynsngewbha kai ïa kiba bun.
Ki paidbah paidkar ki leit sha kita ki tamasa ban kmen bad sngewbha ha ki rukom bapher-bapher.
Ha kato ka khyllipmat, ki klet lut ïa ki jingeh ba ki mad, bad ki ailad ïalade ban shah phyrngop ha ki kam sngewbha.
Ynda la peit mat pat nangto, sa wan ban biang ka jingmut kaba khia.
Hynrei ki mih biang sa da kiwei pat ki kam leh shongshit leh sngewbha, bad kumta shi kumta, ka tyllun ka shalyntem tad haduh ban da wan sa kawei pat ka ilekshon bad hangta, ka jingbet da ka pisa ban thied ‘vote’ ka ïaid biang, bad ki paidbah ruh kin ïa mareh biang sha kita ki nongbet pisa, bad ka jingkylla na ka bynta ka jingbha kan shu kut tang kum ka jingpyrta marwei ha ri khlaw.
Ha kine ki por kiba mynta, ngi im ha ki sngi jong ki jingeh jingjynjar, ki jingïakhih kiba man la ka por bad ki snem, bad kat nang mih ki sngi bad ki snem, uba duk u la nang duk uba riewspah u la nang riewspah.
Hato ngi la ju pyrkhat ba balei kine ki jingeh ki wan man la ka por kat nang mih ki snem bad ki bnai, la ka long ha ki ïing ki sem, ka phah skul khun (Education), ka koit ka khiah ha ka pang ka shitom (Healthcare), ka ïoh kam ïoh jam (Employment), ka shong suk shong shngaiñ (Peace and Harmony) bad kiwei kiwei de ki jingïakynduh jingeh jong u Paidbah.
Ka daw baroh ka dei na ka Sorkar.
Lada ka sorkar kan jin lada shim khia bha ïa kine ki jingïakynduh jong u Paidbah, bad kan pynleit jingmut bha ha ka liang ka pule puthi, ka koit ka khiah, ka jingïoh kam ïoh jam bad ka shong suk shong shngaiñ, ngan jin da la tharai ba ki jingïakhih kin kut noh suki pa suki.
Ngi la pynlut kai ïa ki 77 snem bad ki 50 snem kiba la leit, ym don wat tang kawei ka party kiba la ïoh ban synshar hangne ha ka jylla jong ngi bad hangtei hapoh Central, ba kan shna ki skul kiba biang bad ba paka, ki hospital kiba biang ha ka pang ka shitom, khamtam eh ïa u duk u jynjar, ha kine ki 77 bad 50 snem ba la leit.
Ka lah dei ka por ba ngin sngewthuh bad ailad noh ïa ka seng AAP kaba dei ka seng jong u Riewpaidbah, dei tang kane ka party kaba shim khia bha ban pynleit jingmut ha ka pule puthi (Education) ka koit ka khiah ha ka pang ka shitom (Healthcare) bad ha ka ïoh kam ïoh jam (Employment) bad ka synshar khadar kaba khuid (Clean Politics), khnang ba ki paitbah duk lane riewspah, kin ïoh lang kajuh ka hok ki dei hok ban ioh, kumba long hapoh ki jylla ba synshar ka Sorkar AAP (Delhi bad Punjab).
Kaei kaba la pynlong ïa ka jylla jongngi, ban mih shibun ki Sengbhalang lane ki NGOs bad ki Seng Kaikhlaw, kat nang mih ki sngi bad ki snem? Katkum ka jingsngewthuh jong nga, ka daw ka long ba ki Party kiba la ioh ban shna Sorkar kiba la ioh ban synshar ha ka jylla jong ngi bad hangtei hapoh Central, kiba dei peit ïa ka synshar khadar, kim shym la lah ban pynbiang ïa ka jingdonkam jong u Paitbah, la ha ka liang ka pule ka puthi, ka koit ka khiah, ka ioh kam ioh jam, ki jingeh jingïakynduh jong u paitbah bad khamtam eh ha ka shong suk shong shngain jong ki Paidbah, bad ka jingsynshar bym khuid.
Ha ka jingïohi jongnga, dei tang ka party AAP na baroh ki Political Party, kaba dei ka party jong u Paitbah, kaba trei hok shisha ïa u Paidbah, bad ka buh khmat eh ha kaba ïadei bad ka pule puthi, ka koit ka khiah, ka ïoh kam ïoh jam, ki jingeh jingïakynduh jong u paidbah bad khamtam eh ha ka shong suk shong shngaiñ jong ki Paitbah, bad ka jingsynshar bym khuid.
Ha ka jingïohi jong nga, dei tang ka party AAP na baroh ki Political Party, kaba dei ka party jong u Paidbah, kaba trei hok shisha ïa u Paidbah, bad ka buh khmat eh ha kaba ïadei bad ka pule puthi, ka koit ka khiah, ka ïoh kam ïoh jam, ka jingsynshar khuid bad ka jingsynshar hok bad kiwei kiwei de……………….
haduh kiba duk bad kiba riewspah ki la ïoh jingmyntoi shibun hapoh ka jingsynshar jong ka sorkar AAP, jin lada ka sorkar AAP kan jin lada ïoh ban synshar ha ka jylla jong ngi bad hangtei hapoh Central, khlem pep, ngin ïohi shibun ki jingkylla bad ka jingshong suk shong shngaiñ.
Sa katno snem ngin nang ïai pynlut kai ïa ka por bad ki snem ban vote ïa ki Political Party ki bym don ka jingïohi jngai, ngi la shu sah hajuh shi hajuh khlem ka jingkylla bad ki Jingeh man la ka por.
Nga kyrpad da ka mynsiem kaba sngewrit bad naduh ka dohnud, lada phi kwah shisha ïa ka lawei jong ki khun, sngewbha sngewbha sngewbha ai jingkyrshan noh ïa ka AAP.Katkum ki khubor la ong ba ki shipai ka Israel ha ka Sngi Nyngkong, ki la ioh leit poi sha ka khyrdop jong ka hospital ba heh duh hapoh ka nongbah Gaza hadien ka jingthmu ban ioh knieh hi noh syndon ia ka bor synshar hapoh Gaza Strip.
Ha katei ka sngi la ong ba ki doktor bad ki nongtrei jong katei ka hospital kaba heh duh hapoh Gaza, ki la dap da ka jingsyier namar ki shipai jong ka Israel ki la ker tawiar ia katei ka jaka ba don katei ka hospital.
Kumjuh ruh u Myntri ka tnat ka koit ka khiah jong ka Gaza, u Ashraf Al-Qidra uba don lang hapoh jong katei ka hospital Al Shifa, u la pyntip ba ki don haduh 32 ngut ki nongpang kiba don ha katei ka hospital kynthup ia 3 ngut ki khyllung ba dang shu kha bad kiba la khlad noh namar ka jingthut ha ki liang ba bun bad wat ka bor ding ilektrik ruh kam don shuh.
Kat haduh jong ka step Sngi Ba-ar, la ong ba ki dang don kumba 650 ngut ki nongpang kiba dang thiah pang hapoh jong katei ka jaka sumar bad ki bym shym lah ban pynpoi sha Red Cross ne sha kiwei pat ki jaka sumar kiba kham biang wat haba la donkam ban pynkynriah noh ia ki.
Namar la ong ba ki tup-ki man jong ki shipai ka Israel ki la leit poi bad ki la kerkut wat ia ka khyrdop jong katei ka hospital bad kim lait shuh wat tang ban iaid ban leit shaei-shaei ruh.
Kumta ki bor pyniaid jong katei ka hospital bad ki bor pyniaid ka Gaza ki la dawa ia ka Israel ba ka dei ban phah kynriah ia ki shipai bad ki tup jongki na katei ka jaka khnang ba katei ka hospital kan ioh ban trei- ban ktah ha ka rukom kaba dei bad kan pynsuk ia ka jingleit-jingwan haba donkam ban pynkit ne ban pynpoi ia ki jingdonkam.
Ki la mih ruh ki khubor ba katei ka thma ka Israel ka lah ban pur wat sha kiwei ruh ki ri shabar jong ka Gaza, namar ka la mih ka jingbyrngem na ki ri Muslim kiba don marjan bad ka Israel bad wat ka United States ruh ka la leit ther bom ia ki ktem lehnoh kiba don jingiadei bad ka Iran hapoh Syria.
Ka Israel ka la sdang ban pynhiar kput ia ki lehnoh Hamas hapoh Gaza hadien ba ka Hamas ka la leit thombor ia ka Israel ha ka 7 tarik u Risaw bad kaba la shim ia palat 1,200 tam ki paidbah nongshong shnong ka Israel, kynthup ia ki shipai bad ki bor pahara jong ka Israel.
Ha ka sien ba ar, la ong ba kawei ka skul Jiw hapoh Montreal ka la shah synreit kuli biang ha ka Sngi U Blei.
La ong ruh ba kane ka jingjia ka long ha kum kane ka por ba ka jinglong-jingman hapoh Canada ka dang thnam bha namar ka jing-iakhun thma jong ka Israel bad lehnoh Hamas hapoh Gaza jong ka Palestine.
U nongaiktien jong ka tnat pulit, u la iathuh ba ym shym la don briew ha Yeshiva Gedola ha ka por ba katei ka jingjia ka la jia bad la ïohsngew ruh ia ka jingriew ki ktang suloi ha katei ka skul, ha ka por kumba 5:00 baje mynstep bad namar ba ym shym la don briew ha katei ka jaka, kumta ym shym la don iwei ruh ki ban ngat ne shah ktah ha katei ka jingjia ha katei ka step.
U nongïaleh laitluid bad u nongïalam ba paw khmat jong ka Marxist u N Sankaraiah u la khlad noh hynnin ka sngi na ka daw ki jingshitom, la ïathuh ka tyllong khubor kaba la wan na ka seng CPI(M).
Une u la don ha ka rta kaba 102 snem bad u la shah sumar ha kawei ka jaka ai jingsumar jong ki riewshimet, la bynrap ka jingthoh ba la wan na ka seng.
U Sankaraiah uba la ïoh ban long MLA la lai sien na ka seng, u la long u nongïalam uba paw eh ha ka por ba la don ka jingïakhih jong ka seng Marxist ha ka ri, khamtam ha  Tamil Nadu.
U Myntri Rangbah jong ka jylla u M K Stalin u la pynpaw ka jingsngewlem halor ka jingkhlad noh jong u bad u la pynkynmaw kumno ba ka jylla ka la dep ban pynkup burom ïa u Sankaraiah dang shen da ka khusnam ‘Thagaisaal Tamilar’.
Wat hapdeng ka jingïakynad bad ka Canada ha kine ki sngi, la ong ba ka India ka la kyntu ia ka Canada ba ka dei ban khmih bniah ia ka jinglong-jingman hapoh ka ri bad ba kan ialeh ban ai jingiada ia ki jingma kiba ap na ka jingshah thombor jong ki jaka mane jong ki jaitbynriew Hindu na India.
Ka India ka la kren ia kane hapoh ka jingialang UN Human Rights Council Review, ha kaba ki heh na India, Bangladesh bad ki jong ka Sri Lanka ki la pynpaw ia la ki jong ki jingsngew bad ki jingai jingmut.
Hynrei u Myntri ka India- u Mohammed Hussain ha ka por ba u ai jingkren sha katei ka jingialang, u la kren da kaba pyndonkam bad shim na ki kyndon aiñ kum ka National Housing Strategy Act bad ka Accessible Canada Act.
Namar u la Hussain u la ong ruh ba lada pyntreikam ia kitei ki kyndon National Housing Strategy Act bad ka Accessible Canada Act kin iarap ban tehlakam ia ka jingpynrung be-aiñ bad ka jingpyntrei beiñ ia ki phetwir.
Kumta ka India ka la kyntu ia ka Canada ba kan pyntreikam hok ia ki kyndon ba la buh khnang ban tehlakam ia ki jingjia thombor bad ki jingïakynad jaitbynriew hapoh ka ri.
Ha kajuh ka por ka India ka la kyntu ia ka Canada ba kan ialeh ban pynduh bad ban tehlakam ia ki kam thombor jong ki kynhun runar bad ban iada ruh na ki jingjia kum ka jingshah thombor ki jaka mane bad ki jaka ba kyntang jong ki jaitbynriew rit paid kiba don hapoh jong ka ri Canada.
Kumjuh ruh u Myntri jong ka Bangladesh pat, u Abdullah Al Forhad, u la kyntu ia ka Canada ba kan ialeh ban tehlakam ia ka jingpynrung bad jingpyntrei be-aiñ ia ki phetwir na Bangladesh.
Kumba la iohi ia ka jinglong- jingman ha kine ki sngi, ka jingiadei hapdeng ka India bad ka ri Canada ka la sdang ban tlor bun shah.
Watla katta, u nongialam ka Canada- u Justin Trudeau u la pynpaw ba ka Canada ka kwah ban pynskhem ia ka jingiadei bad ka India bad ban iatrei lang ruh kham bha ban ia kaba ju long baroh shi katta.
Ha u bnai ba la lah, ka Canada ka la pynmih noh ia 41 ngut ki heh na India bad ka la pynsangeh noh ia ka jingsam Visa jong ki tnat sam Visa kiba don ha Chandigarh, Mumbai bad ha Bengaluru namar ka jingïakynad bad ka India ha kine ki bnai.
Hynrei na ka liang jong ka India ruh, la ong ba ka India kam shym la lah ban pynïoh ia ki sabut bad ki jing pynshisha ba kam shym la ïadon bynta ha ka jingpyniap ia u lehnoh uba dei u nongshong shnong trai ka Canada bad uba la shah pyniap hapoh u pud- u sam jong ka ri Canada hi.
U National Security Advisor jong ka United States, u Jake Sullivan ha ka Sngi Balang u la ong ba ka jinglong-jingman hapdeng ka jingiadei ka China bad ka US ka lah ban poi sha ka jingïakynad lada ym lah ban pynbiang bha.
Kane ka jingkren jong u Sullivan ka long shwa ba u President ka US u Joe Biden un sa leit ban kynduh ia u nongialam ka China u Xi Jinping.
U Biden bad u Xi ki la dei ban iakynduh hapoh San Francisco ha katei hi Sngi Balang ban iakren halor ki katto katne ki mat ba kongsan.
Kumta u Sullivan u la ong ba ka shong ha ka kti jong u President ka US kumno ba un ialam ia ka ri bad ba un pynbiang ia katei ka jingiadei bad ka China khnang ba kiei- kiei baroh kin ym don jingthud bad kin iaid beit- iaid ryntih kumba ka dei ban long, namar u la ong ruh ba dei tang na kaba ialeh ban pynbiang ia ka jingiadei, ka ban lah ban tehlakam ia ki jingeh kiba bun.
Nalor kata, la ong ba ka US bad ka China ka dei ban don ka jingshlur bad ka jingkhuid mynsiem ban iakren markhmat haba donkam ban pynbeit ia kino-kino ki jingeh kiba pynwit ia ka jingiadei hapdeng jong kine ki arliang ri.
Ka kynhun lehnoh Hamas ha ka Sngi Nyngkong, ka la pyntip sha ka Qatar ba ka long ba la kloi ban pyllait noh ia 70 ngut ki longkmie bad khyllung-khynnah ba la rahbor naduh ka 7 tarik u Risaw.
Hynrei kane kan long tang lada ka Israel ka sangeh ia ka thma kumba 5 sngi kynthih.
Katei ka jingsangeh ka dei ban long kaba sangeh syndon ia ka jingïasiat ha baroh ki bynta ka Gaza bad ban ailad ia ki lad jingiarap ban pynpoi sha ki paid nongshong shnong ha kylleng ki bynta jong ka Gaza.
U Symbud Myntri Rangbah ka jylla, Bah Prestone Tynsong u la ong ba ka Sorkar Jylla ka la dep ban bthah ïa ka tnat pulit bad kumjuh ïa ki bor pynïaid district ba kin leh da kaba tyngeh ïa kito kiba ñiah thuk-thuk ne kali khlemakor khamtam kaba lam sha ka jingjia kaba sngewsih.
Lah ban pynkynmaw ba ha ka Lah Sngi U Blei kawei ka longkmie na ka shnong Mawlai Kynton Massar ka la duh ei noh ïa la ka jong ka jingim tang na ka jingshah rat ha kawei ka thuk-thuk kaba la pynher sted ha Mawlai Mawdatbaki.
Haba kylli aïu ka sorkar kan leh halor kum kine ki jingjia, u Bah Prestone u la ong, “Nga la ïohi ïa kato ka jingjia bad ka long kaei-kaei kaba sngewsih bad ym tang kane, hynrei nga la ïohi ruh ba kum kine ki jingjia aksiden ki ju jia na kawei ka sngi sha kawei pat.
"U Symbud Myntri Rangbah uba khmih ruh ïa ka tnat Kam Pohïing ka jylla u la ong, “Nga la dep ban bthah ïa u Director General of Police (DGP) ka Jylla ban shimkhia halor kane bad ban bthah pat sha kiba hapoh ki jong u, ba kin leh da kaba tyngeh pyrshah ïa kino-kino kiba ñiah thuk-thuk ne kali khlem akor.
"U Bah Prestone u la ong ba ka tnat Pulit ka la shimkhia ruh ban tehlakam ïa ka jingpyndait ïa ki modified silencer namar ki jingsawa kiba mih na ki, ki long kum ka jingbthei u bom kaba la ktah bad pynwit ïa ki nongleit nongwan bad ruh kaba buh jingma ruh.
U Bah Prestone u la ong, halor kine kiei-kiei baroh, na ka liang jong ka sorkar ka la bthah ïa ka tnat pulit bad ki bor pynïaid district ba dei ban pynshitom da kaba tyngeh katkum ki kyndon aiñ pyrshah ïa kito kiba ñiah kali khlemakor bad buh jingma ïa ka ïaid ka ïeng jong kiwei pat.
U MLA ka Mawlai konstitwensi, Bah Brightstarwell Marbañiang u la ïathuh ba u khynnah uba la tynrah ïa ka longkmie ha Mawlai Mawdatbaki ha ka janmiet jong ka 13 tarik u Naiwieng 2023, u dei uba dang don hapoh ka 18 snem ka rta hynrei u la ïoh pat ïa ka Learner’s Driving License lane ka license kaba pyni ba u dang shu sdang ban nang ñiah ïa ka thuk-thuk.
Kum ban shu pynkynmaw hangne, kawei ka longkmie kaba la tip kyrteng kum ka Kong Larisa Ïawrod kaba shong ba sah ha Kynton Massar, Block-A bad ka shnong trai ka dei na Phlangwanbroi ka la khlad noh hadien ka jingshah tynrah ha kawei ka thuk thuk ha Lad Pata ha Mawlai Mawdatbaki katba ka dang thmu ban jam sha shiliang jong ka surok.
Katei ka thuk-thuk ka dei kaba don ïa u registration number ML05-AA-6505 bad u nongñiah u la tynrah beit ïa katei ka longkmie haduh ba kan da kyllon khram ha madan ha ryngkat ka jinglyngkien ka snam.
Katkum ka jingsakhi jong ki nongleit nongwan, la ong ba katei ka longkmie ka la mynsaw jur na ki bynta jong ka khlieh bad ka khlem tip briew shuh.
Kumta hadien ba la pynkit noh sha ka jaka ai jingsumar, la pynbna ba katei ka longkmie ka la khlad noh namar ka jingjur jong ka jingmynsaw.
Ïa kane u Bah Brightstarwell, u la ong haba kren sha ki lad pathai khubor ha ka Sngi Ba-ar ha Civil Hospital Shillong, ha ka jingwan sngewlem jong u ïa ki bahaïing bahasem kiba dang ap ïa ka Post Mortem jong ka Kong Larisa Ïawrod.
U Bah Brightstarwell u la pynpaw ka jingsngewsih halor katei ka jingjia bad u la ong ba kaba sngewsih kum ki nongshong shnong ka long ba kane kam dei shuh tang ka jingjia kaba dang shisien hynrei kum kine ki jingjia ki la dei kiba la jia na kawei ka por sha kawei pat.
“Ka jingñiah khlemakor khamtam kiba ñiah ïa ki ar shaka ka wanrah ïa ka jingsngewsih ïa ki longïing khamtam ïa ine i longkmie i ba sah hapoh Kynton Massar", la ong u Bah Brightstarwell.
U Bah Brightstarwell u la ïathuh ba katei ka longkmie kaba la shah tynrah ka dei kaba don tang uwei u khun shynrang.
Nangta u la ong ba kane ka jingñiah thurmur jongno-re-jongno ka wanrah ka jingduhnong bad ka jingsngewsih ïa kiba mad ha ka jingjia shah tynrah.
Na ka liang jong u kum u nongmihkhmat, u la phone ïa u Officer Incharge (OC) ba un shimkhia halor kane ka jingjia bad ha kajuh ka por mar sien tip halor katei ka jingjia, u la phah pynkit ïa katei ka longkmie sha ka jaka sumar hynrei kaba sngewsih pat ka long ba katei ka longkmie ka la khlad noh.
U Bah Brightstarwell u la ïathuh ruh ka katkum ka jingïathuh jong u Investigation Officer (IO), la ïathuh ba utei u khynnah uba tynrah ïa katei ka longkmie haduh ban da khlad u dei uba dang don hapoh ka 18 snem ka rta.
Ïa mynta utei u khynnah u dang don ha along ki pulit Mawlai na bynta ka jingtohkit halor katei ka jingjia bad ruh ban tohkit ha kaba ïadei bad ka jingïoh jong u ïa ka Learner’s Driving License wat haba u dang don hapoh ka 18 snem namar ka jingïoh ïa ka laisen ka long 18 snem shaneng bad kane ka la pynlyngngoh shikatdei eh.
“Kaba sngewlyngngoh ba ngi la ïoh ban tip lyngba u Investigation Officer ka long ba une u khynnah u la don ïa ka Learner’s Driving License hynrei haba peit ha ka Learner’s Driving License pat u dang don hapoh ka 18 snem", la ong u Bah Brighstarwell.
U Bah Brighstarwell u la ong ba u ngeit skhem ba ka aiñ kan leh ïa kaba donkam bad ban tih bniah halor ka jingduna bad ka jingbakla kaba don hangno-hangno bad kumno ba ki dang hapoh ka 18 snem ki lah ban ïoh ïa ka Learner’s Driving License.
Shuh shuh u Bah Brighstarwell u ngeit skhem ba lyngba ka tnad pulit ha ryngkat ka jingïatreilang bad ki shnong ki thaw kumno ban peit bha ïa ka jingñiah khlem pyrkhat jong ki nongñiah khamtam ki nongñiah ar shak.
U la kyrpad ruh ïa ki kmie ki kpa haba ki khun ki kti ki dang hapoh ka 18 snem ba kim dei ban pynthied ne ailad ïa ki khun kiba dang khynnah ba kin ñiah ïa ki kali ne ki ar shaka namar bunsien kan ïalam sha ki jingjia kiba sngewsih.
“Ka jingkitkhlieh ka dei ruh jong ki kmie ki kpa, ngi hap ban sngewthuh ba haba ki khun ki kti jong ngi ki dang dei kiba dangrit bad ka bor jingpyrkhat jong ki kam pat kot bad ka snam ka dang shit bad ka aiñ ruh kam pat shah ïa ki ba kin ñiah la ka long da ki kali ne ar shaka, ka jingkyrpad ïa ki kmie ki kpa ka long ba nai pynshlur ïa ki khun jong ngi haba ka kyrta kam pat biang", la ong u Bah Brightstarwell.
U President ka Khasi Student’s Union (KSU) Sengkmie Bah Lambokstarwell Marngar, u la ong ba haduh mynta ka seng kam tip kum kiei kita ki kyndon ba ka sorkar jylla ka la pynrung biang ha ka jingpynthymmai biang ïa ka Meghalaya Resident Safety & Security Act 2016.
U Bah Marngar u la ïathuh ba ka sorkar jylla ka la dep mynjur ha ïingdorbar thawaiñ ïa kane ka aiñ Meghalaya Residents Safety & Security Act 2016 hynrei haba la wan ka sorkar hapoh ka jingïalam u Conrad K Sangma ka la wanrah biang ha ïingdorbar ha u snem 2020 ban thep biang ïa ki kyndon.
U la ïathuh hadien ba la dep mynjur ha ïingdorbar, ka sorkar jylla ka la pan jingmynjur na u Lat ka jylla bad u Lat ka jylla u la pan jingmut na ka Ministry of Home Affairs ka Sorkar India.
“Ngi la ïohi ba ka Sorkar India ka la pynphai biang ïa kane ka aiñ sha ka sorkar jylla hynrei ngim pat tip pat la ka MHA ka pynphai tylli ne ka buh lang ki jingai jingmut, hynrei ïa kane ngin sa hap ban buddien" u la ong.
Nalor kane u la ïathuh ba kane ka aiñ MRSSA ka long ban tehlakam ïa ka jingwan rung kyrthep ki bar jylla ki ban wan rung hapoh ka jylla katba ka Sorkar India ka dang bishar ïa ka Inner Line Permit kaba la dep mynjur ha ïingdorbar thawaiñ ka jylla.
Haba kylli halor ki khyrdop kaba ki sengbhalang ki la dawa pynïeng ban pynlong ïa ka jaka talasi ïa kiba wan nabar ka jylla, u Bah Marngar u la ïathuh ba ha kane ka aiñ la thoh ba ki don ki jaka ban pynrung kyrteng ïa ki briew kiba wan nabar ka jylla (facility centre) kaba ka sorkar ka la dep kdew haduh 14 tylli ki jaka ha rilum Khasi bad 23 tylli ha rilum Garo.
“Haduh mynta kine ki jaka pynrung kyrteng kiba ka sorkar ka la kdew ban leit jurip ka la shu jah noh hynrei wat ka jaka rung (entry point) ha Umling mar shu plie ka la kylla jaka peit ïa kiba ngat jingpang covid hynrei mynta haba la kut u covid kam shym la treikam shuh" u la ong.
Kumta u la kyntu ïa ka sorkar jylla ba ka dei ban pyntreikam noh ïa ka MRSSA jong u snem 2016 haba la dep mynjur kum ka lad ban ïada ïa ka jingrung kyrthep ki bar jylla kat haduh ba ka Sorkar India kan da mynjur ïa ka ILP.Ki nongñiah kali kamai kiba kamai na Laitumkhrah sha Polo ki la pynpaw ïa ka jingeh kaba khraw bha halor ka jingpynïaid shi lynti lane “One Way" na Polo sha Saw Furlong.
Kane ka jingphah ïaid shi lynti na Polo sha Saw Furlong ka la sdang naduh ka 6 tarik u Naiwieng 2023.
Kumba la pyntip da ki bor pulit pynïaid kali la ong ba kane ka dei tang ka jingpyrshang bad kaba long tang shipor ban peit ïa ka jingdheng kali.
Haba ïoh ban ïakren bad u Bah Pynsuk Ïuroi uba dei u General Secretary ka Synjuk ki Nongñiah Taxi Sor bad Khapsor ha ka 14 tarik u Naiwieng 2023, u la pynpaw ka jingsngewkhia ha kaba ïadei bad kane ka jingpyrshang jong ka tnad pulit pynïaid kali ban pynïaid shi lynti na Polo sha Saw Furlong.
Kumta u la kyntu ïa ki bor kiba dei khmih ba kin peit ïa kine ki jingeh ym tang jong ki nongñiah kali hynrei jong ki paidbah ruh kumjuh kiba shong kali.
U Bah Ïuroi u la ïathuh ba katei ka jingsdang ban pynïaid shi lynti ïa ki kali na Polo sha Saw Furlong ka la sdang naduh ka 6 tarik u Naiwieng 2023 bad kane ka la treikam la shi taïew tam eiei.
U Bah Ïuroi u la ong ba ka jingthmu jong ka tnad pulit pynïaid kali ban pyrshang ïa katei ka jingpynïaid kali shi lynti ka long ban pynduna ïa ka jingkhapngiah hapoh Polo bad u la ong ba um lah ban len ba ka jingkhapngiah hapoh Polo ka long kaba haduh katta katta hynrei kaba sngew lyngngoh ka long ba ki kali kiba wan na Saw Furlong ki la hap ban kiew beit sha ka lynti jong ka ophis Shillong Municipal Board bad ban pynïaid sha ka surok Polo Towers bad mih sha Polo bad u la ong ba katei ka surok lei ka dei kaba la jur lypa ka jingkhapngiah.
“Ki kali nangne la ñiat shuh shuh shato, ngi sngew kam don jingmut keiñ ban pynkylluid tang ïa ka Polo bad pynkhapngiah pat ïa kaba shaneng namar katei ka lynti ka dei kaba khapngiah bad kaba pynïasoh ïa shibun tylli ki shnong", la ong u Bah Ïuroi.
U Bah Ïuroi u la pynpaw ba ka don ha ka jingduna ha ka jingdheng kali ha ki bynta ka Saw Furlong sha Polo namar ka jingphah ïaid shilynti hynrei sha kiwei pat ki bynta shaneng ka Polo Towers, ka jingdheng kali ka dang don bad ka dang jur bad ka buh jingeh ruh ïa ki paidbah khamtam kiba pang ba shitom namar ka lynti ïaid ka la jngai bad kyllaiñ palat.
Na ka liang ka kynhun ka kwah ba la kumno kumno la dei ban pyllait noh tang ïa ki kali kamai ba kin rung na katei ka surok bad hangta sa peit ka long kumno.
“Kane ka jingeh ym tang ba ka la ktah ïa ki nongniah kali kamai hynrei ka la ktah ruh ïa ki paidbah namar ki kali mynta kiba mih na Nongmensong ki hap ïaid na Pynthor ban mih sha Polo, te ki paidbah kiba sah ha Demsieñïong, Saw Furlong ter ter kumno kin ïoh kali shuh bad ki paidbah kiba mih na Laitumkhrah ruh kiba noh lyngba kane ka NEEPCO ter ter ki mih shatei, kata ka dei ka jingeh ym tang ïa ki draibar hynrei ka long ka jingeh ruh ïa ki paidbah", la ong u Bah Îuroi.
Namar kata, na ka liang ka kynhun ka la kyntu ïa ki bor kiba dei khmih ba ki dei ban peit ba kan don ka jingpynïabiang sha baroh ki bynta jong ka sor ban lait na ka jingdheng kali ym tang ha ki bynta jong ka Polo.
Ka JAC-NEHU kan ïakynduh ïa u Vice-Chancellor (VC), Prof.P.S.Shukla ha ka Sngi Palei ha Conference Hall jong u VC ha ka por 11:30 baje mynstep.
Nalor kane, kan don ruh ka ‘General Assembly’ jong ka JAC habar ophis treikam u VC hadien ka jingïalang ban ïasam sha baroh halor ka jingmih na ka jingïalang bad ki dkhot ka JAC, ha kajuh ka por ban rai ïa ka sienjam nangne shakhmat.
Na ka liang u Shongknor ka JAC, Prof.Lakhon Kma u la ong ba ka jingïakhih sangeh treikam kan dang bteng lashai ka sngi hynrei la kyrpad ïa ki dkhot jong baroh 3 kynhun ban ïalum lang habar ophis treikam u VC ha ka por 11:30 baje mynstep.
Ka kylla ba lai jong ka ‘Shillong Literary Festival’ ka la sdang ha ka Sngi Ba-ar ha Nan Polok.
Kane ka tamasa ka ban kut ha ka 16 tarik mynta u bnai ka wanrah ïa ka jingïashim bynta jong kumba 60 ngut ki nongthoh bad kan kynthup ïa palat 30 tylli ki kylla naduh ka jingïakren bad ki nongthoh, jingïathuhkhana, jingïamir jingmut, jingpyllait kot, ka ‘open mic’ bad ka jingpyni nam ïa ki dur.
Haba ai jingkren ha ka jingïalang, u Myntri ka tnad kam jngoh kai pyrthei, Bah Paul Lyngdoh u la ban jur ba ka Sorkar ka shimkhia ha ka ban thaw bun ki lad ki lynti, ki rynsan nalor kiwei-kiwei.
U la ong, “To ngin pyntikna ba ngi lah ban pynkylla ïa kaei kaba uwei u nongthoh poitri ba paw u la ong – ‘the best lack all conviction, while the worst are full of passionate intensity’.
Ka la dei por ba kiba la nang la stad bad kiba la shai ba kin ym lehraiñ ban pynpaw ïa ki jingsngew jong ki halor ki mat kiba kongsan.
Na bynta ka imlang-sahlang ban kiew shaphrang, nga kwah kyrpad ïa phi baroh kiba long ki nongïalam ba pyrkhat, kiba long ki briew kiba wanrah jingmyntoi, ki briew kiba lah ban kynthup bad synñiang sha ka jingkiew jong ka Jylla, ban ïasnohktilang bad pyntikna ba ki jingpyrshang jong ngi ki seisoh.
Nga da ïoh mynsiem shisha; Ngan sa wan biang ha kawei na kine ki kylla ym kum u ‘riew saiñ pyrthei hynrei kum u nongthoh bad u nongthoh poitri.
"Na ka liang u Dr.Vijay Kumar D., Commissioner & Secretary ka Sorkar Jylla, u la pynpaw ka jingkyrmen ba ki tamasa bad ki kam jngoh kai kin long ka kor treikam ka ban kyntiew ïa ka Jylla, ha kajuh ka por ban pynïadon bynta ïa ki samla ha kaba kum kine ki tamasa, ki long ka lad ban pynbiang rynsan na bynta ki ‘riew don sap.
U la ong, “Ki kam jngoh kai bad ka ïoh ka kot kaba wandur ki long ka bynta ba kongsan na bynta ka jingkiew ka Jylla, da kaba buh jingmut ïa ka jinglong-jingman ki jingitynnad mariang, ki lariti mynbarim bad ka jingriewspah ha baroh ki liang.
Ka thong ka long ban khring ïa kito ki briew kiba kham kyrpang, ki nongwan jngohkai pyrthei bad ki ‘riew shimet kiba lah ban kyntiew ïa ka Jylla kum kawei na ki jaka jngoh kai pyrthei kaba hakhmat eh.
"Nalor ki ‘riew pawkhmat, ki don ruh ki nongthoh ba paw kiba la wan ïashim bynta ba kynthup ïa ka Kong Janice Pariat, Rohan Chakravarty, Arghya Sengupta, Ambarish Satwik, Clemen Xavier, Parismita Singh, Naveen Kishore, Ankush Saikia, Jeyamohan, Sam Miller, Sanjoy Mukherjee, Nandini Oberoi, Bah Desmond Kharmawphlang, Bijoya Sawian, Kong Patricia Mukhim, Bah Ian Lyngdoh, bad Bah Kyntiewbor War.
U Myntri ka tnat Veterinary & Animal Husbandry ka jylla u Bah A.L Hek ha ka Sngi Ba-ar u la plie paidbah ïa ka tamasa kaba hynñiew jong ka Amur Falcon Festival kaba ar sngi lynter hapoh ka shnong Tyrso ka ban pynïaid da ka Tyrso Valley Wildlife Protection Society (TVWPS) ryngkat ka jingïatreilang bad ka Seng Samla Shnong Tyrso Pyllun.
Ïa kane ka tamasa la kyrshan ruh da ka Farmers Producer Cooperative Society jong ka shnong Tyrso.
Kum ban shu pyntip khyndiat, kane ka tamasa ka dei halor ka jingwan ïuh-kjat bad shongthait shipor ba shisien shisnem jong ki sim Amur Falcon, kiba dei ki sim kiba la wan na ka thaiñ Siberia jong ka ri Russia, ha shwa ba kin leit pat sha kiwei de ki jaka bad ki ri jong ka dewbah Africa.
Ka jingthmu ba kongsan ban pynlong ïa kane ka tamasa ka long ban kyntiew ïa ka kam jngohkai pyrthei ha katei ka jaka bad ruh kyrpang ban pynsngewthuh sha ki paidbah halor ka jingdonkam ban pynneh pynsah ïa ka mei mariang, ki sim ki doh, ki mrad ki mreng bad dohkha dohpnat.
Ha kane ka sngi plie paidbah ïa ka tamasa la ïadon ryngkat u Executive Engineer barim ka tnat PWD ka jylla, u Bah Ransom Sutnga, u Bah Lumlang Mawnai, Vice President ka FKJGP North Khasi Hills, u Bah Pateng Myrsing, Working President ka CoRP nalor ki nongkitkam ka TVWPS ba kynthup ïa u Bah R Sten, Chairman, u Bah Alos Nongpoh, General Secretary lem bad ki paidbah ka thaiñ.
U Bah Hek haba ai jingkren ha kane ka sngi, u la kular ban ai ka jingïatreilang ryngkat bad ki paidbah ka thaiñ ban kyntiew ïa ka kam jngohkai ha katei ka jaka da kaba ban ruh ba kum ki khun samla kiba la nang la stad jong ka thaiñ ki donkam ban tih bniah ïa ka ‘history’ jong ka jingwan ïuh-kjat ki sim Amur Falcon ha katei ka shnong ka jong ki bad ban buh ha ki jingthoh (documentation) khnang ba ka sorkar jylla ka lah ban buh ïa katei ka jaka ha ka map jong ka kam jngohkai pyrthei bad lada ki shem kano-kano ka jingeh, ki lah ban kynduh bad pan jingïarap na ka tnat Wildlife ka jylla.
Ha kane ka sngi na ka liang ka TVWPS ka la ïoh ruh ban aiti ïa ka dorkhas sha u Bah A.L Hek ban khmih bad ïarap pynbiang ïa bun ki jingduna, ki jingeh kiba ki paidbah ki ïakynduh ha ka thaiñ.
Kiwei kiba la ai jingkren ha kane ka sngi ki kynthup ïa u Bah Ransom Sutnga, u Bah Lumlang Mawnai bad u Bah Pateng Myrsing.
Ka jingrakhe jong ka Jylla ïa ka ‘Jan Jatiya Gaurav Divas, 2023’ ka la sakhi ïa ka jingïashim bynta shit rhem lyngba ki prokram bapher-bapher kiba la pynlong ha nongbah.
Ha ka por mynstep, u Chief Secretary, Bah D.P.Wahlang u la kaweh lama ïa ka jingïaid proseshon halor ka lariti ba kynthup ïa ki kynhun kiba mihkhmat ïa ki bynta bapher-bapher kumjuh ki ‘tableau’ kiba pyninam ïa ki 3 ngut ki ‘riewshlur bad nongïakhun laitluid ka Jylla, ba kynthup ïa ka kali ‘Mobile IEC’ jong ka Viksit Bharat kaba la plie ha kajuh ka por ha 75 tylli ki distrik ‘riewlum jong ka ri ba kynthup ïa ka East Khasi Hills bad West Jaiñtia Hills, East Garo Hills & North Garo Hills District.
Ka prokram halor kane ka jingrakhe ka la sdang da ka jingbuh syntiew ha ki mot dur ba shi rynïeng jong ki 3 ngut ki nongïakhun laitluid ka Jylla da u Kongsan, Myntri ka tnad Lariti, Bah Paul Lyngdoh ha ka jingdonlang u Symbud Kongsan, Dy.CEM ka KHADC, Bah P.N.Syiem, Commissioner & Secretary ka tnad Lariti, Bah F.R.Kharkongor, IAS, nalor kiwei-kiwei.
U Deputy Commi-ssioner (DC) jong ka Ri Bhoi District u Arpit Upadhyaya u la pyntip ba na ka liang jong ka district ka la long kaba la pynkhreh ban pdiang bad pynlong ïa ka tamasa Cherry Blossom kaba lai sngi lynter ha madan Kurkalang, Bhoirym-bong.
Kane ka tamasa Cherry Blossom kaba 3 sngi lynter kan sdang naduh ka 17 tarik bad kut ha ka 19 tarik mynta u bnai.
Ha kine khyndiat taïew ba la dep la sakhi ruh ba ki la mih ki kynhun bapher bapher ban pynpaw ka jingpyrshah halor ka jingpynkut ïa kane ka tamasa ha ka Sngi U Blei.
Haba kren sha ki lad pathai khubor hadien ba la wai ka jingïalang khmih bniah halor ka jingpynkhreh ïa katei ka tamasa ka ban sdang ha ka Sngi Thohdieng, u DC u la pyntip ba la pynbiang ïa ki bor pahara ban peit bad khmih ïa ka jaka rung bad jaka mih bad ruh na ka liang ki volunteer ka shnong kin ïarap lang khamtam lei ha kaba ïadei bad ki jaka pynïeng kali ban pyntikna ba ki nongwan sha kane ka tamasa kin nym mad kino-kino ki jingeh bad ktah ïa ka leit ka wan.
Ha kaba ïadei pat bad ka jingpyrshah jong ka Joint Action Committee (JAC) ïa ka jingpynkut ïa kane ka tamasa ha ka Sngi U Blei, u Superintendent of Police (SP) ka Ri-Bhoi u Giri Prasad u la pyntip ba na ka liang ka tnat ba dei khmih bad ki nongïalam shnong ki la dep ban ïakynduh ïa ki dkhot jong ka JAC bad ha kaba la lah ban pynsngewthuh sha ki, ha kaba ïadei bad ka por jong ka jingsdang ïa ka tamasa ba la rah tad ynda la wai ka jingïaseng.
Kumba long mynta, ka jylla ka la khmih lynti ba ha kane ka tamasa ka jingwan ïuh-kjat jong ki nongwan kai kan kot sha ka shi lak tam ha kine lai sngi.
Ka long shisha ka khubor kaba sngewtynnad ban tip ba u Pastor D.Tang jong ka Seventh Day Adventist Church Mukhla, West Jaiñtia Hills District u la ïoh ban pynbam smai ïa sanphew san ngut ki samla kynthei bad shynrang kiba la pyndep ïa ka jingshah hikai pyntbit kaba dei ka kynhun kaba hynriew (6th Batch) kum ki nongap pahara kaba don ha Iooksi, West Jaiñtia Hills District kaba la pynkut mynta ka sngi ka 14 tarik Naiwieng 2023.
Kane ka jaka shah hikai ap pahara ka dei kaba la tip kum ka Sub Centre Training Tornado Security Agency kaba don ha shnong Iooksi, Umdeinlin kaba hap ha Mowkaiaw constituency, West Jaiñtia Hills District kaba la long trai da u Bah Pyndap Muksor.
Ha kane ka jaka hikai ki khynnah ki wan na kylleng ki shnong jong ka Bri U Hynñiewtrep ban shah hikai na ka bynta sawphew san sngi khnang ba kin tbit ban ap pahara ha ki dukan, ki karkhana, ki shlem treikam bad kiwei de kaba ki kompeni ne riewshimet ki donkam ïa ki.
Ha kane ka sngi pynkut, la pynlong ïa ka prokram ban ai jingsneng kyntu kynpham ïa kine kiba la pyndep ïa ka jingshah hikai da u Bah P.Chullet uba long kum u Kongsan bad u Pastor D.Tang kum u symbud kongsan ha ka jingïadonlang nongkitkam ka shnong bad ki kmie ki kpa ki nongshah hikai bad ïa ka jingïalang la pynïaid da u Bah Pyndap Muksor uba dei u trai jong kane ka jaka hikai.
Na ka liang u Bah Pyndap Muksor u la pyntip ba lada don ki khynnah kiba kwah ban shah hikai pyntbit ha ka kam ap pahara kin sdang ban ai phom noh n aka bynta ka jinghikai kaba hynniew (seventh batch).
Haba ai jingkren kum u kongsan u Bah Pradip Chullet u la ong ba ka kamram jong phi kum ki nongap pahara haba phi la don ha ka kam kam dei ban ïada ïa ka jaka puta hynrei ban ïada ïa ka jingim briew ruh, ban wanrah ïa ka jingshngaiñ ha ka imlang ka sahlang.
U la ong ba ka dur ba phuh samrkhie, ka ktien kaba phi kren jai-jai kan pynkmen ïa ki briew kiba peit ïa phi, hynrei u la kyntu ba kum u briew phim dei ban don ka mynsiem kaba tlot hynrei dei ban long kiba skhem ha ka jingmut jingpyrkhat.
Katba u Pastor D.Tang u la ong haba u peit ïa ki haba ki ïeng ha madan u ïohi kum ki shipai ban wanrah ïa ka jingsuk jingshngaiñ haba phi don ha kano kano ka kam kaba phi trei nangne shakhmat.
Ha kajuh ka por u Pastor u la sneng bad kyntu ïa kine ki samla da ka ktien jong u Blei.
Ka sorkar jylla kan pynlong da ka sorjamin ban ithuh ïa ki nongdie jingdie ha madan naduh ka 18 tarik Naiwieng haduh ka 18 tarik Nohprah, 2023 ha Khyndailad, Laitumkhrah bad Polo.
Ka jingleh ïa kane ka sorjamin ka long katkum ka kyndon 4 jong ka “The Meghalaya Street Vendors (Protection of Livelihood and Regulation of Street Vending) Scheme, 2023.
Katkum ka jingpynbna na ka State Nodal Officer, Meghalaya Street Vendors Scheme, la ong ba ka jingleh ïa ka sorjamin hapdeng kitei ki tarik kan sdang ha ka por 7 baje mynstep haduh 10 baje mynstep, 11 baje mynstep haduh 5 baje janmiet, bad naduh 7 baje janmiet shaneng.
La buh ruh ïa ka Facilitation Centre ha ka shlem treikam jong ka Shillong Municipal Board kaba don ha Bishop Cotton Road.
Ka Nodal Officer jong kane ka sorjamin kan dei ka Kong Martina Lyttan, MCS.U ksiang ka Hynñiewtrep National Liberation Council (HNLC), Bah Sadon K.Blah u la ong ba ka seng kam pat shim kano-kano ka rai halor ka jingkyrpad khot ïakren ka Sorkar Jylla ïa ki nongïalam ba hakhmat jong ka.
“Kim pat ai kano-kano ka rai, nga la dep kynjoh ktien sha ki hynnin," ong u Bah Blah.
U la ïathuh ruh ba ïa mynta baroh ki dkhot ka seng kiba mihkhmat ha ka jingïakren ïasuk ki la leit phai noh shuwa sha Bangladesh.
Hashuwa, u Bah Blah u la ong ba ka jingiehnoh kam jong u Bah Manbhalang Jyrwa kum u Vice-Chairman ka HNLC kan ym ktah satia ïa ka jingïakren ïasuk ka seng bad ka kam kan tyllun beit shakhmat.
Kumban shu kdew hangne, ka Sorkar Jylla ka dang ap ïa ka jingai ktien na ka liang ka HNLC na ka bynta ban ïaid shakhmat bad ka jingïakren ïasuk.
U Symbud Myntri Rangbah ka Jylla, Bah Prestone Tynsong ha ka Sngi Ba-ar u la pyntip ba mynta ka Sorkar ka dang ap ïa ka jingai ktien na ka HNLC bad ruh ka la kyrpad ba ki nongïalam ba hakhmat ka seng ba kin wan noh dalade sha ka jingïakren ïasuk ban wan.
U Bah Prestone u la ong ba kumba ka long mynta, na ka liang ka Sorkar Kmie bad ka Sorkar Jylla ki long kloi beit ban bteng ïa ka jingïakren bad ka HNLC, bad mynta ka Sorkar ka dang ap ka jingai ktien na ka liang ka seng namar haduh mynta ki nongïalam ba ha khlieh duh jong ka kim pat wan satia ban ïashim bynta ha ka jingïalang ïakren ïasuk.
Halor katei, u la ong ba la phah leit phai noh shuwa ïa ki dkhot ka seng ha ryngkat ka jingkyrpad bad ka jingkyrpad ka Sorkar ka long ba ynda ki la long kiba la khreh ba kin sngewbha ban pyntip sha ka Sorkar, naba ka dang ap ban bteng biang ïa ka jingïakren.
Shuh shuh u Bah Prestone u la bynrap ba ka jingïakren ba pura ka dang long tang shisien bad ba katei ka jingïakren ruh ka dang dei tang bad ki dkhot ba kham hapoh ka kyrdan bad kumta ka Sorkar ka kyrpad ba ha ka jingïalang ban wan, la dei ban ïadon lang da ki nongïalam ba hakhliehduh, ban ïoh pynïaid shakhmat ïa ka jingïakren lyngba ka miej ïakren ïasuk.
U MLA ka UDP na Mawkyrwat, Bah Renikton Lyngdoh u la ïathuh ba ka UDP ka dang shu dep thaw ïa ka Election Committee ba kan wad kyrtong na ka bynta ka ilekshon MDC ka ban long ha u 2024.
Haba ïakren bad u Bah Renikton u la ïathuh kiba kwah ban ïakhun ïa ka ilekshon MDC na ka tiket UDP ha Mawkyrwat konstitwensi, South West Khasi Hills District ki la don bun ngut kiba la pynpaw.
U la ïathuh ba yn tip paidbah katno ngut kiba kwah ban pan tiket ha kane ka ilekshon MDC ynda ka Election Committee ka la pynbna ban wad kyrtong.
“Haduh mynta ki la don kiba wan pynsngew sha nga tangba ngam kwah ban pynpaw kyrteng hynrei ngan shu ïathuh ba ki la don kiba kwah ban pan tiket" u la ong biang.
Kum ban shu pynkynmaw, u Bah Poland Sohphoh uba dei ophisar ba la shongthait na KHADC u la dep pynpaw ha kine ki bnai ba u kwah ban pan tiket na ka seng UDP.Kane ka jingthaw ka UDP Mawkyrwat ïa ka Election Committee ka dei hadien namar ba ki la don bun ngut ki nongkyrshan ka UDP kiba la pynkhreh ban pan tiket hynrei kam dei kaba suk ïa u MLA ba un shim rai marwei.
Kumta ban wanrah ïa ka jingkhuid jingsuba ban ïoh ïa u kyrtong uba biang ban sei ha kane ka ilekshon MDC ka dei satang ka buit jong ka Election Committee ba kan pynbit pynbiang haduh ba ka State Election Committee kan sa pynbna paidbah.
Kum ban pynkynmaw ba ka UDP ha Mawkyrwat ka la sdang ban khlaiñ shuh shuh hadien ba la wan pynrung dkhot pura u nongïalam ka Hynñiewtrep Youth Council Bah Robertjune Kharjahrin.
U kyrtong ka UDP un hap ban ïakhun pyrshah ïa u kyrtong ka Congress Bah Carnes Sohshang uba dei lypa u MDC ba mynta bad kiwei pat ki kyrtong kum na ka NPP bad VPP.Ki nongtrei ASHA hapoh ka lama jong ka Meghalaya ASHA Workers Union ki la bteng ïa ka jingïakhih jong ki ha East Jaiñtia Hills District ban dawa pynkiew ïa ka bai bylla.
La sakhi ba da ki spah ngut ki nongtrei ASHA ha ryngkat ka riam da ka jaiñsem rong jngum ha ka 15 tarik Naiwieng ki la mih sha surok ryngkat ki khun rit ban ïashim bynta ha kane ka jingïakhih kaba jai-jai.
Ka jingïakhih ha Khliehriat ka la sdang na Stand Byndihati bad ïaid lynter ka surok bah Khliehriat, sha shlem treikam u DC bad DMHO bad pynkut da ka jingïalang hajan ka Khliehriat State Bank.
Ki ASHA ha katei ka sngi ha ryngkat ki jingthoh ha ki placard ki ong kumne “Wat hukum ïa ngi ban trei noh ïa ka kam, haba phi ong ngi dei ki nongtrei mon sngewbha".
Ki don ruh ki jingthoh kiba ong “Ngim lah shuh ban im tang 66 tyngka shisngi", “Phi pynïaryngkat ïa ngi bad ki MLA, siew tulop ïa ngi kum ka tulop MLA".
Ynda la kut ka jingïaid paidbah la pynlong ïa ka jingïalang bad ka President jong ka ASHA Khliehriat Unit ka Kong Pretty Jyrwa, kaba la ai jingkren da kaba ong wat la ka Kong Ampareen Lyngdoh ka dei ka briew kaba bat ïa ka shuki Myntri hynrei kam sngewthuh ïa ka jingeh jong ki longkmie.
Kane ka nongïalam ki ASHA na Khliehriat, ka la ong ba ka Myntri ka ong ba ki ASHA ki ïoh T.5000, bad kumta ka la kylli ïa ka Myntri ba shano jah kata ka T.3000 haba ïa ki nongtrei ASHA la siew tang T.2000 man u bnai.
Wat la ka don ka jingkynnoh ba ka Sorkar Jylla kam don bynta ei ei ban siew ïa ki ASHA kiba dei ki nongtrei mon sngewbha ha kylleng ki shnong ka Jylla, na ka liang ka Myntri ka tnat ka koit ka khiah, ka Kong Ampareen Lyngdoh ka la pynshai ba ki paidbah ka Jylla kim dei ban shah ïalam bakla namar ka Sorkar Jylla ka donbynta ban ai ka jingsiew kaba dei ka ‘incentive’ bad ki don ruh ki ASHA kiba ïoh kham bun katkum ka jinglah jong ki ban ai jingshakri ha kaba don ruh ki ASHA kiba ïoh haduh T.82,000 hapdeng ki khyndiat bnai ba ki trei.
Haba kren sha ki lad pathai ha ka Sngi Balang halor ka jingïakhih ki ASHA, ka Kong Ampareen ka la ong kum ka Myntri ka khot biang ïa ki ASHA ban ïakren halor ka nongrim jong ka jingdawa jong ki bad ha kajuh ka por ka la pynshai ruh ïa ki jingkynnoh pyrshah ïa ka kum ka Myntri bad ïa ka Sorkar Jylla haba ïadei bad ki ASHA.Haba sei ïa ki kot ki sla ban pynshisha ïa ki jingsiew kiba ki ïoh na ka Sorkar Jylla bad ruh na ka Sorkar Pdeng lyngba ka National Health Mission, ka Kong Ampareen ka ong ba ki ASHA ki ïoh ka jingsiew katkum ka jingtrei jong ki bad na ka liang ka Sorkar Jylla ruh ka donbynta ban ai ka ‘fixed incentive’ kaba 2000 sha ki ASHA bad kam dei satia kumba don ki nongkynthoh ba ka pisa kaba ïoh ki ASHA ka dei kaba wan tang na ka Sorkar Pdeng.
Ka Kong Ampareen ka la ïathuh ruh ha u snem 2021-2022, ka Sorkar Jylla ka la siew T.16.32 klur na ka bynta ka incentive ki ASHA kaba 2000, nangta sa 53 klur kaba dei ka ‘backlog payment’ kaba sah naduh ki snem ba mynshwa, bad ka incentive na ka Sorkar Pdeng lyngba ka NHM ka long T.21.91 klur.
Ha u snem 2022-2023, ka Kong Ampareen ka la ïathuh ba ka Sorkar Jylla ka pynlut T.16.98 klur haba ïadei bad ka fixed incentive bad ka incentive lyngba ka NHM ka long T.22.68 klur.
Haba ai ka jingïaroh ïa ki ASHA, ka Kong Ampareen ka la ong ba ka kam jong ki ASHA ka dei ka kam kaba ki trei mon sngewbha ban saphriang ïa ka rukom ai jingsumar ïa ki nongshong shnong ba kin ïoh ka koit ka khiah kaba biang.
Kumta ka jingsiew ruh ka dei katkum ka jinglah jong ki ASHA ban trei namar kam dei ka kam kaba siew tulop.
Namar kata, ka Kong Ampareen ka la ong ba lada ki ASHA ki kloi ban wan ïakren biang, ka pdiang sngewbha ban don ka jingïakynduh.
Nalor kata, kane ka Myntri ka la bthah ruh ïa ki ophisar ban pynmih ka kynja jingpynbna ka ban batai shai ïa ki kam kiba ki ASHA ki dei ban trei ym ba kin trei ïa ki kam ki bym dei ban leh namar ha man la ki shnong ki don ruh ki ANM bad ki Mid-Level Health Provider (MLHP) kiba trei ha ka liang ka koit ka khiah.
Ka Kong Ampareen ka la ong ba ha ka jingïakynduh bad ki ASHA dang shen, na ka liang ka Sorkar kan peit lang ïa ka koit ka khiah ki ASHA lyngba MHIS haba ki donkam ban ïoh jingsumar bad kan kon ruh ka policy haba ïadei bad ka jingjied ïa ki ASHA ha man la ki shnong.
Ka la ong ba lada ki ASHA ki kwah jingshai shuh shuh ka kloi ban ïakren biang bad ki, hynrei lada pan ïa kaei kaba palat pud na ka jinglah jong ka Sorkar Jylla, yn nym lah ban shu kular.
Ka long shisha ka khubor kaba ai mynsiem ïa kiwei pat ki longïing namar uwei u rangbah uba kyrteng Shestar Thangkhiew um ju kynhied ne kren dom ïa la ka jong ka kurim ka Esbina Kharbuki, hynrei u kren da ka ktien ja-li ja-um da kaba pyndonkam ïa ka kyntien “sngap seh ieid" lada ka kum leh bakla.
Ka dewlynnong Nongmahir ne Nongmahir Island kaba hap ïaid na Umsning ter ter shaduh Zero Point ka dei kaba hap ha Umsning Constituency, Ribhoi District.
Kane ka dewlynnong ka la sdang paw pyrthei ha ki kam jngohkai ka dei namar ka jingsaphriang ka dur-khih (video) jong kine ar ngut shi kurim kiba shong ba sah ha kane ka jaka.
Ban poi sha kane ka jaka sah jong kine ar ngut shi kurim ha dewlynnong Nongmahir hap ïaid da ka lieng na Nongdiengngan kumba shi kilometer hapdeng ka um kaba la tuid na damsite kaba la dep saiñ bording.
Kane ka jaka jngohkai pyrthei ka la sdang naduh u snem 2019 hadien ba u Bah Shestar u la leit kai sha Sohra, Dawki, Mawlynnong uba la ïoh mynsiem na ki paralok ban shna kum ka jaka jngohkai namar ka jingitynnad kane ka jaka ha Nongmahir namar ka jingdon kane ka wah kaba heh kaba don haduh san tylli ki dewlynnong.
Haba u nongthoh khubor na Shillong u la poi sha Nongmahir la sngewthuh ka long shisha kaba pyngngad namar ki don ki dieng sal, la thung da ki syntiew, ka jaka ka jaka sah pyngngad kaba la shna da ki siej bad ka jaka bam khana kaba la pynkhreh kyrpang.
Haba shong ha ka lieng ka long shisha kaba pyngngad namar hapdeng jong ka um la don ki dewlynnong kiba don ki dieng ki siej bad ka jingpah sngewtynnad jong ki sim kaba long shisha kaba kynjah.
Haba ïakren bad u Bah Shester Thangkhiew, u la ïathuh hadien ba u la ïa pyrkhat shi kurim, u la sdang shwa da ka kam kaba rit ban shna pynitynnad ïa kane ka jaka ha Nongmahir da kaba thung phlang, shna ïing da ki siej kaba ki la neh mynta lai snem.
U la ïathuh ba hadien ba la saphriang ka ‘video’ ba ki tem kaitar shi kurim ki briew ki la sdang ban wan kai sha kane ka jaka kum na Israel, Germany, Assam bad napoh ka jylla.
Nalor kane, u la ïathuh ba ki briew kiba wan hangne ki lah ban wan shet da kaba siew tang ka pisa namar ki khiew ki pliang ki dieng ki la pynbiang ma ki lait noh ki mar bam ki hap wanrah hi.
“Balei nga ong, ‘Sngap seh ieid’ ïa la ka kurim namar ngam kwah ban kynhied ne kren dom ïa ka lok lajong ïoh ka thut ne ka mong noh tang namar ka jingkren jong nga, hynrei da ka jingkren ieid ka pynlong ïa ka kurim ba kin nym mong haba nga kren ïa ka, wat lada ka bakla ruh" u la ong.
U la ong ruh ba lada u kren khor ne kren tohmet wat ki briew kim sngewtynnad ban peit ïa u, hynrei lada u kren da ki ktien kiba jem ka pynlong ïa ki briew ba kin sngewtynnad.
“Ngi sah hangne ngim ju ïa dom shi lok hynrei don ki por ba ngi ïa dom tangba ngim ju ïa dom sah" u la ong.
U la ïathuh ba kane ka kaitar kaba u buh ha kane ka jaka jngohkai ka long ban tem haba baroh ar ngut shi kurim ki la dep treikam, teng teng don ka por ba tem ma u, rwai ka lok bad don ka por ba ki ïa tem lang.
Ha kajuh ka por ba ka kaitar kaba u buh ha kane ka jaka ka long ban pynsngewtynnad ïa kiba wan kai ha ka por ba ki shongkai ki lah ban pynbyrngia da kaba tem kaitar.
Ka Australia ka la jam sha ka final ha ka sien kaba phra ha ka ICC Cricket World Cup.
Kane ka wan urlong hadien ba ka lah ban pynliem noh ïa ka South Africa da 3 wiket ha ka Sngi Palei ha Eden Gardens.
Haba wan beh ïa ka thong kaba 213 run ha ka jingïakhun semi final kaba ar, u Travis Head u la ïoh ïa ka shiteng spah run da kaba ïoh 62 run na ki 48 bol, katba u David Warner u la tied tang 29 run na ki 18 bol.
Hadien ba la jop ïa ka kynting pisa, ka South Africa ka la shimti ban tied nyngkong ha kaba ka la lah ban kamai 212 run bad shah pynkhyllem baroh ki nongtied ha ki 49.4 over.
U David Miller u la long u nongtied uba la ïoh bun eh napdeng ki rangïalehkai ha kaba u la khyrwit ïa ka spah run kaba 101 na ki 116 bol, kynthup ïa 8 tylli ki ‘four’ bad 5 tylli ki ‘six’.
