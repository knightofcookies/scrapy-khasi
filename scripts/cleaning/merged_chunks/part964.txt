Dei halor kine ne ki nongrim,  ba ka seng ka  sngewdei ban kyntu jur ia ki nongshong shnong bad ki shnong ba marjan ka Mawsiatkhnam ban pyrshah jur ia kane ka jingtmu jong ka Assam Rifle ban thied duh iaka 200 acre ka jaka, namar ka long kaba ma ioh ba hadien kan long kaba suk iaka Assam ban klun bad kam jubor iaki jaka ka Jyllajongngi lyngba ka jingdon ki tnad trei kam bapher bapher jongka.
Ieng pyrshah mynta khnang ba ki pateng ban wan kin ym babe.
New Delhi, 21 Naitung:Ki shipai jong ka China, kiba wan da ki kulai, ki la wan tur biang sha ki bynta jong ka India, ha ka 16tarik mynta u bnai ha Ladakh, ha kaba ki la kam trai ia katei ka jaka.
Ki don 50ngut na kitei ki shipai jong ka china, kiba la wan poi ha ki bynta jong ka Chumar, ha ka 16tarik Naitung bad ki la don ha katei ka jaka, haduh ka 17tarik Naitung, ong ka khubor.
Ki shipai ruh ki mynjur ia ka jingshisha, ha kaba ki iathuh ba ki shipai jong ka India, ki la khang lynti ia ki shipai jong ka PLA, ha ki bynta jong ka Chumar bad hadien katto katne por, ka PLA, ka leit phai noh sha la ka jong ka jaka.
Ha shwa jong kata, dang ha ka 11tarik Naitung, ki ar tylli ki helicopter jong ka China, ki la wan tur sha ki jaka jong ka India, na sha suin bneng.
Ha shwa jong kata, ha ka 17tarik Jylliew, ki shipai jong ka PLA,ki la leit ha katei ka jaka, ha kaba ki la kurup noh ia ka camera kaba peit ia ki nongshun.
Ka India, ka la rai ban buh mynta ia ka kynhun pahara kaba haduh 50hajar ngut ki shipai kiba dei ia ki kam kiew lum, ba kin pahara ia ki khappud bad ka China.
Jowai, 21 Naitung:Ka jingpyrshang jong u Ma Vincent H Pala, u MP ka Shillong Parliamentary Consituency, ban wanrah ia ka lynti rel ia kaba la tip kum ka Lanka -Sutnga Railway Line, ka la ia kynduh mawsiang, namar ka jingpyrshah ba jur jong ki sengbhalang na Jaintia Hills.
Ki sengbhalang ba pher ba pher jong ka Jaintia Hills ki ba kynthup ia ka KSU-JHDU, ka AJYWO-Sengkmie, ka FKJGP-JHDU bad ka HNYF-Eastern Region, ki la pynpaw sha ki lad pathai khubor ia ka jingpyrshah ka ba jur bha ia ka jingthmu jong ka sorkar pdeng bad ka sorkar jylla ban wanrah ia ka Lanka-Sutnga railway ha ki thain Sutnga, East Jaintia Hills District, da ka ba ieng halor ka nongrim  ba kim pat lah ban pdiang da lei lei ruh em ia katei katei ka lynti rel jong ka sorkar.
“Ngi phylla haduh katta katta ha ka jaka ba u MP jong ngi un kren ha Parliament na ka bynta ki lad jingiada ia ka jaidbynriew rit paid jong ngi kaba don mynta ha ka jingma ka ba khraw na ka jingshah wantyllep ha u mynder poi ei shi sngi, pynpan u siang ia ka lynti na ka bynta ki mynder ri bad barjylla ban ioh wan rung suk sha kane ka jylla jong ngi" ong ki nongialam jong kitei ki sawa seng.
Kitei ki saw sengbhalang ki la dawa ruh na ka sorkar pdeng bad ka sorkar jylla ban pynsangeh shwa ia ka jingthmu jong ki ban wanrah ia katei ka Lanka-Sutnga Railway, katba kim pat pynioh ia ki jingdawa jong ki lym kumta kin iaid sha khmat da ka jingiakhih kaba tyngeh pyrshah ia ka sorkar lada ka thom ia ka mon jong u paidbah, la pynkur u kyrwoh na kitei ki saw sen.
Ha kine ki sngi nga iohi lyngba ki lad pathai khubor bapher bapher ba ki khun samla shynrang u Hynñiew trep kiba don ha ki seng bapher bapher, kiba ngi ju khot ieid ki seng bhalang (don ruh kiba khot ieid ia ki, ki seng bha-liang, bhah-lang ne bam-lang), ki iakhie khohreh ban dawa na ka sorkar lyoh (Meghalaya), ba kan pyntreikam noh ia kata ka ILP (Inner Line Permit), khnang ban iada ia ka ri u Hynñiew trep, na ka jingwanrung kyrthep uta u mynder.
Ki babun ki khasi kim tip kaba kumno kata ka permit.
Ki tip tang ia ka permit kali, ba lada ym don permit, shah daiñ kuna ha u ‘pulit’ (u jait kpu bym long bam).
Haba nga pyrkhat bha, nga sngewmyllung na ka bynta jong ki.
Haba tang ka khyndew la jong ruh kim don, ia ka khyndew jongno keiñ kin iada? Ki trai ri-trai khyndew (longkmie & khun kynthei) pat ki sngap jar jar, ryngkat ka jingibeiñ ia kine ki samla shynrang kiba don mynta ha ICU na ka jingpang ‘Xenophobia’ (jingpang tieng mynder).
Kine ki samla shynrang kim ju lah ban rai ei ei khlem da ioh bor na ki nongialam jong ki seng kmie.
Dangshen ki dkhot jong ka seng FKJGP Mairang ki la ia saphret lut; hynrei la lum biang ia ki, da ki nongialam jong ka Seng Kmie na Shillong.
Haba kumta, ko phi ki samla shynrang, phi la ioh jingbit ne-em na ki seng kmie ban dawa ILP na ka sorkar? Lada phim pat ioh jingbit, sngap ei jar jar, ioh shah set kylla ialade shabar, katba u kynum, paduh, padeng khyllahjait jong phi pat u thiah hapoh iing.
Kan myntoi aiu ia phi ban iakhih haba ki trai ri trai muluk (ki longkmie & samla kynthei) ki sngap jar jar?Phi tip ne-em ba ki samla kynthei jong ngi, ki kham ieid ia u mynder ri ban ia phi? U dkhar wat la u wan bylla shane; u dang don la ka bhah sha shnong la jong; hynrei ma ngi ki shynrang khasi, ngi shongwai ha khyndew kur ne khyndew ka lok.
Haba kumta ia ka khyndew jongno phin iada?Shwa ban pyrshah dkhar, balei phim pyrshah shwa ia ka KHADC kaba la law lyngkhuit ia phi bad ai lad ia u dkhar ban long trai ha ri jong ngi, lyngba ka Khasi Custom and Lineage Act? Lada dei ba phi ieid shisha ia ka jaidbynriew, phi la dei ban ieng pyrshah shwa ia utei u thlen thymmai uba dih suki jai ia ka snam jong phi.
Ka jingiakhih, khamtam ha kane ka aiom, ka pynsuba sniew ia ngi ki nongrep.
Kumba la ju jia, u soh jong ka jingiakhih, dei ka jingjot, khamtam ia u nongrep, nongbylla sngi.
Ki te imat ki biang beit baroh saw aiom, namar imat u manna u hap beit na suiñ, ha kano kano ka por ba ki ang ka shyntur.
Ki nongrep nongbylla sngi bapli te, lada don jingiakhih khamtam ha kine ki aiom, khlem pep kin hap leit tuh ne leit khrong.
Ha u snem 1979, ki samla shynrang khasi ki la iakhih ban beh Khar Bengali; ha u snem 1987, ki la iakhih ban beh Khar Nepali; ha u snem 1990 ki iakhih ban beh Khar Metor bad ha u snem 1992 ka la don biang ka jingiakhih beh dkhar.
Kaba mih na kitei ki jingiakhih baroh ka long ba u khyllahjait/mynder u nangbun pynban, namar ki trai ri trai muluk, ki khot sngewbha ia ki, beit sha kamra thiah lajong, katba ki samla shynrang pat ki ia wiar ia jlew sha surok palat 34 snem mynta! Ka sur pyrta ka dei ka juh haduh mynta, la kum ba pyrta u dkhar die ‘dawai thyllah, dawai skaiñ, dawai khnai’ ha iewduh.
Ko khun samla shynrang jong ki seng bapher bapher, ha nga hi, nga sngew ba da katei ka dawai ILP (Inner Line Permit), ka jingpang Xenophobia jong phi kan ym koit satia.
Kan nang jur shuh shuh pynban, namar kin sa mih bun ki side effect.
Ka side effect jong ka dawai ILP ka lah ruh ban kham sniew ban ia ka side effect jong ka dawai AIB (Anti Infiltration Branch).
Kaba ima ka long ba ioh kane ka ILP kan wan rah sa kawei ka jingpang bam pong (bamsap) bashyrkhei ha Meghalaya, namar ki angel babha kin ym ioh bylla ha kane ka karkhana.
Kane ka dawai ILP kan trei kam tang ia kito ki innocent tourists, kiba ka jingthmu jong ki, ka long tang ban wan sah kai shipor sha ka ri jong ka Natural Air Condition bad nangta kin sa leit phai noh sha la iing la jong, sha ri thor.
Na ka bynta u sier lapalang uba thmu ban shongduh bad bam sngiam ia u jangew-jathang (kynthei khasi), kane ka dawai ILP kan ym trei kam satia.
Kine ki sier lapalang, ki long kum ka um, set napdeng, tuid narud bad kan tuid beit shaba ka thmu, phin ym lah set ia ka.
Ka dustur jong ngi hi ka dei u magnet uba tan ia ki.
Ban iada bad pynim ia ka jaidbynriew, dei ban dawa na ka sorkar ban shna noh da u dawai iada ri, uba kyrteng u IILP (International & Inner Love Permit); u dawai thymmai, ba lada kano kano ka kynthei Khasi, ka ioh tnga mynder ne khyllahjait, ma ka bad ki khun jong ka, kim dei shuh ki Khasi; namar kine ki khun jong ka, kim don symbai, kim don snam, kim don dur khasi.
Ka manufacturing date jong une u dawai ka dei ban long naduh basdang u snem 2014 bad kam don expiry date.
Lada ngi pyndih da utei u dawai thymmai, tang katno ka snam Khasi ka la khuid bad hangta ka jingpang Xenophobia jong phi kan sa duhjait kumba duh jait ka jingpang cholera ha ri India; namar u mynder un sa kynran dien hi bad ki khun shipiah, thohpan-thohbraiñ kin sa jah bad duh jait suki suki, kumba duh jait ki sim Dodo.
Hangta ka ri bad ka jaidbynriew kan sa khuid, kumba phi khmih lynti.
Ka America (USA) ka dei ka cosmopolitan country (kaba don lut ki jaidbynriew jong ka pyrthei), tangba ym ju don khun shipiah.
Ki khun shipiah ki don tang ha ri Hynñiew trep jong ngi, sha kiwei ki ri ym ju don.
Ka kmie jong u Barak Obama, u President jong ka America, ka ri bakhraw bor tam ha pyrthei ka dei ka dohlieh, u kpa jong u, u dei u dohiong na ri Kenya, Africa.
Ha ka por ba pynbam smai nyngkong ia u, kum u President ka ri America, ka BBC ka ong kumne: “He is The First Black American President;" ka khlem ong, ‘The First Half Breed President’ bad ki nong Kenya ki iashad kmen da ka jingsngewsarong, ba u doh-u snam, u symbai jong ka ri jong ki, u ioh long President ha America.
Te ko seng bhalang, lada phi don shisha kata ka jingthmu bad ka mynsiem basngur ban pyllait im ia ka jaidbynriew na ka jingshahtyllep ha u mynder, kumba phi leit ialap kylleng kylleng, phi dei ban dawa ban shna noh da u dawai IILP uba 1000 mg; hynrei lada phi mut ban bhaliang, bhahlang ne iabam lang, bad long popular khnang ban kylla politician hadien habud, kumba la leh da ki longshwa jong ki seng jong phi, nga tharai ka dawai ILP ruh ka biang hi!Ki dak ki shin te, ki kdew ba ka jaidbynriew jong ngi mynta ka don ha ICU bad lada ngim pyndih wut wut da u dawai IILP, ka por kam slem shuh ba ka jaidbynriew jong ngi kan hap rwai noh da ka jingrwai Requiem (jingrwai iap suk) jong ka phlim Titanic.
Khublei shibun[Lah ban iakynduh ia u nongthoh ha u No.9856902044].
Shillong,21 Naitung:Dang khyndiat sngi ki la mih ki kynrum kyn ram hapdeng ka MLCU bad ka KJP Assembly namar ka jingiakynnoh sah ram  kaba T.90 lak tyngka  ha kaba ki la mih ruh ki jing bym ia sngew thuh jingmut hapdeng ki Pastor, namar ka jingmih khubor shaphang ka Martin Luther Christian University bad ka KJP Assembly.
Halor kitei ki mat u Rupang u la ioh ban ia kren twad jingmut khyn diat na uwei na ki pastor rangbah jong ka KJP Assembly ha kaba u Rev.P.Hynniewta, u la ia thuh ba kumba la mih ha ki khubor ki long kiba shisha bad ki jingkren jong u Administrative Secretary  Rev.N.S Phawa ki long katkum ki jingshisha ba ka MLCU kam don jingiadei eiei bad ka KJP Assembly, namar ba ka Assembly ka la pyndkut noh ka jing iadei bad ka MLCU, ha kaba u la ban biang ba ia katei ka jingkren jong u Pastor Phawa la pynskhem shuh shuh ha ka Executive Committee kaba la long ha ka 16 tarik mynta u bnai.
Hadien ba la ioh jingtip ba ki la don ki jingiakhluit hapdeng ki Pastor, namar ka jingmih khubor ha kine ki sngi shaphang ka jingiadei ka MLCU bad ka KJP Assembly; u Rupang u la kylli biang hato kane ka long mo kaba shisha ha kaba u pastor Hynniewta u la kubur ba ki jingiakhluit hi ki mih na ka jingkren jong u pastor Phawa ha ki nongthoh khubor.
“ Kum u Pastor um lah ban set ia ki jingshisha khamtam haba ia kren bad ki nongthohkhubor" ong u Pastor Hynniewta uba la pynpaw ba kiei ki jingkren ba u pastor Phawa u la kren ka dei ka kamram jong u ban kren kum u Pastor, khamtam ha ki nongthoh khubor, namar ba u kren ruh ia ki jingshisha.
Shuh shuh u Pastor Hynniewta u la iathuh ba baroh ki la tip ba ka MLCU bad ka KJP Assembly kim don jingiadei shuh, hynrei ki don pat katto katne ngut ki pastor bad ki tymmen basan kiba kwah ban pynkylla ia ka rai jong ka Assembly ha kaba ki la pyrshang ban leit ia kren sha ki bor bahalor ban pynkylla ia katei ka rai.
“ Ki don katto katne ngut ki pastor bad ki Tymmenbasan kiba kwah ban pynkylla ia ka rai jong ka Assembly, ki la pyrshang ruh ban leit ia kynduh ia ki bor bahalor ban pynkylla ia ka rai" pynkut u Rev.Hynniewta, uba dei U Pastor Incharge ka Lawbah da kaba ban biang sa shisien “Hynrei ka jingialang kaba la long ha ka 16 tarik ka la nang pynskhem shuh shuh ia katei ka rai".
Jowai, 21 Naitung:Ki pulit ka Lad-Rymbai Beat house, ki la ioh ban kem ia ki ba rongtuh ia ka kali Bolero pic- up ryngkat bad u nongniah jong ka.
Ia kane ka kali Bolero Pick-up la rongtuh, na Umpleng, kaba don hajan Jaintia Cement East Jaintia Hills ha ka 15tarik Naitung 2013, da kaba ki leh mynleh kumba ki mut ban phah ban leit kit jhur na Silchar.
Ki pulit hadien ba ki la ioh ka jing ujor halor kane ka jingshah rongtuh ka kali jongka kong Sinal Sutnga kaba don u  No.ML04 B 4089, ryngkat bad u nongniah  uba dei hi u lok jongka u Muntu Sheikh, ki la pynlong ka jingbud dien ban lapksai ia ka bad da ka jing iarap ki pulit ka Patharkandi Thana, ki la ioh  kem ia ki san ngut  kiba don kti ha kaba rongtuh ia kane ka kali ha ka 18tarik Naitung2013, kita ki long u Md Sahidul Alam 26 snem u Md Faruk Udin 23 Snem kiba na  Katigora Assam, u Jamir Husein 27 snem u Guddu dass 33 sem kiba na Badarpur Assam bad u Faruk Udin 23 snem na Kalain Assam; katba ia ka kali pat ki pulit ki khlem pat ioh kem, namar ba la rah ia ka da u wei pat u paralok jongki.
Ia kine ki nongtuh kali la shimti da ki pulit ka Ladrymbai Beat  House, ha ka 19tarik Naitung 2013.
U Muntu Sheikh, u lok jong ka kong sinal Sutnga u la ong ba u  lait da ka said na ka jingiap, namar ba ki san ngut ki kit ia u sha kawei ka jaka, hadien ba uwei pat u paralok jongki u la rah noh ia ka kali; kine ki san ngut ki thmu ban pyniap ia u Muntu Sheikh da kaba ki bret ia u sha um ha kawei ka wah kaba don ha ki thain Karimganj; hynrei donbok ba u khlem iap bad u jngi sha ryngkew bad wad  jingiarap.
Mynta u Muntu Sheikh u don ha ka jingshah sumar ha Assam.
Shillong, 21 Naitung:Hynnin ka janmiet, ha ka por 6baje eiei, uwei u rangbah, uba kyrteng, U Bah Moris Biam, uba shong ba sah ha Bakur, ula jah rngai noh, katba u dang leit painkhana, ha rud nong jong katei ka shnong, kaba don ha Dawki.
Ynda haba la ioh jingtip, ia katei ka khubor, U Rupang, ula iakren bad U Assistant Rangbah Shnong, U bah Eraldus Lamin, ha kaba ula iathuh ba U bah Moris, um pat dei u dkhot jong ka Shnong, namar ba ka shnong trai jongu, ka dei na Umroi, hynrei, u iathuh ba na ka liang jong ka shnong, ka la iarap ban pynwad lem ia utei u briew, uba la shu jah rngai, naduh hynnin ka janmiet.
La iathuh ba U bah Moris, uba don 42snem ka rta, u leit painkhana sha shiliang jong ka surok bah Dawki, kaba dei sha ka lain, kaba mar khap artad bad ka Bangladesh.
Haba la kylli, la ka don kano kano ka jingsuba, halor ka jingjah jongu, U Bah Lamin, u iathuh ba ka shnong, ka la wad ia ka jingiarap jong ki pulit bad ki BSF ruh kumjuh ban wad ia utei u rangbah uba jah.
La iathuh da, U bah Lamin, ba kim shym lah ruh ban iakren kham bha bad ka lok jongu ruh, ban ioh jingtip, ba u ong “Ka lok ruh iam shi iam".
Shillong, 22 Naitung:Lyngba ka kyrwoh jong u A.Wahlang u nongmih khmat jong ki Casual Employees ka MeECL, ula ong ba  ha dien ba u Director Corporate Affairs,  u la shim khia ban buh ha khmat eh, ha ka ban kren lem ia ki Director baroh jong ka MeECL halor ka jingpynkiew  noh iaka tulop na ka bynta jong ki nongbylla sngi, kumta na ka liang jong kitei ki nongbylla sngi, ki la ria ban weng noh ia ka jingiakhih jongki, kaba ki la buh ban pyntreikam naduh ka 23tarik Naitung 2013.
Naka liang jong u bah Wahlang, ula kyntu ruh ia baroh ki nongtrei bylla sngi, ba  kin nym pep trei lashai ka sngi, ka 23tarik Naitung 2013,  namar ka jingiakren bad u Director Corporate Affairs kalong kaba sei soh bad ia ka jingiakhih,  la weng noh shi syndon.
Shillong,22  Naitung:Ka jingsniew ka surok kaba don ha Forest Colony ha Block IV ka lah ban ap ia ki kali ki ba leit ba wan ha ka jingma.
Kane ka surok kaba mynshwa ka long tang ka surok shnong,hynrei naduh ba la pyniaid ia ki kali sorkar Shillong Public Transport Services (SPTS) ka la long kaba bunkam bha.
Lada ka surok ha sor ka long kumne pyrkhat kumno kan jia sha nongkynsong lei.
Hynrei u nongthoh khubor u la dei iaid lynti na katei ka jaka, la lap tyngkrein ba ka lah ban long ka jingma namar ba ka don ka thliew hapdeng ka surok kaba dei shisha ka jaka iaid ki kjat kali.
Haba iakren bad ki katto katne ki nongiaid lynti, ki la pynpaw ba kane ka jingdon ka thliew ka long ka jingma ym tang ia ki kali kiba dei iaid hynrei ia ki briew ruh kiba iaid namar ba tang shu bakla, kum liat ha thliew, la jah syndon namar ba ka dei kaba heh bha ka nala.
Wat hapdeng sor, ka dang sniew kumne ka surok, pyrkhat sha jaka nongkyndong lei, ym tip shuh kan long kumno.
Ka tnad PWD ka jylla kaba peit ia kane, imat kam ju don ki nongtrei kiba peit ba haba don kum kane ka jingsniew ki surok kham tam hapdeng sor.
Katei ka surok ka dei kaba iaid ki kali ba wan na ka thain Mawlai ban mih lyngba sha Polo.
Jowai, 22 Naitung:Ha ka 16tarik Nai tung 2013, ki VDP Um kiang ki la ioh ban kem ia U Abraham Lamin   hapoh ka shnong Um kiang, katba  u dang mut ban leit ai jingdih drok ia  ki samla jong ka shnong.
La iathuh shuh shuh ba na ka liang ki VDP  Kuliang ryngkat bad ka Seng Longkmie  ka juh leit khynra  man ka por ha ka iing sah jong U Abraham, hynrei ym juh ioh kem ia u, khamtam lei ha ka 6tarik Naitung  2013, na ka liang ka VIllage Defence Party bad Ki Seng Longkmie Kuliang ki la ialam bad ki Pulit jong ka Umkiang PP, ban kem syndon ia u, hynrei ym shym la lap ei ei na ka met bad na ka iingsah jongu namar ba u la ioh lad ban buh rieh ia ki.
Kumta Ka Dorbar Shnong Kuliang ka kyrpat ia ki bor jong ka ain ban pynshitom tyngeh ia kum kine ki jait briew khnang ban lah ban rat diengkhong ia ki kam sniew ha poh shnong poh thaw, ong ka kyrwoh na U Bah Min Lamare Rangbah Shnong Kuliang.
Shillong, 22 Naitung:Mynta ka sngi, ki bor shnong na Bakur, ki la lap ia U bah Moris Biam, na Amlarem.
La iathuh ba hadien ka jingjah rngai, kaba naduh ka sngi Saitjain ba ladep, U Bah Moris, ula iaid kulmar ia ka khlaw ka btap bad leit poi sha Amlarem.
Mynta ka sngi, haba la don ba ioh jingtip, na Amlarem, ki la pyntip sha ki bor shnong sha Bakur, ha kaba la leit shaw noh ia utei u briew na katei ka Shnong, ong U Bah Eraldus Lamin Asstt Rangbah Shnong, haba iakren bad U Rupang.
La sngewthuh ba utei u briew, u dei uba don jingduna ka bor pyrkhat.
U bah Moris, ula jah katba u dang leit painkhana ha ka janmiet jong ka sngi saitjain hajan ka shnong Bakur, kaba ha Dawki, kaba dei ha syndah jong ka India bad ka Bangladesh.
Shillong, 22 Naitung:Ki runar bym lah ban ithuh, ha ka 20 tarik mynta u bnai, ha ka por kumba 2 baje janmiet, ki la rahbor  ia uwei u khyl lung 4 snem, u Akash Pockeral, uba dei u khun jong uwei u heh spah nongkhaii dewiong ba na ka shnong Dkhiah West, East Jaintia Hills.
Ia kane ka jingjia la pyntip sha ki pulit, kiba la ioh ban pynlait im ia u na katei ka khlaw shnong.
Ka jing thwet, ka dang iaid shakhmat ban lap ia ki nongrahbor, kiba la lait phet.
Shillong, 22 Naitung:Ka kynhun liang pyrshah ka iing dorbar thawain ka jylla ka Megha laya People’s Front (MPF) ha kane ka sngi Nyng kong ka la pynher shithi sha u Lamphang ka iing dorbar thawain ka jylla ban khot kyrkieh ia ka dorbar.
“Ngi la ong ia u Lamphang ka iing dorbar u AT Mondal ha ka shithi ba donkam kyrkieh ban khot ia ka dorbar ban iakren ia ka jingwan tuid ki briew sha kane ka jylla bad ka jinghiar ka suk ka sain ha ka thain Garo Hills" la ong u nongaiktien ka MPF u Bah Paul Lyngdoh.
U Bah Paul u la ong ba ka dorbar kyrpang jong ka iing dorbar ka long kaba donkam khnang ban ailad ia ki dkot jong ka iing ban iakren bad iatainia halor kine ki ar tylli ki mat ba kongsan ba ktah ia ka jylla.
U nongaiktien ka MPF u la iathuh ruh ba ki la dep aiti ia ka shithi sha u Myntri Rangbah ka jylla u Dr Mukul Sangma halor kane.
Shwa ia kane, ha ka 17 tarik Naitung, u Mondal u la ong ithuh ia ka Meghalaya People’s Front (MPF)  kum ka khynhun liangpyrshah hapoh ka iing durbar.
Lah ban kdew ba ka MPF ka la slem ban ithuh na u Lamphang namar ba ka UDP kaba dei ka kynhun liangpyrshah kaba heh tam ha iing dorbar kam shym la don ki MLA ban biang.
Ka duna sa 2 ngut namar ba ka don tng 8 ngut namar ba katkum ka ain, dei ban don 10 ngut ha ka iing kaba 60 ngut ban ithuh kum ka liangpyrshah.
Kham mynshwa, u Lamphang u la ithuh ruh ia u president ka UDP u Dr Donkupar Roy kum u nongialam liangpyrshah.
Shillong, 22 Naitung:Ka ANVC-B  ka la iai khroh ia u Commander-in-Chief ka Garo National Liberation Army (GNLA) u Sohan D Shira ban wan sha ka jingiakren iasuk bad ka sorkar jylla bad ka sorkar pdeng kaba dang pynkhreh mynta shaid shaid ban iasoi ia ka sos kular ban wanrah ia ka suk ka sain ha ka thain Garo Hills.
U nongialam ka ANVC-B u Rimpu Marak haba pynpaw ia ka jingsngew jur halor ka jingbyrngem u Sohan ha kine ki sngi ban pynhiar kput ia ki pulit.
U nongialam ka ANVC-B  u la ong ba lada kane ka jia shisha, kan jingling jingman kan long kaba ma bha ia ki paidbah ka thain Garo Hills namar ba ka jingsuk kan phet sha jngai.
" Ngim kwah ba ki paradoh parasnam ban ialam da u Sohan ba kim duh ei ia ka lad ka kabu kiba wan na ka bynta ka jingbit jingbiang jong ki paidbah ka ri Garo, namar ba ki paidbah ki kwah ban ioh ia ka jingsuk bad ka jingshngain" la ong u Rimpu.
U la ong ba ka jinglong jingman ha Garo Hills ka nang sniew na ka sngi sha ka sngi bad lada ym shim noh wut wut ki lad ki lynti ban pynneh ia ka jingsuk, kan sa wanrah ia ka jingeh bad ka jingjynjar ia ki paidbah.
Ka ANVC-B ka la sngew kmen ha kawei ka liang halor ka jingshim khia jong ki paidbah ka thain Garo ban wanrah ia ka jingsuk ha kine ki sngi.
Shillong, 22 Naitung:U Lat ka jylla u Dr Krishan Kant Paul, ha kane ka sngi Nyngkong u la niat sha ka sorkar jylla, ba kan eksamin ia ka jingbit jingbiang jong ka Bill ban phiah constituency jong ka KHADC kaba dang shu mynjur shen ha kane ka dorbar.
Ka dorbar jong ka KHADC ka la mynjur ia ka Khasi Hills Autonomous District (Constitution of District Council) (Amendment) Rules, 2013 kaba thmu ban phiah ia ki MDC constituency.
U Dr Paul u la pynthi kna ia kane ha ka jingiakynduh jong ki riew rangbah na ka thain Laitkroh constituency ba la ialam da u MDC u Bah Carmel Sohtun uba kyrpad ia u Lat ban sangeh ban ai jingmynjur ia katei ka Bill.
“U Lat u la pynthikna ba ka Bill yn sa eksamin da ka sorkar shwa ban poi ha kti jong u ban leh ia kaba khadduh" la ong u Bah Carmel ha ki nongthoh khubor hadien ba la iakynduh ia u Lat ha kane ka sngi Nyngkong.
Ka jingdawa ban bat shwa ia kane ka Bill ka la long hadien ba ka KHADC ka la rai ban pynduh noh ia ka Laitkroh bad ban pynkha thymmai ia ka Umsning constituency.
“Ngi la kyrpad ia ka sorkar ban pyrkhat bha ia kane ka Bill da kaba khot shwa ia ka jingbishar paidbah shwa ban iaid shakhmat ban shim ia ka rai ban pynduh ia ki constituency", la ong u Bah Carmel.
U Bah Carmel u la pyrshah ia ka jingpas ia kane ka Bill bad u la dep kiew miej ha ka por ba long dorbar ka KHADC bad u la kyrhaw ruh ia ka Bill.
Katkum ka jingong u bah Carmel, ki shnong kiba hap ha ka Laitkroh ki la pynpaw ia ka jingpyrshah ia ka jingrai ka KHADC ban pynduh ia kane ka constityency bad ki la sngew ba ka jingleh ka dei kaba shu da ka bor khlem iaid katkum ka jingsngew bad ka jingrai jong ki paidbah.
Kane ka Bill jong ka KHADC ka la ioh ruh ia ka jingpyrshah jur na ki shnong ha ka thain West Khasi Hills kiba pyrshah ia ka jingpynhap sha kawei ka constituency sha kawei pat.
Shillong, 22 Naitung:U Lat ka jylla u Dr KK Paul u la mynjur ban sangeh ban pyndonkam ia ka ktien, ‘His Excellency’ ha ki jingialang kiba iadei ha kane ka jylla.
Ka ktien jingkhublei burom (salutation) kan bteng ha ki jingiadei kiba iadei bad ki heh sorkar nabar ri.
Ha ki jingialang ha kane ka jylla, yn pyndonkam noh da ka ktien ‘Hon’ble Governor",.
Kane ka long katkum ka kyrwoh ba la pynlait da u Principal Secretary jong u Lat ka jylla.
U lat, ula shimti kum U Lat jong ka Jylla, ha ka 8tarik Naitung 2013, hadien ba U Lat barim, U RS Mooshahary, ula kut, ka por treikam jongu.
U Lat KK Paul, ula dei U Commissioner barim jong ki pulit ha ka nongbah Delhi.
Shillong, 22 Naitung:Ka KSU Mawkhar pyllun ryngkat ba ka jingia treilang bad ka tnad Excise ka la ioh ban kurup kyiad na ki dukan ki ba die beain ha ki thain Motphran.
Ka Motphran ka dei ka ktem ki winestore bad ki restaurant ha kaba ka la don ka jingdie pathar beain ia ki kyiad bad ka KSU Mawkhar hadien ba la iatreilang bad ka tnad Excise ka East Khasi Hills ka la pynlong ia ka jingkhynra bad ioh kurup bun phew bilor ka kyiad phareng bad ka beer.
U Publicity secretary ka KSU Mawkhar u samla Newton Langstieh u la ong ba ka seng ka la  pynlong ia ka jingkyndang ia ka jingdie kyiad baeain namar ba ki long ki ktem ba pynjot ia ki samla ka shnong bad kiwei kiwei namar ka jingiadih kyiad pathar.
U la ong ruh ba ka seng kan ym shong kli kti hynrei kan iai buddien ban pynlong ia ka jingkhynra naphang ban pynduh jait ia ka jingdie beain ia ka kyiad ha katei ka thain Motphran.
Shillong, 22 Naitung:Ka KSU Thyllaw Border Unit ka ai ka jing kyrshan kaba pura ia ki mat kiba la wanrah da u Bah Adelbert Nongrum, MDC ka Jaiaw Constituency ban pynkylla ne pynthymmai iaka Megha laya Autonomous District Constitutuion od District Council, Rule 1951, kaba ki Jaidbynriew Garo ne kiwei ki jaidbynriew riewlum ba kim dei ban iakhun iaka ilekshon MDC ne ioh thep Vote hapoh ka Khasi Hills District Autonomous District Council (KHADC) bad ka Jaintia Hills District Autonomous District Council (JHADC).
U Bah E Ramsiej, President ka KSU Thyllaw Border Unit, ha ka kyrwoh ula ong ba ka seng ka dap da ka jingslyngngoh iaka jingbym pat pyntreikam iakatei ka aiñ ne rule watla kala don naduh kitei ki snem bad ha ka jingshisha ki paralok riewlum (Garo) ki dei ban sngewthuh ba ka jingpyntreikam iakatei ka aiñ, kam long ka jingshun ne pynsniewdur iaki hynrei ka long ka lad ka jingiada ruh iaka hok longtrai jongki sha rilum Garo.
Shuh shuh utei u nongialam ula pynpaw ba ka seng ka ai ka jingkyrshan kaba pura bad kan iai pyrta iaka sorkar khnang ban pyntreikam noh kloi ia katei ka aiñ, namar ka long ka lad jongka jingiada iangi ki paid riewlum Khasi Pnar.
Ka seng ka la pynpaw ruh ba ka Sixth Schedule kam don jingmut eiei lada iaka Rule 1951 ym shym la pyntreikam lane iaka hok longtrai ki jaidbynriew Khasi Pnar ym shym la pynneh pynsah ne burom bad ñiewkor lyngba ka District Council.
Shillong, 22 Naitung:Kum kiwei kiwei ki projek ha kane ka jylla, ka surok Shillong-Nong stoin-Tura ruh ka lah ban slem namar ka jingleh kyllain ki trai jaka bad nalor kiwei ki daw ban ai sha ka sorkar.
U Myntri ka tnad PWD u Bah Sniawbhalang Dhar  ha kane ka sngi Nyngkong u la ong ba ka jingshim jaka ha ki katto katne ki bynta jong ka surok ym pat dep satia.
Ka jingshna ia kane ka surok kaba 264.30 kilometer na Shillong-Nongstoin-Tura kaba shong dor T.1496 klur la sdang naduh u Rymphang 2011 bad ka por ban pyndep kan long ha u Lber,2014.
Kane ka surok kan pyniasoh ia ka Khasi Hills bad ka Garo Hills, ban poi shaduh Assam.
Hynrei ka jingbym ioh jaka ka la pynslem ia kane ka jingtrei ia kane ka surok bad ka lah ban slem ban pyndep ban ia kaba la dep buh por.
“Ngi dang iai trei ia kane ka kam bad ngi pyrshang tyngeh ban pynthikna ba ka jingshim jaka kan iaid shaid shaid khnang ban pyndep ia kane ka projek ha ka por kaba la buh" la ong u Myntri ka tnad PWD bad bynrap ba ka sorkar jylla kam lah ban pan por biang na ka sorkar halor kane ka projek.
“Hynrei lada slem shisha, ngi lah ban ai ki daw kiba biang ban shu pynjlan shuh ka por" u la ong.
Katkum ka jingong u myntri sorkar, ka jingbha jong kane ka surok, kan long kumba bha ka  surok Shillong Bye pass kaba mynta.
Shillong, 22 Naitung:Ka Khasi Students Union (KSU) Mawkyn rew circle kaba hap ha East Khasi Hill district ka la dawa na ka sorkar ba ka dei ban ai surok ba bha sha ka thain Mawkynrew kaba dang sahdien bha ha kiba bun ki liang.
Ha ka dorkhas kaba la aiti ha u myntri ka tnad PWD (Roads)u Bah Sniawbhalang Dhar, ka KSU ka la ong ia u ba un shim ia ki lad ki lynti ban siang rong noh ia ki surok khyndew, ban pynbha ia kiba sniew kiba pyniasoh sha ki shnong bapher bapher kiba don ha ka thain Mawkynrew constituency.
U president KSU Mawkynrew Circle u Bah Michael Lawai bad u assistant general secretary Bah Elas Umsong ki la ong ba ki la iathuh ha u myntri ka tnad PWD ba ki surok kiba la dep diang rong, ki la kylla sniew biang namar ka sorkar kam shym la pynbha ia ki surok la bun snem.
Ki surok kiba donkam kyrkieh ban pynbha ki long kum ka Mawkynrew-Jatah bad ka surok na Thangsning-Thynroit-Mawpyrshong  bad kynthup ka surok ha ka thain Pingwait-Syniasya, Jatah-Nongryngkoh, Pashang-Syntung-Nonghulew  bad ka surok na Umsaw War-Mawjatap-Siangkhnai.
Shuh shuh ka KSU Mawkynrew Circle ka la kyntu ia ka sorkar ba kan shim ia ki lad ki lynti ban shna surok ia ki shnong bym pat don surok.
Shillong, 23 Naitung:Ka sorkar jylla ka lah ban ai jingmut ia u Lat ka jylla u Dr KK Paul  ban pyn jlan ia ka por jinglong MDC jong ki lai tylli ki Autonomous District Councils (ADCs) ha kane ka jylla haduh ba kin pyndep ia ka jingphiah constityency.
Kane ka sorkar ka lah ban pyrkhat ban pyn jlan ia ka por jong ki ADC hadien ba la thaw ia ka Delimitation Commission ban bishar bniah ia ka jingphiah ia ki constituency jong ki Autonomous Districts Councils (ADCs).
“La don ka kyndon ha ka riti synshar ka ri kaba ai bor ha u Lat ban pynjlan ia ka por jong ki ADC" la ong ka thymmei khubor ha kane ka sngi Hatmajai.
Katkum ka jingong jong u heh sorkar, u Lat u dang eksamin mynta ia ka jingtyrwa ka sorkar ban thaw ia ka Delimitation Commission ban pynduh bad ban pynkha thymmai ia ki MDC constituency.
Ka khubor sorkar ka la ong rub ba ka sorkar ka elekshon MDC ban wan ha kane ka jylla, ka dei ban long da ki constituency thymmai.
Ka thymmei khubor, ka la kdew ruh ba ka elekshon jong ki ADC ban long la shem snem ha u Rymphang, lah ban pynslem lada ka sorkar ka rai ban pynlong ia ka elekshon da ki constituency thymmai.
Ha kajuh ka por, la iathuh ba ka sorkar ka la thaw ia ka Delimitation Commission hadien ba la mih ka jingpyrshah jur na ki paidbah bad ki seng sain pyrthei ia ia ka rukom phiah ia ki constituency khlem iaid katkum ki kyndon.
Kham mynshwa, ka KHADC Autonomous District (Constitution of District Councils) Rules, 2013 kaba thmu ban pynduh bad ban pynkha ia ki constituency, la pdiang da ka iing dorbar kaba dang shu dep shen.
Shillong, 23 Naitung:Ka Techno Global Group (TGG) kaba dei na Kolkata ka la mang T.1000 klur na ka bynta ban pynbiang ia ki jingdonkam jong kane ka skulbah ka Techno Global University (TGU) ban buh ha jylla Meghalaya.
“Ngi thmu ban bei haduh T.1000 klur ban tei ia ki jingdonkam jong kane ka skulbah ha kane ka jylla bad kane kan pynlong ia ka jinghikai kaba bit ha ka liang ka pule puthi, ka technology bad ka ioh kam ioh jam kong ki samla"  la ong u national manager ka TGG  u Prasanta Gangopa dhyay  haba kren hynne sha ki lad pathai khubor ha Shillong bad la pynbna ruh ba ka jingpule ha ka lain engineering kan sdang mynta u snem 2013-2014.
Ia mynta kane ka skulbah ka dang treikam shipor na ka iing kaba don ha Shillong Polytechnic Campus ha Mawlai.
U  Gangopadhyay u la ong “Ngi la dep kam ia ka jaka ban buh ia kane ka skulbah ha Tynring.
Ka jingheh ka long 56 akar bad yn rai shen ha kine ki bnai ban wan.
U Gangopadhyay u la kyrmen ba ka sorkar Meghalaya kan sa ai permi shon na ka bynta ban buh ia kane ka skulbah kloi katba lah khnang ba ka jingtei kan iaid shaid shaid.
Ym kum kiwei ki skulbah ha kane ka jylla, ka TGU ka la shim por haduh san snem ban sdang ia ka jingtreikam jongka da kaba plie ia ki jingpule hadien ba la pas ia ka bill ka university ha u snem 2008 ha iing dorbar thawain.
U Gangopadhyay u la ong, “ngim kwah ban shu tur kynsan kynsan hadien ba la pas ia ka Bill namar ba ngi kwah ban pynthikna ba baroh ki kyndon ba la pruid dak jong ka sorkar jylla bad ka University Grant Commission (UGC) la pyndep nadong shading.
Kane skulbah kan plie 720 tylli ki seat na ka bynta 6 tylli ki lain jingpule kynthup 120 seat kawei kawei ka lain jingpule.
Ka jingpdiang kan sdang noh naduh ka 21 tarik haduh 24 tarik Naitung 2013.
Ki hynriew tylli ki jingpule ki long ka Electronic & Computer Engineering (ECE), Computer Science Engineering (CSE), Electrical Engineering (EE), Electrical & Electronic Engineering (EEE) bad ka Civil Engineering (CE).
Ka TGG  ka don kumba 53 tylli ki jaka pule ha ka ri bad palat 55,000 ngut ki samla pule bad 4000 ngut ki nonghikai.
Da U Josper S Dura, Nongshken.
Tharai ym don nongri Thlen? Kum ka jubab ia kane ka jingkylli, nga sngewbha ban pynkynmaw ia kine ki jingjia kiba la jia shisha hapdeng ki snem 1978-1982.
U wei u dkhar uba trei kam sorkar uba don ka lok bad ki khun ki kti hangne ha shnong jong ngi u dei peit ia i kam ha kane ka thain jongngi.
U Long u briew uba bha, uba pariah parain hapoh shnong poh thaw, hynrei haka dih kyiad te ula ngop la jan man ka sngi bad ka miet.
Ka leit jia ha kawei ka sngi ba ula iakajia bad la ka lok ha khmat ki 2ngut ki para shnong shynrang ba la ju suba ba ki dei ki menshohnoh.
Mynmiet ha kata ka sngi, ka lok jong u kam nud shuh ban thiah ha la iing,bad ka leit thiah noh sha kawei ka iing ki paramarjan.
Uta u lok jong ka te u thiah hi marwei hala iing hapdeng ka jingbuaid ka kyiad.
Dang step ha ka sngi kaba bud, la wan iathuh ha nga(Jait ba nga dei u Sordar) ba uta U Dkhar ula iap  halor jingthiah jong u.
Ma nga bad U Rangbah Shnong ryngkat katto katne ngut ki riew rangbah, ngi la leit peit ia uta u Dkhar ha iing jong u.
La lap hangta ba u la shah sdien na ryndang da ka jain.
Ia kawei ka tduh jong ka la teh na ka sad jong kata ka kamra, bad ia kawei pat ka tduh la teh sbak na u ryndang jong u.
Kaba sngewlyngngoh ka long ba u la iap da kaba dem khohsiew halor tusok bad kata ka jain phasi ruh kam long satia kaba pyrkhing hapdeng ka met jongu bad ka sad.
Haba ngi peit ia ka met jongu,ka don de ka jingpher ka sniehdoh ha ka jylleng jong u.
Ngan shu pynkut noh hangne.
Kawei pat ka jingjia ka long kume.
Uwei u briew uba wan bylla kitnong ha kane ka thain jong ngi u la iap thiah lyndang harud kawei ka wah-duid.
La wan iathuh sha nga shaphang ka jingiap jong une u briew.
Ma nga bad ki para-Riewrangbah ngi la leit peit ia u.
Ka jain stang kaba tngit, U bitor kyiad ba sah kyiad shiteng u ieng ha syndah ka khlieh jong u shaphang ka mon.
Ka pliang bamja, ka tyndong smuk bad u star ki don hajan ka met-iap.
Ngi la ia peit ia ka met jong u naduh khlieh haduh kjat.
ym don jingmong satia.
Kumta ngi la shu iashong kynjah noh shiphang.
Khrek nga shu poi kynmaw ban peit sa ia u ryndang jong u ia uba la kah da ka tmoh ba la jan dait bad u.
Nga la khyllied da ka kti ka diang ia ka tmoh ban iohi ia u ryndang.
Hangta nga la iohi ia u ryndang jong u nongiap uba la jngem iong sawdong jongu.
Ki para-Rangbah ruh ki la iohi lang ia kane.
Nga ngeit ba uta u nongbylla bapli u la shah khniot hangno-re- hangno.
Nga la suba sniew jur ia uto u briew uba la wan  iathuh ha nga dang step phyrngap ia katei ka jingjia.
Ki pulit ki la wan bad ki la leh iala ka kam.
Nga pynkynmaw khnang ia katei ki 2 tylli ki jingjia ba ki para-ri ba lui-lui kin nang ban im bad im ban nang ha kane ka pyrthei kaba sniew.
Ka buh ia ka jingim jong ngi ha ka jingma lada ngim ngeit ia ka jingdon ki nongri-thlen bad ki menshohnoh ha kane ka ri jong ngi.
Kam long pop satia ban ngeit ba kine ki don, bad kan long pynban ka jingiada iala ka jong ka jingim lada ngi ngeit ba ki don.
Ka jingri-thlen kam tip bad ithuh ia ki Centuary bad ki millennium.
Ha ki kot ain(Law books) ym don satia kita ki ktien ‘Nongri-thlen"ne men-shohnoh ne nongshohnoh.
Ka ain ka tip tang ka murder (ka jingpyniap haba pyngngad khlieh), ka Sucide(ka jingpyniap hi ialade), ka manslaughter bad Cupable homicide(Ka jingpyniap haka jingshit ka khlieh).
Hato ngi dei ban pyniap da lade hi ia ki briew kiba ngi suba ba ki dei ki nongri-thlen, ki menshohnoh ne ki nongshohnoh? Em ngim dei ban pyniap ia kid a lade hi ne da la ki jong ki kti.
Ngi dei ban aiti ha ka kti ka ail aka long kumno-kumno ruh.
Ngi la ju iohsngew ia kata ka ktien, ‘Live and let Live’(Im bad shah ruh ba kiwei kin im).
La ngi suba ne ngeit ba dei kito ki briew kiba la ju bna ba ki dei ki nongshohnoh ne long menshohnoh, kiba la pyniap ia u khun ne u pyrsa jong ngi, ngim dei ban leh kylliang da kaba pyniap ia ki.
Ailad ia ka ain ba kan leh iala ka kam.
Ha u briew ka ju don ka jingsngewhun bad jingkmen ha ka mynsiem haba la ioh ban pyniap ia u nongshun.
Ka don ka jingsngew iohnong haba la ioh ban leh kumta.
Hynrei katba ki por ki nang iaid, kan wan ka jingsngewsih bad jingbabe kylla na ka bynta kaei kaba ngi la leh,ka ktah bad pynpang iaka jingiatiplem jongngi.
Ngi tip ba ki doctor bad ki dawai pyrthei kin ym lah da lei lei ban pynkoit ia u briew na ka jingpang jong ka jingiatiplem.
Ha ka drama,Macbeth,bala thoh da u William Shakespeare, U Macbeth, da ka jingkynshoit than jong ka tnga jong u, u dung iap ia u Syiem Duncan.
Ha ka shipor ba la ioh ia ka jingsngewhun, hynrei ha ki sngi kiba hadien ka kylla khleh-biej pynban.
La dung ngak ia ka jingiatiplem jong ka, lynshop sa ka jingbabe bad ka jingsngew kutlad.
" Ka Dujok ka i-ngiew", ka la kren khnium.
Nangta ka ong shuh, Äde! Dang sma snam du; baroh ki jingiwbih jong ka Arabia kin ym pyniwbih ho ia ine i kti iba rit.
"Na ka bynta kita baroh kiba iai-ap kyrmen ban ioh iuhkjat ha ka Ri ka jingkular,nga ngeit kan long kaba bha tam ban pynkynmaw ia ki ktien kiba kordor jong ka Bible kiba long ka jingkdew lynti ha ka jingim jong ngi:-Eksodos 23:2- “Men ym bud ia u paidbah iaka ban leh sniew; lymne wat phai ktien ha ka jingiakajia,da kaba bud iakiba bun ban pynsniew iaka jingbishar".
Mathaios13:28-30- “….
Ki shakri te ki la kylli ia u, Me mon te ba ngin ialeit thiew noh ia ki? Te u la ong,Em: ba ioh haba phi thiew noh ia ka niut, phi rat lem bad ki ia u kew ruh.
Ieh ba baroh 2 kin iamih lem haduh ka aiom ot:te ha kata ka aiom ka jingot ngan ong ha kiba ot, to ialum shuwa ia ka niut, to tehsong ruh ia ki ia ka ban thang ia ki; hynrei ia u kew  phin ialum ia ka thiar jong nga.
"Ymdon thlen ne ,Ym don nongrithlen, baroh ki nongwad bniah Kim lap ka jingshisha shaphang u then, namar kata kine baroh ki long ki jingngeitbeij jong ka jait bynriew jong ngi, kaba la neh naduh menbarim, ha ka por mynshwa haba ki iabishni ki shun ki sdang kynnoh laiphewjait paramarjan bad ka pur pateng bad neh sah haduh mynta, Kane kan pynjot beit iaka jait bynriew jong ngi lada ka sorkar kam lah ban teh lakam da ka ain iabaroh ki jingngeitbeij.
Shillong,22 Naitung:Ka la mih ka jingia kynnoh ai ksuid ha ka shnong Mawryngkang kaba don harum Pynur sla, ia u Bah Nopin Khong sit uwei na ki nong shong shnong katei ka shnong, uba don kum ba 65 snem ka rta.
Katei ka jingshah kynnoh, ka dei  hadien ba kiba bun ki ba la ioh ia ki jingpang khleh biej ha katei ka shnong,  ki ia khot ia pyrta ia ka kyrteng jong utei u rangbah.
Kumta halor kitei ki jingkynnoh, ka Dorbar Shnong ka la khot ia utei u rangbah sha ka dorbar kaba la long ha ka 20 tarik mynta u bnai  ban ia kren shaphang katei ka jing kynnoh ha kaba na katei ka Dorbar ka la mih ka rai ba u Bah Nopin u dei ban bam eit.
Halor katei ka rai jong ka Dorbar Shnong, U bah Nopin, ula  pyndem ialade, ha ka rai jong ka Dorbar ha kaba u la bam ia ka Eit briew.
La ioh jingtip ruh ba ki la mih ki jingbyrngem hapdeng ki paidbah ia utei u rangbah, namar kitei ki jingkynnoh men aiksuid ha kaba utei u rangbah, ula phah ia ka jingujor sha ki pulit bad halor katei ka jingujor, la sngewthuh ba ki pulit ki la khot bishar ia ki briew, kiba la shah kynnoh, ba ki dei ki nong byrngem bad kumjuh ia U bah Nopin, kum u nong ujor, hynrei ka dei hadien ka jingshim khia jong ka shnong ,ba la pynbeit ia katei ka kam bad la lah ban weng ia ka jingujor bad ba la pyniasuk hapdeng utei u nongujor bad kiba shah ujor ha khmat jong ki pulit ha Pynursla.
Ha kawei pat ka khubor, la iathuh ba  hadien ba ki pulit , ki la ioh ia katei ka jingujor  halor  katei ka jingkynnoh nongshohnoh;  kumta mynta ka sngi, U Bah Ian Swer SDPO Sohra  ryngkat bad u Bah W.Biam ki la hiar sha Mawryngkang mynta ka sngi, ban pynlong ia ka jingialang paidbah ha Ing Dorbar jong ka Shnong Mawryngkang ban pynshai ruh ia ki paidbah  ba kum kine ki jingjia, kin ym jia shuh  bad lada don eiei ka ain hi kan pynshitom khlem map iano iano ruh.
Ki pulit ki la kyntu ruh ia ki paidbah ba ki dei ban ia shongsuk shongsain hapoh shnong pohthaw  bad ym dei ban ia tharai sniew iwei ia iwei.
La pynlong ia katei ka jingialang ha ryngkat ka jingiadonlang jong ki VDP Shnong bad ki Sengkynthei.
Tura, 23 Naitung:Ki pulit ka West Garo hills District ki la pynlong ia ka jingkhynra seng lehnoh myn ha ka sngi nyngkong jong ka taiew ha kaba ki la sdang ia ka jingkhynra na Tura bad pynkut pat ka shnong dudaret kaba hap ha ki thain jong ka Selsella.
Ha katei ka jingleit khynra ka la mih ruh ka jingiather kuli kaba mar kylliang hapdeng ki dkhot jong katei ka kynhun lehnoh bad ki pulit.
U Mukesh Singh SP jong ka West Garo Hills, u la ong ba ki pulit ki la ioh jingtip ia ka jingdon ki  nongtrei bad ki nongiarap ka GNLA ha katei ka nongbah  ha kaba mar-mar, hi ki la pynlong ia ka jingkhynra kaba jur kaba la sdang mynhynin ka miet naduh ka por 12 baje h kaba k la ioh kem uwei u nongniah jong kawei ka auto uba long ruh u nongtrei jong katei ka seng.
Haba la kylli tohkit ia utei uba la shah kem u la phla ia ka kyrteng jong ki dkhot ka GNLA ha kaba tang kumba katto katne por la ioh kem sa ar ngut pat.
Ki arngut kiba la shah kem ki dei ki dei ki Area Commander, ba la tip kyrteng kum Uu Baichung bad U  Jack, kiba  shyrkhei bha ka kam pyntriem ha katei ka nongbah.
Saw ngut ki ba la shah kem, la tip kyrteng kum u Tengsan A Sangma 35 snem uba shong ba sah ha  Darengre, Bilhomes Sangma 19 na  Selsella), Amseng B Marak 20 na  Darengre) bad u Sengman T Sangma 25 na ki thain jong ka  Darengre.
Ki pulit ki la ioh ban kurup ia ki shithi dawa pisa bad kiwei pat ki kot ki sla na kitei kiba la shah kem.
Ha ka miet kaba bud ki pulit ki la tur sha ka jaka sah jong u Jack ha Dudaret kaba don ha ka thain jong ka Selsella ha kaba dei hangtei ba la mih ka jingiather kuli kaba mar kylliang hapdeng jong ki.
Wat la ym shym don kano kano ka jingiaiap ha katei ka jingiasiat, hynrei ki pulit ki la ioh pat ban kurup kawei ka pistol Revolver, I Grenade, 1 Wireless set, 200 gms ka  RDX, 2 magazines, 30 rounds ki kuli bad saw tylli ki kot dawa pisa, ka mobile phone bad kiwei pat ki tiar.
U SP jong ka West Garo hills u la pyntip ruh ba ka jingleit khynra bad ka jingleit tur ki pulit sha  katei ka jaka ka long kaba la da plan janai bha hadien ka jingioj jingtip ia ka jingdon kitei ki dkhot jong ka GNLA.Ki pulit ki la ong ba kin ym shongthait tad haduh ban da ioh kem ia kitei ki lehnoh da kaba kam ba ka jingshah kem jong uwei kan ialam lynti ban kem sa ia kiwei pat.
Jowai, 23 Naitung:Ka Jaintia Students’ Union (JSU), hadien ka jingpynsangeh ba shipor ia ki  lad jingiakhih na ka daw ba don ka lehniam Beh dein khlam ha Rilum Jaintia mynta ka kynti ka la rai ban sdang biang ia ki jingiakhih paidbah, namar ka jingbym khein snep ka Sorkar  Jylla ka sorkar U Mukul Sangma halor ki lai tylli ki mat jingdawa jongka JSU kiba dei  ki thied snam na ka bynta ka roi ka par, ka koit ka khiah bad ka iap ka im jongki paidbah ka Ri lum Jaintia.
Ha ka jingpyllait khubor mynta ka sngi na ka liang U President ka JSU u la kren shai ba ka JSU kan um shongthait, katba kine ki jingdawa kim pat urlong namar ka jaitbynriew,  ka la mad ia ka jingshah niewbein kaba palat liam hakhmat ka sorkar.
Kumta ban bteng biang iaki prokram iakhih khamtam ha shwa ban shim da kiba tyngeh, ka Union ka la rai ban pynlong da ka jingialang paidbah  ha Iaw Musiang ha ka 25tarik mynta u bnai, ha ka por 12 baje mynsngi khnang ban ioh pynsngew sha u paidbah halor kine ki jingeh bad ban pan  ruh ia ka jingia treilang khnang ban lait na kano kano ka jingjia ba sngewsih ha ka por lane haki kynta ba iaid ka jingiakhih.
Kumta  ka Union ka kyrpad ruh iaki wei pat ki para sengbhalang, ki riew paidbah kynthei bad shynrang kiba sngewkhia ia ka iap ka im jongka jaitbynriew,  ban wan sha kane ka jingialang paidbah ha Iawmusiang, Jowai.
Ha kane ka sngi na ka liang ka JSU kan sam ruh iaki kot shisla kiba iadei bad kine ki jingdawa kiba la slem bha bad ki bym pat urlong haduh kine ki sngi.
Kum ban shu pynkynmaw halor kine ki lai tylli ki mat dawa ka JSU kala dep khot daka pakhang surok miet kaba 3 miet kynthih  ha ka 26,27 bad 28tarik  u Jylliew bad ka long ruh kaba jai jai khlem kano kano ka jingjia ba sngewsih.
Shillong,23 Naitung:Ka seng ki nongniah Taxi kamai hapoh ka lama jong ka Local Taxi Owner and driver Association, Laitlyngkot Unit mynta ka sngi, ki la ia mih khrui ban maramot noh dalade hi ia ka surok kaba la sniew palat, ha kaba ki la sdang ia katei ka jingmaramot na Lad Iew Laitlyngkot ter ter shaduh Nongkynrih.
Ha katei ka sngi ba baroh ki ki nongniah bad ki trai Taxi ki la sangeh ka  kamai kali  ban maramot surok, la ia donlang ruh u MLA ka Sohra Konstitwensi u Bah Titos Chyne ha ryngkat ka jingiadonlang u President katei ka seng u Bah Ryngkatlang Lyndem, General Secretary Bah Willfling Shabong bad kiwei pat ki dkhot.
Ka surok na Laitlyngkot khamtam lei lei shuwa ban poi sha Nongkynrih, ka long kaba la sniew palat haduh katta katta bad kaba la wanrah jingeh ia ki kali ban iaid ha kum kitei ki surok kiba la dap tang da ki thliew ki syar suda, ha kaba la pynlong ia katei ka seng ban ym lah shah ban shu peit kumto ia kat kate ka jingsniew ka surok hynrei kaba la kloi ban ia mih ryntih ban maramot bad ban pyndap khyndew bad maw ha  ki thliew ki syar ha shilynter ka surok.
Kum u MLA jong ka thain u Bah Titos u la ai mynsiem bad ai  jingiaroh ia katei ka Association ki Local Taxi , kiba la kloi ban ia mih ryntih dalade hi ban leh ia kaei kaba ki donkam.
Shillong, 23 Naitung:Ka bor synshar jong ka East Khasi Hills district ka la ujor pyrshah ia ka dorbar shnong ka Mawryngkang, halor ka nongrim ba la pynkhein ia ka hok briew man briew da kaba pynbam eit ia uba suba nongaiksuid.
U Deputy Commissioner u Sanjay Goyal  u la ujor pyrshah ia u Rangbah Shnong u Bah Kerini Khongsit, u Assistant Rangbah Shnong Bah Thwer Tynsong bad u secretary Bah Jwatbor Khongwet.
U Additional District Magistrate (ADM) ba peit ia ka Law & Order u Bah Donny M Wahlang u la pynthikna ba u Deputy Commissioner u la ujor halor kane ka jingjia.
U la iathuh ba u la pan ia ka kaiphod na u ADM Bah W Biam  halor kane ka kam.
Ki dkhot jong ka Mawryngkang kaba don hajan ka shnong Wahkdait harum Pynursla, ki la pynbor ia u Bah Noping Khongsit uba shah kynnoh men aiksuid ban bam da ka eit kum ka jingpynshitom ia u.
Kane ka jingkynnoh pyrshah ia u Bah Noping la pynlong hadien ba saw ngut ki kynthei jong ka shnong ki la kam ba ki pang na ka jingpang khyllah namar ka jingai ksuid u Bah Noping.
Halor ka jingkynnoh, jong kine ki saw ngut ki kynthei ba kem pang, ka shnong ha ka jingialang kaba long ha ka 20 tarik Naitung, ka la bthah ia u Bah Noping Khongsit ban bam ia ka eit u briew kum ka jingpynshitom.
Baghdad, 23 Naitung:Ki dkhot jong ka Al Qaeda, ki la kam ha ka sngi hat majai, ba ki leit hiar thma ha ki ar tylli ki phatok ha Iraq, ha kaba ki la pyllait ia 500ngut ki koidi, kiba don ha kitei ki phatok.
Kitei ki seng, ki kynthup ia ka Islamic State of Iraq bad ka Levant, ki dei ki seng kiba la mih pyrthei mynta hi u snem, da ka jingiatreilang jong ka kynhun Al Qaeda bad kiwei de ki seng lehnoh ha Syria bad ha Iraq ruh kumjuh bad kitei ki seng, ki la leit ban hiar thma ia ka phatok ha   Abu Ghraib kaba don ha Baghdad bad sa kawei pat kaba don kumba 20 Kilometre shatei jong ka nongbah Baghdad.
Katei ka jinghiar thma, kaba ha ka Lah Sngi U Blei, ka dei kaba la leh da katei ka kynhun kaikhlaw, ha kaba ki shu leit pynpra beit ia ki kynroh jong ka phatok, ban pyllait ia ki koidi bad ki dkhot jong katei ka seng, kiba don hapoh phatok.
La pynbiang ha katei ka jingleit ia ki riew pyniap lade, ia ki roket, 12tylli ki kali bad ki bom, ha kaba la pyniap ia 120ngut ki nongpahara ha kitei ki phatok ha Iraq ha ki bynta jong ka Taji, kaba don shatei jong ka Baghdad bad kumjuh ha  Abu Ghraib, kaba dei ka phatok kaba don ha ka nongbah Baghdad.
Ki lad pathai khubor sorkar, ki iathuh ba ki don 29ngut ki pulit, ba la iap bad ki shipai ruh kumjuh bad sa 36ngut kiba la mynsaw.
Shillong, 23 Naitung:Ki pulit ki dang bishar bniah ia ka jingbret khyllung kaba la jia dang shen ha kaba I khyllung ba dang san bnai la lap na wah Wahumkhrah ha Jingkieng Mawlai ha kane ka sngi u Blei.
“Ha kane ka khyllip mat, ngi dang pyrshang ban buddien ia ka kmie kaba bret ia I khyllung.
Shisien ba ngi ioh ban kem ia ka kmie, ngin tip la ka case kaba leh beain ne kaba da long ain" la ong u SP ka East Khasi Hills SP u Bah Mariahom Khar krang ha kane ka sngi Hatmajai.
Ha kajuh ka por, uwei u doktor sorkar u la ong ba ia kane ka kam bret khyllung ka long beain.
‘Lada ka long ain ban bret khyllung ha kano kano ka jaka ba la ithuh da ka sorkar, I khyllung in bret sha wah sha lum" la ong u doktor sorkar.
U la ong ba lada don ka ain ban pynhap khyllung, I khyllung I khyllung dei ban leh katkum ka rukom hadien ba la pynhap da ka jingmynjur jong kiba haiing hasem.
“Nga suba jur ba kane ka kam jong ki briew, ki bym pat kwah ban ioh khyllung" la ong uwei u doktor sorkar bad bynrap ba kane ka jait  ka kynrei bha ha kine ki sngi.
Ha kane ka sngi u Blei, I khyllung ba dang san bnai, la lap ba bret ha Wahumkhrah kaba la lap da ki nongiaid lynti ha Mawlai Iewrynghep.
Ka dkhot ka Khun Kynthei Hynñiewtrep Association (KKHA) kiba leit sha katei ka jaka bran bran ki la pynthikna ba I khyllung ila khlad.
Ka seng ka pyntip sha ki pulit kiba rah ia I sha Shillong Civil Hospital.
Shillong, 23 Naitung:Ka jingphiah Constituency thymmai jong ka Khasi District Council, kan treikam ne em, na bynta ka  elekshon MDC 2014? Katei ka dei ka jingkylli, kaba pynpyrkhat ia ki MDC kiba mynta bad kumjuh ruh ia ki seng sain pyrthei bapher.
U bah Carmel Soh tun, MDC jong ka Lait kroh, kaba la dep rai ban pynduh pyndam noh, um shym duh mynsiem eiei ruh em, ba katei ka Constituency, kan dang neh, ha kaba un dang ioh ban iakhun biang na katei kajuh ka jaka, kaba ula jop ha u snem 2009.
U bah Sohtun, u iakren bad u nongthoh khubor mynta ka sngi, hadien ba ula wan iakyn duh ia U Lat ka Jylla mynhynnin, ha kaba ula pynsngew ruh ba U Lat, ula ong ba dei ka kamram jong ka tnat District Council Affairs, ba kan shim khia bad peit bha ia katei ka kam.
U bah Sohtun, na ka liang jongu, u ieng halor ka nongrim, kaba ong ba ka jingpynthymmai ia ki Constituency, ym shym la leh satia da kaba pan jingmut na ki paidbah nongthep vote.
Kam dei tang katta, hynrei ki thymmei khubor, ki iathuh ba ka tnat District Council jong ka sorkar jylla, ka kwah ba lada dei ban thaw thymmai ia ki Constituency, de ban leh ha baroh kawei ka Jylla bad ba kam dei satia ban long tang ha Khasi ne Jaintia Hills District bad katei kan buh jingeh mynta ia ka District Council Affairs, ba kan rai shiliang, tang ia ka KHADC lada kam leh lang ia ka JHADC ne kumjuh ia ka GHADC ruh.
Ki lad khubor ki iathuh, ba wat U Bah Carmel, u dei uba paw shabar ban pyrshah ia ka jingphiah Constituency, hynrei, ki dang don sa shibun kiwei pat ki MDC, kiba iaid buhrieh bad kiba leit sha ka tnat DCA ban pynpaw, ba kim kwah ba kane ka jingphiah Consituency, kan iaid kyrkieh, na bynta ka elekshon 2014.
[na uwei pat u nongthoh khubor]Ka Bill ban phiah constituency ka KHADC kaba dang pas ha kane ka dorbar kaba dang shen, lada ka dei ban treikam noh shwa ka elekshon MDC 2014 ha u Rymphang, ka dei ban ioh noh ia ka jingmynjur na u Lat la kumno kumno ha u Risaw mynta u snem.
Katkum ka jingiakren bad ki briew kiba don jingtip ia kane, la iathuh ba lada u Lat um ai ia ka jingmynjur shwa ia katei ka por, kan long dier ia ka KHADC ba kan lah ban pyntreikam ia ka elekshon da ka constituency thymmai.
“Lada ym lah ban mynjur ha u bnai Risaw, kan shem jingeh ia ka KHADC ban pynlong ia ka elekshon ha ka constituency thymmai", la ong uwei u rangbah bad la bynrap ba khlem pep, ka elekshon kan sa long da ka constituency barim.
Haduh mynta kane, ka Bill ka dang don ha kti ka sorkar jylla jong ka tnad District Council Affairs (DCA) kaba dang bishar bniah ia ka.
Hynnin u Lat ka jylla u Dr KK Paul  ha ka por ba wan iakynduh u MDC ka Laitkroh bad ki riew rangbah ia u, u la pynthikna ba  baroh kan shong ha kti jong ka sorkar jylla.
Ka KHADC ka la pas ia kane ka Bill (KHADC Amendment Bill 2013) ban pynduh noh ia ka Laitkroh bad ban pynkha thymmai ia ka Umsningconstituency da kaba bud katkum ka MLA constituency.
La iathuh ba la don ki MLA wat kiba don ha ka liang ka sorkar,ruh kim pat sngew tynnad ia kane ka Bill namar ba ka don ka jingdkoh ha karukom phiah ia ki shnong kiba lah ban ktah ia ki ha ka elekshon.
Ym tang katta, bun ki shnong ha ka thain West Khasi Hills ruh ki la pyrshah jur ia kane ka jingpynhap  bad ka jingpynkynriah shnong nawei sha kawei ka constituency namar ba ka ktah ia ka leit ka wan bad ka jinglong ka jaka.
Shillong, 23 Naitung:Ia ka kyiad ba ju ioh kurup la ju die lilam (auction) da kaba khot tender ia kito ki briew kiba don ia ka licence.
Kito ki ba don ia ka licence ki lah ban thied ia kito ki kyiad da kaba thep tender.
“Kito kiba nud ban pan ka dor kaba heh duh la pyllait noh sha ki", la iathuh u wei u heh jong ka tnad Excise.
La iathuh ruh ba lada ioh kurup ia ki kyiad phareng ka tnad Excise ka ju khot ia ki briew ban thep tender hynrei haba iadei bad ki kyiad pyrsi kane ka tnad ka ju bret noh ia ki.
Une u heh jong ka Excise u la iathuh ruh ba ia kane ka jingdie lilam ia ka kyiad um ju pyllait ha ki kotkhubor, hynrei ki shu phah da ki kot sha kito ki briew kiba don ia ka licence.
Ha kaba iadei bad ka kyiad pyrsi la iathuh ba ia ki nongdie la ju ai licen da ka Hima ha kaba ki lah ban die kyiad pyrsi hynrei ki dei ban shet da u krai.
“Kito ki pata kyiad kiba shet da u khaw kin shah kyndang ha ka tnad Excise",la ong u heh jong kane ka tnad.
Ha kajuh ka por la iathuh ruh ba ka tnad jong ka Excise ka ju pylong ka jngkhynra man ka por ha kito ki jaka haba ki ioh jingtip ba don ki jingdie tuh ne die beain ha kano kano ka jaka.
Hynrei u la iathuh ruh ba ka tnad jong ka Excise ka ju iakynduh jingeh bha haba ki ju pynlong ka jingkhynra namar ba ki nongdie ki ia sianti bha bad bunsien shuwa ban poi ki briew jong ka Excise ki ju ia burieh lut ia ki kyiad ki ba ki iadie tuh bad kane ka tnad kim lah ban kem ia kito ki briew ki ba die lada ki khlem ioh ban kurup ia ki kyiad.
Shillong, 23 Naitung:Ha ka por 6:45 baje mynta ka janmiet, la don ka jingbthei  bomb grenade, u  bym da khlain bor bha ha khyrdop jong ka tnat lum khajna ka sorkar Jylla, ha ka shnong Daina dubi, North Garo Hills.
La iathuh ba ym don ba iap ne mynsaw.
Ka don ka jingsuba ba lah ban dei ki UALA lane GNLA kiba la leh ia katei ka kam.
Shillong, 23 Naitung:Ka All Meghalaya Journalist Union (AMJU) ka pynrem jur ia ka jingktah kti ki pulit Assam ia ki nongpathai khubor ka jylla hynnin ka sngi ha ka por ba ki dang pyndep iala ki kamram ban pathai khubor ia ka jingpynlong Rally ki sengbhalang hapoh ka thain Sabuda, Ri Bhoi District.
Ka seng ka dap da ka jingsngewkhia halor kane ka jingshah ktah kti ki nongpathai khubor bad ka dawa na ki pulit Assam ba nangne shakhmat kidei ban burom ia ki nongpathai khubor bad ym dei ban shim ia ki nongpathai khubor kum ki paidbhur kiba iadonbyntalang ha ka jingiakhih ba pynlong ki sengbhalang.
Jowai, 24 Naitung:Kawei ka Trok ka ba kit thuk thuk kaba don u No.TR01R 1612 kaba  wan na Guwahati ban leit sha Silchar ka la kylla ynda ka lapoi ha ka shnong Tuber ha kawei ka jaka ba khongdong bha, shwa ban poi ka shnong Kongong.
La iathuh ba kane ka kali ka la kylla, namar ba u nongniah kane ka kali, um lah shuh ban teh lakam iaka kali ha katei ka jaka bakhun bha, namar ba u niah sted palat  bad  ha kane ka jingkylla kane ka kali u nongbud kane ka kali u Adiai Kanti Chakam, u la mynsawjur namar ba u shah ban ha kane ka trok, ha kaba baroh  ar tyll ki kjat jong u ki la kdiah, sa tang ban dkut noh.
La iarap ban sei ia une uba mynsaw da ki briew, hynrei kim shym la lah satia bad dei tad ynda la wan poi ka Puh shilum, ba la lah ban sei ia.
La leit kit ia uba mynsaw sha Civil Hospital Jowai, hynrei kham hadien la kit noh sha Shillong, ban ai jingsumar.
Ia kane ka ka kali la niah da U Mrick Singh 30 snem bad kine baroh ar ngut ki dei na ka shnong Tripura.
Shillong,21K’lyngkot:Ki  bor pyniaid shnong jong ka Dorbar Shnong Ladrymbai Dongwah hapoh ka jingialam jong u Rangbah Shnong ma Lebor Lyngdoh mynta ka sngi kila mih paidbah ha ka por 9 baje ei ei mynstep na ka bynta ban pynbeit ia ka rukom ieng jong ki kali kaba la ktah jur ia ka leit ka wan jong ki nongshong shnong.
Ka Dorbar Shnong  Ladrymbai Dongwah ryngkat bad ki bor Pulit kila mih sha ki surok bah kiba hap ha ki bynta jong ka shnong ban pynbeit ia ka rukom pynieng khlem akor bad beaiñ jong ki nongniah kali kaba la wanrah ia ka jingsahkut kali kaba la jan manla ka sngi.
Ka Dorbar shnong kala maham tyngeh ia kino kino ki nongniah kali ba kim dei ban pynieng kulmar ia ki kali jong ki kat shaba lap ba poi khlem da pyrkhat ia ka jingeh jong kiwei.
La maham ruh ba nangne shakahmat lada dang lap ia kiba pynkhein ia kitei ki kyndon yn aid a ka jinpynshitom kaba tyngeh.
Ha kajuh ka por ka Dorbar Shnong ka la maham jur ruh ia kito ki briew kiba mlien ban pynieng ia ki kali jong ki ha ki jaka ba dum ne kynjah ha ki por mynmiet.
Namar la ong ba  bun sien ba kitei ki briew ki shait leh ia ki kam khlemakor kum ka iabam iadih bad ki kam awria hapoh kali jong ki.
Kumta nangne shakhmat ka Dorbar Shnong kala maham ba yn ym shah shuh ia kino kino ki kali ban ieng sha ki jaka dum ne kynjah palat ia ka 8 ne 9 baje mynmiet khlem kino kino kidaw.
Ka Dorbar Shnong ka dawa ruh na ki bor pulit ba dei ban buh ia ki pulit pyniaid kali ha ki bynta jong ka  Rymbai Road, namar ba kane ka dei ka jaka kaba khapngiah bha bad kaba  shait jia ki jingsahkut kali khah khah.
Nalor ba kane ka surok ka dei ruh kum ka VIP Road namar bun sien ki heh jong kane ka District ba kynthup ia u DC bad SP lem bad ki ophisar sorkar ki shait iaid lynti lyngba katei ka  surok ban poi sha Khliehriat kaba dei ka Headquarter jong ka District.
Shillong,21K’lyngkot:Ka  Dorbar jong ka Elaka Lakadong kaba la long ha ka 17 tarik  mynta u bnai ha ka shnong Lama ryngkat ki paidbah jongki 10 shnong hapoh ka Elaka bad ki paidbah ki la jeid iaki nongkitkam ba thymmai jong ka na ka bynta u Snem 2014 – 2017 bad kumjuh ruh ia ki nongkitkam bapher bapher jongki kommiti kiba dei ki tnat iarap kam jongka Elaka, ka long Chairmain Mr.Elwin Rymbai, Vice Chairman Mr.Charly Chadong, General Secretary Mr.Ngaitlang Shylla, Asst.Secretary Mr.Esrom Mynthlu, Treasurer Mr.Hamran Lamoo, Secretary Boundary committee Mr.Maldiny Amkhloo, Secretary Village Court Mr Prowell P Lyngdoh, Secretary ka Peace Development & Working Committee (kaba dei ka tnat ba dang shu pynkha thymmai ka peit ia ka suk ka sain bad ka roi ka par hapoh ka Elaka) Mr.Dilone Lyngdoh bad 10 ngut ki dkhot kiba dei ki Rangbah shnong bapher bapher hapoh ka Elaka-Lakadong bad ruh la jied 2 ngut ki nongai buit jong ka Elaka.
Haka juh ka por ka Elaka ka la Ai khublei kitbok kitrwiang snem thymmai basuk bakmen baroh khnang ba une snem  un long u snem ka jingkyrkhu bad ka jingsuk jingkmen ia ka Ri bad ka jaidbynriew u hynñiew trep hynñiew wasa  baroh kawei, katkum ka kyrwohba la pyllait paidbah da u Ma Ngaitlang Shylla General Secretary Elaka Lakadong, East Jaintia Hills.
Shillong, 22K’lyngkot:Ka Ophis jong U District Medical & Health Officer, East Khasi Hills, Shillong ka la pynbna ba kan pynlong ïa ka pro kram pyndih dawai polio ha ka 27 tarik u Kylla lyngkot, 2014 naduh 9 baje mynstep haduh 4 baje janmiet ha ki jaka ba lah buh kyrpang ha baroh ki shnong hapoh ka district bad ban pynbud pat sa da ka jingleit wad sha manla ki thliew iing ha ka 28 tarik bad 29 tarik u Kyllalyng kot, 2014.
Ka DMHO ka la pynbna ia baroh ki Longkmie ki Longkpa ba kin wan ïalam ïa ki khun jongki kiba hapoh 5 snem ka rta ban pyndih dawai polio ha ki jaka ba la pynbeit hapoh ka shnong jong ki.
Kumjuh ruh la kyrpad ïa baroh ki Rangbahshnong, Ki Sengbhalang, ki Rangbah Niam ba kin ïa snoh kti lang bad ka Tnat Ka Koit ka Khiah ha kane ka prokram.
Shillong,22K’lyngkot:Hadien ba la shah pynduh tiket ha ka seng Congress, u Bah Rang phlang Khongwet uba ki ju khot ieit u Bah Rang  u la shim ia ka rai ban mih madan ha kane ka elek shon MDC 2014 na Sohra Konstitwensi kum u kyr tong shimet.
Haba ia kren bad u Rupang u Bah Rang u la ong ba um sngew eiei halor ka jing shah pynduh tiket hynrei un ym kynran dien na ka jingthmu  kaba u la thmu ban ia khun beit.
“Lashai ngin pynlong ia ka jingialang jong ki riew rangbah ha Sohra na ka bynta ban ia pyrkhat kam" ong u Bah Rang.
Lah ban kdew ba ki don ar ngut ki kyrtong ba la pan tiket na Sohra u Bah Rang bad u Bah Donevan Kharwanlang , hynrei ha kane ka taiew ba la dep ka Congress  ka la pynbna tiket sha u Bah Donevan Kharwanlang, u kyrtong uba la iakhun teng ha ka MLA bad MDC elekshon na Sohra.
La ioh jngtip ba ha Shella yn pynbna ia ka kyrteng u kyrtong ha ka 24 tarik myngta u bnai, lah ruh ban kdew ban a katei ka konstitwensi ki don ar ngut ki kyrtong ba pan tiket u Bah Pynthymmaibor Chyne bad u Bah Bantyngshain Rynga.
Shillong,21K’lyngkot:Ka sorkar jylla ka la pynkhreh, ban pan 30 kompeni ki bor pahara na ka bynta ban peit ba ka elekshom MDC ha KHADC bad ha JHADC ka ban long ha ka 24 tarik u rymphang  kan iaid beit iaid ryntih.
U Bah Jopthiaw Lyngdoh , Commissioner & Secretary jong ka sorkar Jylla, u la ong ba ka sorkar ka la phah ia ka jingtyrwa jong ka na ka bynta ban pan haduh 30 kompeni ki bor pahara na ka bynta kitei ki ar tylli ki elekshon.
“ Ki la don 25 kompeni ki bor ba la don lypa kiba ka sorkar pdeng ka la phah sha ka sorkar jylla , bad 15 na  ki ki dei kiba la phah kyrpang tang sha ri-Lum Garo" ong u Bah jopthiaw.
U Bah Lyngdoh u la ong ba ka kyndon ban pyrkhing ia ka jingai jingiarap ki MDC ne ka model code of conduct kan treikam hadien ba la pynbna paidbah ia ka elekshon ha ka 5 tarik u bnai ban wan.
“Ka model code of conduct kan pyrkhing bha ia ka jingsam ia ki MDC scheme , ne ki MLA scheme lada dei ba  u kyrtong na kanao kano ka  konstitwensi u la dei lypa u MLA, nalor ka kyndon ba pyrkhing ban pyndonkam bun tylli ki kali bad ki jingialap paidbah da ki tynghung pynsawa" bynrap shuh shuh u Bah jopthiaw uba la pynpaw ruh ba shen ka sorkar kan sa phah ia ki hukum sha baroh ki MLA halor ka jingpyrkhing ban sam scheme.
Halor ki jingpynlut pynsep jong ki kyrtong na ka bynta ka elekshon u Bah Lyngdoh u la ong ba ka jingpynlut kam dei ban tam ia ka T.2.50 lak tyngka , u la ong ba ki bor bahalor ki peit ruh ia ka jingpynlut pynsep jong ki kyrtong ban pynthikna ba kan ym don ka jingpynlut tam.
Ha kaba ia dei bad ki nongpeit pyrman na ka bynta ka elekshon u Bah Lyngdoh u la ong ba shen ka tnad kan shong jingialang biang bad  ki Deputy Commissioner.
Haba phai halor ki EVM, ka tnad elekshon ka jylla ka la dawa biang sa 1925 tylli ki EVM na ka bynta ki ar tylli ki elekshon MDC jong ka KHADC bad ka JHADC.U Bah Jopthiaw Lyngdoh u la ong ba kumba ka long mynta ka jylla ka don 417 tylli ki EVM, hynrei la phah wanrah biang sa 1925 tylli.
U la ong ba ka jingpynlut na ka bynta ka elekshon MDC ha ki ar tylli ki autonomous district Council kan long T.9.6 klur tyngka.
U Bah Lyngdoh u la ong ruh ba ha ka elekshon MDC ba la dep kaba la long ha u 2009, ki la don haduh 4.70 lak ngut ki nongthep vote ha KHADC bad 1.55 lak ngut ha JHADC.Haba phai sha NOTA kumba la pynmih hukum da ka Supreme Court, u Bah Lyngdoh u la ong ba shen ka tnada kan sa ai jingtip hadien ba la dep ban ia kren.
Shillong, 22 K’lyngkot:U Myntri Rangbah ka jylla u Mukul Sangma u la kyntu ia ki paidbah ba kim dei ban tieng ia kane ka pakhang shnong ba la khot da ki kynhun ka seng lehnoh ha ka jylla.
Ka seng Hynniew trep National Liberation Council (HNLC) ka la khot pakhang shnong ba 17 kynta naduh ka por 1 mynstep haduh 6 baje janmiet ha ka 26 tarik mynta u bnai kaba dei ka sngi rakhe ia ka Republic Day.
Ha ka jingialang ba la long mynta  ka sngi, u Mukul u la ong ia ki paidbah ka jylla ba kin ia mih paidbah ban iashim bynta ha kane ka jingrakhe ia ka Republic Day.
Nalor ka HNLC kiwei pat ki seng lehnoh bapher bapher jong kane ka thain ki la khot ia ka pakhang shnong kiba kynthup ka seng United Liberation Front of Asom-(Independent) ha Assam, National Liberation Front of Tripura (NLFT) ha Tripura, National Democratic Front of Boroland (Songbijit faction) ha Assam, Kamatapur Liberation Organization (KLO) Assam bad ka North Bengal bad hynriew tylli ki seng ha Manipur hapoh ka lama jong ka Coordination Committee (CorCom).
U Mukul haba kren hynne ka sngi hadien ba la wai ka jingialang cabinet hynne ka sngi Balang u la ong ba ki paidbah kim dei ban tiang ha katei ka sngi ba la khot pakhang da kitei ki khynhun seng lehnoh hynrei ki dei ban iamih paidbah ban iashim bynta ban rakhe ia katei ka sngi.
U Mukul u la ong ba ha katei ka sngi na ka liang jong ka sorkar ka la pynbiang ia ki bor pahara khnang ba kane ka sngi ba ki rakhe ia ka Republic Day kan long kaba iaid beit iaid ryntih.
La pynbiang ia ki bor pahara ha baroh ki Nongbah jong ki District katba ha ka Nongbah la pynlong ia ka jingpeitngor ha baroh ki nongbah.
La ong ban khanglad ia ki seng lehnoh ban wan rung na Bangladesh sha kane thain North east la pynieng ap pahara da ki Border Security Force (BSF).
Ha katei ka sngi ban rakhe ia ka Republic Day  u Lat un pyher lama ha Nongbah Shillong, katba ha Tura un pynher lama da u Sniawbhalang Dhar, ka Myntri kam pohiing ka Kong Roshan Warjri kan pynher lama sha Sohra katba u Myntri Rangbah barim u Bah DD Lapang un pyher lama ha Mairang.
Shillong, 22 K’Lyngkot:U Myntri Rangbah ka jylla u Dr Mukul Sangma u la byrngem ban ujor mukotduma mynrain khmat pyrshah ia ki Liangpyrshah lada ki dang bteng ban kynnoh donkti ia u bad ki seng lehnoh.
“Nga shu sngap shwa mynta ship or.
Ngan ujor beit sha ka Kashari pyrshah ia ka UDP bad ka NPP lada ki dang bteng ban pynjah burom ia ka nga na ka bynta ka kam myntoi sain pyrthei jong ki", la ong u Dr Mukul haba kren mynta ka sngi Balang.
U la ong ba ki paid bah ka rilum Garo ki dei kiba stad bad ki tip kumno ki politishian ki long.
“Ha ka elekshon ha u 2003, u Purno A Sangma u la pyniakhun pyrshah ia nga da u kynum jongu ba dei u dkhot ka ANVC.Kane ka pyni mano ba don jingiadei bad ki kynhun lehnoh", la kylli u Mukul ia u Purno.
U Dr Mukul u la ong ba u Purno haba kren ha jingialang paidbah ha Rongsak shwa ka elekshon ha u snem 2013, u la wohnia ia ka sorkar kaba thmu ban pynkut ia ki seng lehnoh.
“Ki dei ki juh ki briew kiba pyrshah ia ka sorkar ban pynkut ia ki seng lehnoh ki kynnoh ia nga", la ong u Dr Mukul.
U la ong ba ka UDP ka shu pynlutkai ia ka por ban leit sha Delhi.
“Ka tnad Home Affair ka sorkar India ka don la kajong ka jingtip shaphang ki politishian kiba iadon bynta bad ki seng lehnoh.
Ki don ki jingtip ba bniah ia baroh ki politishian", la ong u Dr Mukul.
U la ong kum u Myntri Rangbah, u tip kaei kaba don hapoh, mano ba leh ia kawei ki leh.
Shillong,22K’lyngkot:Tang hadien shisngi ba la lap ia ka met iap jong u Md.
Nabibor Ali , 22 snem na Demseiniong ki pulit ki la ioh kem haduh khyndai ngut ki briew kiba la kynnoh ba ki lah ban dei kiba donkti ban pyniap ia utei u samla.
Ki khyndai ngut kiba la shah kem ki dei kiba la tip kyrteng kum u Papu Paul (22 ), u  Bikash Kr.
Singh (22 ), u Wanbok Nonglyer (20 ), u  Bikash kr.
Roy, u  Anil Kharmuti (24 ),  u  Manoj Kr.
Ray (22 ), u  Nirmal Deb (29 ), u  Bima Rabha (36 ) bad u Gobind Deb (19.
Kitei baroh khyndai ngut ki dang don ha kti ki pulit na ka bynta ka jingtohkit.
Lah ban pynkynmaw ba mynhynin ka sngi ki pulit ki la ioh tam ia ka metiap jong u ali na jan Polo Petrol Pump kaba don ha Demseiniong kab hap hapoh ka Rynjah Police station.
NewDelhi, 22K’lyngkot:Khlem da jer jyrteng ia u Arvind Kejriwal , u Myntri ka kam pohing ka sorkar pdeng u Sushilkumar Shinde mynta ka sngi u la ther tyngeh ia u Myntri Rangbah ka Delhi da kaba ba  u dei u ba lamwir.
U Shin de u la bitar ia ka jingiakhih jong ki paidbah hapoh ka jingialam u Kejriwal ha nongbah Delhi ha kaba u la ong ba na ka daw jong ka jingiakhih la hap ban pynsangeh noh ia ki shuti ki pulit.
Kham ha shuwa, u Kejriwal u la pynbna ba un pynjur ki jingiakhih  pyrshah ia ka tnad ka kam pohing ka jylla da ka jingthmu ban weng noh ia ki bor pulit ka sorkar pdeng na ka nongbah Delhi hadien ka jingjia ki kam thombor pyrshah ia ki kynthei.
U Kejriwal u la kynnoh ba u Shinde u dei uba bamsap bad u bym ju dap bad u l akop ban bret ia u Shinde na ka jaka ba pynlong jingiakhih.
U Kejriwal u la pynsangeh ia ka jingiakhih jong u hadien ba ka sorkar pdeng ka la phah shuti noh ia ar ngut ki heh pulit kiba ka sorkar jong u ka la kynnoh.
Lah ruh ban pynkynmaw ba U Kejriwal bad ki nongkyrshan jong u ki la byrngem ruh ban pynthut ia ka jingrakhe republic Day ha ka 26 tarik ha nongbah Delhi.
Shillong,22 K’lyngkot:Ka sorkar jylla ka la bhah kam ia ki kynhun Myntri sorkar bapher bapher sha ki bynta ba pher bapher ka jylla na ka bynta ban shim ia ka jinglehburom ha ka sngi Republic Day ka ban long ha ka 26 tarik mynta u bnai.
Ha katei ka sngi leh burom u Lat ka jylla u Dr.K.K Paul un shim ia ka salute hangne ha nongbah Shillong katba ka Myntri ka kam pohing ka jylla ka kong roshan Warjri kan shim ia ka salute ha Sohra.
Ka jingrakhe ia ka Republic Day ha ka jylla kan  long ha baroh ki Headquarter jong ki district , ki Sub-division bad ki Administrative Unit kiba don ha ka jylla.
Kiwei pat ki myntri kiba dei ha vki jaka bapher bapher ki long , ha Nongpoh u Myntri rangbah ba-ar u Bah Rowell Lyngdoh , ha Jowai u Dr.R.C Laloo, ha Nongstoin ka kong Ampareen Lyngdoh , ha Tura u Ma Sniawbhalang dhar, ha Williamnagara u Bah HDR Lyngdoh, ha Khliehriat u Bah A.L Hek, ha Resubelpara  ka Mrs.D C Marak,ha Mawkyrwat  u Bah Prestone Tynsong, ha Ampati u  Mr.Zenith Sangma, ha  Baghmara  u Mr.Cherak Momin, Parlaimentary Secretary, ha Dadenggiri u Mr.Clement Marak, ha  Amlarem u Ma  Stephenson Mukhim, Parliamentary Secretary,  ha Mairang u Dr.D D Lapang, MLA, ha Patharkhmah u  Lamboklang Mylliem, Parliamentary Secretary,  ha Mawshynrut u Bah R Syngkon, Parliamentary Secretary bad u Bah  David Nongrum, MLA, ha  Hima Shangpung  u Ma  C Ymbon, Parliamentary Secretary.
Shillong,22K’lyngkot:U Director General of Police, Meghalaya,  u la wanrah ia ka prokram kaba kyrpang kaba ki paidbah ka jylla ki lah ban ia kynduh markhmat bad ki heh pulit bad ban pyni ia ki jingai jingmut bad ki jingkylli jong ki ia  kano kano ka phang ba kim pat shai ha kaba ia dei bad ki pulit.
Ha katei ka prokram ka ba yn pynlong ha ka 18 tarik u rymphang 2014, naduh ka por 10 haduh 12 baje mynsngi.
Ha katei ka prokram ki heh pulit ki ban ia kren bad ki paidbah ki kynthup ia 3 ngut ki ADG, 3 ki IGP bad u wei u DIG.Yn pynlong ia katei ka prokram ha 7 tylli ki Police station Sadar Police Station,  Laitmukhrah Police Station,  Madanriting Police Station,  Rynjah Police Station,  Laban Police Station, Mawlai Police Station bad  Lumdiengjri Police Station.
Ka tnad pulit ka la kyrpad sha ki paidbah ba kin wan ban ia shim byngta ha katei ka prokram bad la ong ruh ba ki paidbah ki long laitluid ban kylli ia kaei kaba ki kwah jingshai na ki pulit kum ha ka jingpyniaid kali, ki kam runar, ka jinglong ki pulit ia ki paidbah bad kiwei pat ki mat.
Shillong,22K’lyngkot:Ka ANVC-B ka kynhun lehnoh kaba la pait la pra na ka ANVC mynta ka sngi ha ka jingpyllait khubor ka la maham ia ka sorkar jylla ba ka dei ban shimkhia bha shuwa ba kan pynlong ia ka jingialang ba khadduh bad ka ANVC halor ka jingiasoi ia suk.
Ka ANVC-B ka la kynnoh ba ka ANVC ka la pynkhein ia ka jingiasoi hapdeng jong ka bad ka sorkar ha kaba ka la pan jingshai na ka sorkar hato kla ka ANVC ka la nang bteng pynban ia ka jingpynrung dkhot jong ka, ka la lum khajna juborna ki nongkhaii dewiong ha Nonggal bad kiwei pat ki thain ka ri-lum Garo.
U Doang shira u Publicity Secratry ka ANVC-B u la kynnoh ruh ba ka ANVC haduh myngta ka dang bteng ia ka jingpan tiar ialeh na kiwei pat ki kynhun lehnoh kum ka GNLA,UALA bad ka ISI.U shira u la ong ba lada ka sorkar kam shim khia shuwa katei ka jingkhot ia kren ba khadduh khlem pep sa kawei pat ka kynhun lehnoh ha ri-Lum Garo kan mih, u la ong ba ka ANVC-B ka don ia ki sakhi ban pynshisha ba ka ANVC  ka la pynkhein ia ki kyndon katkum ki jingiateh bad ka sorkar.
Haba phai sha ki jingkynthoh u Myntri Rangbah ka jylla u Dr.Mukul Sangma ba ka jingiasoi la ia soi hapdeng ka sorkar bad ki lehnoh kiba hapoh ka ANVC, u Shira u la ong ba katei ka jingiasoi ka dei kaba la ia soi bad u Chairman ka seng jong u u Rimpu Marak bad u General Secretary u Dilash katba u Jerome pat um don jingsoi eiei.
Shillong, 22K’lyngkot:Ka Jirang Block Congress Committee naduh ka Mahila congress , ka Youth Congress ki la byrngem ban rah lama iong bad ban ujor shaduh ka AICC, lada jia ba ka congress kan pynduh tiket ia u Bah Albertus Lapang ha kane ka elekshon MDC.Ka JBCC ka ha ka jingialang jong ka kaba la long ha ka 16 tarik mynta u bnai, ryngkat ki nongkyrshan kiba don haduh laispah ngut ki la shim ia ka rai ban pynia khun ia ka MDc da u Bah Lapang napdeng ki saw ngut ki kyrtong kiba la pan tiket na ka Congress.
Hynrei katkum ki jingia thuh jong ki heh ka JBCC ki la ong ba wat la u Bah Lapang u la ioh ka jingkyr shan ba pura ha kaba wat u MDC barim u Bah William Mynsong, Bah Snomik Kalwing MLA/MDC u la ai ka jingkyrshan ia utei u samla pynban ka la don ka jingthmu ban pynduh tiket jubor ia u Bah Lapanng ha kaba ki la kynnoh ba ia ka tiket la thmu ban ai sha u briew jong u MLA ka Jirang  u Bah Victor Rani u bym dei u dkhot jong ka seng Congress, ki la kynnoh ruh ba u Bah Victor u dei u briew jong u Lambok Mylliem MLA shimet na jirang.
Ka JBCC ka la iathuh rurh ba ka la leit ban ia kynduh ia u Dr.D.D Lapang u khliehduh ka congress ha kane ka jylla  ban pynsngew ha u ia kane ka kam , bad ki jla dawa ba ia ka tiket dei ban ai beit sha u Bah Lapang.
Katei ka jingleit dawa jong ka JBCC ka long hadien ba ka la ioh jingtip baka MPCC ka mut ban ai tiket ia uwei pat u briew, u Bah Victor Rani uba dei u briew jong u MLA ban iakhun ia ka MDC na Jirang Konstitwensi, “kaba long pyrshah ia ki kyndon treikam jong ka party namar ba utei u briew um dei satia na ka seng Congress, ka jingthmu jong ki bor halor ka MPCC ban ai tiket ia u Bah Rani uba bat kum u secretary ka NESPDP, ka seng kaba u MLA ula jop na Jirang Konstitwensi ha ka elekshon ba ladep ka paw ba ki pynkhein ia ka hukum jong ka MPCC kaba No.MPCC/2FC/61/14 dt.6th January, 2014 bad iuh roit ia ka mon u paidbah," ong ki nongialam ka JBCC.Ki nongialam ka JBCC kynthup ia u bah KS Lyngdoh, Secreetary ka JBCC bad u Bah Najim Kharmalki ki la kyrpad jur ia ki nongialam ka MPCC ba kin peit bad bishar bniah shwa ban pynbna ia u kyrtong na Jirang Konstitwensi bad kin sngap lem ia ka sur u paidbah.
“Lada ki bor ba halor kim sngap ngim banse ban pynlong ia ki jingiakhih ban pyrshah da kaba rah lama iong bad ngin pyntip ruh wat shaduh ki bor ba halor duh ka AICC ban tuklar lem, lada ka MPCC ka iaid lait ngin ym ithuh ia uta u kyrtong bad ngin na ka liang jong ngi ngin pynieng beit ia u samla Albertus Lapang ha ka elekshon MDC," ong ki nongialam ka JBCC.Shillong,22K’lyngkot:U Myntri Rangbah ka jylla u Dr.Mukul Sangma mynta ka sngi u la plie ia ka Workshop on Livestock Entrepreneurship ha ka prokram kaba la long ha Sanmer Secondary School, Upper Shillong ba la pynlong da ka tnad Animal Husbandry & Veterinary, Shillong.
Kiwei pat ki ba la donlang ha katei ka jingialang ba la plie ia ka Workshop ki long ka Myntri ka kam pohing ka jylla ka kong Roshan Warjri, ka Myntri ka kam pynroi sor ka kong Ampareen Lyngdoh, u Myntri ka kam Sport u Zenith Sangma,ka Deborah Marak ka Myntri ba dei peit ia ka tnad  AH& Veterinary, u Bah Kennedy C Khyriem, Parliamentary Secretary bad u MLA ka Mylliem u Bah R.V Lyngdoh bad kiwei pat kiba la shah khot sngewbha.
Haba kren ha katei ka jingialang, u Dr.Mukul u la ong ba ka sorkar ka don ia ka thong ban pynbiang kam biang jam haduh 3 million ngut ki paidbah hapoh ka jylla da kaba thaw ia ki kynja prokram bad ki lad ki lynti na ka bynta ai kam ai jam ia ki paidbah ha kane por kyrduh kam mynta.
U la ong ruh ba ha kane ka jylla 80 na ka shispah ki briew ki shaniah ha ki kam rep kam riang na ka bynta ka jakpoh  bad ka ioh ka kot jong ki jong ki bad khlem ka jingnoh synniang jong ki ym lah ban kyntiew ia ka ioh ka kot ka jylla.
U Dr.Sangma u la ong ruh ba ki nongrep ki dei ban long kiba kiba shemphang bad kiba la ioh jinghikai da kaba ia shim bynta ha ki prokram bapher bapher khnang ba kin lah ban kyrshan ia ka ioh ka kot jong ki.
U la pyntip ruh ba ka tnada kaba peit ia ka kam ai dud ka dei ban ithuh ia 5000 ngut ki nongrep ban ri ia ki masi ai dud kiba lah ban pynmih dud la kumno kumno 15litar ha ka shisngi.
U la ong ba lada lah ban leh kumne lah rurh ban sdang ia ki karkhana shna dud katkum ka juk mynta.
Ka Myntri ka tnad AH & Veterinary,  ka Mrs.Deborah Marak haba ai jingkren ka la ai mynsiem ia ki nongiashim bynta ba kin shim ia ka kam ri jingri  kum ka kam jong ki khnang ba kan lah ban kyntiew ia ka ioh ka kot jong ki, ka la ong ruh ia ki paidbah ba ki lad bei pisa na ka bynta katei ka kam lah rurh ban ioh na ka tnad kaba dei ban peit.
Ka la kren ruh halor ka  jingpynmih katkum ki jingdawa ia ki doh haken ka jylla kaba long ka jylla kaba khlain ban bam doh.
Ka la ai jingiaroh ia ka jinglah ki briew jong ka Sanmer ,Upper Shillong ban noh synniang hadudh 70 na ka shispah ka dud kaba la sam da ka tnad AH & Veterinary.
Shillong, 22 lyngkot:Ha shwa ba kan mih paidbah, ka kyrteng jong u kandidet Congress na Shillong Lok Sabbha Constituency, hynrei mynta ka sngi, U Ma Vincent Pala, MP ba dang bat haduh mynta ia katei ka kam, ula kren shai, ba un nym ialeh satia ia ka elekshon MP, lada jia ba um ioh tiket.
Haba iakren da ka mobile bad U Rupang, U Ma Vincent, ula ong “Lada ngam ioh tiket, ngam ialeh shuh".
Katei ka long ka jubab, kaba lyngkot na U MP jong ka Shillong Constituency, ha shwa ba kan dkut noh ka jingiakren bad utei u rangbah.
U Ma Vincent, u bym ju kham ia kynduh satia bad ki nongthoh khubor mynta la bun bun bnai, ula iakynduh mynta ka sngi bad ula kren ruh ha ki kotkhubor ia katei hi kajuh ka ktien, ha kaba ula pynthikna ba un nym iakhun MP, lada um ioh tiket.
Ki lad khubor, ki iathuh ba ka lad kaba kham bha, ha kane ka kynti, la sngewthuh, kumba ka tiket, kan leit sha U Bah John Kharshiing, uba dei U Co Chairman jong ka State Planning Board bad uba don ka jingiadei kaba jan bad u myntri rangbah, U Mukul Sangma.
Shillong, 22 K’lyngkot:U Myntri Rangbah ka jylla u Dr Mukul Sang ma u lah ban iakhun MP na Tura ha kane ka elek shon Lok Sabha ban wan.
U Dr Mukul uba la iakhun teng ha ka snem ba la dep, u la ong ha kane ka sngi Balang, “Lada ka president ka AICC ka  Sonia Gandhi ka bthah ban iakhun, nga hap ban iakhun.
Ym don jingeh haduh ba ka kyrteng jong ki kyrtong la pynbna".
U la ong ba ka snem ba la dep ba u iakhun MP, ka jinglong jingman ka iapher ha kaba don bun ki jingeh hynrei mynta kan kham suk ban jop.
“Na ka bynta u paidbah, nga kloi ban shakri ha kano kano ka bynta ka kyrdan ba la bynshet", la ong u Dr Sangma said.
Ha kajuh ka por, u la iathuh ba ka secretary ka AICC  ba peit ia ka Meghalaya ka Vijay Laxmi Sadho ka la wan ban iakren iaphylliew jingmut bad ki MLA ka party ban pan ia ka jingsngew jongki ha kaba iadei bad kane ka elekshon MP ban wan na Shillong bad na Tura Parliamentary seat.
Ka Sadho hadien ba la ioh sngew ia ka jingmut na ki MLA bad ki nongkitkam ka party, kan sa leit sha Delhi ban rah ia ka khubor bad ka party kan sa leh ia kaba donkam.
U Dr Sangma u la iathuh ba ka MPCC kan ai ia ka kaiphod sha ka AICC ban bishar bniah ia ki kyrtong na ka bynta kane ka elekshon Lok Saba.
Hynrei ka daw kaba kongsan ban jied ia u kyrtong, ka long ban ai tiket ia uba don jingkyrmen ban jop.
Ha ka jingwan jngoh ba ar sngi ha ka nongbah ka Sadho ka la pynlong ia ka jingiakren iaphylliew jingmut bad u Myntri Rangbah, ki myyntri sorkar, ki MLA, ki nongkitkam jong ka party naduh ka Meghalaya Pradesh congress Committee, Block Congress committee, Mahila Congress, Congress Seva dal bad kiwei de.
Ha ka jingialang kaba long ha hotel Pinewood, la iohi ba la dap smam da ki nongialam ka party kiba wan ban iakynduh ia kane ka nongpeit ka Meghalaya ba la thung da ka AICC.Katkum ka thymmei khubor, ki nongialam ka party, ki la pynpaw ia ki jingmut jongki ha kaba iadei bad ki kyrtong ba pan tiket na ka bynta ka elekshon Lok Sabha.
Na ka bynta ka Shillong constituency, ka ki don lai ngut kiba pan tiket kynthup u MP ba mynta u Bah Vincent Pala, Bah John F Kharshiing bad u Bah Charles Pyngrope.
Katba na ka bynta ka Tura constituencu, ki don bun kiba pan tiket kynthup Daryl William Cheran Momin, Zenith Sangma bad kiwei de.
Shillong, 22 K’lyngkot:Ka Garo Students’ Union – Western Zone- (GSU-WZ) ka la byrngem ban pynlong ka jingialap paidbah pyrshah ia ki kyrtong ka Congress ha kane ka elekshon jong ka Garo Hills Autonomous District Council (GHADC) ban long shen.
Ia kane ka rai la shim  hadien ba ka GHADC ka ailad ia u bar jylla ban long u nongiasaid ain jong ka GHADC.U President ka  GSU-WZ  u Jappindro M Marak u la ong," Ngi la rai ban pynlong ia ka jing ialang paidbah ha baroh ki District bad ki Konsti wensi ban pynshai ia ki paidbah ba kim dei ban kyrshan ia u Kyrtong Congress ha kane ka elekshon MDC ban long shen".
U la ong ba ka seng kam pyrshah ia ki nongiasaid ain bar jylla hynrei ka sngewkhia ia ka hok trai jaka trai muluk bad ia kane ka kam iasaid ain dei ban thung da ki trai jaka ha ka GHADC ym da ki bar jylla.
Ka jingbym lah ka GHADC ban weng ia u nonniasaid ain bar jylla, ka pynlong ia ka GSU ban kynnoh ba u chief executive member (CEM) bad baroh ki MDCs jong ka GHADC ka Congress kim pat tip ia ka jingmut jong ka Sixth Schedule.
U Marak u la kynthoh ba u CEM u tieng ban weng ia u nongiasaid ain bar jylla namar ka pyni ba u CEM u la shah pyniaid hapoh utei u bar jylla.
Shillong,23K’lyngkot:Napdeng 75 lak ngut ki samla Scout ka India u samla Khasi u Da mang K Khongwir u dei tang ma u marwei uba la shah jied ban leit ia shim bynta bad ban mih khmat na ka bynta ka ri India sha ka lympung bah kaba hynriew ka  6th International Scout kaba ki khynnah Scout baroh kin ia lumlang , bad katei kan long naduh ka 1 tarik haduh ka 10 tarik u bnai ban wan ha Sharjah, United Arab Emirates (UAE).
Ia ka jinglut jingsep baroh ha katei ka jingleit na ka bynta u Damang yn pynlut da u Lat ka Sharjah.
Ka Meghalaya Bharat Scouts and Guides kan pynlong ia ka jinglehburom na ka bynta ka jingmih nangne na nongbah Shillong lashai ka sngi ha ka por 12 baje mynsngi ha Pine Mount ,Ridge Shillong.
Shillong, 22 K’lyngkot:U MP ka Congress na Shillong Parliamentary constituency u Bah Vincent H Pala u la iada ia u Myntri Rangbah ka jylla u Mukul Sangma ia ka jingkynnoh donkti bad ki dkhot seng lehnoh ha kane ka jylla.
Haba kren hynne sha ki nongthoh u Bah Pala, u la ong, ba ka jingkynnoh ka dei kaba shu lamler khlem ki sakhi satar ba biang ki bym nym poi shaei shaei ruh.
U Bah Pala u la pynpaw ia ka jingsngew phylla, balei ki dkhot ka ANVC (B) ki pynpaw haduh kane ka por, balei kim pynpaw naduh kham mynshwa.
“Nga la tip ia u Dr Mukul Sangma la 10-15 snem bad um dei satia u briew ban shah kynnoh ban donkti bad ki kynhun lehnoh", la ong u Bah Pala.
Ha kajuh ka por, u Bah Pala u la ong, ba ki politishian kim dei ban iadon bynta eiei bad ki seng lehnoh namar ba kane ka long kaba ma ia ka ri bad ka jylla.
“Lada ki politishian ki don kti bad ki seng lehnoh, kam long kaba bha ia ka jylla bad ka ri", la ong u Bah Pala.
Halor ka jingdawa ka UDP ban tohkit da ka CBI, u Bah Pala u la ong ba ka UDP ka dei ka seng ba pyrshah ia ka Congress, ka dei ka rukom ba ki liangpyrshah kin pyrshang ban pynthaw jingmyntoi na kum kane ka jingkynnoh ba khlem nongrim.
Ha kajuh ka por, u Myntri Rangbah barim ka jylla uba dei ruh u MLA ka Congress u Salseng C Marak u la iada ia u Myntri Rangbah u Mukul Sangma da kaba ong ba ka jingkynnoh ka dei tang ka jingleh kumba pynher kot kudi.
Lah ban kdew ba u Mukul Sangma u la shah takrain ha ki liang pyrshah kynthup ka United Democratic Party (UDP) bad ka National People’s Party (NPP) hadien ba u political secretary ka ANVC (B) u Ajaju Marak u la pynlait khubor dang shen ba u Myntri Rangbah ka jylla u Mukul Sangma u la pyndonkam ia ki dkhot ka seng ha kane ka elekshon ba la dep.
Lah ban kdew ba ka UDP bad kiwei ki seng sain pyrthei na kane ka thain, ka la iakynduh ia u President Pranab Mukherjee ha kane ka sngi Hatmajai ban dawa tuklar na u ban phah tohkit da ka CBI halor ka jingkynnoh donkti jong u Myntri Rangbah u Mukul Sangma bad ki dkhot seng lehnoh ha Garo Hills.
U Salseng haba iakren hynne sha ki nongthoh khubor, u la ong ba ka jingkynnoh ia u Myntri Rangbah dei ban sei ryngkat ki sakhi satar.
“Ka jingkynnoh ka long tang kum ka jingpynher kot kudi, lada ym lah ban sei da ki sakhi satar", la ong u Marak.
“Kumno kin pynshisha, ka shong ha ki", la ong u Marak da kaba pynrem ia ka jingkynnoh jong kiwei ki party ia u Mukul.
Kiba pan tiket Congress na ka Tura na ka bynta ka MP elekshon ki long Winnerson D Sangma, u Adolf Lu Hitler Marak, Daryl William Cheran Momin, Polycarp K Marak, Bijoy A Sangma, DK Arengh, Richard M Marak bad DC Arlene Mayne N Sangma.
Shillong,23K’lyngkot:Ki pulit ka  West Ga ro hills mynta ka jan miet  ki la ioh kem ia kawei ka nongtrei jong ka kyn hun lehnoh ka GNLA kaba la tip kyrteng kum ka   Rettilish R Marak,  ki la ioh kem ia ka na ki thain ka Teteng Aja kaba don hapoh Tura.
Katei ka longkmie kaba la shah kem  la ong ba ka dei ka trei hapoh ka jingialam jong u Baichung  ,  ka dei kaba shong ba sah ha Chokpot.
Hadien ba ki jla leit ban  khynra ha ing sah jong ka ki pulit ki la ioh ban kurup haduh T.94,000 tyngka ryngkat bad ki shithi dawa pisa jong ka GNLA.Katei ka longkmie haduh mynta ka dang don ha kti ki pulit namar ki jingtohkit.
Shillong, 23 K’lyngkot:Ka seng KSU South Central East Circle, Pynur sla kan pynlong ia ka jing pynkup burom ba la tip kum ka khusnam ksan rngiew 2013 sha kito ki samla pule jong ka thain Riwar Mihngi kiba la pas bha ha ki eksam bapher bapher.
Ia katei ka khusnam yn sam hapoh ka iing Dorbar Dong Nenggate ha ka 31 tarik Kyllalyngkot ha ka por 1 baje janmiet.
Na ka liang jong ka seng ka iawer ia baroh ki dkhot na man la ki unit bapher bapher kiba hap hapoh ka jingkdup jong ka South Central East Circle ba kin sngewbha ba kin iapoi ha katei ka sngi.
Ha kajuh ka por katkum ka kyrwoh khubor ba la pyllait da u Secretary ka seng u Bah Victor More Khongtir u la ong ba ka seng ka maham ia baroh ki Kontraktor kiba pyntrei ia ki kam ha ki tnad bapher bapher hapoh ka dong ka thain baroh kawei ba ki dei ban shimkhia ban pyndep hok ia la ka kamram kum ba la bynshet ha ki ha kaba iadei bad ka surok ban leit sha Nongskhen bad Nongjri.
La ong ba ka seng ka la lap ha ka RTI ba kito ki Kontraktor kiba dei ban pyntrei ia kitei ki surok bad kin pyndep noh katkum ka por ba la buh da ka tnad PWD.Shillong,23K’lyngkot:U Deputy Commissioner & Chairman, District Rural Development Agency, West Janitia Hills  u la pynbna ia ka Wahiajer bad ka Shangpung Mission kum ki nongjop ia ka khusnam ka shnong ba khuid tam lane ka Clean & Green  Village Award  2011-2012.
Kitei ki ar shnong ka Wahiajer,  Thadlaskein Block  bad Shangpung Mission , Laskein Block ka la ioh ia ka khusnam da ka song pisa kaba haduh mar  T.1 lak tyngka.
Shillong 23 K`lyngkot:U Bah Kodios Thongni u la phet noh na ka Hill State Peoples’ Democratic Party (HSPDP) namar ba ka party kam shym la ai ia ka tiket ba un iakhun ha kane ka elekshon MDC na Jirang constituency.
U Bah Thongni u la pyniasoh sha ka HSPDP ha kine ki khyndiat bnai na ka bynta ban mih iakhun ia ka elekshon MDC na Jirang Constituency, hynrei u la pynbna mynta ka sngi ba u la mih noh na kane ka Party hadien ba ka Party ka la pynbna mynta ka sngi ba kan ai ia ka tiket na Jirang Constituency sha ka Kong Nosi Lyngdoh.
Haba pynpaw ia ka jingsngewsih, u Bah Kodios u la iathuh ba ha ka jingialang bad ki paidbah nongkyrshan, ki la shim ia ka rai ban mih noh na ka HSPDP namar ka jingkyntait ban ai ha u ia ka tiket.
“Watla ngam shym la ioh ia ka tiket na ka HSPDP, hynrei ngan ym randien noh namar ngam lah satia ban shukor ia ki paidbah nongkyrshan hadien ba nga la dep shim  ia ka rai ban mih iakhun ia ka elekshon," u la ong.
‘Ia mynta ngam pat shim ia kano kano ka rai ba ngan iakhun na kano kano ka seng,’ haba kylli ia u hato un leit iasoh neem sha kiwei pat ki seng sainpyrthei ban ioh ia ka tiket.
Shillong,23 K’lyngkot:Ka KSU Phodkroh ka la dawa na ka MeECL ba kan wan wan noh da uwei u Transformer ha ka shnong Phodkroh bad Mawhati namar ba u la bthei kynsan mynshemsnem ha ka 31 tarik u Nohprah.
U President ka KSU u samla Marcony Thongni bad u General Secretary u samla Wanboklang K.Lyngdoh ki la ong ban a ka liang ka MeECL haba iakynduh myne ki la kular ba kin bujli noh da uwei Transformer kloi.
La ong ba naduh katei ka sngi ki la shong khlem light bad kane ka wanrah jingeh ia kitei ki ar tylli ki shnong  khamtam ia ki khynnah kiba dang pynkhreh na ka bynta ka eksam jong kika ban sa wan.
Na ka liang jong ka seng ki la dawa ba ka MeECL kadei ban wanrah noh kloi ia u Transformer ba tymmai khnang ba ki paidbah nongshong shnong kin lait na katei ka jingeh khamtam ha ka por mynmiet.
Shillong,23 K’lyngkot:Ka seng Hynniew trep Achik National Movement(HANM), East Jaintia Hills District ka la pynpaw ia ka ingsngew khia halor ka jingshah kem jong ki samla wad kam Grade IV ha ki pulit Nongstoin, ka HANM ka la kynnoh ba katei ka jingkem ki pulit ia ki samla wad kam ka dei ka jingleh donbor jong ka sorkar bad ka jingiuh roit ia ka hok longbriew man briew ha kaba la kem ia ki tang vna ka daw ba ki shong shah thngan.
Ka kyrwoh na u Ency W Shadap ka la dawa na ka sorkar ba ka dei ban pyllait mardor ia ki 9 ngut ki samla wad kam kiba ki pulit ki la kem ,  bad ka la byrngem ba lada ym pyllait ia kitei ki 9 ngut ki samla pule ka seng kan shim da ki jingiakhih kiba tyngeh.
“Lada ia ki samla pule ki pulit ki kem balei kim don bor ban kem ia u Dr.Mukul Sangma U ba la kynnoh donkti bad ki seng  lehnoh namar kane kam dei ka sorkar jong u Mukul sangma, kane kadei ka sorkar jong u paidbah.
lada u dei u ba donburom jong ka jaitbynriew jong ngi u hap ban pyllait mardor iaki to ki samla kiba shah kem namar ki dei kum ki khun jong u hi bad na ka liang ka seng ngi kwah ban ai jingkylli ia u CM ba don burom jongngi lada ki khun jong u kin shah thnang U leh kumno?" la pynkut ka kyrwoh na u president jong ka seng Ency W Shadap.
Shillong,23K’lyngkot:U Bah P.M Syiem u MLA barim ka Mylliem u la pynpaw ia ka jingsngew kmen halor ki kular kiba u Myntri Rangbah ka jylla u Dr.Mukul Sangma u la khlei na ka bynta ban pynheh noh ia ka surok bah naduh Anjalee Petrol Pump shaduh Upper Shillong.
U Bah Pynshai u la ong ba ka jingpynheh ia ka surok shaduh upper Shillong ka dei ka jingthmu kaba u paidbah baroh u la thrang eh la slem bha namar ba katei ka surok ka dei kaba u paidbah u ju ia kynduh jingeh na ka por sha ka por.
Ha ka juh ka por u Bah Pynshai u la pynpaw ia ka jingsngew lyngngoh halor ki jingkren jong u Myntri Rangbah uba la ong ba ki paidbah ki donkam ban ai jaka na ka bynta ban pynurlong ia katei ka jingthrang jong ki , namar ba  ha baroh shilynter ka surok Upper Shillong ka dei ka jaka sorkar suda kaba dei trai da ka tnad  shipai, revenue, forest, agriculture bad veterinary.
U la ong ba donkam ia u Myntri Rangbah kumba u la kular ba u dei ban dakhol shuwa lane ban shimti noh mardor ia kitei ki jaka sorkar khnang  ba ka sorkar kan dup lah ban pyniaid sha khmat ia ka jingthrang jong u paidbah bad u Bah pynshai u la ong ba  lada u Dr.Mukul un ym  leh kumta, katei ka jingkular jong u lehse ka lah ban dei tang ka buit ban pynthame paidbah namar ka elekshon MP bad MDC.Ha kajuh ka por, u Bah P.M.Syiem ula kyntu ruh ia ki bor shnong bad ki bor pyniaid district ba ki dei ban  jurip bha ia ka jing sdang ker u shipai da ki jing ker thymmai ha ki thain Nongkseh Riatshohkhlur namar ka jing sdang ker mynta da u shipai ka la long shabar jong ka kynroh  kaba la don lypa naduh ki por mynshwa.
Shillong,23K’lyngkot:Ka National Disaster Management Authority ,NDMA ka sorkar India  bad ka State Disaster Management Authority jong ka sorkar jylla ha ryngkat ka jingiatreilang bad ka tnad Health and Family Welfare ka sorkar jylla ki la pynlong ia ka prokram ai jinghikai kaba 3 sngi kynthih kaba la sdang  mynta ka sngi ka 23 tarik bad kan kut ha ka 25 mynta u bnai ha kawei na ki kamra jingialang kaba doh ha Secretariat.
Katei ka prokram ka dei kaba ka tnad ka kwah ba ki Hospital ki dei ban long kiba pynkhreh ban ai ki lad jingsumar haba jia kino kino ki jingjia ba khlem poi pyrkhat na ki jingshah lynshop ha ka mariang.
Ka dei ruh ka jing ai jinghikai ia ki hospital kumno kin ai ki lad jingsumar ba kyrkieh  ia ki paidbah kiba shah haka jingshah lynshop kum ha ka jingtwa khyndew, ha u jumai ne ki jingkhie eriong.
Ha katei ka prokram la wan ban ia shim bynta da ki briew jong ka sorkar jylla, ka sorkar pdeng, ki shipai, ki Hospital shimet, ki briew napoh NEIG RIHMS bad kiwei pat, katei ka prokram ka dei kaba la pynlong hapoh ka jingpyniaid jong u P.R Srivastava , Principal Secretary.
U Srivastava haba kren sha ki nongthohkhubor u la ong ba katei ka prokram kaba lai sngi kaba la sdang naduh mynta ka sngi ka dei kaba la mang kyrpang tang na ka bynta ban ai ki jinghikai ia ki hospital ba kin long kiba la khreh.
U Muzzaffai uwei na ki heh jong katei ka tnad uba la wan lang sha katei ka jaka ai jinghikai u la ong ba nalor ki jingpynkhreh ia ki hospital ka tnad ka la don ruh ka jingthmu ban pynlong ia katei ka plan ha ki ing paki dulan kiba heh bah eh kum ha ki Hotel bad ki jingtei kaba ki paidbah ki bun.
U la ong ruh ba kum katei ka prokram la mang ruh ban pynlong kyrpang ha ki jaka ba la khmih lynti ba ka dei ka jaka iaid u jumai.
U la ai nuksa ba ha Orissa da ki hajar ngut ki briew ki la duh ei la ka jingim ha ka jingkhie ka erlangthari , u la ong ba katei ka jia tang namar ka jingbym biang lypa ka jingpynkhreh na ka bynta ki lad sumar bad ki lad ban iada na kum katei ka jingjia.
U la kdew ruh ba hakiwei pat ki rib a la biang katei ka jingpynkhreh watla ka dei ka jingjia kaba la triem hynrei ka jingiap ki briew pat ka dang khyndiat.
U Muzaffai bad u Srivastava ki la bynrap lang ha ka juh ka por ba shen ka tnada kan sa pynlong ia kum kanke ka prokram ha ki ba bun ki jaka hapoh kane ka jylla kum ha ki nongbah jong ki district, ki Sub-Division bad ki la ong ba kin phah da ki briew kiba la biang bha ka jingshem phang ban ai ka jinghikai kaba paka kumno ban iada na ki jingjia kiba wan lynshop ha ka por bym poi pyrkhat.
Shillong,23K’lyngkot:U Ma Baitlang Pohsngap mynta ka sngi u la pynbna paidbah ba un ia aireng ha kane ka elekshon MDC 2014 na Jowai south Konstitwensi kum u kyrtong shimet.
U la ong ba la  slem  bah u la don ka jingthmu ban ia khun MDC,  ha u 2009 u snem u la kut jingmut ban ia khun beit  hynrei um banse ban shong noh na ki daw ki bym lah kiar.
U la ong ruh ba mynta ka kynti u la shim ia ka rai ba un ym kynran dien shuh hynrei ban mih madan noh na ka bynta ban ia khun ha katei ka elekshon, bad ruh u la ong ba 45 snem snem karta ka la dei ka rta kaba u la ih bha kum u rangbah ban ia shim bynta ha ka politik.
Haba la kylli balei ba um pyniasoh bad kano kano ka party bad u la shim ia ka rai ban ia khun kum u kyrtong shimet , u Ma Baitlang u la ong ba ka por kam shah shuh   ia u ban pyniasoh party namarba u kwah ba un da tip bha ia ki kyndon bad ki mat treikam ki party shuwa ba un pyniasoh hynrei mynta um don por shuh ban pule ia kita ki mat bad ki kyndon ki party, “Ym don por shuh ban ia pule mat ne ki kyndon ban pyniasoh party, ka la dei ka por ban mih shakhmat sha ka rynsan ialeh" ong u Ma Baitlang haba kren sha ki nongthoh khubor ha Shillong Press club.
Utei u kyrtong shimet u ban ia aireng na Jowai South Konstitwensi, u la kynnoh bad ther tyngeh ia ka JHADC da kaba ong ba katei ka Autonomous district council ha Jaitntia ka dei ka ktem bam sap kaba shyrkhei tam bad u la ong ba ki MDC jong katei ka council ki shim ia ka kum la hok kynti lajong.
“ Ka dei ka jaka kaba jur palat ka bamsapa, bad ki MDC hangtei ki shim ia ka kum ka Property lajong" bynrap biang u Ma Bait.
U Ma Bait u la byrngem ruh ba lada jia ba ki paidbah ki ailad ia u ha kane ka elekshon ban wan bad ba un ioh ban shong ha ka shuki MDC un khynra bad sei madan  lut ia ki bamsap ha katei ka jaka.
Haba la kylli hato lada u jop u lah seh mo marwei ban leh ia katei ka kam, u Ma Bait u la ong ‘Lada nga jop ngan wad bad khynra lada nga lap ia ki jingbam sap ngan leit ban ujor wat shaduh ki bor ka ain ruh’.
Shuh shuh u la kynnoh ba ka JHADC mynta la kumba 5 haduh 10 snem kam shym la thaw kino kino ki ain , bad kam pyntreikam ruh wat ia ki ain kiba la don lypa.
Haba maitphang khyndiat halor ki nongrim kiba la pynlong ia u ban mih madan ha ka elekshon MDc, u Ma Baitlang u la ong ba ka jingthmu ba nyngkong eh jong u ka long ban ai ka jingshakri kaba hok bad ka ba akhuid ia ki paidbah kaba lait na kano kano ka jingbam sap.
Katkum ka jingtip ba la ioh lum la iathuh ba na Jowai South Konstitwensi, haduh mynta ki dang paw kyrteng tang ar ngut ki kyrtong u Ma Baitlang Pohsngap bad u Ma Wanki Nongpluh uba long ruh u MDc ba mynta, u Bah nongpluh u dei u kyrtong shimet ha ka elekshon ba la dep ha u 2009 hynrei mynta ka sien la ong ba utei u MDc u lah ban ia khun na ka seng Congress.
Shillong,23K’lyngkot:Naduh ka 26 tarik kan dei ka sngi shuti na ka bynta ki kot khubor ha Shillong, bad kan ym die khubor ha ka 27 tarik u kyllalyngkot, ka seng ki nongdie khubor ka  Meghalaya Newspaper Hawker & Vendor Association (MNH&VA) ka la khot ia baroh ki nongdie kot khubor na Shillong bad na kiwei pat ki District jong ka jylla ba kin wan jngoh kai ia ka Don Bosco Museum kaba don ha Mawlai Phudmuri  ha katei ka sngi shuti jong ki, ha ka por 11 baje eiei mynstep.
Baroh ki nongdie kotkhubor kiba kwah ban leit jngohkai ia ka Musuem ki lah ban phone ha kine ki nombar 9863508853 / 9863043125.
Yn pyllait ei tang ia ki nongdie kotkhubor bad ki nongkitkam ka seng jong ki ha katei ka sngi, katkum ka kyrwoh ba la pyllait paidbah da u  Eklansis Sohshang, General Secretary MNH&VA.Shillong, 23 K’Lyngkot:Ka mih khubor ba ka Meghalaya Democratic party (MDP) ka la khylliap lama ha kane ka jylla ka long kaba bakla.
Ka jingialang jong ka State Executive Committee (SEC) ka MDP kaba long hynne ka sngi Palei, ka la ong ba ka party ka dang im bad kan nang khlain ha ki sngi ban wan.
“Ka Party kam shym la khylliap lama ne iasoh bad kano kano ka party", la ong u khubor na u Vice President Bah SB Nongdhar.
U vice President ka party u la ong ba ka party ka shu kyntu ia u President Bah Martle N Mukhim ba un ialeh elekshon na kano kano ka party riewlum katkum ka jingangnud jong ki nongkyrshan ka party.
Lah ban kdew ba u President ka party u Bah Martle N Mukhim  u la rai ban ialeh elekshon MDC na ka party HSPDP na Mawkynrew constituency.
Ia u Bah Martle la pdiang da ka party ha ka jingialang kaba long shen ha Jongksha, kaba don ha thain Mawkynrew.
Ka MDP ka dei ka party kaba pait na ka UDP ha u snem ba la dep, hapoh ka jingialam jong u Bah BB Lyngddoh bam kwai ha duwar u Blei, lem bad u Bah Mukhim bad kiwei pat na ka bamsap Meghalaya House ha Kolkata.
Lah sngewthuh ba ka party MDP ka lah ban pynieng kyrtong ha kane ka elekshon MDC ban wan ha kiba bun ki konstitwensi lada ioh ki briew kiba biang.
Shillong, 23 K’Lyngkot:Ka elekshon MDC ka la sdang shongshit ha ka Langkyrdem-Laitkroh bad katkum ka jingtip ba la ioh na ki paidbah ka thain Pynrusla, lah ban mih haduh saw ngut ki kyrtong na katei ka konstitwensi.
Napdeng kine, ka Congress ka lah ban pynieng biang ia u MDC ba mynta u Bah Jansing Tynsong, u Bah Ryngkat Lyndem na UDP, Bah Samson Suting na HSPDP, Bah Johnson Lyngdoh kum u kyrtong shimet.
Ha ka elekshon ba la dep, u Bah Jansing u la pynliem ia u kyrtong ka KHNAM u Bah Blooming Lyngdoh da ki spah vote, hynrei kumba ka ioh sngew ba beh ka lyer wur wer, ka jingiakhun ha kane ka kynti kan long hapdeng ka seng riewlum, bad ka Congress.
Ki paidbah haba iakren khana shaneng sharum, ki la pynpaw ba ka jingmih bun ki kyrtong na ki seng riewlum, ka lah ban kham ailad ia ka Congress hynrei dei pat kiba ong ba ki don bun ki vote ka Congress kiban pra namar ka jingmih bun ki kyrtong.
Napdeng kiba mih kyrteng haduh mynta, ar ngut dei kiba la iakhun teng kata u Bah Jansing uba dei ruh u MDC ba mynta, bad u Bah Samson.
Katba u Bah Ryngkat bad u bah Johnson ki dei kiba dang thymmai, ki bym pat ju mih madan watla ki don ha ki seng sain pyrthei ha kine ki por ba la dep.
Kumba ju long ha kine ki snem ba la dep, ka thain Lyngkyrdem, Pynursla ka dei ka ktem ba khlain jong ki ar tylli ki party-ka UDP bad ka Congress.
Hadien ba la shong thait noh u Bah BB Lyngdoh (party riewlum) na ka Lyngkyrdem constituency ka la shah knieh noh ha u kyrtong ka Congress Bah Prestone Tynsong naduh u snem 2003 bad 2008 bad ha ka Pynursla Constitency.
Kiba bun, ki sngew ba ka jingiamih bun ki party riewlum bad ka jingiapait para maki, ka la plie lad ia ka Congress ba kan knieh ia katei ka shlem ba khlain jong ka party riewlum naduh ki por mynshwa.
Shillong,23K’lyngkot:Ka Central Election Committee jong ka HSPDP ha ka jingialang jong ka kaba la long mynta ka sngi ka la pynbna sa 9 ngut ki kyrtong jong ka kiba kan pynieng ha ki konstitwensi bapher bapher ha kane ka elekshon MDC 2014.
Napdeng kitei ki 9 ngut ba ka HSPDP ka la pynbna myngta ka sngi, 8 ngut ki dei ki kyrtong ki ban ia khun ha KHADC katba uwei pat u dei u kyrtong u ban ia khun ha JHADC.Kham ha shuwa , ka HSPDP ka la pynbna 14 ngut ki kyrtong jong ka ha ka thup kaba nyngkong ha kaba na kitei ki 14 ngut , 4 ngut ki dei ki ban ia iareng ha JHADC katba 10 ngut ki dei ha KHADC.Haba phai sha baroh ki kyrtong kiba ka HSPDP ka la pynbna paidbah ia ka kyrteng jong ki ha ka thup kaba ar ki la don haduh 23 ngut ki kyrtong bad na kitei baroh 18 ngut ki dei ki ban ia khun ha KHADC  katba 5 ngut ha JHADC.Shuh shuh katkum ka thup kyrteng ba ka Party ka la pyllait la iohi ba la don tang saw ngut ki kynthei kiba dei ki kyrtong katei ka seng ka kong Grace Kharpuri na Nongshken, ka kong Teilinia Thangkhiew na Mylliem, ka Dr.Fenela Nonglait na Pariong Mawthadraishan bad ka kong Nosi Lyngdoh na Jirang.
Ki 9 ngut ki kyrtong kijba ka seng ka la pyngbna ha ka thup kaba ar jong ka ki long u Shri.Khraw pyrkhat Marwein na Mawhati, Marcus lyngdoh na Umsning, Nolipstar Lyngdoh na Mawkyrwat, ka Dr.Fenela Nonglait na Pariong –Mawthadraishan, u Councellor S Wahlang na Mairang, u LG Nongsiej na Nongstoin, Morningstar Mawsor na Mawshynrut, KP Pangniang na Rambrai –Jyrngam, , Constantine Langstang na Raliang.
Na ka liang u Spoke Person ka HSPDP u Bah Goldenstar Nonglong u la ong ba ki la don bun ki nongpan tiket na ka seng hyngrei haduh mynta ka seng vkam pat lah ban shim ia ka rai ba khadduh bad u la ong ruh ba ka seng kan dang hap ban bishar bniah shuwa ia u kyrtong shuwa ba kan ai tiket da kaba xkynthoh ba ka HSPDP kam dei ka jaka theh nuit tban ai tiket naphang kat ia uba pan.
U la ong ba namarba ka seng kam pat lah ban shim rai la khmih lynti ba shen ha ka 1 tarik u rymphang vkan pynbna sa ia ka thup ba lai ki kyrteng jong ki kyrtong.
Shillong,23K’lyngkot:Ha ka 27 bad 28 tarik ki sengbhalang ba pher bapher jong ka Ri-Lum Jaintia ba kynthup ia ka  F FKJGP-KC KSU-JHDU HNYF-EJZ AJYWO-CB  ki la khot ia ka pakhang surork miet kaba ar miet lynter kum ka dak ka jingpyrshah ia ka jingbym shah shkor ka sorkar ban maramot ia ka surok  NH 44 naduh Mookyndur haduh Malidor.
Ha ka juh ka por, ka KJGP Bataw Unit ka la pynpaw ia ka jingsngewkhia halor ka jingsniew palat jong ka surok Rymbai Bataw Borkhat Jhalalpur(RBBJ) kaba dei u  thied snam jong  ka thain khappud ha ka liang ka roi ka par ka ban pynsuk ia ki nongnongshnong jong ki Shnong bapher bapher  ha ki bynta kiba bunjait jong ka jingdonkam jong ki kham tam eh ha ka liang ka pang ka shitom.
Ka seng ka la ong ba ki paidbah jong ka thain kim lah ban khlem da pynpaw ka jingsngew nguh ia ka sorkar lyngba ka jingtrei shitom jong ki nongmihkhmat khamtam eh ia  U  Ma Nehlang Lyngdoh uba long u MLA jong katei thain ha kato ka por ha kaba la lah ban wanrah ia ka jingsiang rong ia katei ka  surok  ha kaba ki la  suk ha ka leit ka wan jong ki  ym kum ha ki por ba la dep kiba ki  hap ban iaid da ki bun bun kynta ban poi sha iew Ladrymbai.
Hynrei kumba ka long mynta ia katei ka surok ruh ym pat shym la maramot bha watla ki la don ki bynta ba la siang rong hynrei la siang stang palat tang kum ban dep rukom, ong ka FKJGP.Ka kyrwoh lyngba u  President bad General Secretary jong ka Seng U Bah Deihok Sumer bad U Bah Ampli Rupsi, ki la khot ia u paidbah ka ri-Lum Jaintia ba un ai ka jingkyrshan halor katei ka pakhang surok miet kaba ki sengbhalang ki la pynbna.
Ka seng ki samla pule ka Rilum jaintia ka Jaintia Student Movement (JSM)-Central Body haka jing ialang kaba lah long haka 21 tarik mynta u bnai ha kaba ia dei bad ka jing ieh khunswet jong ka sorkar ban maramot iaka surok NH44 jong ka Rilum jaintia baroh kawei.
Ha katei  ka jing ialang kaba lah pyniaid da u samla Deogratias Kyndait President ba ha khlieh duh jong ka JSM seng kmie naka liang jong ka seng  da kawei ka jingmut ka lah shim iaka rai ban ai ka jing kyrshan kaba pura iaka pakhang surok miet jong ki saw seng kiba kynthup iaka HNYF-EJZ, KSU-JHDU,FKJGP-KC bad ka AJYWO-CGB ka ban sdang naduh ka 27tarim mynta u bnai.
Ha ka kyrwoh khubor bala pyllait da u Bah F.C Dkhar, Finance Secretary ka seng, ka JSM dawa naka sorkar ba kadei ban maramot nah mardor ia katei ka surok bad ha kajuh ka por ka sorkar ka dei ban ai rong iong noh ym ban shuh maramot tang daki maw bad ai khyndew stem na jrong kumba ka juh leh ha ki por  kiba lah dep.
Ka JSM ka la ong ba ka lah pyn ap lypa  ia ki jingiakhih kiba tyngeh sha khmat lada ka sorkar kam khein snep iaka sur jong ki paidbah ka thain na ka bynta ban pynbha ia ka surok NH44 jong ka Rilum jaintia baroh kawei.
Shillong,24K’lyngkot:Katkum ki thup kyrteng jong ki kyrtong ba ki seng bad ki party bapher bapher ki la pyllait paidbah , ki la don haduh 6 ngut ki MLA ki ban ia reng ha kane ka elekshon MDC 2014.
Ki 6 ngut ki MLA ba la mih kyrteng ha kane ka elekshon MDC  ki long u Bah HDR Lyngdoh na Sohiong Konstitwensi, u kyrtong ka Congress , u Bah Pynshngain N syiem na Mawsynram na ka  Congress, u Bah R.V Lyngdoh na Mylliem –Congress, u Bah Ardent M Basaiawmoit , ka HSPDP na Nongkrem, u Bah K.P Pangniang ka HSPDP na Rambrai Jyrngam, u Bah Titosterwell Chyne ka UDP na Sohra.
Ki MLa ban ia khun ha ka elekshon MDC  ki lah ruh ban poi sha ka 7 ngut lada u Bah Sanbor  Shullai ka NCP uba dang long u MDC  un ia aireng biang.
Shillong 23 K’Lyngkot:Ka MPCC ka la pyn lait paidbah ia ki kyrteng jong ki MDC na ka bynta ka elekshon ban long ha ka 24 tarik Rymphang ha ka KHADC bad ka JHADC.Ki kyrtong ba la pynlait da ka party ki long- Jirang   – Victor Ranee, Nongpoh  -Augustine Wahlang, Mawhati   -.
RBriswell Shadap, Um sning –  Dipul R.Rynta thiang,Umroi  -Albinus Lyng doh, Sohryngkham   -Marbok Kharpran, Maw kynrew    -Banteidor Lyng doh, Lyngkyrdem-Laitkroh   -Jansing Tyngsong, -Nongshken   -Anthony J.Kongwang , Sheila  -Pynthymmaibor Chyne, Mawsynram    -Pynshngainlang Syiem, Sohra    -Donevan Wanlang, Mylliem -R.V.Lyngdoh,  Laban-Mawprem – Yalanda R.Mylliemngap,  -Mawkhar-Pynthorumkhrah    Rocky Hek, -Jaiaw    -Havergail E.Bareh, Mawlai   Teiborlang Pathaw, Mawphlang-Diengiei   -Lamphrang Blah, Nongspung-Sohiong     H.D.R.Lyngdoh,  Mairang-Nongkhlaw    – Lawrence Basaiawmoit, -Pariong-Mawthadraishan     Julius C.Diengngan, Mawkyrwat Diverland Lyngdoh, -Langrin -Manstudy Nongrem, Nongstoin      Dr.Adviser Pariong, -Rambrai-Jymgam       -.
Kimfa S.Marbaniang, Mawshynrut    Srally Rashir.
Shillong,23 K’lyngkot:Hadien ka jingialang ka ba la neh haduh 3 kynta, kaba la long mynta ka sngi, ha Police Training Centre, Golflink; ha pdeng ka sorkar bad ki ar tylli ki seng lehnoh na Garo ka ANVC bad ka ANVC-B, kitei ki ar seng ki la poi sha ka jingia sngewthuh jingmut ha kaba ki la khlei ia la ki kular ba kin ia kren sngewthuh para ma ki, ban ym pynmih kano kano ka jingpynkulmar bad ki kam pyntriem ha Ri –Lum Garo.
Ha ka jingialang kaba la long hapdeng ki lai kynhun ka sorkar jylla bad ka sorkar pdeng ka la bthah ia ka  ANVC-B hapoh ka jingialam u chairman jong ka u Rimpu Marak ba kan pynshai halor ka jingdon ki dkhot jong ka bad ka jingdon tiar ialeh jong ka khnang ba kan  ioh bynta ban ia soi ha ka jingiakren ia suk ka ban sa poi noh shen sha ka ba kut.
Ki heh jong ka tnad ka kam pohing ka jylla, ki la iathuh ba ki bthah ia ka ANVC-B ba kan pyndep ia kitei ki kyndon ha ka jingialang kaba la long mynta ka sngi hapdeng ki lai kynhun ka sorkar ( jylla & sorkar pdeng) , ka ANVC bad ka ANVC-B.Ha katei ka jingialang u Rimpu u la pynpaw ia ka jingpyrshang ka sorkar ban leh lait na ka ANVC-B kaba la ia don bynta lang ha ka jingiasoi iaka jingiakren ia suk kaba la long mynshem snem.
Ha katei ka jingialang kaba la long mynta ka sngi , na ka liang ka sorkar jylla la wan ban mih khmat da u Principal Secretary jong ka tnad ka kam pohing u KS Kropha ryngkat ka jingwan synran lang u Director General of Police (DGP) u PJP Hanaman bad na ka liang ka sorkar pdeng la wan ban mih khmat da u Director ka  North East ha ka tnad kam pohing  u JPN Singh.
Ha katei ka jingialang kaba long haduh 3 kynta  ki nongmihkhmat ia ka sorkar jylla bad ka sorkar pdeng ki la hukum ia ka ANVC bad ka ANVC-B, ban ym pynmih kano kano ka jingkulmar kaba lah ban pynthut ia ka shongsuk shong sain ha ri-Lum Garo.
Uwei na ki heh jong ka tnad kam pohing u la pyntip ba ha katei ka jingialang baroh ar tylli kitei ki kynhun ki la mynjur ban ia kren sngewthuh kawei ia kawei pat ban ym pynmih kano kanao ka jingpynykulmar kaba mih na ka jingbym ia sngewthuh jingmut jong ki.
Haba jubab halor ki jingkynthoh ba ka ANVC-B man ka por ka ju kynthoh ba ki pulit ki thwet ia ki dkhot jong ka bad bunsien ki shah pyndik ha ki pulit, u heh sorkar u la ong ba la phah ia ki nongialam jong ka ANVC-B ba kan phah ia baroh ki kyrteng ki dkhot jong ka bad kumjuh ruh ia ka jingdon ki tiar ialeh jong ka na ka bynta ban ithuh noh ia ka kum ka jingiasoi kaba khadduh eh.
Kham hadien u Rimpu u la pynpaw ha ki nongthohkhubor , ba ka ANVC-B ka don haduh 130 ngut ki dkhot bad ia ka kyrteng jong ki shen un sa phah sha ki tnad ba dei peit.
Ha kaba ia dei bad ka jingaiti ia ki tiar ialeh u la ong ba ka seng kan leh ia kaba donkam katkum ki kyndon ain.
Ha katei ka jingialang, la ialam da U Rimpu Marak na ka liang ka ANVC (B) bad U Artist Sangma na ka liang ka ANVC.Shillong, 23 K’lyngkot:Ka party Aam Admi Party (AAP) ka la wan iuhkjat ha ka jylla Meghalaya ban ialap bad iakhun pyrshah ia ka bamsap bampong ha ka ri.
U dkhot ka National Excutive jong ka party ba peit ia ka North East u Habubung Payeng u la wan ban iakynduh iasyllok mynta ka sngi, bad ki briew ha kane ka nongbah Shillong.
U Payeng uba dei u Information Commissioner barim ka jylla  na Arunachal Pradesh u la shah bynshet ban peit ia kane ka thain North East na ka bynta ban pynkhlain ia kane ka party ba dang thymmai ha ka ri.
Haba iakren bad ki nongthoh khubor mynta, ka sngi Palei ha nongbah Shillong, u Payeng u la ong ba ka jingwan jongu ka long ban iawer ia ki paidbah ka jylla Meghalaya ba kin wan ban iasoh ha kane ka party na ka bynta ban iakhun pyrshah ia ka bamsap, ban pynkylla ia ka rukom synshar donbor jong kiwei ki party ha kine ki snem.
“Ban pynieng kyrtong kan shong ha ki briew jong kane ka jylla, ban jied ia uno uno ne kano kano kaba khuid", la ong u Payeng bad bynrap, ba ka party AAP kam nym ai tiket satia ia kino kino kiba la don dak sniew.
“Ki runar ne kiba don dak sniew ki lah ban iasoh ha ka party tang kum ki dkhot paidbah, hynrei kin nym lah ban long ki dkhot ban ia kitkam ha ka party", la ong u Payeng.
“Wat lada ngim don ha ka bor hynrei ngin pynkylla ia ka rukom synshar ha ka rid a ka bor jong ki paidbah, u la ong shuh shuh une u nongialam ka AAP uba la phet noh na ka seng Congress hadien ba um lah shah ia ka jingtreikam bamsap jongka.
“Lada ki briew ki pdiang, ngin thaw shwa ia ka Preparative Committee kaban thaw pat ia ka District Committee ha man ki district bad hadien ba la thaw ia ka District CFommittee, kin sa thaw ia ka State Committee", u la ong u Payeng.
Ha kane ka jingiakynduh bad u heh ka AAP, ki briew na kylleng ki jaka ka jylla ki la wan ban sngap ia ka nongrim, ka rukom pyniaid jong kane ka party bad la rai ban seng ia kane ka party.
Napdeng kiba iasoh, ka President ka CSWO ka Kong Agnes Kharshiing ka la  shah jied ban long kum kawei na ki coordinator ha kane ka jylla.
“Ha ka party AAP, ngi kham peit shwa ia ki khmat thymmai ban ai tiket lada shem ba ki biang", u la ong, “hynrei ngim kyntait ia kiba la don ha kiwei ki party tangba ki dei ban long ki bym don dak sniew eiei.
U la ong ba balei ka Bill pyrshah bamsap kum ka Jan Lokpal ka sahteng, ka dei namar ba ki MP ka Lok Sabha kiba bun dei ki briew kiba don dak sniew ki runar.
“kumba 40 percent ki MP ka Lok Sabha ki dei kiba don dak sniew bad ki pyrshah jur ban pas ia ka Jan Lokpal Bill", u la ong.
U la iathuh ba ka party AAP ka la iaid shaphrang bha ha jylla Assam, Arunachal Pradesh, Tripura, hynrei ka dang suki ha Mizoram, Nagalang, Meghalaya.
Katkum ka jingbuh thong ka party, haduh ka 26 tarik Kyllalyngkot, yn pynrung dkhot 1 klur ngut ki nong-India.
Mynta ka jingdon jong ki briew kiba wan pyniasoh ka la poi sha ka 10 lak ngut.
“Ban rung dkhot lah ban shu pyndap phom da kaba sei na website ka party, da kaba shu phah sms ruh", u la ong.
Ha kane ka sngi la thaw ia ka Preparatory Committee bad la jied coordinator ia Kong Agnes Kharshiing ka president ka CSWO kum kawei na ki lai ngut ki Coordinator ha kane ka jylla.
Shillong,24 K’lyngkot:U Bah P.Kharum nuid u Head Master ka Sohryngkham Secondary School u la pyntip paidbah ba kan don ka jingialang jong ka skul ha ka 25 tarik mynta u bnai , por 9:30 baje mynstep ha sohryngkham dorbar Hall, Iewlyngka (Sohryngkham-Iulong) , u la ong ba katei ka jingialang ka long ban ia kren bad ia pyrkhat ha kaba ia dei bad ka jingpynkhreh ka skul na ka bynta ka jingrakhe ia ka jubili ksiar myngta u snem.
U la khot ia baroh ki  Past Pupils kiba la pyndep iaki jingpule naka skul, ki nonghikai, ki dkhot ka  M/C barim bad ba thymmai kumjuh ban pyllait por khnang khnang ban iapoi lang sha katei ka jingialang.
Ka M/C jong ka skul ka la ai khublei snem thymmai ruh ia baroh ki khynnah skul , ki nonghikai bad ki kmie ki kpa.
Shillong, 24K’lyngkot:Ka Meghalaya SSA Schools Association (MS SASA) Jaintia Hills District kan pynlong iaka jingialang jong ki Nonghikai SSA hapoh ka East Jaintia Hills bad West Jaintia Hills District ha ka 28 tarik mynta u bnai ha District Library Auditorium Mynthong Jowai ha ka por 10:30 baje  mynstep, ka kyrwoh na u President u Bah A C Rymbai u la iathuh ba hakatei ka jingialang yn shong pyrkhat halor ki mat ba dang sahteng  jong ki nonghikai, ka seng ka la phah ka jingkyrpad sha baroh ki nonghikai ban ia donlang ha katei ka sngi khnang ba ki kam kin iaid beit iaid ryntih.
Shillong, 24K’lyngkot:Ka All Meghalaya Dancer Association, AMDA Central Body kan rakhe ia ka jingdap 12 snem jong ka ha ka 8 tarik u rymphang ha SoSo tham Auditorium ka ban sdang naduh ka por 11 baje mynstep.
Kham ha shuwa ka AMDA ka la pynbeit ban pynlong ha ka 1 tarik u rymphang hynrei na ki daw ki bym lah kiar la pynkynriah tarik noh sha ka 8 tarik.
Ka AMDa ka la khot la wer sngewbha ia baroh ki nongshad jong ka jylla ban ia don ryngkat ha katei ka jingrakhe 12 snem.
Ha katei ka sngi kin don ki tyngshop ki puron jong ki phlim Khasi, ka jingpyni leh jadu, ki jingpynbyrngia lane pynsam rkhie, ki drama bad yn wan ruh ki nongshad ba pawnam nabar jylla kumjuh ruh baa kane ka jylla , katkum ka kyrwoh ba la pyllait paidbah da u Publicity Secretary u Bah Darwin Lyngdoh.
Shillong,24K’lyngkot:Tang shisngi hadien ba ka Congress ka la pynbna ia ki kyrteng ki kyrtong ban ia khun na ki konstitwensi bapher bapher ha kane ka elekshon MDC ka ban wan, thram ka la mih ka jingkular ha u paidbah nongkyrshan katei ka seng , ha kaba katei ka jingkulmar ka la poi pynban sha u pud ba la mih ka jingiapait ia pra ha katei ka seng.
Kawei na ki konstitwensi , kaba la mih kum katei ka jingjia ka dei ha Mawhati  ha kaba ki nongkyrshan jong ka Congress naduh ki Mahila, ki Youth, ki la mih  noh na katei ka seng ban kyrshan ia u Bah James Sylliang uba la shah pynduh tiket ha ka seng bad katei ka la pynkhein syndon pruk ia u budlum ka seng Congress ha Mawhati.
Kham mynshuwa ka la don ka jingbyrngem na ka Jirang Block congress Committee ,JBCC ba kan rah lama iong lada ka Congress kam ai tiket ia u Bah A.Lapang , ha kaba la iohi ba myngta katei ka tiket ka la leit sha u Bah Victor Ranee uba ki la pynpaw ha kine ki sngi ba dei u kyrtong uba la pynieng da u Lamboklang Mylliem u MLA ka thain.
Haduhmynta ym pat shym la ioh jingtip aiu ki Congress ka Mawhati kin leh bad lada jia ba ka seng Congress kam lah ban tem ia ka ding hangtei ruh kan mih ka pra phum  ha ka seng.
Haba phai sha ka Mawhati Konstitwensi, ki la don wat katto katne ngut ruh ki nongialam jong ka UDP kiba la leit ban ai ka jingkyrshan ia u Bah James Sylliang, u kyrtong shimet uba la shah pynduh tiket ha ka seng Congress, lah ruh ban pynkynmaw ba ha ka thp kyrteng ka Congress kaba la mih mynhynin ka sngi ia ka tiket na Mawhati la ai sha u Bah RB Shadap.
Ki nongialam jong ka party Congress kiba la mih noh na ka party ban ai jingkyrshan ia u Bah James Sylliang kiba dei na ki thain bapher bapher ki kynthup ia ka Zone jong ka Mawlasnai hapoh ka jingialam jong u Bah Nesius Thongni kum u General Secretary bad baroh ka kynhun ka jong ki, kila mih lut ba kynthup ia ki nongialam bad ki nongtrei jong baroh ki Primary Unit kiba don ha kane ka Zone lait noh tang katto katne ngut kiba neh ha ka party.
Na ka liang jong u Bah Thongni u la pynpaw ba ma u lem bad kiwei ki paralok kiba dei na ka party Congress kila mih noh na ka party ka dei namar ba kim hun ia u kyrtong ba ka seng Congress ka la ai tiket bad dei halor kane ka nongrim ngi la mih noh na ka party ban kyrshan ia u Bah James Sylliang.
U  Bah Never Makdoh uba dei u General Secretary jong ka Youth Congress na ka Mawhati bad kumjuh na ka liang jong ka Youth Congress na ka shnong Thad  lem bad ka kynhun baroh kawei kila mih noh na ka party ban ai jingkyrshan ba radbah ia u Bah James.
Shuh shuh na ka liang jong u Adviser jong ka Youth Congress na ka shnong Syngku lem bad ka kynhun ka jong u kila kynriah bad mih noh shi syndon na ka party Congress bad kyrshan ia u Bah James, lait noh tang wei ar ngut kiba dang neh ha ka party.
Kiwei pat ki nongialam kiba dei na ka thain Mawrong hapoh ka jingialam jong u Bah Moving Mukshiar bad u Bah C Barim ryngkat bad ki nongtrei jong ka party da kawei ka jingmut kila rai ban mih noh na ka party bad kumjuh ruh ki nongkyrshan jong ka party.
Ym tang katta wat na ka liang jong ki nongkitkam  jong ka Mahila Congress Committee jong ka Mawhati hapoh ka jingialam jong ka President ka Kong Juliana Diengdoh lem bad ka kynhun ka jong ki, kila rai ban kyrshan beit ia u Bah James Sylliang.
Ki dang don bun ki nongtrei ba shit rhem bha jong ka Party Congress kiba la don ka jingthmu ban mih noh na ka party Congress namar ba kim hun staia ia u Bah RB Shdap uba dei u kyrtong na ka seng Congress ban iakhun ha kane ka election MDC.“Ia mynta ngin ia lum lang shwa ia baroh ki dkhot bad kumjuh ruh ia ki paralok kiba ia trei lang ha ka seng congress ban ia pyrkhat ban mih noh shi syndon bad ruh ban leit ai noh ia ka jingkyrshan ia u Bah James Sylliang" la ong u Bah Hoping Stone Marsing uba dei u President jong ka Nongsangu jong ka Primary Unit.
Kaba kham sngewtynnad eh ka long ba wat lada don kiba ym pat mih na ka party congress hynrei kila rai da kawei ka jingmut ba d a lei lei kin ym kyrshan ia u Kyrtong ba pynieng da ka party Congress hynrei kin ai beit ia ka jingkyrshan kaba pura na ka bynta u Bah James.
Kiba bun ki nongialam jong ka Congress kiba la mih noh na ka party kila pynpaw ba kim hun satia u kyrtong uba ka seng congress ka pynieng na ka Mawhati Constituency na ka bynta kane ka election MDC 2014.
Wat na ka liang jong ki nongialam ba ha khmat eh jong ka UDP ruh hapoh ka jingialam jong u Bah Richard Lyngdoh uba dei u General Secretary jong ka Mawhati Sub Circle lem bad ki paralok jong u kiba dei na kajuh ka partykila ieh noh shi syndon ia ka UDP.Ha kajuh ka por na ka liang jong u Bah K Phonis Lyngdoh uba dei u Adviser jong ka UDP na Syngku uba dei ruh u snar bah jong ka UDP uba la ju bat teng kum u Vice President jong ka Mawhati Sub Circle uba la don ha ka UDP naduh da dang sdang ban kha ia ka UDP u la mih noh na ka party UDP ban ai jingkyrshan ia u Bah James Sylliang.
Bun na ka liang jong ki nongialam ba ha khmat eh jong ka UDP bad MCPC halor ka jingduh tiket jong u Bah Sylliang kila pynpaw ia ka jinghun ka jong kid a kaba kila pynpaw “Ngi sngew hun hi jrut ba phi khlem ioh ia ka tiket na ka party Congress, ngin trei shitom bad aiti ha u Blei bad ngi kyrmen skhem ba phin poi sha ka thong" la pynpaw u Bah Richard Lyngdoh.
Na ka liang jong u Bah James Sylliang u la pynbna paidbah wat hadien ba u la duh noh ia ka tiket na ka party Congress hynrei u la rai rangbah ban iaid shaphrang beit ban iakhun kum u kyrtong shimet ha ka election MDC 2014.
“ Haba ki paidbah nongkyrshan jong nga kiba la ia don lang ha syndah bad nga, ngan ym lah ban shet kylla ia ki bad dei halor kane nga pynbna paidbah ba ngan iakhun beit ha kane ka election MDC" la ong u Bah James Sylliang.
Shillong, 24 K’lyngkot:Ki MDC ka UDP kiba rung sha ka Congress kim don kiba ioh tiket kumba la paw ha ka thup ba la pynlait da ka party hynnin ka sngi.
Napdeng kine kiba duh tiket kiba dei mynshwa ki MDC ka UDP ba rung sha ka Congress, ki long Bah Rasor Rani (Mairang), Bah Fabian Lyngdoh (Umroi), Bah Artis Rani (Jirang), Bah Otril Pamshong (Mawhati).
Katkum ka khubor na ka Congress, don napdeng kine ki MDC kiba pan tiket hynrei ka party kam shym ai satia ia ka tiket.
Hynrei don kiba khlem pan tiket namar ba ki la sngewthuh ba kin nym ioh tiket satia.
Kine ki MDC kiba la duh tiket, ki la sngewsih jur hynrei kim lah leh eiei namar ba ka dei ka rai jong ka party.
Hynrei bun ki nongkyrshan bad kiba ieid ia ki, ki lah ban nym jied ia u kyrtong ka  Congress kum ka dak ban pynpaw pyrshah.
Kawei na ki constituency ka dei ha Mairang ha kaba ki nong ialam ka Congress ki la rai ban kyrshan noh ia u kyrtong ka HSPDP hadien ba u Bah Rasor Rani u la duh tiket.
Na Mairang, ka Congress ka la ai tiket ia u Bah Lawrence Basaiawmoit uba dei u myntri ka Hima Nongkhlaw.
Ha ka jingpynlait khubor, u Bah Sparlin Lyngdoh president ka Congress Bynther Zone, bad kiwei ki nongialam, ki la ong ba kumno ka party ka ai tiket ia u briew uba dei u MDC bad uba biang ka jingpule nalor ba dei u MLA barim.
“Kane ka jingduh tiket u Bah Rani ka long ka jingpynbitar ia ki paidbah nongkyrshan ka Congress ka Mairang constituency", u la ong bad bynrap, ba ka jingai tiket ka long ba khlem bishar bniah bad ka party ka shu shaniah ia ki briew ba long myrsiang naduh trai haduh jrong.
“Da ka jingbitar mynta, ngin mih noh na ka Congress bad ngin kyrshan ia u kyrtong ka HSPDP na Mairang u Bah Counsellor Wahlang", la ong u Bah Sparlin, Bah Iasia War bad bah Bramsing Nongrang.
Shillong,24K’lyngkot:Ka Sohra Block Congress Committee ka la pynshai paidbah ba kam shym la pynduh tiket ia ka u wei na ki kyrtong shimet na Sohra  u Bah Rangphlang Khongwet hynrei ka seng ka la kam ba utei u kyrtong um shym la pan tiket na ka seng Congress bad um dei u dkhot ka Congress.
Shillong, 24 K’ lyngkot:Ka MP jong ka Rajya Sabha ka Kong Wansuk Syiem kan thep kyrteng ialade la sngi nyngkong.
ka Congress ka la rai ban pynieng biang ia ka Kong Wansuk ha ka elekshon MP jong ka Rajya Sabha.
Ka Kong Wansuk kadei kawei napdeng ki kynthei ha kane ka jylla Meghalaya ka ba la long ka MP jong ka Rajya Sabha bad sa shisien biang ka Congress ka la pynieng ia ka ha kane ka kynti.
Ka Kong Wansuk ba la 55 snem ka rta, ka dei ka nongialam ka party ha kine ki snem bad ka long ruh ka dkhot jong ka  National Commission for Women (NCW).
Ka la ong ba ka la dep iakren ia ka tnad External Affairs ban buh ia ka ophis jong ka passport ha Shillong bad ia kane ka kam,la iaid shaid shaid ha kaba ka tnad ka la mang T.30 lak.
Ka la ong ba ka la iakren ruh ia ki jingeh jong ka tnad BSNL ha kane ka jylla bad ka la kyntu ba kan ai ia ka jingshakri kaba kham paka sha ki paidbah.
Lada shu khein ia ka jingdon jong ki MLA ba don ha ka liang synshar ka Kong Wansuk kan shu rah suk ia kane ka kynti ruh kumba long mynshwa.
Ha kawei ka liang, ki liangpyrshah ki dang wad briew ban pyniakhun ia kane ka shuki MP sha ka Rajya Sabha.
Shillong, 24 K’Lyngkot:Ka World Mission Society Church of God ka la pynlong ia ka jingsam kombor sha ki briew kiba duk bad kiba donkam ha Jhalupara Community Hall, Shillong.
Ha kajuh ka por la rakhe ia ka sngi kha U Khrist Ahngsahnghong ryngkat bad ka jingdon jong U Direktor ka Social Welfare,  Bah  HM Shangpliang bad u  Mathhew (U Deacon).
U Deacon Matthew u ong, “ngi sngew long kiba la shah kyrkhu bha ban shim ia kane ka lad ia kaban iarap ia ki briew kiba donkam ka jingiarap da kaba ia sam ia ka jingiaieit paramarjan lyng ba kane ka jingiasam blanket sngewbha.
"La kha ia U Khrist Ahnsahnghong ha ka 1 tarik U Nohprah katkum na ka Lunar Kalendar bad katkum na ka Gregorian Kalendar ka hap ha ka 1 tarik Kyllalyngkot, ka kalendar kaba ngi, ngi pyndonkam paidbah, ha kaba u la hikai ia ngi ia ka jingdonkam jong ka jing sam jong ka jingieit bad ki para briew lyngba ki jingsgewrit bad ki jing iaishah.
Ngi kum ha ka jing syriem ka jong u ngi kwah ban sam ia ka jingieit Ka Kmie bad pynlong ia kane ka pyrthei ka jaka kaba itynnad.
Shillong,24 K’lyngkot:Kumba ki la kular ban ia treilang lada duh ne lada ioh tiket mano mano ruh, ki 5 ngut ki kyrtong ba la pan tiket na ka seng Congress na Nongshkem Konstitwensi, ki la burom ia la  ka kular jong ki  ha kaba haduh mynta la ioh jingtip ba yn ym don na kitei ki 4  ngut ban mih madan kum ki kyrtong shimet ban ia aireng ia u kyrtong ka seng.
Haba ia kren bad iwei na ki 4 ngut kiba la duh tiket i la ong ba baroh kin ai ka jingkyrshan ba pura ban pynjop donburom  ia u kyrtong ka seng u Bah Anthony Kongwang.
U bah Anthony Kongwang u la ioh ia ka tiket Congress hadien ba la u jop ha ka jingiathep vote ki unit bapher bapher jong ka Konstitwensi.
Haduh mynta katkum ka jingtip ba la ioh lum  ha katei ka Konstitwensi ki dang bna paidbah tang ia ar ngut ki kyrtong ka kong Grace Kharpuri bad u Bah Anthony Kongwang, watla ka la don ka jingkhmih lynti ba ka UDP ruh kan dei kawei ka ban pynieng kyrtong ha katei ka konstitwensi.
Lah ban pynkynmaw sba ha ka elekshon MDC ba la dep ha u 2009, ka UDP ka la pynieng ia ka kong Banalari Khongwar bad ha kane ka sien ba mynta ym pat shym la ioh jingtip la ka kong Banalari kan dang ia khun biang ne-em.
Shillong, 24 K’lyngkot:Ka jingialang jong ki nonghikai hapoh ka lama ka Joint Action Committee of All Teachers Association of Meghalaya (JACATAM) ba la pynkhreh ban pynlong ha ka 29 tarik na ka bytnta ban pynkhreh ia ki jingia khih, la pynsangeh shwa hadien ba ki la ioh ka jingiakren kaba hun mynta ka sngi bad ka sorkar.
U Publicity Secretary jong ka JACATAM u  Babu Kular Khongjirem u la ong ba ka jingiakren hapdeng ki nongialam ka JACATAM bad u Director of School Education and Literacy (DSEL) u Am brose CH Marak halor ka jingshimti noh ia ka kam hikai (provincialisation), ka long kaba sngew tynnad.
“Ka jingiakren ka long kaba sngew tynnad, ha kaba u director u la pynsngew bad iathuh ia ki kam ba ka sorkar ka la leh ha kaba iadei bad ka jingdawa jong ki nonghikai ban shimti noh ka sorkar ia ki kam hikai ha kane ka jylla", la ong Babu Khongjirem.
“Namar ba ka jingiakren ka long kaba sngew tynnad, ia ka jingialang jong ka JACATAM kaba la buh ban long ha ka 29 tarik Kyllalyngkot ban iakren ban shim ia ka lynti jingiakhih, la pynsangeh noh shwa", la ong u Babu Khongjirem.
Katkum ka jingiathuh jong u Babu Khongjirem,u director ka DSEL u la iathuh ba ka sorkar ka la pynkhreh shaid shaid ia ki kam ha kaba iadei ban shimti ia ki kam hikai.
“U director u la iathuh ia ngi, ba un leit wad jingtipbniah shwa sha kiwei ki jylla ka ri kiba la pyntreikam ia ka provincialisation ne shimti ia ka kam hikai", la iathuh u Babu Khongjirem bad bynrap, ba un sa khot biang ia ki nonghikai ban iakren ha u bnai Lber hadien ba la ioh ia ka jingtip kaba bniah na kiwei ki jylla.
Ha kajuh ka por, u la iathuh ha kaba iadei bad ka jingpynbna jong ka sorkar ban shimti (provincia lisation) ia ki skul bym dei ba pyniaid da ki niam, ki nonghikai ki la pynsngew ba lada ka leh ha kane ka rukom ka long kumba leh shiliang.
Halor ka jingkwah ka sorkar ban shimti ia ki skul, ki nonghikai kim pyrshah hynrei kan shong pat ha ka mon jong ki bor pyniaid skul ban pdiang ne em ia kane ka jingkwah ka sorkar, namar ba ka jingdawa jong ki nonghikai ka long beit ban shimti tang ia ki kam nonghikai.
Ha kane ka jingiakynduh, ki nonghikai ki la dawa ruh na ka sorkar ba ka dei ban pynjlan ia ka rta shong thait na ka 60 sha ka 65 snem kumba leh ia ki nonghikai unibersiti da ka sorkar pdeng, kaba la pynjlan sha ka 65 snem ia ka rta shongthait ia ki nonghikai.
Shillong, 24K’lyngkot:Uwei u samla rang bah uba la tip kyrteng u Deibor Suchiang uba dei ruh u Secretary Shnong ka Ladrymbai Dongwah la ong ba ula tyrwa da ka Cheque kaba shong dor haduh 10 lak tyngka sha u lok jong kawei ka longkmie kaba ula batbor ha ka 20 tarik mynta u bnai ha ka shnong Lad rymbai Dongwah, u la tyrwa da ka pisa kaba haduh T.10 lak khnang ba kin ym  pynpaw pyrthei ia katei ka kam sniew kaba ula leh.
Katkum ka khubor bala ioh na Ladrymbai la iathuh ba utei nonglehkam sniew ula iohlad ban leh ia katei ka kam, katba katei ka longkmie ryngkat bad ka paralok jong ka ki dang wan bylla jied mawsleit (Dewiong) na Moowakhu ha jan ka shnong Dkhiah, kaba u la kit ia ki ha ka lai jong u kaba don ia u nombar  MLO4 A 5255.
Shillong, 24 K’lyngkot:Ka UDP ka la shim khia ia ka jingshah kynnoh donkti jong u Myntri Rangbah Dr Mukul Sang ma bad ka seng lehnoh ANVC (B), da kaba pyn shong nongrim katkum ki kot ki sla ba la paw paidbah.
U General secretary ka UDP Bah Allantry F Dkhar u la ong ba ka party kam don kano kano ka jingthmu ban pynjah burom iano iano ne ia u Myntri Rangbah ka jylla.
U Bah dkhar u la ong ba ki dei ban tohkit da ka CBI namar ba ki paidbah ki dei ban tip ia ka jingshishah halor ka jingkynnoh donkti bad ka seng lehnoh.
Shwa ia kane, u Myntri Rangbah u Dr Mukul Sangma  u la byrngem ba un leit kiew sha ka iinglieh iingsaw ban dawa baimynrainkhmat pyrshah ia ka UDP bad ka NPP halor ka jingkynnoh jongki ba u donkti bad ki seng lehnoh.
“Ngan sngap shwa mynta shipor.
Ngan sa leit rah sha iing Kashari ban ujor pyrshah ia ki sha Kashari lada ki dang bteng ban kynnoh donkti bad ka sen lehnoh", la byrngem u Dr Mukul.
Ampati,24 Naitung:Kum ka jingthmu ban wanrah biang ia ka shong suk shongsain hapdeng ka South West Garo hills bad ka Assam khamtam ia kito kiba shong ha khappud kumta na ka liang jong ka Ampati Zone United Christian Peace Forum,   ka la shim ia ka rai ban pynlong iew noh kumba ju long ki iew shnong kaba tang shisien shitaiew, ha kaba yn shah ia ki briew kiba na Assam, ba kin wad ban thied ia ki mar ki mata.
Ia kane ka rai la shim ha ka jingialang paidbah kaba la pynlong mynta ka sngi da ka Ampati Zone UCPF ryng kat ka jingiatreilang bad ka Ampati Citizens Forum ha Ampati Mini Stadium, Southwest Garo Hills.
Haba kren shaphang ki jingdonkam ban wanrah biang ia ka shongsuk shong sain ha ka liang ka ioh ka kot bad ka khaii ka pateng,na ka bynta ka jingmyntoi u luk u lak, u General Secretary ka Ampati Zone UCPF u Wepster G Sangma u la ong ba ka jingdonkam jong katei ka jingialang ka long ban plie ia ka iew na ka bynta ki nongkhaii bar jylla kiba na Assam.
Ha katei ka jingialang la pynbna ruh ba ki nongkhaii na assam ki lah ban wan biang sha Garo hills bad ban bteng biang ia ka khaii pateng jong ki.
U Sangma, ula iathuh shuh shuh ba ha ka jingialang kaba dang shen bad ki heh sorkar, ha kaba la don lang ruh da ki nongkhaii na Assam, ha kaba ki la pynsngew ba ki long kiba la kloi ban wan biang sha Garo Hills, na bynta ka khaii pateng jongki.
Ha ka juh ka por u Sangma u la iathuh ba katei ka iew ban shah ia ki nongwan die ne wan thied jingthied na Assam, kan long tang ha  Ampati, Kalaichar  bad  Katli mynta shipor.
Hynrei u la pyntip pat ba ka jingwanrung jong ki nongtrei bylla sngi sha ki bynta jong ka South West Garo Hills Disrict,  yn pyrkhing bha mynta shipor.
Ha kajuh ka por, na ka liang jong U  President ka Ampati Citizen’s Forum U Rana D Sangma, haba kyrshan ia ka jingai jingmut jong U Wepster G Sangma, u la ong ruh ba ha kitei ki iew kin don ruh ki bor pahara ba la buh da ka bor pyniaid District ban ym mih kino kino ki jingjia bad ha kajuh ka por u la kyrpad ruh ia ki paidbah bad ki Nokma ba kin ia treilang ban wanrah biang ia ka shongsuk shongsain.
Bah Collin WanniangKa Buit Pyntlot JaitbynriewKi ong “Ngi la poi ha ka Juk thymmai".
Lah ban ong ba kane ka lambyrdei shikhet shiliang namar “thymmai" kam thew ïa Jingkylla khuk-khak nadong shadong.
Ka Jinglong-briew bashynna bha ka ïai neh hi watla ngi la pyndonkam ïa ki Buit ki Bor thymmai.
Naduh Hyndai Hynthai u Briew u la tip ba “Ka Buit ka long ka Bor".
Kumne, lada uno uno u kwah ban pynliem pyrshah ïa u Nongshun, u dei ban tip ïa ka Bor khlaiñ baharieh jong uta u Nongshun.
Ka ikumba ba ki Phareng ki la stad Buit bha ha kane ka Rukom kaba la pynlong ïa ki na ka Jinglong tang ki Nongkhaïi sha ka Jinglong ki Nongsynshar jong ka Ri India baroh kawei.
Ha ka Kot “Meghalaya: Past and Present" jong u H.Joshi, u la kynthoh jur shaphang kumno ki Phareng lyngba ka “Policy of Alienation" ka jongki, ki la nang kham pynsngew jngai ïa ka “Hima Sutnga" kaba la pynkylla sha ka “Hima Jaintia" na kiwei pat ki Hima Khasi.
Kumne ha ka Sla 91 jong kajuh ka Kot, bad ha ka Sla 29 jong ka Kot “Government and Politics in Meghalaya" jong u R.S.Lyngdoh, la thoh kumne: “In the true spirit of their policy of ‘divide and rule’, the British succeeded in dividing the ancient sacred land of the Khasis by giving a new name to the area, which in course of time, came to be accepted as a matter of history".
(Da ka mynsiem synshar khadar ‘phiah bad synshar’, ki Phareng ki la jop ban phiah arliang ïa ka Ri kulong kumah bakyntang jong ki Khasi da kaba jerkyrteng thymmai ïa ka Thaiñ, kaba la pynlong katba nang ïaid ki por ki samoi, ban shu pdiang noh ïa kata kum kaba la mang ha ka Khanapateng".
U Joshi u da ong ruh ba na ka kyntien “Hima" ne “Kingdom" (Hima Jaintia/ Jaintia Kingdom) ki phareng ki la lah ban pynkylla sha ka “Hills" (Jaintia Hills) – Kumne, ha ka por phiah, u la ong ba ka Jowai (Hima Jaintia) ka la dei ban ïoh da ka Kyrteng “East Khasi Hills" bad ka Shillong pat da ka “West Khasi Hills".
Phewse, kata ka Jingpynpher tiak ka pynlong dak Sohkhliang ïa ki Longdien.
Hima Sutnga kaba rim tam na ki Hima KhasiKa Khanapateng puriskam ka da kubur ruh ba ki Syiem long-syiem jong ka Hima Sutnga ki dei Shipara bad ki Syiem ka Hima Nongkhlaw kiba mih na u Woh Ryndi bad ka Lidohkha.
Ha ka Jingthoh jong u S.S.Laloo kaba la ai kyrteng “Jaintia Hills: A Peep into the Past" u da ïathuh shaphang kumno ka Ri Khadar Dolloi ka kylla sha ka Hima Jaintia.
U da ong ba ki Dolloi baroh hapoh ka Jingïalam jong u Dolloi ka Nartiang uba long u Kongsan ki shait ïatylli lang ban ïaleh pyrshah ïa u Nongshun.
Ha ka banyngkong baroh ki Dolloi ki la ïa-im kum shipara hynrei ynda ki Elaka jongki ki la sdang bun Briew, ka Jingdonkam kham bun Jaka ban rep ka la pynlong ïa ki ban pynïar ïa ki Pud ki Sam jong ki Elaka.
Kumta ki la shait jia ki Thma pohïing bad ki Jingïashrut ïashrai para maki.
Kumne, u Dolloi Kongsan ka Nartiang u la lum lang ïa baroh ki Dolloi bad ha kata ka Jingïamir Jingmut ki la ïamynjur lang ban thung noh da u Syiem halor jong ki u ban pynïatylli ïa ka Ri khadar Dolloi.
Ban ïoh ïa kum uta u Syiem ki la ïawad kylleng ka Ri, khatduh ki la ïohsngew ba don uwei u Briew uba kyrteng u Woh Ryndi na ka Shnong Sutnga uba la ïapoikha bad ka Lidohkha, ka kynja Puri kaba la kylla longbriew na ka Dohkha.
Kine ki la don arngut ki Khun Kynthei bad laingut ki Khun Shynrang.
Ïa ka Khun Kynthei ka banyngkong la jerkyrteng “Ka Rupatong", ïa kaba ar “Ka Rupanga".
Ïa u Khun Shynrang uba lai la jerkyrteng “U Siang-Am", ïa uba saw “U Syngkhlien-Am" bad ïa uba san “U Tetia".
Na Khun Kynthei banyngkong “Ka Rupatong" la mih ki Syiem ka Hima Khadsawphra; katba na ka Khun Kynthei ba-ar “Ka Rupanga" pat la mih ki Syiem Sutnga (Jaintia) ha kaba u Syiem banyngkong eh jong ka Hima Sutnga, u dei “U Ïakor Sing".
Ki Ar HimaÏa kine ki artylli ki Hima Khasi kiba la mih na u Woh Ryndi bad ka Lidohkha, ki Phareng ki la sdang da ka Jingïatehlok.
Ka Jingtieng ïa ka Jingwanhiarthma jong ka Burma ka la pynlong ïa u Syiem Ram Sing jong ka Hima Sutnga ban ïasoi ïa ka Soskular Jingïatehlok bad ki Phareng ha ka 10tarik u Lber,1824.
Hadien ka Jingkut noh jong ka Thma Burma, ki Phareng ki la sdang thaw thlia thaw kynroi ïa ka Hima Sutnga ha kaba ki la kurup syndon ïa ka ha u snem 1834.
Ka Jingïatehlok ka ba-ar pat ka la long bad u Syiem Tirot Sing jong ka Hima Nongkhlaw ba la ïasoi ha ka 30tarik u Naiwieng,1826 na ka bynta ban shna ïa ka Surok na Assam sha Sylhet lyngba ka Hima Nongkhlaw.
Phewse ki Phareng kim shym la ksoh ha la ka Jutang, ki la sdang pynban ban leh ïa ki Khasi kum ïa la ki Mraw jong ki.
Kumne ka thma pyrshah Phareng ka la jia ha ka 4tarik u Ïaïong, 1829.
Nangta kiwei ruh ki Hima Khasi ki la ïaleh katlah katïai pyrshah ïa ki Phareng haduh ki Sngi jong ka Jingïap donburom u Tirot Sing ha ka 17 tarik u Naitung, 1835.
La ong ba wat hadien ka Jingïap noh jong u Tirot Sing ruh, dang bun ki Hima Khasi kiba la ïaleh dohim dohïap pyrshah ïa ki Phareng.
Kawei na kita ka dei ka Hima Maharam kaba hapoh ka Jinglongsyiem jong u Sngap Sing Syiem ka la ïeng pyrshah ïa ki Phareng haduh u snem 1839.
Nangta lah ban ong ba ka Hima Nongstoiñ ruh; kumba ka paw ba hapoh ka Jinglongsyiem jong u Syiem Sibsing ka Hima Nongstoiñ kam shym la mynjur bad ka la dei ka bakhatduh eh ban soi ïa ka “Instrument of Accession", kata ruh da kaba shu shah pynbor – Kumne, watla katta ruh, u Syiem Khynnah jong ka Hima Nongstoiñ, u Wickliffe Syiem u la ïeng pyrshah ïa ka haduh ka bakut.
Khlem ka Hima Sutnga (Jaintia) ym dei ka Ri 30 Syiem !!!Ynda ki Phareng ki la shimti ïa ka Hima Sutnga (Jaintia), ki la pynduh noh ïa ka Jinglong Syiem (Syiemship) bad ki la pynneh noh tang ïa ka Jinglong Dolloi bad Rangbah Shnong.
Kumne haduh mynta mynne la shu leh klet noh ba ka Hima Sutnga (Jaintia) ruh ka dei hapoh ka Lama jong “Ka Ri ki Laiphew Syiem" – khlem ka Hima Sutnga, ki Longdien mynta ki hap ong noh ïa ka Ri-Khasi da “Ka Ri ki Arphewkhyndai Syiem"!! Kumne ha ka por jong ki Phareng, ïa ka Hima Sutnga (Jaintia) bad ïa ki katto katne ki Shnong Khasi la pynhap lang noh ha ka Jingsynshar ki Phareng ïa kiba la khot ki “British Areas".
Federation of Khasi StatesKa Jingthoh jong u L.G.Shullai ka kdew ba hamar shwa ba yn sa wan artad ka 15 tarik Nailar 1947, ka “Bri jong ka Jaitbynriew Khasi" ka long ar Bynta; ha kawei ka Liang ka kynthup ïa ki 25 tylli ki “Khasi States" bad ha kawei pat ka kynthup ïa ki 33 tylli ki “British Areas".
Ar tylli napdeng kine ki “British Areas" ki dei (i) ka “Shillong British Portion" bad (ii) ka “Jowai Sub-division".
Ka “Shillong British Portion" (Shillong Cantonment bad Shillong Municipality British Portion) ka kynthup ïa ka Jaka ba la shim lyngba ka “Agreement" jong u snem 1863 hapdeng ka Sorkar Phareng bad u Mile Sing, u Syiem ka Hima Mylliem.
Ka Jowai Sub-division pat ka dei ka Ri-Lum (Hill Portion) jong ka Hima Jaintia (Sutnga) ba la pynlong ‘British Areas’ ha u snem 1835 hadien ba u Rajendra Sing um treh shuh ban long Syiem tang ïa ka Jaka Ri-Lum jong ka Hima Jaintia (Sutnga).
Ka Synjuk Lang ki Hima KhasiKumno la leh ïa kine ki “British Areas"? Ha ka Sla 218 jong ka “White Paper on Indian States" (1950) ka don ka Jingthoh kaba ong: “All Khasi villages which desired to rejoin States of which they formerly formed a part should be allowed to do so.
" (Baroh ki Shnong Khasi kiba thrang ban ïasnoh biang bad la ki Hima ha kiba ki la dei Bynta mynshwa, dei ban shah ïa ki ban leh kumta).
Bad la thoh ruh “Other Khasi territory in the Province should, if they desired, be allowed to join the Federation as units.
" (Ïa kiwei pat ki Jaka Khasi ha ka Thaiñ dei ban shah, lada ki kwah ban ïasnoh bad ka Federation kum ki Unit).
Kumne, la sngewthuh ba ka la don ka Jingpyrshang ban wanlam biang ïa ki Hima bad Jaka Khasi ba la kylla long “British Areas" ban long ki “Unit" hapoh ka “Federation of Khasi States" nalor kita ki 25 tylli ki “Units" kiba la don lypa.
Kumba ka paw na ka Shithi No.2503 P, dated Simla, the 2nd November 1877 from Under Secretary to the Government of India, Foreign Department to the Chief Commissioner of Assam, ba ka Marbisu ka lah ban wan long biang ka Bynta jong ka “Mylliem State" namar shisien mynshwa ka Marbisu ka la long ka Bynta jong ka “Mylliem State".
Nangta ka Jowai Sub-division (Jaintia) ka lah ban wan rung kum ka ‘Unit’ hapoh ka “Federation of Khasi States".
Ha ka Jingïalang paidbah ka bakhraw ha Jowai ha 1 tarik u Nailur 1947, la pass ïa ka Resolution kaba dei shaphang ka Jingïasnoh jong ka Jaintia Hills kum ka “Unit" hapoh ka “Federation of Khasi States" bad ïa kane la ïathuh ruh da u Mr.S.Bareh ha ka Jingïalang  jong ka Standing Committee “Federation of Khasi States" 18 tarik u Nailur 1947 kat kumba ka paw na ka Kot lyngkdop “Ka Synjuk Lang Ki Hima Khasi" (Bynta VII, October 12, 1947).
Ka Snam ne ka Ksuit?Ym lah ban len ba ki Sengbhalang ki lah ban long kita ki Atiar baradbah ban wanrah ïa kane ka Jingsngewjan bad Jingsngewlongkawei jong ka Jaitbynriew.
